<?xml version="1.0"?>
<document>
<metadata>
<normativeSource>http://tipitaka.org/romn/cscd/s0509a.att2.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/3. tikanipato.xml</archivePath>
<title>3. Tikanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">3. Tikanipāto</chapter>
<subhead line="2">1. Aparāsāmātherīgāthāvaṇṇanā</subhead>
<paragraph line="3">Tikanipāte <pageBreak edition="V" number="0.0049" /><pageBreak edition="M" number="0.0047" /><bold>paṇṇavīsativassānī</bold>tiādikā aparāya sāmāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle candabhāgāya nadiyā tīre kinnarayoniyaṃ nibbatti. Sā tattha kinnarehi saddhiṃ kīḷāpasutā vicarati. Athekadivasaṃ satthā tassā kusalabījaropanatthaṃ tattha gantvā nadītīre caṅkami. Sā bhagavantaṃ disvā haṭṭhatuṭṭhā saḷalapupphāni ādāya satthu santikaṃ gantvā vanditvā tehi pupphehi bhagavantaṃ pūjesi. Sā tena puññakammena devamanussesu saṃsarantī imasmiṃ buddhuppāde kosambiyaṃ kulaghare nibbattitvā vayappattā sāmāvatiyā sahāyikā hutvā tassā matakāle saṃvegajātā pabbajitvā pañcavīsati vassāni cittasamādhānaṃ alabhitvā mahallikākāle sugatovādaṃ labhitvā vipassanaṃ vaḍḍhetvā saha paṭisambhidāhi arahattaṃ pāpuṇi. Tena vuttaṃ <bold>apadāne</bold>(apa. therī 2.2.22-29) –</paragraph>
<gatha1 line="4">‘‘Candabhāgānadītīre, ahosiṃ kinnarī tadā;</gatha1>
<gathalast line="5">Addasāhaṃ devadevaṃ, caṅkamantaṃ narāsabhaṃ.</gathalast>
<gatha1 line="6">‘‘Ocinitvāna saḷalaṃ, buddhaseṭṭhassadāsahaṃ;</gatha1>
<gathalast line="7">Upasiṅghi mahāvīro, saḷalaṃ devagandhikaṃ.</gathalast>
<gatha1 line="8">‘‘Paṭiggahetvā sambuddho, vipassī lokanāyako;</gatha1>
<gathalast line="9">Upasiṅghi mahāvīro, pekkhamānāya me tadā.</gathalast>
<gatha1 line="10">‘‘Añjaliṃ paggahetvāna, vanditvā dvipaduttamaṃ;</gatha1>
<gathalast line="11">Sakaṃ <pageBreak edition="P" number="0.0046" />cittaṃ pasādetvā, tato pabbatamāruhiṃ.</gathalast>
<gatha1 line="12">‘‘Ekanavutito <pageBreak edition="V" number="0.0050" />kappe, yaṃ pupphamadadiṃ tadā;</gatha1>
<gathalast line="13">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="14">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="15">Arahattaṃ <pageBreak edition="M" number="0.0048" />pana patvā attano paṭipattiṃ paccavekkhitvā udānavasena –</paragraph>
<hangnum line="16" number="39"></hangnum>
<gatha1 line="17">‘‘Paṇṇavīsati vassāni, yato pabbajitāya me;</gatha1>
<gathalast line="18">Nābhijānāmi cittassa, samaṃ laddhaṃ kudācanaṃ.</gathalast>
<hangnum line="19" number="40"></hangnum>
<gatha1 line="20">‘‘Aladdhā cetaso santiṃ, citte avasavattinī;</gatha1>
<gathalast line="21">Tato saṃvegamāpādiṃ, saritvā jinasāsanaṃ.</gathalast>
<hangnum line="22" number="41"></hangnum>
<gatha1 line="23">‘‘Bahūhi dukkhadhammehi, appamādaratāya me;</gatha1>
<gatha2 line="24">Taṇhakkhayo anuppatto, kataṃ buddhassa sāsanaṃ;</gatha2>
<gathalast line="25">Ajja me sattamī ratti, yato taṇhā visositā’’ti. –</gathalast>
<unindented line="26">Imā gāthā abhāsi.</unindented>
<paragraph line="27">Tattha <bold>cittassa sama</bold>nti cittassa vūpasamaṃ, cetosamathamaggaphalasamādhīti attho.</paragraph>
<paragraph line="28"><bold>Tato</bold>ti tasmā cittavasaṃ vattetuṃ asamatthabhāvato. <bold>Saṃvegamāpādi</bold>nti satthari dharantepi pabbajitakiccaṃ matthakaṃ pāpetuṃ asakkontī pacchā kathaṃ pāpayissāmīti saṃvegaṃ ñāṇutrāsaṃ āpajjiṃ. <bold>Saritvā jinasāsana</bold>nti kāṇakacchapopamādisatthuovādaṃ (saṃ. ni. 5.1117; ma. ni. 3.252) anussaritvā. Sesaṃ vuttanayameva.</paragraph>
<centered line="29">Aparāsāmātherīgāthāvaṇṇanā niṭṭhitā.</centered>
<subhead line="30">2. Uttamātherīgāthāvaṇṇanā</subhead>
<paragraph line="31"><bold>Catukkhattuṃ pañcakkhattu</bold>ntiādikā uttamāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle bandhumatīnagare aññatarassa <pageBreak edition="V" number="0.0051" />kuṭumbikassa gehe gharadāsī hutvā nibbatti. Sā vayappattā attano ayyakānaṃ veyyāvaccaṃ karontī jīvati. Tena ca samayena bandhumarājā puṇṇamīdivase uposathiko <pageBreak edition="P" number="0.0047" />hutvā purebhattaṃ dānāni datvā pacchābhattaṃ gantvā dhammaṃ suṇāti. Atha mahājanā yathā rājā paṭipajjati, tatheva puṇṇamīdivase <pageBreak edition="M" number="0.0049" />uposathaṅgāni samādāya vattanti. Athassā dāsiyā etadahosi – ‘‘etarahi kho mahārājā mahājanā ca uposathaṅgāni samādāya vattanti, yaṃnūnāhaṃ uposathadivasesu uposathasīlaṃ samādāya vatteyya’’nti. Sā tathā karontī suparisuddhaṃ uposathasīlaṃ rakkhitvā tāvatiṃsesu nibbattā aparāparaṃ sugatīsuyeva saṃsarantī imasmiṃ buddhuppāde sāvatthiyaṃ seṭṭhikule nibbattitvā viññutaṃ patvā paṭācārāya theriyā santike dhammaṃ sutvā pabbajitvā vipassanaṃ paṭṭhapetvā taṃ matthakaṃ pāpetuṃ nāsakkhi. Paṭācārā therī tassā cittācāraṃ ñatvā ovādamadāsi. Sā tassā ovāde ṭhatvā saha paṭisambhidāhi arahattaṃ pāpuṇi. Tena vuttaṃ <bold>apadāne</bold>(apa. therī 2.2.1-21) –</paragraph>
<gatha1 line="32">‘‘Nagare bandhumatiyā, bandhumā nāma khattiyo;</gatha1>
<gathalast line="33">Divase puṇṇamāya so, upavasi uposathaṃ.</gathalast>
<gatha1 line="34">‘‘Ahaṃ tena samayena, kumbhadāsī ahaṃ tahiṃ;</gatha1>
<gathalast line="35">Disvā sarājakaṃ senaṃ, evāhaṃ cintayiṃ tadā.</gathalast>
<gatha1 line="36">‘‘Rājāpi rajjaṃ chaḍḍetvā, upavasi uposathaṃ;</gatha1>
<gathalast line="37">Saphalaṃ nūna taṃ kammaṃ, janakāyo pamodito.</gathalast>
<gatha1 line="38">‘‘Yoniso paccavekkhitvā, duggaccañca daliddataṃ;</gatha1>
<gathalast line="39">Mānasaṃ sampahaṃsitvā, upavasiṃ uposathaṃ.</gathalast>
<gatha1 line="40">‘‘Ahaṃ uposathaṃ katvā, sammāsambuddhasāsane;</gatha1>
<gathalast line="41">Tena kammena sukatena, tāvatiṃsamagacchahaṃ.</gathalast>
<gatha1 line="42">‘‘Tattha me sukataṃ byamhaṃ, ubbhayojanamuggataṃ;</gatha1>
<gathalast line="43">Kūṭāgāravarūpetaṃ, mahāsanasubhūsitaṃ.</gathalast>
<gatha1 line="44">‘‘Accharā <pageBreak edition="V" number="0.0052" />satasahassā, upatiṭṭhanti maṃ sadā;</gatha1>
<gathalast line="45">Aññe deve atikkamma, atirocāmi sabbadā.</gathalast>
<gatha1 line="46">‘‘Catusaṭṭhidevarājūnaṃ, mahesittamakārayiṃ;</gatha1>
<gathalast line="47">Tesaṭṭhicakkavattīnaṃ, mahesittamakārayiṃ.</gathalast>
<gatha1 line="48">‘‘Suvaṇṇavaṇṇā hutvāna, bhavesu saṃsarāmahaṃ;</gatha1>
<gathalast line="49">Sabbattha pavarā homi, uposathassidaṃ phalaṃ.</gathalast>
<gatha1 line="50">‘‘Hatthiyānaṃ <pageBreak edition="M" number="0.0050" /><pageBreak edition="P" number="0.0048" />assayānaṃ, rathayānañca sīvikaṃ;</gatha1>
<gathalast line="51">Labhāmi sabbamevetaṃ, uposathassidaṃ phalaṃ.</gathalast>
<gatha1 line="52">‘‘Soṇṇamayaṃ rūpimayaṃ, athopi phalikāmayaṃ;</gatha1>
<gathalast line="53">Lohitaṅgamayañceva, sabbaṃ paṭilabhāmahaṃ.</gathalast>
<gatha1 line="54">‘‘Koseyyakambaliyāni, khomakappāsikāni ca;</gatha1>
<gathalast line="55">Mahagghāni ca vatthāni, sabbaṃ paṭilabhāmahaṃ.</gathalast>
<gatha1 line="56">‘‘Annaṃ pānaṃ khādanīyaṃ, vatthasenāsanāni ca;</gatha1>
<gathalast line="57">Sabbametaṃ paṭilabhe, uposathassidaṃ phalaṃ.</gathalast>
<gatha1 line="58">‘‘Varagandhañca mālañca, cuṇṇakañca vilepanaṃ;</gatha1>
<gathalast line="59">Sabbametaṃ paṭilabhe, uposathassidaṃ phalaṃ.</gathalast>
<gatha1 line="60">‘‘Kūṭāgārañca pāsādaṃ, maṇḍapaṃ hammiyaṃ guhaṃ;</gatha1>
<gathalast line="61">Sabbametaṃ paṭilabhe, uposathassidaṃ phalaṃ.</gathalast>
<gatha1 line="62">‘‘Jātiyā sattavassāhaṃ, pabbajiṃ anagāriyaṃ;</gatha1>
<gathalast line="63">Aḍḍhamāse asampatte, arahattamapāpuṇiṃ.</gathalast>
<gatha1 line="64">‘‘Kilesā <pageBreak edition="V" number="0.0053" />jhāpitā mayhaṃ, bhavā sabbe samūhatā;</gatha1>
<gathalast line="65">Sabbāsavaparikkhīṇā, natthi dāni punabbhavo.</gathalast>
<gatha1 line="66">‘‘Ekanavutito kappe, yaṃ kammamakariṃ tadā;</gatha1>
<gathalast line="67">Duggatiṃ nābhijānāmi, uposathassidaṃ phalaṃ.</gathalast>
<gatha1 line="68">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="69">Arahattaṃ pana patvā attano paṭipattiṃ paccavekkhitvā udānavasena –</paragraph>
<hangnum line="70" number="42"></hangnum>
<gatha1 line="71">‘‘Catukkhattuṃ pañcakkhattuṃ, vihārā upanikkhamiṃ;</gatha1>
<gathalast line="72">Aladdhā cetaso santiṃ, citte avasavattinī.</gathalast>
<hangnum line="73" number="43"></hangnum>
<gatha1 line="74">‘‘Sā bhikkhuniṃ upāgacchiṃ, yā me saddhāyikā ahu;</gatha1>
<gathalast line="75">Sā me dhammamadesesi, khandhāyatanadhātuyo.</gathalast>
<hangnum line="76" number="44"></hangnum>
<gatha1 line="77">‘‘Tassā <pageBreak edition="M" number="0.0051" />dhammaṃ suṇitvāna, yathā maṃ anusāsi sā;</gatha1>
<gatha2 line="78">Sattāhaṃ ekapallaṅkena, nisīdiṃ pītisukhasamappitā;</gatha2>
<gathalast line="79">Aṭṭhamiyā pāde pasāresiṃ, tamokhandhaṃ padāliyā’’ti. –</gathalast>
<unindented line="80">Imā gāthā abhāsi.</unindented>
<paragraph line="81">Tattha <bold>sā bhikkhuniṃ upāgacchiṃ</bold><pageBreak edition="P" number="0.0049" /><bold>, yā me saddhāyikā ahū</bold>ti yā mayā saddhātabbā saddheyyavacanā ahosi, taṃ bhikkhuniṃ sāhaṃ upagacchiṃ upasaṅkamiṃ, paṭācārātheriṃ saddhāya vadati. ‘‘Sā bhikkhunī upagacchi, yā me sādhayikā’’tipi pāṭho. Sā paṭācārā bhikkhunī anukampāya maṃ upagacchi, yā mayhaṃ sadatthassa sādhikāti attho. <bold>Sā me dhammamadesesi, khandhāyatanadhātuyo</bold>ti sā paṭācārā therī ‘‘ime pañcakkhandhā, imāni dvādasāyatanāni, imā aṭṭhārasa dhātuyo’’ti khandhādike vibhajitvā dassentī mayhaṃ dhammaṃ desesi.</paragraph>
<paragraph line="82"><bold>Tassā</bold><pageBreak edition="V" number="0.0054" /><bold>dhammaṃ suṇitvānā</bold>ti tassā paṭisambhidāppattāya theriyā santike khandhādivibhāgapubbaṅgamaṃ ariyamaggaṃ pāpetvā desitasaṇhasukhumavipassanādhammaṃ sutvā. <bold>Yathā maṃ anusāsi sā</bold>ti sā therī yathā maṃ anusāsi ovadi, tathā paṭipajjantī paṭipattiṃ matthakaṃ pāpetvāpi sattāhaṃ ekapallaṅkena nisīdiṃ. Kathaṃ? <bold>Pītisukhasamappitā</bold>ti jhānamayena pītisukhena samaṅgībhūtā. <bold>Aṭṭhamiyā pāde pasāresiṃ, tamokhandhaṃ padāliyā</bold>ti anavasesaṃ mohakkhandhaṃ aggamaggena padāletvā aṭṭhame divase pallaṅkaṃ bhindantī pāde pasāresiṃ. Idameva cassā aññābyākaraṇaṃ ahosi.</paragraph>
<centered line="83">Uttamātherīgāthāvaṇṇanā niṭṭhitā.</centered>
<subhead line="84">3. Aparā uttamātherīgāthāvaṇṇanā</subhead>
<paragraph line="85"><bold>Ye ime satta bojjhaṅgā</bold>tiādikā aparāya uttamāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle bandhumatīnagare kuladāsī hutvā nibbatti. Sā ekadivasaṃ satthu sāvakaṃ ekaṃ khīṇāsavattheraṃ piṇḍāya carantaṃ disvā pasannamānasā tīṇi modakāni adāsi. Sā <pageBreak edition="M" number="0.0052" />tena puññakammena devamanussesu <pageBreak edition="P" number="0.0050" />saṃsarantī imasmiṃ buddhuppāde kosalajanapade aññatarasmiṃ brāhmaṇamahāsālakule nibbattitvā viññutaṃ pattā janapadacārikaṃ carantassa satthu santike dhammaṃ sutvā paṭiladdhasaddhā pabbajitvā nacirasseva saha paṭisambhidāhi arahattaṃ pāpuṇi. Tena vuttaṃ <bold>apadāne</bold>(apa. therī 2.2.30-36) –</paragraph>
<gatha1 line="86">‘‘Nagare bandhumatiyā, kumbhadāsī ahosahaṃ;</gatha1>
<gathalast line="87">Mama bhāgaṃ gahetvāna, gacchaṃ udakahārikā.</gathalast>
<gatha1 line="88">‘‘Panthamhi samaṇaṃ disvā, santacittaṃ samāhitaṃ;</gatha1>
<gathalast line="89">Pasannacittā sumanā, modake tīṇidāsahaṃ.</gathalast>
<gatha1 line="90">‘‘Tena kammena sukatena, cetanāpaṇidhīhi ca;</gatha1>
<gathalast line="91">Ekanavutikappāni, vinipātaṃ na gacchahaṃ.</gathalast>
<gatha1 line="92">‘‘Sampatti <pageBreak edition="V" number="0.0055" />taṃ karitvāna, sabbaṃ anubhaviṃ ahaṃ;</gatha1>
<gathalast line="93">Modake tīṇi datvāna, pattāhaṃ acalaṃ padaṃ.</gathalast>
<gatha1 line="94">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="95">Arahattaṃ pana patvā attano paṭipattiṃ paccavekkhitvā udānavasena –</paragraph>
<hangnum line="96" number="45"></hangnum>
<gatha1 line="97">‘‘Ye ime satta bojjhaṅgā, maggā nibbānapattiyā;</gatha1>
<gathalast line="98">Bhāvitā te mayā sabbe, yathā buddhena desitā.</gathalast>
<hangnum line="99" number="46"></hangnum>
<gatha1 line="100">‘‘Suññatassānimittassa, lābhinīhaṃ yadicchakaṃ;</gatha1>
<gathalast line="101">Orasā dhītā buddhassa, nibbānābhiratā sadā.</gathalast>
<hangnum line="102" number="47"></hangnum>
<gatha1 line="103">‘‘Sabbe kāmā samucchinnā, ye dibbā ye ca mānusā;</gatha1>
<gathalast line="104">Vikkhīṇo jātisaṃsāro, natthi dāni punabbhavo’’ti. –</gathalast>
<unindented line="105">Imā gāthā abhāsi.</unindented>
<paragraph line="106">Tattha <bold>suññatassānimittassa, lābhinīhaṃ yadicchaka</bold>nti suññatasamāpattiyā ca animittasamāpattiyā ca ahaṃ yadicchakaṃ lābhinī, tattha yaṃ yaṃ samāpajjituṃ icchāmi yattha yattha yadā yadā, taṃ taṃ tattha tattha tadā tadā samāpajjitvā <pageBreak edition="M" number="0.0053" />viharāmīti attho. Yadipi hi suññatāppaṇihitādināmakassa yassa kassacipi maggassa suññatādibhedaṃ tividhampi phalaṃ <pageBreak edition="P" number="0.0051" />sambhavati. Ayaṃ pana therī suññatānimittasamāpattiyova samāpajjati. Tena vuttaṃ – ‘‘suññatassānimittassa, lābhinīhaṃ yadicchaka’’nti. Yebhuyyavasena vā etaṃ vuttaṃ. Nidassanamattametanti apare.</paragraph>
<paragraph line="107"><bold>Ye dibbā ye ca mānusā</bold>ti ye devalokapariyāpannā ye ca manussalokapariyāpannā vatthukāmā, te sabbepi tappaṭibaddhachandarāgappahānena mayā sammadeva ucchinnā, aparibhogārahā katā <pageBreak edition="V" number="0.0056" />. Vuttañhi – ‘‘abhabbo, āvuso, khīṇāsavo bhikkhu kāme paribhuñjituṃ. Seyyathāpi pubbe agāriyabhūto’’ti. Sesaṃ vuttanayameva.</paragraph>
<centered line="108">Aparā uttamātherīgāthāvaṇṇanā niṭṭhitā.</centered>
<subhead line="109">4. Dantikātherīgāthāvaṇṇanā</subhead>
<paragraph line="110"><bold>Divāvihārā nikkhammā</bold>tiādikā dantikāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī buddhasuññakāle candabhāgāya nadiyā tīre kinnarayoniyaṃ nibbatti. Sā ekadivasaṃ kinnarehi saddhiṃ kīḷantī vicaramānā addasa aññataraṃ paccekabuddhaṃ aññatarasmiṃ rukkhamūle divāvihāraṃ nisinnaṃ. Disvāna pasannamānasā upasaṅkamitvā sālapupphehi pūjaṃ katvā vanditvā pakkāmi. Sā tena puññakammena devamanussesu saṃsarantī imasmiṃ buddhuppāde sāvatthiyaṃ kosalarañño purohitabrāhmaṇassa gehe nibbattitvā viññutaṃ patvā jetavanapaṭiggahaṇe paṭiladdhasaddhā upāsikā hutvā pacchā mahāpajāpatigotamiyā santike pabbajitvā rājagahe vasamānā ekadivasaṃ pacchābhattaṃ gijjhakūṭaṃ abhiruhitvā divāvihāraṃ nisinnā hatthārohakassa abhiruhanatthāya pādaṃ pasārentaṃ hatthiṃ disvā tadeva ārammaṇaṃ katvā vipassanaṃ vaḍḍhetvā saha paṭisambhidāhi arahattaṃ pāpuṇi. Tena vuttaṃ <bold>apadāne</bold>(apa. therī 2.2.86-96) –</paragraph>
<gatha1 line="111">‘‘Candabhāgānadītīre <pageBreak edition="M" number="0.0054" />, ahosiṃ kinnarī tadā;</gatha1>
<gathalast line="112">Addasaṃ virajaṃ buddhaṃ, sayambhuṃ aparājitaṃ.</gathalast>
<gatha1 line="113">‘‘Pasannacittā <pageBreak edition="P" number="0.0052" />sumanā, vedajātā katañjalī;</gatha1>
<gathalast line="114">Sālamālaṃ gahetvāna, sayambhuṃ abhipūjayiṃ.</gathalast>
<gatha1 line="115">‘‘Tena kammena sukatena, cetanāpaṇidhīhi ca;</gatha1>
<gathalast line="116">Jahitvā kinnarīdehaṃ, tāvatiṃsamagacchahaṃ.</gathalast>
<gatha1 line="117">‘‘Chattiṃsadevarājūnaṃ, mahesittamakārayiṃ;</gatha1>
<gathalast line="118">Manasā patthitaṃ mayhaṃ, nibbattati yathicchitaṃ.</gathalast>
<gatha1 line="119">‘‘Dasannaṃ <pageBreak edition="V" number="0.0057" />cakkavattīnaṃ, mahesittamakārayiṃ;</gatha1>
<gathalast line="120">Ocitattāva hutvāna, saṃsarāmi bhavesvahaṃ.</gathalast>
<gatha1 line="121">‘‘Kusalaṃ vijjate mayhaṃ, pabbajiṃ anagāriyaṃ;</gatha1>
<gathalast line="122">Pūjārahā ahaṃ ajja, sakyaputtassa sāsane.</gathalast>
<gatha1 line="123">‘‘Visuddhamanasā ajja, apetamanapāpikā;</gatha1>
<gathalast line="124">Sabbāsavaparikkhīṇā, natthi dāni punabbhavo.</gathalast>
<gatha1 line="125">‘‘Catunnavutito kappe, yaṃ buddhamabhipūjayiṃ;</gatha1>
<gathalast line="126">Duggatiṃ nābhijānāmi, sālamālāyidaṃ phalaṃ.</gathalast>
<gatha1 line="127">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="128">Arahattaṃ pana patvā attano paṭipattiṃ paccavekkhitvā pītisomanassajātā udānavasena –</paragraph>
<hangnum line="129" number="48"></hangnum>
<gatha1 line="130">‘‘Divāvihārā nikkhamma, gijjhakūṭamhi pabbate;</gatha1>
<gathalast line="131">Nāgaṃ ogāhamuttiṇṇaṃ, nadītīramhi addasaṃ.</gathalast>
<hangnum line="132" number="49"></hangnum>
<gatha1 line="133">‘‘Puriso aṅkusamādāya, ‘dehi pāda’nti yācati;</gatha1>
<gathalast line="134">Nāgo pasārayī pādaṃ, puriso nāgamāruhi.</gathalast>
<hangnum line="135" number="50"></hangnum>
<gatha1 line="136">‘‘Disvā adantaṃ damitaṃ, manussānaṃ vasaṃ gataṃ;</gatha1>
<gathalast line="137">Tato cittaṃ samādhesiṃ, khalu tāya vanaṃ gatā’’ti. – imā gāthā abhāsi;</gathalast>
<paragraph line="138">Tattha <pageBreak edition="M" number="0.0055" /><bold>nāgaṃ ogāhamuttiṇṇa</bold>nti hatthināgaṃ nadiyaṃ ogāhaṃ katvā ogayha tato uttiṇṇaṃ. ‘‘Ogayha muttiṇṇa’’nti vā pāṭho. Ma-kāro padasandhikaro. <bold>Nadītīramhi addasa</bold>nti candabhāgāya nadiyā tīre apassiṃ.</paragraph>
<paragraph line="139">Kiṃ karontanti cetaṃ dassetuṃ vuttaṃ <bold>‘‘puriso’’</bold>tiādi. Tattha <bold>‘dehi pāda’nti yācatī</bold>ti ‘‘pādaṃ <pageBreak edition="V" number="0.0058" />dehi’’iti piṭṭhiārohanatthaṃ pādaṃ pasāretuṃ saññaṃ deti, yathāparicitañhi saññaṃ dento idha yācatīti vutto.</paragraph>
<paragraph line="140"><bold>Disvā adantaṃ damita</bold>nti pakatiyā pubbe adantaṃ idāni hatthācariyena hatthisikkhāya damitadamathaṃ upagamitaṃ. Kīdisaṃ damitaṃ? <bold>Manussānaṃ vasaṃ gataṃ</bold>yaṃ yaṃ manussā āṇāpenti, taṃ taṃ disvāti yojanā. <bold>Tato</bold><pageBreak edition="P" number="0.0053" /><bold>cittaṃ samādhesiṃ, khalu tāya vanaṃ gatā</bold>ti <bold>khalū</bold>ti avadhāraṇatthe nipāto. <bold>Tato</bold>hatthidassanato pacchā, <bold>tāya</bold>hatthino kiriyāya hetubhūtāya, <bold>vanaṃ</bold>araññaṃ gatā cittaṃ samādhesiṃyeva. Kathaṃ? ‘‘Ayampi nāma tiracchānagato hatthī hatthidamakassa vasena damathaṃ gato, kasmā manussabhūtāya cittaṃ purisadamakassa satthu vasena damathaṃ na gamissatī’’ti saṃvegajātā vipassanaṃ vaḍḍhetvā aggamaggasamādhinā mama cittaṃ samādhesiṃ accantasamādhānena sabbaso kilese khepesinti attho.</paragraph>
<centered line="141">Dantikātherīgāthāvaṇṇanā niṭṭhitā.</centered>
<subhead line="142">5. Ubbiritherīgāthāvaṇṇanā</subhead>
<paragraph line="143"><bold>Amma, jīvā</bold>tiādikā ubbiriyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī padumuttarassa bhagavato kāle haṃsavatīnagare kulagehe nibbattitvā viññutaṃ pattā ekadivasaṃ mātāpitūsu maṅgalaṃ anubhavituṃ gehantaragatesu adutiyā sayaṃ gehe ohīnā upakaṭṭhāya velāya bhagavato sāvakaṃ ekaṃ khīṇāsavattheraṃ gehadvārasamīpena gacchantaṃ disvā bhikkhaṃ dātukāmā, ‘‘bhante, idha pavisathā’’ti vatvā there gehaṃ paviṭṭhe pañcapatiṭṭhitena theraṃ vanditvā gonakādīhi āsanaṃ paññāpetvā adāsi. Nisīdi thero paññatte <pageBreak edition="M" number="0.0056" />āsane. Sā pattaṃ gahetvā piṇḍapātassa pūretvā therassa hatthe ṭhapesi. Thero anumodanaṃ katvā pakkāmi. Sā tena puññakammena tāvatiṃsesu nibbattitvā tattha yāvatāyukaṃ uḷāradibbasampattiṃ anubhavitvā tato cutā sugatīsuyeva saṃsarantī imasmiṃ buddhuppāde sāvatthiyaṃ gahapatimahāsālakule nibbattitvā <bold>ubbirī</bold>ti laddhanāmā abhirūpā dassanīyā pāsādikā ahosi. Sā vayappattakāle kosalaraññā attano gehaṃ nītā, katipayasaṃvaccharātikkamena ekaṃ dhītaraṃ labhi. Tassā <bold>jīvantī</bold>ti nāmaṃ akaṃsu <pageBreak edition="P" number="0.0054" />. Rājā tassā dhītaraṃ disvā tuṭṭhamānaso ubbiriyā abhisekaṃ adāsi. Dhītā panassā ādhāvitvā paridhāvitvā vicaraṇakāle kālamakāsi. Mātā yattha tassā sarīranikkhepo kato, taṃ susānaṃ gantvā <pageBreak edition="V" number="0.0059" />divase divase paridevati. Ekadivasaṃ satthu santikaṃ gantvā vanditvā thokaṃ nisīditvā gatā aciravatīnadiyā tīre ṭhatvā dhītaraṃ ārabbha paridevati. Taṃ disvā satthā gandhakuṭiyaṃ yathānisinnova attānaṃ dassetvā ‘‘kasmā vippalapasī’’ti pucchi. ‘‘Mama dhītaraṃ ārabbha vippalapāmi, bhagavā’’ti. ‘‘Imasmiṃ susāne jhāpitā tava dhītaro caturāsītisahassamattā, tāsaṃ katara sandhāya vippalapasī’’ti. Tāsaṃ taṃ taṃ āḷāhanaṭṭhānaṃ dassetvā –</paragraph>
<hangnum line="144" number="51"></hangnum>
<gatha1 line="145">‘‘Amma jīvāti vanamhi kandasi, attānaṃ adhigaccha ubbiri;</gatha1>
<gatha2 line="146">Cullāsītisahassāni, sabbā jīvasanāmikā;</gatha2>
<gathalast line="147">Etamhāḷāhane daḍḍhā, tāsaṃ kamanusocasī’’ti. – saupaḍḍhagāthamāha;</gathalast>
<paragraph line="148">Tattha, <bold>amma, jīvā</bold>ti mātupacāranāmena dhītuyā ālapanaṃ, idañcassā vippalapanākāradassanaṃ. <bold>Vanamhi kandasī</bold>ti vanamajjhe paridevasi. <bold>Attānaṃ adhigaccha ubbirī</bold>ti ubbiri tava attānameva tāva bujjhassu yāthāvato jānāhi. <bold>Cullāsītisahassānī</bold>ti caturāsītisahassāni. <bold>Sabbā jīvasanāmikā</bold>ti tā sabbāpi jīvanti, yā samānanāmikā. <bold>Etamhāḷāhane daḍḍhā</bold>ti etamhi susāne jhāpitā. <bold>Tāsaṃ kamanusocasī</bold>ti tāsu jīvantīnāmāsu caturāsītisahassamattāsu kaṃ sandhāya tvaṃ anusocasi anusokaṃ āpajjasīti evaṃ satthārā dhamme desite desanānusārena ñāṇaṃ <pageBreak edition="M" number="0.0057" />pesetvā vipassanaṃ ārabhitvā satthu desanāvilāsena attano ca hetusampattiyā yathāṭhātāva vipassanaṃ ussukkāpetvā maggapaṭipāṭiyā aggaphale arahatte patiṭṭhāsi. Tena vuttaṃ <bold>apadāne</bold>(apa. therī 2.2.37-60) –</paragraph>
<gatha1 line="149">‘‘Nagare haṃsavatiyā, ahosiṃ bālikā tadā;</gatha1>
<gathalast line="150">Mātā ca me pitā ceva, kammantaṃ agamaṃsu te.</gathalast>
<gatha1 line="151">‘‘Majjhanhikamhi <pageBreak edition="P" number="0.0055" />sūriye, addasaṃ samaṇaṃ ahaṃ;</gatha1>
<gathalast line="152">Vīthiyā anugacchantaṃ, āsanaṃ paññapesahaṃ.</gathalast>
<gatha1 line="153">‘‘Gonakāvikatikāhi, paññapetvā mamāsanaṃ;</gatha1>
<gathalast line="154">Pasannacittā sumanā, idaṃ vacanamabraviṃ.</gathalast>
<gatha1 line="155">‘‘Santattā <pageBreak edition="V" number="0.0060" />kuthitā bhūmi, sūro majjhanhike ṭhito;</gatha1>
<gathalast line="156">Mālutā ca na vāyanti, kālo cevettha mehiti.</gathalast>
<gatha1 line="157">‘‘Paññattamāsanamidaṃ, tavatthāya mahāmuni;</gatha1>
<gathalast line="158">Anukampaṃ upādāya, nisīda mama āsane.</gathalast>
<gatha1 line="159">‘‘Nisīdi tattha samaṇo, sudanto suddhamānaso;</gatha1>
<gathalast line="160">Tassa pattaṃ gahetvāna, yathārandhaṃ adāsahaṃ.</gathalast>
<gatha1 line="161">‘‘Tena kammena sukatena, cetanāpaṇidhīhi ca;</gatha1>
<gathalast line="162">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="163">‘‘Tattha me sukataṃ byamhaṃ, āsanena sunimmitaṃ;</gatha1>
<gathalast line="164">Saṭṭhiyojanamubbedhaṃ, tiṃsayojanavitthataṃ.</gathalast>
<gatha1 line="165">‘‘Soṇṇamayā maṇimayā, athopi phalikāmayā;</gatha1>
<gathalast line="166">Lohitaṅgamayā ceva, pallaṅkā vividhā mama.</gathalast>
<gatha1 line="167">‘‘Tūlikāvikatikāhi, kaṭṭissacittakāhi ca;</gatha1>
<gathalast line="168">Uddhaekantalomī ca, pallaṅkā me susaṇṭhitā.</gathalast>
<gatha1 line="169">‘‘Yadā icchāmi gamanaṃ, hāsakhiḍḍasamappitā;</gatha1>
<gathalast line="170">Saha pallaṅkaseṭṭhena, gacchāmi mama patthitaṃ.</gathalast>
<gatha1 line="171">‘‘Asītidevarājūnaṃ, mahesittamakārayiṃ;</gatha1>
<gathalast line="172">Sattaticakkavattīnaṃ, mahesittamakārayiṃ.</gathalast>
<gatha1 line="173">‘‘Bhavābhave <pageBreak edition="M" number="0.0058" />saṃsarantī, mahābhogaṃ labhāmahaṃ;</gatha1>
<gathalast line="174">Bhoge me ūnatā natthi, ekāsanassidaṃ phalaṃ.</gathalast>
<gatha1 line="175">‘‘Duve bhave saṃsarāmi, devatte atha mānuse;</gatha1>
<gathalast line="176">Aññe bhave na jānāmi, ekāsanassidaṃ phalaṃ.</gathalast>
<gatha1 line="177">‘‘Duve <pageBreak edition="V" number="0.0061" /><pageBreak edition="P" number="0.0056" />kule pajāyāmi, khattiye cāpi brāhmaṇe;</gatha1>
<gathalast line="178">Uccākulīnā sabbattha, ekāsanassidaṃ phalaṃ.</gathalast>
<gatha1 line="179">‘‘Domanassaṃ na jānāmi, cittasantāpanaṃ mama;</gatha1>
<gathalast line="180">Vevaṇṇiyaṃ na jānāmi, ekāsanassidaṃ phalaṃ.</gathalast>
<gatha1 line="181">‘‘Dhātiyo maṃ upaṭṭhanti, khujjā celāpikā bahū;</gatha1>
<gathalast line="182">Aṅkena aṅkaṃ gacchāmi, ekāsanassidaṃ phalaṃ.</gathalast>
<gatha1 line="183">‘‘Aññā nhāpenti bhojenti, aññā ramenti maṃ sadā;</gatha1>
<gathalast line="184">Aññā gandhaṃ vilimpanti, ekāsanassidaṃ phalaṃ.</gathalast>
<gatha1 line="185">‘‘Maṇḍape rukkhamūle vā, suññāgāre vasantiyā;</gatha1>
<gathalast line="186">Mama saṅkappamaññāya, pallaṅko upatiṭṭhati.</gathalast>
<gatha1 line="187">‘‘Ayaṃ pacchimako mayhaṃ, carimo vattate bhavo;</gatha1>
<gathalast line="188">Ajjāpi rajjaṃ chaḍḍetvā, pabbajiṃ anagāriyaṃ.</gathalast>
<gatha1 line="189">‘‘Satasahassito kappe, yaṃ dānamadadiṃ tadā;</gatha1>
<gathalast line="190">Duggatiṃ nābhijānāmi, ekāsanassidaṃ phalaṃ.</gathalast>
<gatha1 line="191">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="192">Arahatte pana patiṭṭhāya attanā adhigatavisesaṃ pakāsentī –</paragraph>
<hangnum line="193" number="52"></hangnum>
<gatha1 line="194">‘‘Abbahī tava me sallaṃ, duddasaṃ hadayassitaṃ;</gatha1>
<gathalast line="195">Yaṃ me sokaparetāya, dhītusokaṃ byapānudi.</gathalast>
<hangnum line="196" number="53"></hangnum>
<gatha1 line="197">‘‘Sājja <pageBreak edition="V" number="0.0062" />abbūḷhasallāhaṃ, nicchātā parinibbutā;</gatha1>
<gathalast line="198">Buddhaṃ dhammañca saṅghañca, upemi saraṇaṃ muni’’nti. –</gathalast>
<unindented line="199">Imā dve gāthā abhāsi.</unindented>
<paragraph line="200">Tattha <pageBreak edition="M" number="0.0059" /><bold>abbahī vata me sallaṃ, duddasaṃ hadayassita</bold>nti anupacitakusalasambhārehi yāthāvato duddasaṃ mama cittasannissitaṃ pīḷājananato dunnīharaṇato anto tudanato ca ‘‘salla’’nti <pageBreak edition="P" number="0.0057" />laddhanāmaṃ sokaṃ taṇhañca <bold>abbahī</bold>vata nīhari vata. <bold>Yaṃ me sokaparetāyā</bold>ti yasmā sokena abhibhūtāya mayhaṃ dhītusokaṃ <bold>byapānudi</bold>anavasesato nīhari, tasmā abbahī vata me sallanti yojanā.</paragraph>
<paragraph line="201"><bold>Sājja abbūḷhasallāha</bold>nti sā ahaṃ ajja sabbaso uddhaṭataṇhāsallā tato eva nicchātā parinibbutā. <bold>Muni</bold>nti sabbaññubuddhaṃ tadupadesitamaggaphalanibbānapabhedaṃ navavidhalokuttara<bold>dhammañca,</bold>tattha patiṭṭhitaṃ aṭṭhaariyapuggalasamūhasaṅkhātaṃ <bold>saṅghañca,</bold>anuttarehi tehi yojanato sakalavaṭṭadukkhavināsanato ca <bold>saraṇaṃ</bold>tāṇaṃ leṇaṃ parāyaṇanti, <bold>upemi</bold>upagacchāmi bujjhāmi sevāmi cāti attho.</paragraph>
<centered line="202">Ubbiritherīgāthāvaṇṇanā niṭṭhitā.</centered>
<subhead line="203">6. Sukkātherīgāthāvaṇṇanā</subhead>
<paragraph line="204"><bold>Kiṃme katā rājagahe</bold>tiādikā sukkāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle bandhumatīnagare kulagehe nibbattitvā viññutaṃ pattā upāsikāhi saddhiṃ vihāraṃ gantvā satthu santike dhammaṃ sutvā paṭiladdhasaddhā pabbajitvā bahussutā dhammadharā paṭibhānavatī ahosi. Sā tattha bahūni vassasahassāni brahmacariyaṃ caritvā puthujjanakālakiriyameva katvā tusite nibbatti. Tathā sikhissa bhagavato, vessabhussa bhagavato kāleti evaṃ tiṇṇaṃ sammāsambuddhānaṃ sāsane sīlaṃ rakkhitvā bahussutā dhammadharā ahosi, tathā kakusandhassa, koṇāgamanassa, kassapassa ca bhagavato sāsane pabbajitvā visuddhasīlā bahussutā dhammakathikā ahosi.</paragraph>
<paragraph line="205">Evaṃ <pageBreak edition="V" number="0.0063" />sā tattha tattha bahuṃ puññaṃ upacinitvā sugatīsuyeva saṃsarantī imasmiṃ buddhuppāde rājagahanagare gahapatimahāsālakule nibbatti, <bold>sukkā</bold>tissā nāmaṃ ahosi. Sā viññutaṃ pattā satthu rājagahapavesane laddhappasādā <pageBreak edition="M" number="0.0060" /><pageBreak edition="P" number="0.0058" />upāsikā hutvā aparabhāge dhammadinnāya theriyā santike dhammaṃ sutvā sañjātasaṃvegā tassā eva santike pabbajitvā vipassanāya kammaṃ karontī nacirasseva saha paṭisambhidāhi arahattaṃ pāpuṇi. Tena vuttaṃ <bold>apadāne</bold>(apa. therī 2.4.111-142) –</paragraph>
<gatha1 line="206">‘‘Ekanavutito kappe, vipassī nāma nāyako;</gatha1>
<gathalast line="207">Uppajji cārudassano, sabbadhammavipassako.</gathalast>
<gatha1 line="208">‘‘Tadāhaṃ bandhumatiyaṃ, jātā aññatare kule;</gatha1>
<gathalast line="209">Dhammaṃ sutvāna munino, pabbajiṃ anagāriyaṃ.</gathalast>
<gatha1 line="210">‘‘Bahussutā dhammadharā, paṭibhānavatī tathā;</gatha1>
<gathalast line="211">Vicittakathikā cāpi, jinasāsanakārikā.</gathalast>
<gatha1 line="212">‘‘Tadā dhammakathaṃ katvā, hitāya janataṃ bahuṃ;</gatha1>
<gathalast line="213">Tato cutāhaṃ tusitaṃ, upapannā yasassinī.</gathalast>
<gatha1 line="214">‘‘Ekattiṃse ito kappe, sikhī viya sikhī jino;</gatha1>
<gathalast line="215">Tapanto yasasā loke, uppajji vadataṃ varo.</gathalast>
<gatha1 line="216">‘‘Tadāpi pabbajitvāna, buddhasāsanakovidā;</gatha1>
<gathalast line="217">Jotetvā jinavākyāni, tatopi tidivaṃ gatā.</gathalast>
<gatha1 line="218">‘‘Ekattiṃseva kappamhi, vessabhū nāma nāyako;</gatha1>
<gathalast line="219">Uppajjittha mahāñāṇī, tadāpi ca tathevahaṃ.</gathalast>
<gatha1 line="220">‘‘Pabbajitvā <pageBreak edition="V" number="0.0064" />dhammadharā, jotayiṃ jinasāsanaṃ;</gatha1>
<gathalast line="221">Gantvā marupuraṃ rammaṃ, anubhosiṃ mahāsukhaṃ.</gathalast>
<gatha1 line="222">‘‘Imamhi bhaddake kappe, kakusandho jinuttamo;</gatha1>
<gathalast line="223">Uppajji narasaraṇo, tadāpi ca tathevahaṃ.</gathalast>
<gatha1 line="224">‘‘Pabbajitvā munimataṃ, jotayitvā yathāyukaṃ;</gatha1>
<gathalast line="225">Tato cutāhaṃ tidivaṃ, agaṃ sabhavanaṃ yathā.</gathalast>
<gatha1 line="226">‘‘Imasmiṃyeva kappamhi, koṇāgamananāyako;</gatha1>
<gathalast line="227">Uppajji lokasaraṇo, araṇo amataṅgato.</gathalast>
<gatha1 line="228">‘‘Tadāpi <pageBreak edition="M" number="0.0061" />pabbajitvāna, sāsane tassa tādino;</gatha1>
<gathalast line="229">Bahussutā dhammadharā, jotayiṃ jinasāsanaṃ.</gathalast>
<gatha1 line="230">‘‘Imasmiṃyeva kappamhi, kassapo munimuttamo;</gatha1>
<gathalast line="231">Uppajji <pageBreak edition="P" number="0.0059" />lokasaraṇo, araṇo maraṇantagū.</gathalast>
<gatha1 line="232">‘‘Tassāpi naravīrassa, pabbajitvāna sāsane;</gatha1>
<gathalast line="233">Pariyāpuṭasaddhammā, paripucchā visāradā.</gathalast>
<gatha1 line="234">‘‘Susīlā lajjinī ceva, tīsu sikkhāsu kovidā;</gatha1>
<gathalast line="235">Bahuṃ dhammakathaṃ katvā, yāvajīvaṃ mahāmune.</gathalast>
<gatha1 line="236">‘‘Tena kammavipākena, cetanāpaṇidhīhi ca;</gatha1>
<gathalast line="237">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="238">‘‘Pacchime ca bhave dāni, giribbajapuruttame;</gatha1>
<gathalast line="239">Jātā seṭṭhikule phīte, mahāratanasañcaye.</gathalast>
<gatha1 line="240">‘‘Yadā <pageBreak edition="V" number="0.0065" />bhikkhusahassena, parivuto lokanāyako;</gatha1>
<gathalast line="241">Upāgami rājagahaṃ, sahassakkhena vaṇṇito.</gathalast>
<gatha1 line="242">‘‘Danto dantehi saha purāṇajaṭilehi, vippamutto vippamuttehi;</gatha1>
<gathalast line="243">Siṅgīnikkhasavaṇṇo, rājagahaṃ pāvisi bhagavā.</gathalast>
<gatha1 line="244">‘‘Disvā buddhānubhāvaṃ taṃ, sutvāva guṇasañcayaṃ;</gatha1>
<gathalast line="245">Buddhe cittaṃ pasādetvā, pūjayiṃ taṃ yathābalaṃ.</gathalast>
<gatha1 line="246">‘‘Aparena ca kālena, dhammadinnāya santike;</gatha1>
<gathalast line="247">Agārā nikkhamitvāna, pabbajiṃ anagāriyaṃ.</gathalast>
<gatha1 line="248">‘‘Kesesu chijjamānesu, kilese jhāpayiṃ ahaṃ;</gatha1>
<gathalast line="249">Uggahiṃ sāsanaṃ sabbaṃ, pabbajitvā cirenahaṃ.</gathalast>
<gatha1 line="250">‘‘Tato dhammamadesesiṃ, mahājanasamāgame;</gatha1>
<gathalast line="251">Dhamme desiyamānamhi, dhammābhisamayo ahu.</gathalast>
<gatha1 line="252">‘‘Nekapāṇasahassānaṃ, taṃ viditvātivimhito;</gatha1>
<gathalast line="253">Abhippasanno me yakkho, bhamitvāna giribbajaṃ.</gathalast>
<gatha1 line="254">‘‘Kiṃme <pageBreak edition="M" number="0.0062" />katā rājagahe manussā, madhuṃ pītāva acchare;</gatha1>
<gathalast line="255">Ye sukkaṃ na upāsanti, desentiṃ amataṃ padaṃ.</gathalast>
<gatha1 line="256">‘‘Tañca appaṭivānīyaṃ, asecanakamojavaṃ;</gatha1>
<gathalast line="257">Pivanti maññe sappaññā, valāhakamivaddhagū.</gathalast>
<gatha1 line="258">‘‘Iddhīsu <pageBreak edition="P" number="0.0060" />ca vasī homi, dibbāya sotadhātuyā;</gatha1>
<gathalast line="259">Cetopariyañāṇassa, vasī homi mahāmune.</gathalast>
<gatha1 line="260">‘‘Pubbenivāsaṃ <pageBreak edition="V" number="0.0066" />jānāmi, dibbacakkhu visodhitaṃ;</gatha1>
<gathalast line="261">Sabbāsavaparikkhīṇā, natthi dāni punabbhavo.</gathalast>
<gatha1 line="262">‘‘Atthadhammaniruttīsu, paṭibhāne tatheva ca;</gatha1>
<gathalast line="263">Ñāṇaṃ mama mahāvīra, uppannaṃ tava santike.</gathalast>
<gatha1 line="264">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="265">Arahattaṃ pana patvā pañcasatabhikkhuniparivārā mahādhammakathikā ahosi. Sā ekadivasaṃ rājagahe piṇḍāya caritvā katabhattakiccā bhikkhunupassayaṃ pavisitvā sannisinnāya mahatiyā parisāya madhubhaṇḍaṃ pīḷetvā sumadhuraṃ pāyentī viya amatena abhisiñcantī viya dhammaṃ deseti. Parisā cassā dhammakathaṃ ohitasotā avikkhittacittā sakkaccaṃ suṇāti. Tasmiṃ khaṇe theriyā caṅkamanakoṭiyaṃ rukkhe adhivatthā devatā dhammadesanāya pasannā rājagahaṃ pavisitvā rathiyāya rathiyaṃ siṅghāṭakena siṅghāṭakaṃ vicaritvā tassā guṇaṃ vibhāventī –</paragraph>
<hangnum line="266" number="54"></hangnum>
<gatha1 line="267">‘‘Kiṃme katā rājagahe manussā, madhuṃ pītāva acchare;</gatha1>
<gathalast line="268">Ye sukkaṃ na upāsanti, desentiṃ buddhasāsanaṃ.</gathalast>
<hangnum line="269" number="55"></hangnum>
<gatha1 line="270">‘‘Tañca appaṭivānīyaṃ, asecanakamojavaṃ;</gatha1>
<gathalast line="271">Pivanti maññe sappaññā, valāhakamivaddhagū’’ti. –</gathalast>
<unindented line="272">Imā dve gāthā abhāsi.</unindented>
<paragraph line="273">Tattha <bold>kiṃme katā rājagahe manussā</bold>ti ime rājagahe manussā kiṃ katā, kismiṃ nāma kicce byāvaṭā. <bold>Madhuṃ pītāva acchare</bold>ti yathā bhaṇḍamadhuṃ gahetvā madhuṃ pītavanto visaññino hutvā sīsaṃ ukkhipituṃ na sakkonti <pageBreak edition="M" number="0.0063" />, evaṃ imepi dhammasaññāya visaññino hutvā maññe sīsaṃ ukkhipituṃ na sakkonti, kevalaṃ acchantiyevāti attho. <bold>Ye sukkaṃ na</bold><pageBreak edition="P" number="0.0061" /><bold>upāsanti, desentiṃ buddhasāsana</bold>nti buddhassa bhagavato sāsanaṃ yāthāvato desentiṃ pakāsentiṃ sukkaṃ theriṃ ye na upāsanti na payirupāsanti. Te ime rājagahe manussā kiṃ katāti yojanā.</paragraph>
<paragraph line="274"><bold>Tañca</bold><pageBreak edition="V" number="0.0067" /><bold>appaṭivānīya</bold>nti tañca pana dhammaṃ anivattitabhāvāvahaṃ niyyānikaṃ, abhikkantatāya vā yathā sotujanasavanamanoharabhāvena anapanīyaṃ, <bold>asecanakaṃ</bold>anāsittakaṃ pakatiyāva mahārasaṃ tato eva ojavantaṃ. ‘‘Osadha’’ntipi pāḷi. Vaṭṭadukkhabyādhitikicchāya osadhabhūtaṃ. <bold>Pivanti maññe sappaññā, valāhakamivaddhagū</bold>ti valāhakantarato nikkhantaṃ udakaṃ nirudakakantāre pathagā viya taṃ dhammaṃ sappaññā paṇḍitapurisā pivanti maññe pivantā viya suṇanti.</paragraph>
<paragraph line="275">Manussā taṃ sutvā pasannamānasā theriyā santikaṃ upasaṅkamitvā sakkaccaṃ dhammaṃ suṇiṃsu. Aparabhāge theriyā āyupariyosāne parinibbānakāle sāsanassa niyyānikabhāvavibhāvanatthaṃ aññaṃ byākarontī –</paragraph>
<hangnum line="276" number="56"></hangnum>
<gatha1 line="277">‘‘Sukkā sukkehi dhammehi, vītarāgā samāhitā;</gatha1>
<gathalast line="278">Dhāreti antimaṃ dehaṃ, jetvā māraṃ savāhana’’nti. – imaṃ gāthaṃ abhāsi;</gathalast>
<paragraph line="279">Tattha <bold>sukkā</bold>ti sukkātherī attānameva paraṃ viya dasseti. <bold>Sukkehi dhammehī</bold>ti suparisuddhehi lokuttaradhammehi. <bold>Vītarāgā samāhitā</bold>ti aggamaggena sabbaso vītarāgā arahattaphalasamādhinā samāhitā. Sesaṃ vuttanayameva.</paragraph>
<centered line="280">Sukkātherīgāthāvaṇṇanā niṭṭhitā.</centered>
<subhead line="281">7. Selātherīgāthāvaṇṇanā</subhead>
<paragraph line="282"><bold>Natthi</bold><pageBreak edition="M" number="0.0064" /><bold>nissaraṇaṃ loke</bold>tiādikā selāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī haṃsavatīnagare kulagehe nibbattitvā viññutaṃ pattā mātāpitūhi samānajātikassa kulaputtassa <pageBreak edition="P" number="0.0062" />dinnā, tena saddhiṃ bahūni vassasatāni sukhasaṃvāsaṃ vasitvā tasmiṃ kālaṅkate sayampi addhagatā vayoanuppattā saṃvegajātā kiṃkusalagavesinī kālena kālaṃ ārāmena ārāmaṃ vihārena vihāraṃ anuvicarati ‘‘samaṇabrāhmaṇānaṃ santike dhammaṃ sossāmī’’ti. Sā ekadivasaṃ satthu bodhirukkhaṃ upasaṅkamitvā ‘‘yadi buddho bhagavā asamo asamasamo appaṭipuggalo, dassetu me ayaṃ bodhi pāṭihāriya’’nti nisīdi. Tassā tathā cittuppādasamanantarameva bodhi pajjali, sabbasovaṇṇamayā <pageBreak edition="V" number="0.0068" />sākhā uṭṭhahiṃsu, sabbā disā virociṃsu. Sā taṃ pāṭihāriyaṃ disvā pasannamānasā garucittīkāraṃ upaṭṭhapetvā sirasi añjaliṃ paggayha sattarattindivaṃ tattheva nisīdi. Sattame divase uḷāraṃ pūjāsakkāraṃ akāsi. Sā tena puññakammena devamanussesu saṃsarantī imasmiṃ buddhuppāde āḷavīraṭṭhe āḷavikassa rañño dhītā hutvā nibbatti. <bold>Selā</bold>tissā nāmaṃ ahosi. Āḷavikassa pana rañño dhītāti katvā <bold>āḷavikā</bold>tipi naṃ voharanti. Sā viññutaṃ pattā satthari āḷavakaṃ dametvā tassa hatthe pattacīvaraṃ datvā tena saddhiṃ āḷavīnagaraṃ upagate dārikā hutvā raññā saddhiṃ satthu santikaṃ upagantvā dhammaṃ sutvā paṭiladdhasaddhā upāsikā ahosi. Sā aparabhāge sañjātasaṃvegā bhikkhunīsu pabbajitvā katapubbakiccā vipassanaṃ paṭṭhapetvā saṅkhāre sammasantī upanissayasampannattā paripakkañāṇā nacirasseva arahattaṃ pāpuṇi. Tena vuttaṃ <bold>apadāne</bold>(apa. therī 2.2.61-85) –</paragraph>
<gatha1 line="283">‘‘Nagare haṃsavatiyā, cārikī āsahaṃ tadā;</gatha1>
<gathalast line="284">Ārāmena ca ārāmaṃ, carāmi kusalatthikā.</gathalast>
<gatha1 line="285">‘‘Kāḷapakkhamhi divase, addasaṃ bodhimuttamaṃ;</gatha1>
<gathalast line="286">Tattha cittaṃ pasādetvā, bodhimūle nisīdahaṃ.</gathalast>
<gatha1 line="287">‘‘Garucittaṃ <pageBreak edition="M" number="0.0065" />upaṭṭhetvā, sire katvāna añjaliṃ;</gatha1>
<gathalast line="288">Somanassaṃ pavedetvā, evaṃ cintesi tāvade.</gathalast>
<gatha1 line="289">‘‘Yadi buddho amitaguṇo, asamappaṭipuggalo;</gatha1>
<gathalast line="290">Dassetu pāṭihīraṃ me, bodhi obhāsatu ayaṃ.</gathalast>
<gatha1 line="291">‘‘Saha <pageBreak edition="P" number="0.0063" />āvajjite mayhaṃ, bodhi pajjali tāvade;</gatha1>
<gathalast line="292">Sabbasoṇṇamayā āsi, disā sabbā virocati.</gathalast>
<gatha1 line="293">‘‘Sattarattindivaṃ tattha, bodhimūle nisīdahaṃ;</gatha1>
<gathalast line="294">Sattame divase patte, dīpapūjaṃ akāsahaṃ.</gathalast>
<gatha1 line="295">‘‘Āsanaṃ <pageBreak edition="V" number="0.0069" />parivāretvā, pañcadīpāni pajjaluṃ;</gatha1>
<gathalast line="296">Yāva udeti sūriyo, dīpā me pajjaluṃ tadā.</gathalast>
<gatha1 line="297">‘‘Tena kammena sukatena, cetanāpaṇidhīhi ca;</gatha1>
<gathalast line="298">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="299">‘‘Tattha me sukataṃ byamhaṃ, pañcadīpāti vuccati;</gatha1>
<gathalast line="300">Saṭṭhiyojanamubbedhaṃ, tiṃsayojanavitthataṃ.</gathalast>
<gatha1 line="301">‘‘Asaṅkhiyāni dīpāni, parivāre jaliṃsu me;</gatha1>
<gathalast line="302">Yāvatā devabhavanaṃ, dīpālokena jotati.</gathalast>
<gatha1 line="303">‘‘Parammukhā nisīditvā, yadi icchāmi passituṃ;</gatha1>
<gathalast line="304">Uddhaṃ adho ca tiriyaṃ, sabbaṃ passāmi cakkhunā.</gathalast>
<gatha1 line="305">‘‘Yāvatā abhikaṅkhāmi, daṭṭhuṃ sugataduggate;</gatha1>
<gathalast line="306">Tattha āvaraṇaṃ natthi, rukkhesu pabbatesu vā.</gathalast>
<gatha1 line="307">‘‘Asītidevarājūnaṃ, mahesittamakārayiṃ;</gatha1>
<gathalast line="308">Satānaṃ cakkavattīnaṃ, mahesittamakārayiṃ.</gathalast>
<gatha1 line="309">‘‘Yaṃ yaṃ yonupapajjāmi, devattaṃ atha mānusaṃ;</gatha1>
<gathalast line="310">Dīpasatasahassāni, parivāre jalanti me.</gathalast>
<gatha1 line="311">‘‘Devalokā cavitvāna, uppajjiṃ mātukucchiyaṃ;</gatha1>
<gathalast line="312">Mātukucchigatā santī, akkhi me na nimīlati.</gathalast>
<gatha1 line="313">‘‘Dīpasatasahassāni, puññakammasamaṅgitā;</gatha1>
<gathalast line="314">Jalanti sūtikāgehe, pañcadīpānidaṃ phalaṃ.</gathalast>
<gatha1 line="315">‘‘Pacchime <pageBreak edition="M" number="0.0066" />bhave sampatte, mānasaṃ vinivattayiṃ;</gatha1>
<gathalast line="316">Ajarāmataṃ sītibhāvaṃ, nibbānaṃ phassayiṃ ahaṃ.</gathalast>
<gatha1 line="317">‘‘Jātiyā <pageBreak edition="V" number="0.0070" /><pageBreak edition="P" number="0.0064" />sattavassāhaṃ, arahattamapāpuṇiṃ;</gatha1>
<gathalast line="318">Upasampādayī buddho, guṇamaññāya gotamo.</gathalast>
<gatha1 line="319">‘‘Maṇḍape rukkhamūle vā, suññāgāre vasantiyā;</gatha1>
<gathalast line="320">Tadā pajjalate dīpaṃ, pañcadīpānidaṃ phalaṃ.</gathalast>
<gatha1 line="321">‘‘Dibbacakkhuvisuddhaṃ me, samādhikusalā ahaṃ;</gatha1>
<gathalast line="322">Abhiññāpāramippattā, pañcadīpānidaṃ phalaṃ.</gathalast>
<gatha1 line="323">‘‘Sabbavositavosānā, katakiccā anāsavā;</gatha1>
<gathalast line="324">Pañcadīpā mahāvīra, pāde vandāmi cakkhuma.</gathalast>
<gatha1 line="325">‘‘Satasahassito kappe, yaṃ dīpamadadiṃ tadā;</gatha1>
<gathalast line="326">Duggatiṃ nābhijānāmi, pañcadīpānidaṃ phalaṃ.</gathalast>
<gatha1 line="327">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="328">Arahattaṃ pana patvā therī sāvatthiyaṃ viharantī ekadivasaṃ pacchābhattaṃ sāvatthito nikkhamitvā divāvihāratthāya andhavanaṃ pavisitvā aññatarasmiṃ rukkhamūle nisīdi. Atha naṃ māro vivekato vicchedetukāmo aññātakarūpena upagantvā –</paragraph>
<hangnum line="329" number="57"></hangnum>
<gatha1 line="330">‘‘Natthi nissaraṇaṃ loke, kiṃ vivekena kāhasi;</gatha1>
<gathalast line="331">Bhuñjāhi kāmaratiyo, māhu pacchānutāpinī’’ti. – gāthamāha;</gathalast>
<paragraph line="332">Tassattho – imasmiṃ loke sabbasamayesupi upaparikkhīyamānesu <bold>nissaraṇaṃ</bold>nibbānaṃ nāma natthi tesaṃ tesaṃ samaṇabrāhmaṇānaṃ chandaso paṭiññāyamānaṃ vohāramattamevetaṃ, tasmā <bold>kiṃ vivekena kāhasi</bold>evarūpe sampannapaṭhamavaye ṭhitā iminā kāyavivekena kiṃ karissasi? Atha kho <bold>bhuñjāhi kāmaratiyo</bold>vatthukāmakilesakāmasannissitā khiḍḍāratiyo <pageBreak edition="M" number="0.0067" />paccanubhohi. Kasmā? <bold>Māhu pacchānutāpinī</bold>‘‘yadatthaṃ brahmacariyaṃ <pageBreak edition="P" number="0.0065" />carāmi, tadeva nibbānaṃ natthi, tenevetaṃ nādhigataṃ, kāmabhogā <pageBreak edition="V" number="0.0071" />ca parihīnā, anattho vata mayha’’nti pacchā vippaṭisārinī mā ahosīti adhippāyo.</paragraph>
<paragraph line="333">Taṃ sutvā therī ‘‘bālo vatāyaṃ māro, yo mama paccakkhabhūtaṃ nibbānaṃ paṭikkhipati. Kāmesu ca maṃ pavāreti, mama khīṇāsavabhāvaṃ na jānāti. Handa naṃ taṃ jānāpetvā tajjessāmī’’ti cintetvā –</paragraph>
<hangnum line="334" number="58"></hangnum>
<gatha1 line="335">‘‘Sattisūlūpamā kāmā, khandhāsaṃ adhikuṭṭanā;</gatha1>
<gathalast line="336">Yaṃ tvaṃ kāmaratiṃ brūsi, aratī dāni sā mama.</gathalast>
<hangnum line="337" number="59"></hangnum>
<gatha1 line="338">‘‘Sabbattha vihatā nandī, tamokkhandho padālito;</gatha1>
<gathalast line="339">Evaṃ jānāhi pāpima, nihato tvamasi antakā’’ti. – imaṃ gāthādvayamāha;</gathalast>
<paragraph line="340">Tattha <bold>sattisūlūpamā kāmā</bold>ti kāmā nāma yena adhiṭṭhitā, tassa sattassa vinivijjhanato nisitasatti viya sūlaṃ viya ca daṭṭhabbā. <bold>Khandhā</bold>ti upādānakkhandhā. <bold>Āsa</bold>nti tesaṃ. <bold>Adhikuṭṭanā</bold>ti chindanādhiṭṭhānā, accādānaṭṭhānanti attho. Yato khandhe accādāya sattā kāmehi chejjabhejjaṃ pāpuṇanti. <bold>Yaṃ tvaṃ kāmaratiṃ brūsi, arati dāni sā mamā</bold>ti, pāpima, tvaṃ yaṃ kāmaratiṃ ramitabbaṃ sevitabbaṃ katvā vadasi, sā dāni mama niratijātikattā mīḷhasadisā, na tāya mama koci attho atthīti.</paragraph>
<paragraph line="341">Tattha kāraṇamāha <bold>‘‘sabbattha vihatā nandī’’</bold>tiādinā. Tattha <bold>evaṃ jānāhī</bold>ti ‘‘sabbaso pahīnataṇhāvijjā’’ti maṃ jānāhi, tato eva balavidhamanavisayātikkamanehi <bold>antaka</bold>lāmakācāra, māra, tvaṃ mayā <bold>nihato</bold>bādhito asi, na panāhaṃ tayā bādhitabbāti attho.</paragraph>
<paragraph line="342">Evaṃ theriyā māro santajjito tatthevantaradhāyi. Therīpi phalasamāpattisukhena andhavane divasabhāgaṃ vītināmetvā sāyanhe vasanaṭṭhānameva gatā.</paragraph>
<centered line="343">Selātherīgāthāvaṇṇanā niṭṭhitā.</centered>
<subhead line="344">8. Somātherīgāthāvaṇṇanā</subhead>
<paragraph line="345"><bold>Yaṃ</bold><pageBreak edition="M" number="0.0068" /><pageBreak edition="V" number="0.0072" /><pageBreak edition="P" number="0.0066" /><bold>taṃ isīhi pattabba</bold>ntiādikā somāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī sikhissa bhagavato kāle khattiyamahāsālakule nibbattitvā viññutaṃ patvā aruṇarañño aggamahesī ahosīti sabbaṃ atītavatthu abhayattheriyā vatthusadisaṃ. Paccuppannavatthu pana ayaṃ therī tattha tattha devamanussesu saṃsarantī imasmiṃ buddhuppāde rājagahe bimbisārassa rañño purohitassa dhītā hutvā nibbatti. Tassā <bold>somā</bold>ti nāmaṃ ahosi. Sā viññutaṃ pattā satthu rājagahapavesane paṭiladdhasaddhā upāsikā hutvā aparabhāge sañjātasaṃvegā bhikkhunīsu pabbajitvā katapubbakiccā vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ <bold>apadāne</bold>(apa. therī 2.1.71, 80-90) –</paragraph>
<gatha1 line="346">‘‘Nagare aruṇavatiyā, aruṇo nāma khattiyo;</gatha1>
<gathalast line="347">Tassa rañño ahuṃ bhariyā, vāritaṃ vārayāmahaṃ.</gathalast>
<gatha1 line="348">‘‘Yāvatā…pe… kataṃ buddhassa sāsana’’nti. –</gatha1>
<unindented line="349">Sabbaṃ abhayattheriyā apadānasadisaṃ.</unindented>
<paragraph line="350">Arahattaṃ pana patvā vimuttisukhena sāvatthiyaṃ viharantī ekadivasaṃ divāvihāratthāya andhavanaṃ pavisitvā aññatarasmiṃ rukkhamūle nisīdi. Atha naṃ māro vivekato vicchedetukāmo adissamānurūpo upagantvā ākāse ṭhatvā –</paragraph>
<hangnum line="351" number="60"></hangnum>
<gatha1 line="352">‘‘Yaṃ taṃ isīhi pattabbaṃ, ṭhānaṃ durabhisambhavaṃ;</gatha1>
<gathalast line="353">Na taṃ dvaṅgulapaññāya, sakkā pappotumitthiyā’’ti. – imaṃ gāthamāha;</gathalast>
<paragraph line="354">Tassattho – sīlakkhandhādīnaṃ esanaṭṭhena ‘‘isī’’ti laddhanāmehi buddhādīhi mahāpaññehi pattabbaṃ, taṃ aññehi pana <bold>durabhisambhavaṃ</bold>dunnipphādanīyaṃ. Yaṃ taṃ arahattasaṅkhātaṃ paramassāsaṭṭhānaṃ, na taṃ dvaṅgulapaññāya nihīnapaññāya itthiyā <pageBreak edition="P" number="0.0067" />pāpuṇituṃ sakkā. Itthiyo hi sattaṭṭhavassakālato <pageBreak edition="V" number="0.0073" />paṭṭhāya sabbakālaṃ odanaṃ pacantiyo pakkuthite udake taṇḍule pakkhipitvā ‘‘ettāvatā <pageBreak edition="M" number="0.0069" />odanaṃ pakka’’nti na jānanti, pakkuthiyamāne pana taṇḍule dabbiyā uddharitvā dvīhi aṅgulīhi pīḷetvā jānanti, tasmā <bold>dvaṅgulipaññāyā</bold>ti vuttā.</paragraph>
<paragraph line="355">Taṃ sutvā therī māraṃ apasādentī –</paragraph>
<hangnum line="356" number="61"></hangnum>
<gatha1 line="357">‘‘Itthibhāvo no kiṃ kayirā, cittamhi susamāhite;</gatha1>
<gathalast line="358">Ñāṇamhi vattamānamhi, sammā dhammaṃ vipassato.</gathalast>
<hangnum line="359" number="62"></hangnum>
<gatha1 line="360">‘‘Sabbattha vihatā nandī, tamokkhandho padālito;</gatha1>
<gathalast line="361">Evaṃ jānāhi pāpima, nihato tvamasi antakā’’ti. –</gathalast>
<unindented line="362">Itarā dve gāthā abhāsi.</unindented>
<paragraph line="363">Tattha <bold>itthibhāvo no kiṃ kayirā</bold>ti mātugāmabhāvo amhākaṃ kiṃ kareyya, arahattappattiyā kīdisaṃ vibandhaṃ uppādeyya. <bold>Cittamhi susamāhite</bold>ti citte aggamaggasamādhinā suṭṭhu samāhite. <bold>Ñāṇamhi vattamānamhī</bold>ti tato arahattamaggañāṇe pavattamāne. <bold>Sammā dhammaṃ vipassato</bold>ti catusaccadhammaṃ pariññādividhinā sammadeva passato. Ayañhettha saṅkhepo – pāpima, itthī vā hotu puriso vā, aggamagge adhigate arahattaṃ hatthagatamevāti.</paragraph>
<paragraph line="364">Idāni tassa attanā adhigatabhāvaṃ ujukameva dassentī <bold>‘‘sabbattha vihatā nandī’’</bold>ti gāthamāha. Sā vuttatthāyeva.</paragraph>
<centered line="365">Somātherīgāthāvaṇṇanā niṭṭhitā.</centered>
<centered line="366">Tikanipātavaṇṇanā niṭṭhitā.</centered>
</body>
</document>