<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0509a.att13.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/14. timsanipato.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/therigatha-atthakatha</directory>
    <basename>14. timsanipato</basename>
    <titlePath>14. Tiṃsanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">14. Tiṃsanipāto</chapter>
    <subhead line="2">1. Subhājīvakambavanikātherīgāthāvaṇṇanā</subhead>
    <paragraph line="3">Tiṃsanipāte <pageBreak edition="Vipassana Research Institut" number="0.0271" /><pageBreak edition="Myanmar" number="0.0253" /><bold>jīvakambavanaṃ ramma</bold>ntiādikā subhāya jīvakambavanikāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, sambhāvitakusalamūlā anukkamena paribrūhitavimokkhasambhārā paripakkañāṇā hutvā, imasmiṃ buddhuppāde rājagahe brāhmaṇamahāsālakule nibbatti, <bold>subhā</bold>tissā nāmamahosi. Tassā kira sarīrāvayavā sobhanavaṇṇayuttā ahesuṃ, tasmā subhāti anvatthameva nāmaṃ jātaṃ. Sā satthu rājagahappavesane paṭiladdhasaddhā upāsikā hutvā aparabhāge saṃsāre jātasaṃvegā kāmesu ādīnavaṃ disvā nekkhammañca khemato <pageBreak edition="Pali Text Society" number="0.0246" /> sallakkhantī mahāpajāpatiyā gotamiyā santike pabbajitvā vipassanāya kammaṃ karontī katipāheneva anāgāmiphale patiṭṭhāsi.</paragraph>
    <paragraph line="4">Atha naṃ ekadivasaṃ aññataro rājagahavāsī dhuttapuriso taruṇo paṭhamayobbane ṭhito jīvakambavane divāvihārāya gacchantiṃ disvā paṭibaddhacitto hutvā maggaṃ ovaranto kāmehi nimantesi. Sā tassa nānappakārehi kāmānaṃ ādīnavaṃ attano ca nekkhammajjhāsayaṃ pavedentī dhammaṃ kathesi. So dhammakathaṃ sutvāpi na paṭikkamati, nibandhatiyeva. Therī naṃ attano vacane atiṭṭhantaṃ akkhimhi ca abhirattaṃ disvā, ‘‘handa, tayā sambhāvitaṃ akkhi’’nti attano ekaṃ akkhiṃ uppāṭetvā tassa upanesi. Tato so puriso santāso saṃvegajāto tattha vigatarāgova hutvā theriṃ khamāpetvā gato. Therī satthu santikaṃ agamāsi. Satthuno saha dassanenevassā akkhi paṭipākatikaṃ ahosi. Tato sā buddhagatāya pītiyā nirantaraṃ phuṭā hutvā aṭṭhāsi. Satthā tassā cittācāraṃ ñatvā dhammaṃ desetvā aggamaggatthāya kammaṭṭhānaṃ ācikkhi. Sā pītiṃ vikkhambhetvā tāvadeva vipassanaṃ vaḍḍhetvā saha paṭisambhidāhi arahattaṃ pāpuṇi. Arahattaṃ pana patvā phalasukhena nibbānasukhena viharantī attano paṭipattiṃ paccavekkhitvā attanā tena ca dhuttapurisena vuttagāthā udānavasena –</paragraph>
    <hangnum line="5" number="368"></hangnum>
    <gatha1 line="6"> ‘‘Jīvakambavanaṃ <pageBreak edition="Myanmar" number="0.0254" /><pageBreak edition="Vipassana Research Institut" number="0.0272" /> rammaṃ, gacchantiṃ bhikkhuniṃ subhaṃ;</gatha1>
    <gathalast line="7">Dhuttako sannivāresi, tamenaṃ abravī subhā.</gathalast>
    <hangnum line="8" number="369"></hangnum>
    <gatha1 line="9"> ‘‘Kiṃ te aparādhitaṃ mayā, yaṃ maṃ ovariyāna tiṭṭhasi;</gatha1>
    <gathalast line="10">Na hi pabbajitāya āvuso, puriso samphusanāya kappati.</gathalast>
    <hangnum line="11" number="370"></hangnum>
    <gatha1 line="12"> ‘‘Garuke mama satthusāsane, yā sikkhā sugatena desitā;</gatha1>
    <gathalast line="13">Parisuddhapadaṃ anaṅgaṇaṃ, kiṃ maṃ ovariyāna tiṭṭhasi.</gathalast>
    <hangnum line="14" number="371"></hangnum>
    <gatha1 line="15"> ‘‘Āvilacitto anāvilaṃ, sarajo vītarajaṃ anaṅgaṇaṃ;</gatha1>
    <gathalast line="16">Sabbattha vimuttamānasaṃ, kiṃ maṃ ovariyāna tiṭṭhasi.</gathalast>
    <hangnum line="17" number="372"></hangnum>
    <gatha1 line="18"> ‘‘Daharā <pageBreak edition="Pali Text Society" number="0.0247" /> ca apāpikā casi, kiṃ te pabbajjā karissati;</gatha1>
    <gathalast line="19">Nikkhipa kāsāyacīvaraṃ, ehi ramāma supupphite vane.</gathalast>
    <hangnum line="20" number="373"></hangnum>
    <gatha1 line="21"> ‘‘Madhurañca pavanti sabbaso, kusumarajena samuṭṭhitā dumā;</gatha1>
    <gathalast line="22">Paṭhamavasanto sukho utu, ehi ramāma supupphite vane.</gathalast>
    <hangnum line="23" number="374"></hangnum>
    <gatha1 line="24"> ‘‘Kusumitasikharā ca pādapā, abhigajjantiva māluteritā;</gatha1>
    <gathalast line="25">Kā tuyhaṃ rati bhavissati, yadi ekā vanamogahissasi.</gathalast>
    <hangnum line="26" number="375"></hangnum>
    <gatha1 line="27"> ‘‘Vāḷamigasaṅghasevitaṃ, kuñjaramattakareṇuloḷitaṃ;</gatha1>
    <gathalast line="28">Asahāyikā gantumicchasi, rahitaṃ bhiṃsanakaṃ mahāvanaṃ.</gathalast>
    <hangnum line="29" number="376"></hangnum>
    <gatha1 line="30"> ‘‘Tapanīyakatāva <pageBreak edition="Myanmar" number="0.0255" /> dhītikā, vicarasi cittalateva accharā;</gatha1>
    <gathalast line="31">Kāsikasukhumehi vaggubhi, sobhasī suvasanehi nūpame.</gathalast>
    <hangnum line="32" number="377"></hangnum>
    <gatha1 line="33"> ‘‘Ahaṃ tava vasānugo siyaṃ, yadi viharemase kānanantare;</gatha1>
    <gathalast line="34">Na hi matthi tayā piyattaro, pāṇo kinnarimandalocane.</gathalast>
    <hangnum line="35" number="378"></hangnum>
    <gatha1 line="36"> ‘‘Yadi <pageBreak edition="Vipassana Research Institut" number="0.0273" /> me vacanaṃ karissasi, sukhitā ehi agāramāvasa;</gatha1>
    <gathalast line="37">Pāsādanivātavāsinī, parikammaṃ te karontu nāriyo.</gathalast>
    <hangnum line="38" number="379"></hangnum>
    <gatha1 line="39"> ‘‘Kāsikasukhumāni dhāraya, abhiropehi ca mālavaṇṇakaṃ;</gatha1>
    <gathalast line="40">Kañcanamaṇimuttakaṃ bahuṃ, vividhaṃ ābharaṇaṃ karomi te.</gathalast>
    <hangnum line="41" number="380"></hangnum>
    <gatha1 line="42"> ‘‘Sudhotarajapacchadaṃ subhaṃ, gonakatūlikasanthataṃ navaṃ;</gatha1>
    <gathalast line="43">Abhiruha sayanaṃ mahārahaṃ, candanamaṇḍitasāragandhikaṃ.</gathalast>
    <hangnum line="44" number="381"></hangnum>
    <gatha1 line="45"> ‘‘Uppalaṃ cudakā samuggataṃ, yathā taṃ amanussasevitaṃ;</gatha1>
    <gathalast line="46">Evaṃ <pageBreak edition="Pali Text Society" number="0.0248" /> tvaṃ brahmacārinī, sakesaṅgesu jaraṃ gamissasi.</gathalast>
    <hangnum line="47" number="382"></hangnum>
    <gatha1 line="48"> ‘‘Kiṃ te idha sārasammataṃ, kuṇapapūramhi susānavaḍḍhane;</gatha1>
    <gathalast line="49">Bhedanadhamme kaḷevare, yaṃ disvā vimano udikkhasi.</gathalast>
    <hangnum line="50" number="383"></hangnum>
    <gatha1 line="51"> ‘‘Akkhīni <pageBreak edition="Myanmar" number="0.0256" /> ca tūriyāriva, kinnariyāriva pabbatantare;</gatha1>
    <gathalast line="52">Tava me nayanāni dakkhiya, bhiyyo kāmaratī pavaḍḍhati.</gathalast>
    <hangnum line="53" number="384"></hangnum>
    <gatha1 line="54"> ‘‘Uppalasikharopamāni te, vimale hāṭakasannibhe mukhe;</gatha1>
    <gathalast line="55">Tava me nayanāni dakkhiya, bhiyyo kāmaguṇo pavaḍḍhati.</gathalast>
    <hangnum line="56" number="385"></hangnum>
    <gatha1 line="57"> ‘‘Api dūragatā saramhase, āyatapamhe visuddhadassane;</gatha1>
    <gathalast line="58">Na hi matthi tayā piyattaro, nayanā kinnarimandalocane.</gathalast>
    <hangnum line="59" number="386"></hangnum>
    <gatha1 line="60"> ‘‘Apathena payātumicchasi, candaṃ kīḷanakaṃ gavesasi;</gatha1>
    <gathalast line="61">Meruṃ laṅghetumicchasi, yo tvaṃ buddhasutaṃ maggayasi.</gathalast>
    <hangnum line="62" number="387"></hangnum>
    <gatha1 line="63"> ‘‘Natthi hi loke sadevake, rāgo yatthapi dāni me siyā;</gatha1>
    <gathalast line="64">Napi naṃ jānāmi kīriso, atha maggena hato samūlako.</gathalast>
    <hangnum line="65" number="388"></hangnum>
    <gatha1 line="66"> ‘‘Iṅgālakuyāva <pageBreak edition="Vipassana Research Institut" number="0.0274" /> ujjhito, visapattoriva aggito kato;</gatha1>
    <gathalast line="67">Napi naṃ passāmi kīriso, atha maggena hato samūlako.</gathalast>
    <hangnum line="68" number="389"></hangnum>
    <gatha1 line="69"> ‘‘Yassā siyā apaccavekkhitaṃ, satthā vā anupāsito siyā;</gatha1>
    <gathalast line="70">Tvaṃ tādisikaṃ palobhaya, jānantiṃ so imaṃ vihaññasi.</gathalast>
    <hangnum line="71" number="390"></hangnum>
    <gatha1 line="72"> ‘‘Mayhañhi <pageBreak edition="Myanmar" number="0.0257" /> akkuṭṭhavandite, sukhadukkhe ca satī upaṭṭhitā;</gatha1>
    <gathalast line="73">Saṅkhatamasubhanti <pageBreak edition="Pali Text Society" number="0.0249" /> jāniya, sabbattheva mano na limpati.</gathalast>
    <hangnum line="74" number="391"></hangnum>
    <gatha1 line="75"> ‘‘Sāhaṃ sugatassa sāvikā, maggaṭṭhaṅgikayānayāyinī;</gatha1>
    <gathalast line="76">Uddhaṭasallā anāsavā, suññāgāragatā ramāmahaṃ.</gathalast>
    <hangnum line="77" number="392"></hangnum>
    <gatha1 line="78"> ‘‘Diṭṭhā hi mayā sucittitā, sombhā dārukapillakāni vā;</gatha1>
    <gathalast line="79">Tantīhi ca khīlakehi ca, vinibaddhā vividhaṃ panaccakā.</gathalast>
    <hangnum line="80" number="393"></hangnum>
    <gatha1 line="81"> ‘‘Tamhuddhaṭe tantikhīlake, vissaṭṭhe vikale parikrite;</gatha1>
    <gathalast line="82">Na vindeyya khaṇḍaso kate, kimhi tattha manaṃ nivesaye.</gathalast>
    <hangnum line="83" number="394"></hangnum>
    <gatha1 line="84"> ‘‘Tathūpamā dehakāni maṃ, tehi dhammehi vinā na vattanti;</gatha1>
    <gathalast line="85">Dhammehi vinā na vattati, kimhi tattha manaṃ nivesaye.</gathalast>
    <hangnum line="86" number="395"></hangnum>
    <gatha1 line="87"> ‘‘Yathā haritālena makkhitaṃ, addasa cittikaṃ bhittiyā kataṃ;</gatha1>
    <gathalast line="88">Tamhi te viparītadassanaṃ, saññā mānusikā niratthikā.</gathalast>
    <hangnum line="89" number="396"></hangnum>
    <gatha1 line="90"> ‘‘Māyaṃ viya aggato kataṃ, supinanteva suvaṇṇapādapaṃ;</gatha1>
    <gathalast line="91">Upagacchasi andha rittakaṃ, janamajjheriva rupparūpakaṃ.</gathalast>
    <hangnum line="92" number="397"></hangnum>
    <gatha1 line="93"> ‘‘Vaṭṭaniriva <pageBreak edition="Myanmar" number="0.0258" /> koṭarohitā, majjhe pubbuḷakā saassukā;</gatha1>
    <gathalast line="94">Pīḷakoḷikā cettha jāyati, vividhā cakkhuvidhā ca piṇḍitā.</gathalast>
    <hangnum line="95" number="398"></hangnum>
    <gatha1 line="96"> ‘‘Uppāṭiya <pageBreak edition="Vipassana Research Institut" number="0.0275" /> cārudassanā, na ca pajjittha asaṅgamānasā;</gatha1>
    <gathalast line="97">Handa te cakkhuṃ harassu taṃ, tassa narassa adāsi tāvade.</gathalast>
    <hangnum line="98" number="399"></hangnum>
    <gatha1 line="99"> ‘‘Tassa ca viramāsi tāvade, rāgo tattha khamāpayī ca naṃ;</gatha1>
    <gathalast line="100">Sotthi siyā brahmacārinī, na puno edisakaṃ bhavissati.</gathalast>
    <hangnum line="101" number="400"></hangnum>
    <gatha1 line="102"> ‘‘Āsādiya edisaṃ janaṃ, aggiṃ pajjalitaṃva liṅgiya;</gatha1>
    <gathalast line="103">Gaṇhiya <pageBreak edition="Pali Text Society" number="0.0250" /> āsīvisaṃ viya, api nu sotthi siyā khamehi no.</gathalast>
    <hangnum line="104" number="401"></hangnum>
    <gatha1 line="105"> ‘‘Muttā ca tato sā bhikkhunī, agamī buddhavarassa santikaṃ;</gatha1>
    <gathalast line="106">Passiya varapuññalakkhaṇaṃ, cakkhu āsi yathā purāṇaka’’nti. –</gathalast>
    <unindented line="107">Imā gāthā paccudāhāsi.</unindented>
    <paragraph line="108">Tattha <bold>jīvakambavana</bold>nti jīvakassa komārabhaccassa ambavanaṃ. <bold>Ramma</bold>nti ramaṇīyaṃ. Taṃ kira bhūmibhāgasampattiyā chāyūdakasampattiyā ca rukkhānaṃ ropitākārena ativiya manuññaṃ manoramaṃ. <bold>Gacchanti</bold>nti ambavanaṃ uddissa gataṃ, divāvihārāya upagacchantiṃ. <bold>Subha</bold>nti evaṃnāmikaṃ. <bold>Dhuttako</bold>ti itthidhutto. Rājagahavāsī kireko mahāvibhavassa suvaṇṇakārassa putto yuvā abhirūpo itthidhutto puriso matto vicarati. So taṃ paṭipathe <pageBreak edition="Myanmar" number="0.0259" /> disvā paṭibaddhacitto maggaṃ uparundhitvā aṭṭhāsi. Tena vuttaṃ – ‘‘dhuttako sannivāresī’’ti, mama gamanaṃ nisedhesīti attho. <bold>Tamenaṃ abravī subhā</bold>ti tamenaṃ nivāretvā ṭhitaṃ dhuttaṃ subhā bhikkhunī kathesi. Ettha ca ‘‘gacchantiṃ bhikkhuniṃ subhaṃ, abravi subhā’’ti ca attānameva therī aññaṃ viya katvā vadati. Theriyā vuttagāthānaṃ sambandhadassanavasena saṅgītikārehi ayaṃ gāthā vuttā.</paragraph>
    <paragraph line="109">‘‘Abravī subhā’’ti vatvā tassā vuttākāradassanatthaṃ āha <bold>‘‘kiṃ te aparādhita’’</bold>ntiādi. Tattha <bold>kiṃ te aparādhitaṃ mayā</bold>ti kiṃ tuyhaṃ, āvuso, mayā aparaddhaṃ. <bold>Yaṃ maṃ ovariyāna tiṭṭhasī</bold>ti yena aparādhena maṃ gacchantiṃ ovaritvā gamanaṃ nisedhetvā tiṭṭhasi, so natthevāti adhippāyo. Atha itthītisaññāya evaṃ paṭipajjasi, evampi na yuttanti dassentī āha – <bold>‘‘na hi pabbajitāya, āvuso, puriso samphusanāya kappatī’’</bold>ti, āvuso suvaṇṇakāraputta <pageBreak edition="Pali Text Society" number="0.0251" />, lokiyacārittenapi purisassa pabbajitānaṃ <pageBreak edition="Vipassana Research Institut" number="0.0276" /> samphusanāya na kappati, pabbajitāya pana puriso tiracchānagatopi samphusanāya na kappati, tiṭṭhatu tāva purisaphusanā, rāgavasenassā nissaggiyena purisassa nissaggiyassāpi phusanā na kappateva.</paragraph>
    <paragraph line="110">Tenāha <bold>‘‘garuke mama satthusāsane’’</bold>tiādi. Tassattho – <bold>garuke</bold> pāsāṇacchattaṃ viya garukātabbe mayhaṃ satthu sāsane yā sikkhā bhikkhuniyo uddissa <bold>sugatena</bold> sammāsambuddhena <bold>desitā</bold> paññattā. Tāhi <bold>parisuddhapadaṃ</bold> parisuddhakusalakoṭṭhāsaṃ, rāgādiaṅgaṇānaṃ sabbaso abhāvena <bold>anaṅgaṇaṃ,</bold> evaṃbhūtaṃ maṃ gacchantiṃ kena kāraṇena āvaritvā tiṭṭhasīti.</paragraph>
    <paragraph line="111"><bold>Āvilacitto</bold>ti cittassa āvilabhāvakarānaṃ kāmavitakkādīnaṃ vasena āvilacitto, tvaṃ tadabhāvato <bold>anāvilaṃ,</bold> rāgarajādīnaṃ vasena <bold>sarajo,</bold> sāṅgaṇo tadabhāvato <bold>vītarajaṃ anaṅgaṇaṃ sabbattha</bold> khandhapañcake samucchedavimuttiyā <bold>vimuttamānasaṃ,</bold> maṃ kasmā ovaritvā tiṭṭhasīti?</paragraph>
    <paragraph line="112">Evaṃ theriyā vutte dhuttako attano adhippāyaṃ vibhāvento <bold>‘‘daharā cā’’</bold>tiādinā dasa gāthā abhāsi. Tattha <bold>daharā</bold>ti taruṇī paṭhame yobbane ṭhitā. <bold>Apāpikā casī</bold>ti rūpena alāmikā ca asi <pageBreak edition="Myanmar" number="0.0260" />, uttamarūpadharā cāhosīti adhippāyo. <bold>Kiṃ te pabbajjā karissatī</bold>ti tuyhaṃ evaṃ paṭhamavaye ṭhitāya rūpasampannāya pabbajjā kiṃ karissati, vuḍḍhāya bībhaccharūpāya vā pabbajitabbanti adhippāyena vadati. <bold>Nikkhipā</bold>ti chaḍḍehi. ‘‘Ukkhipā’’ti vā pāṭho, apanehīti attho.</paragraph>
    <paragraph line="113"><bold>Madhura</bold>nti subhaṃ, sugandhanti attho. <bold>Pavantī</bold>ti vāyanti. <bold>Sabbaso</bold>ti samantato. <bold>Kusumarajena samuṭṭhitā dumā</bold>ti ime rukkhā mandavātena samuṭṭhahamānakusumareṇujātena attano kusumarajena sayaṃ samuṭṭhitā viya hutvā samantato surabhī vāyanti. <bold>Paṭhamavasanto sukho</bold><pageBreak edition="Pali Text Society" number="0.0252" /><bold>utū</bold>ti ayaṃ paṭhamo vasantamāso sukhasamphasso ca utu vattatīti attho.</paragraph>
    <paragraph line="114"><bold>Kusumitasikharā</bold>ti supupphitaggā. <bold>Abhigajjantiva māluteritā</bold>ti vātena sañcalitā abhigajjantiva abhitthanitā viya tiṭṭhanti. <bold>Yadi ekā vanamogahissasī</bold>ti sace tvaṃ ekikā vanamogāhissasi, kā nāma te tattha rati bhavissatīti attanā baddhasukhābhirattattā evamāha.</paragraph>
    <paragraph line="115"><bold>Vāḷamigasaṅghasevita</bold>nti sīhabyagghādivāḷamigasamūhehi tattha tattha upasevitaṃ. <bold>Kuñjaramattakareṇuloḷita</bold>nti <pageBreak edition="Vipassana Research Institut" number="0.0277" /> mattakuñjarehi hatthinīhi ca migānaṃ cittatāpanena rukkhagacchādīnaṃ sākhābhañjanena ca āloḷitapadesaṃ. Kiñcāpi tasmiṃ vane īdisaṃ tadā natthi, vanaṃ nāma evarūpanti taṃ bhiṃsāpetukāmo evamāha. <bold>Rahita</bold>nti janarahitaṃ vijanaṃ. <bold>Bhiṃsanaka</bold>nti bhayajanakaṃ.</paragraph>
    <paragraph line="116"><bold>Tapanīyakatāva dhītikā</bold>ti rattasuvaṇṇena vicaritā dhītalikā viya sukusalena yantācariyena yantayogavasena sajjitā suvaṇṇapaṭimā viya vicarasi, idāneva ito cito ca sañcarasi. <bold>Cittalateva accharā</bold>ti cittalatānāmake uyyāne devaccharā viya. <bold>Kāsikasukhumehī</bold>ti kāsiraṭṭhe uppannehi ativiya sukhumehi. <bold>Vaggubhī</bold>ti siniddhamaṭṭhehi. <bold>Sobhasī suvasanehi nūpame</bold>ti nivāsanapārupanavatthehi anupame upamārahite tvaṃ idāni me vasānugo sobhasīti bhāvinaṃ attano adhippāyavasena ekantikaṃ vattamānaṃ viya katvā vadati.</paragraph>
    <paragraph line="117"><bold>Ahaṃ tava vasānugo siya</bold>nti ahampi tuyhaṃ vasānugo kiṃkārapaṭissāvī bhaveyyaṃ. <bold>Yadi viharemase kānanantare</bold>ti yadi mayaṃ ubhopi vanantare <pageBreak edition="Myanmar" number="0.0261" /><pageBreak edition="Pali Text Society" number="0.0253" /> saha vasāma ramāma. <bold>Na hi matthi tayā piyattaro</bold>ti vasānugabhāvassa kāraṇamāha. <bold>Pāṇo</bold>ti satto, añño kocipi satto tayā piyataro mayhaṃ na hi atthīti attho. Atha vā <bold>pāṇo</bold>ti attano jīvitaṃ sandhāya vadati, mayhaṃ jīvitaṃ tayā piyataraṃ na hi atthīti attho. <bold>Kinnarimandalocane</bold>ti kinnariyā viya mandaputhuvilocane.</paragraph>
    <paragraph line="118"><bold>Yadi me vacanaṃ karissasi, sukhitā ehi agāramāvasā</bold>ti sace tvaṃ mama vacanaṃ karissasi, ekāsanaṃ ekaseyyaṃ brahmacariyadukkhaṃ pahāya ehi kāmabhogehi sukhitā hutvā agāraṃ ajjhāvasa. ‘‘Sukhitā heti agāramāvasantī’’ti keci paṭhanti, tesaṃ sukhitā bhavissati, agāraṃ ajjhāvasantīti attho. <bold>Pāsādanivātavāsinī</bold>ti nivātesu pāsādesu vāsinī. ‘‘Pāsādavimānavāsinī’’ti ca pāṭho, vimānasadisesu pāsādesu vāsinīti attho. <bold>Parikamma</bold>nti veyyāvaccaṃ.</paragraph>
    <paragraph line="119"><bold>Dhārayā</bold>ti paridaha, nivāsehi ceva uttariyañca karohi. <bold>Abhiropehī</bold>ti maṇḍanavibhūsanavasena vā sarīraṃ āropaya, alaṅkarohīti attho. <bold>Mālavaṇṇaka</bold>nti mālañceva gandhavilepanañca. <bold>Kañcanamaṇimuttaka</bold>nti kañcanena maṇimuttāhi ca yuttaṃ, suvaṇṇamayamaṇimuttāhi khacitanti attho. <bold>Bahu</bold>nti hatthūpagādibhedato bahuppakāraṃ. <bold>Vividha</bold>nti karaṇavikatiyā nānāvidhaṃ.</paragraph>
    <paragraph line="120"><bold>Sudhotarajapacchada</bold>nti <pageBreak edition="Vipassana Research Institut" number="0.0278" /> sudhotatāya pavāhitarajaṃ uttaracchadaṃ. <bold>Subha</bold>nti sobhanaṃ. <bold>Gonakatūlikasanthata</bold>nti dīghalomakāḷakojavena ceva haṃsalomādipuṇṇāya tūlikāya ca santhataṃ. <bold>Nava</bold>nti abhinavaṃ. <bold>Mahāraha</bold>nti mahagghaṃ. <bold>Candanamaṇḍitasāragandhika</bold>nti gosīsakādisāracandanena maṇḍitatāya <pageBreak edition="Pali Text Society" number="0.0254" /> surabhigandhikaṃ, evarūpaṃ sayanamāruha, taṃ āruhitvā yathāsukhaṃ sayāhi ceva nisīda cāti attho.</paragraph>
    <paragraph line="121"><bold>Uppalaṃ cudakā samuggata</bold>nti <bold>ca</bold>-kāro nipātamattaṃ, udakato uggataṃ uṭṭhitaṃ accuggamma ṭhitaṃ suphullamuppalaṃ. <bold>Yathā taṃ amanussasevita</bold>nti tañca rakkhasapariggahitāya pokkharaṇiyā jātattā nimmanussehi sevitaṃ kenaci aparibhuttameva bhaveyya. <bold>Evaṃ tvaṃ brahmacārinī</bold>ti evameva taṃ suṭṭhu phullamuppalaṃ viya tuvaṃ brahmacārinī. <bold>Sakesaṅgesu</bold> attano sarīrāvayavesu kenaci aparibhuttesuyeva jaraṃ gamissasi, mudhāyeva jarājiṇṇā bhavissasi.</paragraph>
    <paragraph line="122">Evaṃ <pageBreak edition="Myanmar" number="0.0262" /> dhuttakena attano adhippāye pakāsite therī sarīrasabhāvavibhāvanena taṃ tattha vicchindentī <bold>‘‘kiṃ te idhā’’</bold>ti gāthamāha. Tassattho – āvuso suvaṇṇakāraputta, kesādikuṇapapūre ekantena bhedanadhamme susānavaḍḍhane, <bold>idha</bold> imasmiṃ kāyasaññite asucikaḷevare kiṃ nāma tava sāranti sammataṃ sambhāvitaṃ, yaṃ disvā vimano aññatarasmiṃ ārammaṇe vigatamanasaṅkappo, ettheva vā avimano somanassiko hutvā udikkhasi, taṃ mayhaṃ kathehīti.</paragraph>
    <paragraph line="123">Taṃ sutvā dhuttako kiñcāpi tassā rūpaṃ cāturiyasobhitaṃ, paṭhamadassanato pana paṭṭhāya yasmiṃ diṭṭhipāte paṭibaddhacitto, tameva apadisanto <bold>‘‘akkhīni ca tūriyārivā’’</bold>tiādimāha. Kāmañcāyaṃ therī suṭṭhu saṃyatatāya santindriyā, tāya thiravippasannasommasantanayananipātesu kammānubhāvanipphannesu pasannapañcappasādapaṭimaṇḍitesu nayanesu labbhamāne pabhāvisiṭṭhacāturiye diṭṭhipāte, yasmā sayaṃ caritahāvabhāvavilāsādiparikappavañcito so dhutto jāto, tasmāssa diṭṭhirāgo savisesaṃ vepullaṃ agamāsi. Tattha <bold>akkhīni ca tūriyārivā</bold>ti tūri vuccati migī, ca-saddo nipātamattaṃ, migacchāpāya viya <pageBreak edition="Pali Text Society" number="0.0255" /> te akkhīnīti attho. ‘‘Koriyārivā’’ti vā pāḷi, kuñcakārakukkuṭiyāti vuttaṃ hoti. <bold>Kinnariyāriva pabbatantare</bold>ti pabbatakucchiyaṃ vicaramānāya kinnarivanitāya viya ca te akkhīnīti attho. <bold>Tava me nayanāni dakkhiyā</bold>ti tava vuttaguṇavisesāni nayanāni disvā, <bold>bhiyyo</bold> uparūpari me kāmābhirati pavaḍḍhati.</paragraph>
    <paragraph line="124"><bold>Uppalasikharopamāni</bold><pageBreak edition="Vipassana Research Institut" number="0.0279" /><bold>te</bold>ti rattuppalaaggasadisāni pamhāni tava. <bold>Vimale</bold>ti nimmale. <bold>Hāṭakasannibhe</bold>ti kañcanarūpakassa mukhasadise te mukhe, nayanāni dakkhiyāti yojanā.</paragraph>
    <paragraph line="125"><bold>Api dūragatā</bold>ti dūraṃ ṭhānaṃ gatāpi. <bold>Saramhase</bold>ti aññaṃ kiñci acintetvā tava nayanāni eva anussarāmi. <bold>Āyatapamhe</bold>ti dīghapakhume. <bold>Visuddhadassane</bold>ti nimmalalocane. <bold>Na hi matthi tayā piyattaro nayanā</bold>ti tava nayanato añño koci mayhaṃ piyataro natthi. Tayāti hi sāmiatthe eva karaṇavacanaṃ.</paragraph>
    <paragraph line="126">Evaṃ <pageBreak edition="Myanmar" number="0.0263" /> cakkhusampattiyā ummāditassa viya taṃ taṃ vippalapato tassa purisassa manorathaṃ viparivattentī therī <bold>‘‘apathenā’’</bold>tiādinā dvādasa gāthā abhāsi. Tattha <bold>apathena payātumicchasī</bold>ti, āvuso suvaṇṇakāraputta, sante aññasmiṃ itthijane yo tvaṃ <bold>buddhasutaṃ</bold> buddhassa bhagavato orasadhītaraṃ maṃ <bold>maggayasi</bold> patthesi, so tvaṃ sante kheme ujumagge apathena kaṇṭakanivutena sabhayena kummaggena payātumicchasi paṭipajjitukāmosi, <bold>candaṃ kīḷanakaṃ gavesasi</bold> candamaṇḍalaṃ kīḷāgoḷakaṃ kātukāmosi, <bold>meruṃ laṅghetumicchasi</bold> caturāsītiyojanasahassubbedhaṃ sinerupabbatarājaṃ laṅghayitvā aparabhāge ṭhātukāmosi, so tvaṃ maṃ buddhasutaṃ maggayasīti yojanā.</paragraph>
    <paragraph line="127">Idāni <pageBreak edition="Pali Text Society" number="0.0256" /> tassa attano avisayabhāvaṃ patthanāya ca vighātāvahataṃ dassetuṃ <bold>‘‘natthī’’</bold>tiādi vuttaṃ. Tattha <bold>rāgo yatthapi dāni me siyā</bold>ti yattha idāni me rāgo siyā bhaveyya, taṃ ārammaṇaṃ sadevake loke natthi eva. <bold>Napi naṃ jānāmi kīriso</bold>ti naṃ rāgaṃ kīrisotipi na jānāmi. <bold>Atha maggena hato samūlako</bold>ti <bold>athā</bold>ti nipātamattaṃ. Ayonisomanasikārasaṅkhātena mūlena samūlako rāgo ariyamaggena hato samugghātito.</paragraph>
    <paragraph line="128"><bold>Iṅgālakuyā</bold>ti aṅgārakāsuyā. <bold>Ujjhito</bold>ti vātukkhitto viya yo koci, dahaniyā indhanaṃ viyāti attho. <bold>Visapattorivā</bold>ti visagatabhājanaṃ viya. <bold>Aggito kato</bold>ti aggito aṅgārato apagato kato, visassa lesampi asesetvā apanīto vināsitoti attho.</paragraph>
    <paragraph line="129"><bold>Yassā siyā apaccavekkhita</bold>nti yassā itthiyā idaṃ khandhapañcakaṃ ñāṇena appaṭivekkhitaṃ apariññātaṃ siyā. <bold>Sattā vā anusāsito siyā</bold>ti sattā vā dhammasarīrassa adassanena yassā itthiyā ananusāsito siyā. <bold>Tvaṃ tādisikaṃ palobhayā</bold>ti, āvuso, tvaṃ tathārūpaṃ aparimadditasaṅkhāraṃ <pageBreak edition="Vipassana Research Institut" number="0.0280" /> apaccavekkhitalokuttaradhammaṃ kāmehi palobhaya upagaccha. <bold>Jānantiṃ so imaṃ vihaññasī</bold>ti so tvaṃ pavattiṃ nivattiñca <pageBreak edition="Myanmar" number="0.0264" /> yāthāvato jānantiṃ paṭividdhasaccaṃ imaṃ subhaṃ bhikkhuniṃ āgamma vihaññasi, sampati āyatiñca vighātaṃ dukkhaṃ āpajjasi.</paragraph>
    <paragraph line="130">Idānissa vighātāpattitaṃ kāraṇavibhāvanena dassentī <bold>‘‘mayhaṃ hī’’</bold>tiādimāha. Tattha <bold>hī</bold>ti hetuatthe nipāto. <bold>Akkuṭṭhavandite</bold>ti akkose vandanāya ca. <bold>Sukhadukkhe</bold>ti sukhe ca dukkhe ca, iṭṭhāniṭṭhavisayasamāyoge vā. <bold>Satī upaṭṭhitā</bold>ti paccavekkhaṇayuttā sati <pageBreak edition="Pali Text Society" number="0.0257" /> sabbakālaṃ upaṭṭhitā. <bold>Saṅkhatamasubhanti jāniyā</bold>ti tebhūmakaṃ saṅkhāragataṃ kilesāsucipaggharaṇena asubhanti ñatvā. <bold>Sabbatthevā</bold>ti sabbasmiṃyeva bhavattaye mayhaṃ mano taṇhālepādinā na upalimpati.</paragraph>
    <paragraph line="131"><bold>Maggaṭṭhaṅgikayānayāyinī</bold>ti aṭṭhaṅgikamaggasaṅkhātena ariyayānena nibbānapuraṃ yāyinī upagatā. <bold>Uddhaṭasallā</bold>ti attano santānato samuddhaṭarāgādisallā.</paragraph>
    <paragraph line="132"><bold>Sucittitā</bold>ti hatthapādamukhādiākārena suṭṭhu cittitā viracitā. <bold>Sombhā</bold>ti sumbhakā. <bold>Dārukapillakāni vā</bold>ti dārudaṇḍādīhi uparacitarūpakāni. <bold>Tantīhī</bold>ti nhārusuttakehi. <bold>Khīlakehī</bold>ti hatthapādapiṭṭhikaṇṇādiatthāya ṭhapitadaṇḍehi. <bold>Vinibaddhā</bold>ti vividhenākārena baddhā. <bold>Vividhaṃ panaccakā</bold>ti yantasuttādīnaṃ añchanavissajjanādinā paṭṭhapitanaccakā, panaccantā viya diṭṭhāti yojanā.</paragraph>
    <paragraph line="133"><bold>Tamhuddhaṭe tantikhīlake</bold>ti sannivesavisiṭṭharacanāvisesayuttaṃ upādāya rūpakasamaññā tamhi tantimhi khīlake ca ṭhānato uddhaṭe bandhanto <bold>vissaṭṭhe,</bold> visuṃ karaṇena aññamaññaṃ <bold>vikale,</bold> tahiṃ tahiṃ khipanena <bold>parikrite</bold> vikirite. <bold>Na vindeyya khaṇḍaso kate</bold>ti potthakarūpassa avayave khaṇḍākhaṇḍite kate potthakarūpaṃ na vindeyya, na upalabheyya. Evaṃ sante <bold>kimhi tattha manaṃ nivesaye</bold> tasmiṃ potthakarūpāvayave kimhi kiṃ khāṇuke, udāhu rajjuke, mattikāpiṇḍādike vā manaṃ manasaññaṃ niveseyya, visaṅkhāre avayave sā saññā kadācipi napateyyāti attho.</paragraph>
    <paragraph line="134"><bold>Tathūpamā</bold>ti taṃsadisā tena potthakarūpena sadisā. Kinti ce āha <bold>‘‘dehakānī’’</bold>tiādi. Tattha <bold>dehakānī</bold>ti <pageBreak edition="Pali Text Society" number="0.0258" /> hatthapādamukhādidehāvayavā. <bold>Ma</bold>nti me paṭibaddhā upaṭṭhahanti. <bold>Tehi dhammehī</bold>ti tehi pathaviādīhi <pageBreak edition="Myanmar" number="0.0265" /> ca cakkhādīhi ca dhammehi. <bold>Vinā na vattantī</bold>ti <pageBreak edition="Vipassana Research Institut" number="0.0281" /> na hi tathā tathā sanniviṭṭhe pathaviādidhamme muñcitvā dehā nāma santi. <bold>Dhammehi vinā na vattatī</bold>ti deho avayavehi avayavadhammehi vinā na vattati na upalabbhati. Evaṃ sante <bold>kimhi tattha manaṃ nivesaye</bold>ti kimhi kiṃ pathaviyaṃ, udāhu āpādike dehoti vā hatthapādādīnīti vā manaṃ manasaññaṃ niveseyya. Yasmā pathaviādipasādadhammamatte esā samaññā, yadidaṃ dehoti vā hatthapādādīnīti vā sattoti vā itthīti vā purisoti vā, tasmā na ettha jānato koci abhiniveso hotīti.</paragraph>
    <paragraph line="135"><bold>Yathā haritālena makkhitaṃ, addasa cittikaṃ bhittiyā kata</bold>nti yathā kusalena cittakārena bhittiyaṃ haritālena makkhitaṃ littaṃ tena lepaṃ datvā kataṃ ālikhitaṃ cittikaṃ itthirūpaṃ addasa passeyya. Tattha yā upathambhanakhepanādikiriyāsampattiyā mānusikā nu kho ayaṃ bhitti apassāya ṭhitāti saññā, sā niratthakā manussabhāvasaṅkhātassa atthassa tattha abhāvato, mānusīti pana kevalaṃ tahiṃ tassa ca viparītadassanaṃ, yāthāvato gahaṇaṃ na hoti, dhammapuñjamatte itthipurisādigahaṇampi evaṃ sampadamidaṃ daṭṭhabbanti adhippāyo.</paragraph>
    <paragraph line="136"><bold>Māyaṃ viya aggato kata</bold>nti māyākārena purato upaṭṭhāpitaṃ māyāsadisaṃ. <bold>Supinanteva suvaṇṇapādapa</bold>nti supinameva supinantaṃ, tattha upaṭṭhitasuvaṇṇamayarukkhaṃ viya. <bold>Upagacchasi andha rittaka</bold>nti andhabāla rittakaṃ tucchakaṃ antosārarahitaṃ imaṃ attabhāvaṃ ‘‘etaṃ mamā’’ti sāravantaṃ viya upagacchasi abhinivisasi. <bold>Janamajjheriva rupparūpaka</bold>nti māyākārena mahājanamajjhe <pageBreak edition="Pali Text Society" number="0.0259" /> dassitaṃ rūpiyarūpasadisaṃ sāraṃ viya upaṭṭhahantaṃ, asāranti attho.</paragraph>
    <paragraph line="137"><bold>Vaṭṭanirivā</bold>ti lākhāya guḷikā viya. <bold>Koṭarohitā</bold>ti koṭare rukkhasusire ṭhapitā. <bold>Majjhe pubbuḷakā</bold>ti akkhidalamajjhe ṭhitajalapubbuḷasadisā. <bold>Saassukā</bold>ti assujalasahitā. <bold>Pīḷakoḷikā</bold>ti akkhigūthako. <bold>Ettha jāyatī</bold>ti etasmiṃ akkhimaṇḍale ubhosu koṭīsu visagandhaṃ vāyanto nibbattati. <bold>Pīḷakoḷikā</bold>ti vā akkhidalesu nibbattanakā pīḷakā vuccati. <bold>Vividhā</bold>ti setanīlamaṇḍalānañceva rattapītādīnaṃ sattannaṃ paṭalānañca vasena anekavidhā. <bold>Cakkhuvidhā</bold>ti cakkhubhāgā cakkhuppakārā vā tassa anekakalāpagatabhāvato. <bold>Piṇḍitā</bold>ti samuditā.</paragraph>
    <paragraph line="138">Evaṃ <pageBreak edition="Myanmar" number="0.0266" /> cakkhusmiṃ sārajjantassa cakkhuno asubhataṃ anavaṭṭhitatāya aniccatañca vibhāvesi <pageBreak edition="Vipassana Research Institut" number="0.0282" />. Vibhāvetvā ca yathā nāma koci lobhanīyaṃ bhaṇḍaṃ gahetvā corakantāraṃ paṭipajjanto corehi palibuddho taṃ lobhanīyabhaṇḍaṃ datvā gacchati, evameva cakkhumhi sārattena tena purisena palibuddhā therī attano cakkhuṃ uppāṭetvā tassa adāsi. Tena vuttaṃ <bold>‘‘uppāṭiya cārudassanā’’</bold>tiādi. Tattha <bold>uppāṭiyā</bold>ti uppāṭetvā cakkhukūpato nīharitvā. <bold>Cārudassanā</bold>ti piyadassanā manoharadassanā. <bold>Na ca pajjitthā</bold>ti tasmiṃ cakkhusmiṃ saṅgaṃ nāpajji. <bold>Asaṅgamānasā</bold>ti katthacipi ārammaṇe anāsattacittā. <bold>Handa te cakkhu</bold>nti tayā kāmitaṃ tato eva mayā dinnattā te cakkhusaññitaṃ asucipiṇḍaṃ gaṇha, gahetvā harassu pasādayuttaṃ icchitaṃ ṭhānaṃ nehi.</paragraph>
    <paragraph line="139"><bold>Tassa ca viramāsi tāvade</bold>ti tassa dhuttapurisassa tāvadeva akkhimhi uppāṭitakkhaṇe eva rāgo vigacchi. <bold>Tatthā</bold>ti akkhimhi, tassaṃ vā theriyaṃ. Atha vā <bold>tatthā</bold>ti tasmiṃyeva ṭhāne. <bold>Khamāpayī</bold>ti khamāpesi. <bold>Sotthi siyā brahmacārinī</bold>ti seṭṭhacārini mahesike tuyhaṃ ārogyameva bhaveyya. <bold>Na puno edisakaṃ</bold><pageBreak edition="Pali Text Society" number="0.0260" /><bold>bhavissatī</bold>ti ito paraṃ evarūpaṃ anācāracaraṇaṃ na bhavissati, na karissāmīti attho.</paragraph>
    <paragraph line="140"><bold>Āsādiyā</bold>ti ghaṭṭetvā. <bold>Edisa</bold>nti evarūpaṃ sabbattha vītarāgaṃ. <bold>Aggiṃ pajjalitaṃva liṅgiyā</bold>ti pajjalitaṃ aggiṃ āliṅgetvā viya.</paragraph>
    <paragraph line="141"><bold>Tato</bold>ti tasmā dhuttapurisā. <bold>Sā bhikkhunī</bold>ti sā subhā bhikkhunī. <bold>Agamī buddhavarassa santika</bold>nti sammāsambuddhassa santikaṃ upagacchi upasaṅkami. <bold>Passiya varapuññalakkhaṇa</bold>nti uttamehi puññasambhārehi nibbattamahāpurisalakkhaṇaṃ disvā. <bold>Yathā purāṇaka</bold>nti porāṇaṃ viya uppāṭanato pubbe viya cakkhu paṭipākatikaṃ ahosi. Yamettha antarantarā na vuttaṃ, taṃ vuttanayattā suviññeyyameva.</paragraph>
    <centered line="142">Subhājīvakambavanikātherīgāthāvaṇṇanā niṭṭhitā.</centered>
    <centered line="143">Tiṃsanipātavaṇṇanā niṭṭhitā.</centered>
  </content>
</document>