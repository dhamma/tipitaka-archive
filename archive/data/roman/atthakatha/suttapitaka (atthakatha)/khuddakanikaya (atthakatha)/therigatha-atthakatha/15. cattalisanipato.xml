<?xml version="1.0"?>
<document>
<metadata>
<normativeSource>http://tipitaka.org/romn/cscd/s0509a.att14.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/15. cattalisanipato.xml</archivePath>
<titlePath>15. Cattālīsanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">15. Cattālīsanipāto</chapter>
<subhead line="2">1. Isidāsītherīgāthāvaṇṇanā</subhead>
<paragraph line="3">Cattālīsanipāte <pageBreak edition="M" number="0.0267" /><pageBreak edition="V" number="0.0283" /><bold>nagaramhi kusumanāme</bold>tiādikā isidāsiyā theriyā gāthā. Ayampi purimabuddhesu katādhikārā tattha tattha bhave purisattabhāve ṭhatvā vivaṭṭūpanissayaṃ kusalaṃ upacinantī carimabhavato sattame bhave akalyāṇasannissayena paradārikakammaṃ katvā, kāyassa bhedā niraye nibbattitvā tattha bahūni vassasatāni niraye paccitvā, tato cutā tīsu jātīsu tiracchānayoniyaṃ nibbattitvā tato cutā dāsiyā kucchismiṃ napuṃsako hutvā nibbatti. Tato pana cutā ekassa daliddassa sākaṭikassa dhītā hutvā nibbatti. Taṃ vayappattaṃ giridāso nāma aññatarassa satthavāhassa putto attano bhariyaṃ katvā gehaṃ ānesi. Tassa ca bhariyā atthi sīlavatī kalyāṇadhammā. Tassaṃ issāpakatā sāmino tassā viddesanakammaṃ akāsi. Sā tattha yāvajīvaṃ ṭhatvā kāyassa bhedā imasmiṃ buddhuppāde ujjeniyaṃ kulapadesasīlācārādiguṇehi abhisammatassa vibhavasampannassa <pageBreak edition="P" number="0.0261" /> seṭṭhissa dhītā hutvā nibbatti, <bold>isidāsī</bold>tissā nāmaṃ ahosi.</paragraph>
<paragraph line="4">Taṃ vayappattakāle mātāpitaro kularūpavayavibhavādisadisassa aññatarassa seṭṭhiputtassa adaṃsu. Sā tassa gehe patidevatā hutvā māsamattaṃ vasi. Athassā kammabalena sāmiko virattarūpo hutvā taṃ gharato nīhari. Taṃ sabbaṃ pāḷito eva viññāyati. Tesaṃ tesaṃ pana sāmikānaṃ aruccaneyyatāya saṃvegajātā pitaraṃ anujānāpetvā, jinadattāya theriyā santike pabbajitvā vipassanāya kammaṃ karontī nacirasseva saha paṭisambhidāhi arahattaṃ patvā, phalasukhena nibbānasukhena ca vītināmentī ekadivasaṃ pāṭaliputtanagare piṇḍāya caritvā pacchābhattaṃ piṇḍapātapaṭikkantā mahāgaṅgāyaṃ vālukapuline nisīditvā bodhittheriyā nāma attano sahāyattheriyā pubbapaṭipattiṃ pucchitā tamatthaṃ gāthābandhavasena vissajjesi ‘‘ujjeniyā puravare’’tiādinā. Tesaṃ pana pucchāvissajjanānaṃ sambandhaṃ dassetuṃ –</paragraph>
<hangnum line="5" number="402"></hangnum>
<gatha1 line="6"> ‘‘Nagaramhi kusumanāme, pāṭaliputtamhi pathaviyā maṇḍe;</gatha1>
<gathalast line="7">Sakyakulakulīnāyo, dve bhikkhuniyo hi guṇavatiyo.</gathalast>
<hangnum line="8" number="403"></hangnum>
<gatha1 line="9"> ‘‘Isidāsī <pageBreak edition="M" number="0.0268" /><pageBreak edition="V" number="0.0284" /> tattha ekā, dutiyā bodhīti sīlasampannā ca;</gatha1>
<gathalast line="10">Jhānajjhāyanaratāyo, bahussutāyo dhutakilesāyo.</gathalast>
<hangnum line="11" number="404"></hangnum>
<gatha1 line="12"> ‘‘Tā piṇḍāya caritvā, bhattatthaṃ kariya dhotapattāyo;</gatha1>
<gathalast line="13">Rahitamhi sukhanisinnā, imā girā abbhudīresu’’nti. –</gathalast>
<unindented line="14">Imā tisso gāthā saṅgītikārehi ṭhapitā.</unindented>
<hangnum line="15" number="405"></hangnum>
<gatha1 line="16"> ‘‘Pāsādikāsi ayye, isidāsi vayopi te aparihīno;</gatha1>
<gathalast line="17">Kiṃ disvāna byālikaṃ, athāsi nekkhammamanuyuttā.</gathalast>
<hangnum line="18" number="406"></hangnum>
<gatha1 line="19"> ‘‘Evamanuyuñjiyamānā sā, rahite dhammadesanākusalā;</gatha1>
<gathalast line="20">Isidāsī vacanamabravi, suṇa bodhi yathāmhi pabbajitā.</gathalast>
<paragraph line="21">Ito paraṃ vissajjanagāthā.</paragraph>
<hangnum line="22" number="407"></hangnum>
<gatha1 line="23"> ‘‘Ujjeniyā <pageBreak edition="P" number="0.0262" /> puravare, mayhaṃ pitā sīlasaṃvuto seṭṭhi;</gatha1>
<gathalast line="24">Tassamhi ekadhītā, piyā manāpā ca dayitā ca.</gathalast>
<hangnum line="25" number="408"></hangnum>
<gatha1 line="26"> ‘‘Atha me sāketato varakā, āgacchumuttamakulīnā;</gatha1>
<gathalast line="27">Seṭṭhī pahūtaratano, tassa mamaṃ suṇumadāsi tāto.</gathalast>
<hangnum line="28" number="409"></hangnum>
<gatha1 line="29"> ‘‘Sassuyā sasurassa ca, sāyaṃ pātaṃ paṇāmamupagamma;</gatha1>
<gathalast line="30">Sirasā karomi pāde, vandāmi yathāmhi anusiṭṭhā.</gathalast>
<hangnum line="31" number="410"></hangnum>
<gatha1 line="32"> ‘‘Yā mayhaṃ sāmikassa, bhaginiyo bhātuno parijano vā;</gatha1>
<gathalast line="33">Tamekavarakampi disvā, ubbiggā āsanaṃ demi.</gathalast>
<hangnum line="34" number="411"></hangnum>
<gatha1 line="35"> ‘‘Annena <pageBreak edition="V" number="0.0285" /> ca pānena ca, khajjena ca yañca tattha sannihitaṃ;</gatha1>
<gathalast line="36">Chādemi upanayāmi ca, demi ca yaṃ yassa patirūpaṃ.</gathalast>
<hangnum line="37" number="412"></hangnum>
<gatha1 line="38"> ‘‘Kālena upaṭṭhahitvā, gharaṃ samupagamāmi ummāre;</gatha1>
<gathalast line="39">Dhovantī hatthpāde, pañjalikā sāmikamupemi.</gathalast>
<hangnum line="40" number="413"></hangnum>
<gatha1 line="41"> ‘‘Kocchaṃ pasādaṃ añjaniñca, ādāsakañca gaṇhitvā;</gatha1>
<gathalast line="42">Parikammakārikā viya, sayameva patiṃ vibhūsemi.</gathalast>
<hangnum line="43" number="414"></hangnum>
<gatha1 line="44"> ‘‘Sayameva odanaṃ sādhayāmi, sayameva bhājanaṃ dhovantī;</gatha1>
<gathalast line="45">Mātāva ekaputtakaṃ, tathā bhattāraṃ paricarāmi.</gathalast>
<hangnum line="46" number="415"></hangnum>
<gatha1 line="47"> ‘‘Evaṃ <pageBreak edition="M" number="0.0269" /> maṃ bhattikataṃ, anurattaṃ kārikaṃ nihatamānaṃ;</gatha1>
<gathalast line="48">Uṭṭhāyikaṃ analasaṃ, sīlavatiṃ dussate bhattā.</gathalast>
<hangnum line="49" number="416"></hangnum>
<gatha1 line="50"> ‘‘So mātarañca pitarañca, bhaṇati āpucchahaṃ gamissāmi;</gatha1>
<gathalast line="51">Isidāsiyā na saha vacchaṃ, ekāgārehaṃ saha vatthuṃ.</gathalast>
<hangnum line="52" number="417"></hangnum>
<gatha1 line="53"> ‘‘Mā evaṃ putta avaca, isidāsī paṇḍitā paribyattā;</gatha1>
<gathalast line="54">Uṭṭhāyikā analasā, kiṃ tuyhaṃ na rocate putta.</gathalast>
<hangnum line="55" number="418"></hangnum>
<gatha1 line="56"> ‘‘Na ca me hiṃsati kiñci, na cahaṃ isidāsiyā saha vacchaṃ;</gatha1>
<gathalast line="57">Dessāva me alaṃ me, apucchāhaṃ gamissāmi.</gathalast>
<hangnum line="58" number="419"></hangnum>
<gatha1 line="59"> ‘‘Tassa vacanaṃ suṇitvā, sassu sasuro ca maṃ apucchiṃsu;</gatha1>
<gathalast line="60">Kissa <pageBreak edition="P" number="0.0263" /> tayā aparaddhaṃ, bhaṇa vissaṭṭhā yathābhūtaṃ.</gathalast>
<hangnum line="61" number="420"></hangnum>
<gatha1 line="62"> ‘‘Napihaṃ aparajjhaṃ kiñci, napi hiṃsemi na bhaṇāmi dubbacanaṃ;</gatha1>
<gathalast line="63">Kiṃ sakkā kātuyye, yaṃ maṃ viddessate bhattā.</gathalast>
<hangnum line="64" number="421"></hangnum>
<gatha1 line="65"> ‘‘Te <pageBreak edition="V" number="0.0286" /> maṃ pitugharaṃ paṭinayiṃsu, vimanā dukhena adhibhūtā;</gatha1>
<gathalast line="66">Puttamanurakkhamānā, jitāmhase rūpiniṃ lakkhiṃ.</gathalast>
<hangnum line="67" number="422"></hangnum>
<gatha1 line="68"> ‘‘Atha maṃ adāsi tāto, aḍḍhassa gharamhi dutiyakulikassa;</gatha1>
<gathalast line="69">Tato upaḍḍhasuṅkena, yena maṃ vindatha seṭṭhi.</gathalast>
<hangnum line="70" number="423"></hangnum>
<gatha1 line="71"> ‘‘Tassapi gharamhi māsaṃ, avasiṃ atha sopi maṃ paṭiccharayi;</gatha1>
<gathalast line="72">Dāsīva upaṭṭhahantiṃ, adūsikaṃ sīlasampannaṃ.</gathalast>
<hangnum line="73" number="424"></hangnum>
<gatha1 line="74"> ‘‘Bhikkhāya ca vicarantaṃ, damakaṃ dantaṃ me pitā bhaṇati;</gatha1>
<gathalast line="75">Hohisi me jāmātā, nikkhipa poṭṭhiñca ghaṭikañca.</gathalast>
<hangnum line="76" number="425"></hangnum>
<gatha1 line="77"> ‘‘Sopi vasitvā pakkhaṃ, atha tātaṃ bhaṇati ‘dehi me poṭṭhiṃ;</gatha1>
<gathalast line="78">Ghaṭikañca mallakañca, punapi bhikkhaṃ carissāmi’.</gathalast>
<hangnum line="79" number="426"></hangnum>
<gatha1 line="80"> ‘‘Atha naṃ bhaṇatī tāto, ammā sabbo ca me ñātigaṇavaggo;</gatha1>
<gathalast line="81">Kiṃ te na kīrati idha, bhaṇa khippaṃ taṃ te karihiti.</gathalast>
<hangnum line="82" number="427"></hangnum>
<gatha1 line="83"> ‘‘Evaṃ bhaṇito bhaṇati, yadi me attā sakkoti alaṃ mayhaṃ;</gatha1>
<gathalast line="84">Isidāsiyā na saha vacchaṃ, ekagharehaṃ saha vatthuṃ.</gathalast>
<hangnum line="85" number="428"></hangnum>
<gatha1 line="86"> ‘‘Vissajjito <pageBreak edition="M" number="0.0270" /> gato so, ahampi ekākinī vicintemi;</gatha1>
<gathalast line="87">Āpucchitūna gacchaṃ, marituye vā pabbajissaṃ vā.</gathalast>
<hangnum line="88" number="429"></hangnum>
<gatha1 line="89"> ‘‘Atha <pageBreak edition="P" number="0.0264" /> ayyā jinadattā, āgacchī gocarāya caramānā;</gatha1>
<gathalast line="90">Tāta kulaṃ vinayadharī, bahussutā sīlasampannā.</gathalast>
<hangnum line="91" number="430"></hangnum>
<gatha1 line="92"> ‘‘Taṃ disvāna amhākaṃ, uṭṭhāyāsanaṃ tassā paññāpayiṃ;</gatha1>
<gathalast line="93">Nisinnāya ca pāde, vanditvā bhojanamadāsiṃ.</gathalast>
<hangnum line="94" number="431"></hangnum>
<gatha1 line="95"> ‘‘Annena <pageBreak edition="V" number="0.0287" /> ca pānena ca, khajjena ca yañca tattha sannihitaṃ;</gatha1>
<gathalast line="96">Santappayitvā avacaṃ, ayye icchāmi pabbajituṃ.</gathalast>
<hangnum line="97" number="432"></hangnum>
<gatha1 line="98"> ‘‘Atha maṃ bhaṇatī tāto, idheva puttaka carāhi tvaṃ dhammaṃ;</gatha1>
<gathalast line="99">Annena ca pānena ca, tappaya samaṇe dvijātī ca.</gathalast>
<hangnum line="100" number="433"></hangnum>
<gatha1 line="101"> ‘‘Athahaṃ bhaṇāmi tātaṃ, rodantī añjaliṃ paṇāmetvā;</gatha1>
<gathalast line="102">Pāpañhi mayā pakataṃ, kammaṃ taṃ nijjaressāmi.</gathalast>
<hangnum line="103" number="434"></hangnum>
<gatha1 line="104"> ‘‘Atha maṃ bhaṇatī tāto, pāpuṇa bodhiñca aggadhammañca;</gatha1>
<gathalast line="105">Nibbānañca labhassu, yaṃ sacchikarī dvipadaseṭṭho.</gathalast>
<hangnum line="106" number="435"></hangnum>
<gatha1 line="107"> ‘‘Mātāpitū abhivāda, yitvā sabbañca ñātigaṇavaggaṃ;</gatha1>
<gathalast line="108">Sattāhaṃ pabbajitā, tisso vijjā aphassayiṃ.</gathalast>
<hangnum line="109" number="436"></hangnum>
<gatha1 line="110"> ‘‘Jānāmi attano satta, jātiyo yassayaṃ phalavipāko;</gatha1>
<gathalast line="111">Taṃ tava ācikkhissaṃ, taṃ ekamanā nisāmehi.</gathalast>
<hangnum line="112" number="437"></hangnum>
<gatha1 line="113"> ‘‘Nagaramhi erakacche, suvaṇṇakāro ahaṃ pahūtadhano;</gatha1>
<gathalast line="114">Yobbanamadena matto, so paradāraṃ asevihaṃ.</gathalast>
<hangnum line="115" number="438"></hangnum>
<gatha1 line="116"> ‘‘Sohaṃ tato cavitvā, nirayamhi apaccisaṃ ciraṃ;</gatha1>
<gathalast line="117">Pakko tato ca uṭṭhahitvā, makkaṭiyā kucchimokkamiṃ.</gathalast>
<hangnum line="118" number="439"></hangnum>
<gatha1 line="119"> ‘‘Sattāhajātakaṃ maṃ, mahākapi yūthapo nillacchesi;</gatha1>
<gathalast line="120">Tassetaṃ kammaphalaṃ, yathāpi gantvāna paradāraṃ.</gathalast>
<hangnum line="121" number="440"></hangnum>
<gatha1 line="122"> ‘‘Sohaṃ tato cavitvā, kālaṃ karitvā sindhavāraññe;</gatha1>
<gathalast line="123">Kāṇāya <pageBreak edition="P" number="0.0265" /> ca khañjāya ca, eḷakiyā kucchimokkamiṃ.</gathalast>
<hangnum line="124" number="441"></hangnum>
<gatha1 line="125"> ‘‘Dvādasa <pageBreak edition="M" number="0.0271" /><pageBreak edition="V" number="0.0288" /> vassāni ahaṃ, nillacchito dārake parivahitvā;</gatha1>
<gathalast line="126">Kimināvaṭṭo akallo, yathāpi gantvāna paradāraṃ.</gathalast>
<hangnum line="127" number="442"></hangnum>
<gatha1 line="128"> ‘‘Sohaṃ tato cavitvā, govāṇijakassa gāviyā jāto;</gatha1>
<gathalast line="129">Vaccho lākhātambo, nillacchito dvādase māse.</gathalast>
<hangnum line="130" number="443"></hangnum>
<gatha1 line="131"> ‘‘Voḍhūna naṅgalamahaṃ, sakaṭañca dhārayāmi;</gatha1>
<gathalast line="132">Andhovaṭṭo akallo, yathāpi gantvāna paradāraṃ.</gathalast>
<hangnum line="133" number="444"></hangnum>
<gatha1 line="134"> ‘‘Sohaṃ tato cavitvā, vīthiyā dāsiyā ghare jāto;</gatha1>
<gathalast line="135">Neva mahilā na puriso, yathāpi gantvāna paradāraṃ.</gathalast>
<hangnum line="136" number="445"></hangnum>
<gatha1 line="137"> ‘‘Tiṃsativassamhi mato, sākaṭikakulamhi dārikā jātā;</gatha1>
<gathalast line="138">Kapaṇamhi appabhoge, dhanikapurisapātabahulamhi.</gathalast>
<hangnum line="139" number="446"></hangnum>
<gatha1 line="140"> ‘‘Taṃ maṃ tato satthavāho, ussannāya vipulāya vaḍḍhiyā;</gatha1>
<gathalast line="141">Okaḍḍhati vilapantiṃ, acchinditvā kulagharasmā.</gathalast>
<hangnum line="142" number="447"></hangnum>
<gatha1 line="143"> ‘‘Atha soḷasame vasse, disvā maṃ pattayobbanaṃ kaññaṃ;</gatha1>
<gathalast line="144">Orundhatassa putto, giridāso nāma nāmena.</gathalast>
<hangnum line="145" number="448"></hangnum>
<gatha1 line="146"> ‘‘Tassapi aññā bhariyā, sīlavatī guṇavatī yasavatī ca;</gatha1>
<gathalast line="147">Anurattā bhattāraṃ, tassāhaṃ viddesanamakāsiṃ.</gathalast>
<hangnum line="148" number="449"></hangnum>
<gatha1 line="149"> ‘‘Tassetaṃ kammaphalaṃ, yaṃ maṃ apakīritūna gacchanti;</gatha1>
<gathalast line="150">Dāsīva upaṭṭhahantiṃ, tassapi anto kato mayā’’ti.</gathalast>
<paragraph line="151">Tattha <bold>nagaramhi kusumanāme</bold>ti ‘‘kusumapura’’nti evaṃ kusumasaddena gahitanāmake nagare, idāni taṃ nagaraṃ <bold>pāṭaliputtamhī</bold>ti sarūpato dasseti. <bold>Pathaviyā maṇḍe</bold>ti sakalāya pathaviyā maṇḍabhūte. <bold>Sakyakulakulīnāyo</bold>ti sakyakule kuladhītaro, sakyaputtassa bhagavato sāsane pabbajitatāya evaṃ vuttaṃ.</paragraph>
<paragraph line="152"><bold>Tatthā</bold>ti <pageBreak edition="V" number="0.0289" /> tāsu dvīsu bhikkhunīsu. <bold>Bodhī</bold>ti evaṃnāmikā therī. <bold>Jhānajjhāyanaratāyo</bold>ti lokiyalokuttarassa jhānassa jhāyane abhiratā. <bold>Bahussutāyo</bold>ti pariyattibāhusaccena <pageBreak edition="P" number="0.0266" /> bahussutā. <bold>Dhutakilesāyo</bold>ti aggamaggena sabbaso samugghātitakilesā. <bold>Bhattatthaṃ kariyā</bold>ti <pageBreak edition="M" number="0.0272" /> bhattakiccaṃ niṭṭhāpetvā. <bold>Rahitamhī</bold>ti janarahitamhi vivittaṭṭhāne. <bold>Sukhanisinnā</bold>ti pabbajjāsukhena vivekasukhena ca sukhanisinnā. <bold>Imā girā</bold>ti idāni vuccamānā sukhā lāpanā. <bold>Abbhudīresu</bold>nti pucchāvissajjanavasena kathayiṃsu.</paragraph>
<paragraph line="153"><bold>‘‘Pāsādikāsī’’</bold>ti gāthā bodhittheriyā pucchāvasena vuttā. <bold>‘‘Evamanuyuñjiyamānā’’</bold>ti gāthā saṅgītikāreheva vuttā. <bold>‘‘Ujjeniyā’’</bold>tiādikā hi sabbāpi isidāsiyāva vuttā. Tattha <bold>pāsādikāsī</bold>ti rūpasampattiyā passantānaṃ pasādāvahā asi. <bold>Vayopi te aparihīno</bold>ti tuyhaṃ vayopi na parihīno, paṭhamavaye ṭhitāsīti attho. <bold>Kiṃ disvāna byālika</bold>nti kīdisaṃ byālikaṃ dosaṃ gharāvāse ādīnavaṃ disvā. <bold>Athāsi nekkhammamanuyuttā</bold>ti <bold>athā</bold>ti nipātamattaṃ, nekkhammaṃ pabbajjaṃ anuyuttā asi.</paragraph>
<paragraph line="154"><bold>Anuyuñjiyamānā</bold>ti pucchiyamānā, sā isidāsīti yojanā. <bold>Rahite</bold>ti suññaṭṭhāne. <bold>Suṇa bodhi yathāmhi pabbajitā</bold>ti bodhittheri ahaṃ yathā pabbajitā amhi, taṃ taṃ purāṇaṃ suṇa suṇāhi.</paragraph>
<paragraph line="155"><bold>Ujjeniyā puravare</bold>ti ujjenīnāmake avantiraṭṭhe uttamanagare. <bold>Piyā</bold>ti ekadhītubhāvena piyāyitabbā. <bold>Manāpā</bold>ti sīlācāraguṇena manavaḍḍhanakā. <bold>Dayitā</bold>ti anukampitabbā.</paragraph>
<paragraph line="156"><bold>Athā</bold>ti pacchā mama vayappattakāle. <bold>Me sāketato varakā</bold>ti sāketanagarato mama varakā maṃ vārentā āgacchuṃ. <bold>Uttamakulīnā</bold>ti tasmiṃ nagare aggakulikā, yena te pesitā, so seṭṭhi pahūtaratano. <bold>Tassa mamaṃ suṇhamadāsi tāto</bold>ti tassa sāketaseṭṭhino suṇisaṃ puttassa bhariyaṃ katvā mayhaṃ pitā maṃ adāsi.</paragraph>
<paragraph line="157"><bold>Sāyaṃ pāta</bold>nti sāyanhe pubbaṇhe ca. <bold>Paṇāmamupagamma sirasā karomī</bold>ti sassuyā sasurassa ca <pageBreak edition="P" number="0.0267" /> santikaṃ upagantvā sirasā paṇāmaṃ karomi, tesaṃ pāde vandāmi. <bold>Yathāmhi anusiṭṭhā</bold>ti tehi yathā anusiṭṭhā amhi, tathā karomi, tesaṃ anusiṭṭhiṃ na atikkamāmi.</paragraph>
<paragraph line="158"><bold>Tamekavarakampī</bold>ti <pageBreak edition="V" number="0.0290" /> ekavallabhampi. <bold>Ubbiggā</bold>ti tasantā. <bold>Āsanaṃ demī</bold>ti yassa puggalassa yaṃ anucchavikaṃ, taṃ tassa demi.</paragraph>
<paragraph line="159"><bold>Tatthā</bold>ti <pageBreak edition="M" number="0.0273" /> parivesanaṭṭhāne. <bold>Sannihita</bold>nti sajjitaṃ hutvā vijjamānaṃ. <bold>Chādemī</bold>ti upacchādemi, upacchādetvā upanayāmi ca, upanetvā demi, dentīpi yaṃ yassa patirūpaṃ, tadeva demīti attho.</paragraph>
<paragraph line="160"><bold>Ummāre</bold>ti dvāre. <bold>Dhovantī hatthapāde</bold>ti hatthapāde dhovinī āsiṃ, dhovitvā gharaṃ samupagamāmīti yojanā.</paragraph>
<paragraph line="161"><bold>Koccha</bold>nti massūnaṃ kesānañca ullikhanakocchaṃ. <bold>Pasāda</bold>nti gandhacuṇṇādimukhavilepanaṃ. ‘‘Pasādhana’’ntipi pāṭho, pasādhanabhaṇḍaṃ. <bold>Añjani</bold>nti añjananāḷiṃ. <bold>Parikammakārikā viyā</bold>ti aggakulikā vibhavasampannāpi patiparicārikā ceṭikā viya.</paragraph>
<paragraph line="162"><bold>Sādhayāmī</bold>ti pacāmi. <bold>Bhājana</bold>nti lohabhājanañca. Dhovantī paricarāmīti yojanā.</paragraph>
<paragraph line="163"><bold>Bhattikata</bold>nti katasāmibhatikaṃ. <bold>Anuratta</bold>nti anurattavantiṃ. <bold>Kārika</bold>nti tassa tasseva iti kattabbassa kārikaṃ. <bold>Nihatamāna</bold>nti apanītamānaṃ. <bold>Uṭṭhāyika</bold>nti uṭṭhānavīriyasampannaṃ. <bold>Analasa</bold>nti tato eva akusītaṃ. <bold>Sīlavati</bold>nti sīlācārasampannaṃ. <bold>Dussate</bold>ti dussati, kujjhitvā bhaṇati.</paragraph>
<paragraph line="164"><bold>Bhaṇati āpucchahaṃ gamissāmī</bold>ti ‘‘ahaṃ tumhe āpucchitvā yattha katthaci gamissāmī’’ti so mama sāmiko attano mātarañca pitarañca bhaṇati. Kiṃ bhaṇatīti ce āha – <bold>‘‘isidāsiyā na saha vacchaṃ, ekāgārehaṃ saha vatthu’’</bold>nti. Tattha <bold>vaccha</bold>nti vasissaṃ.</paragraph>
<paragraph line="165"><bold>Dessā</bold>ti appiyā. <bold>Alaṃ me</bold>ti payojanaṃ me tāya itthīti attho <pageBreak edition="P" number="0.0268" />. <bold>Apucchāhaṃ gamissāmī</bold>ti yadi me tumhe tāya saddhiṃ saṃvāsaṃ icchatha, ahaṃ tumhe apucchitvā videsaṃ pakkamissāmi.</paragraph>
<paragraph line="166"><bold>Tassā</bold>ti <pageBreak edition="V" number="0.0291" /> mama bhattuno. <bold>Kissā</bold>ti kiṃ assa tava sāmikassa. <bold>Tayā aparaddhaṃ</bold> byālikaṃ kataṃ.</paragraph>
<paragraph line="167"><bold>Napihaṃ aparajjha</bold>nti napi ahaṃ tassa kiñci aparajjhiṃ. Ayameva vā pāṭho. <bold>Napi hiṃsemī</bold>ti napi bādhemi. <bold>Dubbacana</bold>nti duruttavacanaṃ. <bold>Kiṃ sakkā kātuyye</bold>ti kiṃ mayā kātuṃ ayye sakkā. <bold>Yaṃ maṃ viddessate bhattā</bold>ti yasmā akāraṇeneva bhattā mayhaṃ viddessate viddessaṃ cittappakopaṃ karoti.</paragraph>
<paragraph line="168"><bold>Vimanā</bold>ti <pageBreak edition="M" number="0.0274" /> domanassikā. <bold>Puttamanurakkhamānā</bold>ti attano puttaṃ mayhaṃ sāmikaṃ cittamanurakkhaṇena anurakkhantā. <bold>Jitāmhase rūpiniṃ lakkhi</bold>nti jitā amhase jitā vatāmha rūpavatiṃ siriṃ, manussavesena carantiyā siridevatāya parihīnā vatāti attho.</paragraph>
<paragraph line="169"><bold>Aḍḍhassa gharamhi dutiyakulikassā</bold>ti paṭhamasāmikaṃ upādāya dutiyassa aḍḍhassa kulaputtassa gharamhi maṃ adāsi, dento ca tato paṭhamasuṅkato upaḍḍhasuṅkena adāsi. <bold>Yena maṃ vindatha seṭṭhī</bold>ti yena suṅkena maṃ paṭhamaṃ seṭṭhi vindatha paṭilabhi, tato upaḍḍhasuṅkenāti yojanā.</paragraph>
<paragraph line="170"><bold>Sopī</bold>ti dutiyasāmikopi. <bold>Maṃ paṭiccharayī</bold>ti maṃ nīhari, so maṃ gehato nikkaḍḍhi. <bold>Upaṭṭhahanti</bold>nti dāsī viya upaṭṭhahantiṃ upaṭṭhānaṃ karontiṃ. <bold>Adūsika</bold>nti adubbhanakaṃ.</paragraph>
<paragraph line="171"><bold>Damaka</bold>nti kāruññādhiṭṭhānatāya paresaṃ cittassa damakaṃ. Yathā pare kiñci dassanti, evaṃ attano kāyaṃ vācañca <pageBreak edition="P" number="0.0269" /><bold>dantaṃ</bold> vūpasantaṃ katvā paradattabhikkhāya vicaraṇakaṃ. <bold>Jāmātā</bold>ti duhitupati. <bold>Nikkhipa poṭṭhiñca ghaṭikañcā</bold>ti tayā paridahitaṃ pilotikākhaṇḍañca bhikkhākapālañca chaḍḍehi.</paragraph>
<paragraph line="172"><bold>Sopi vasitvā pakkha</bold>nti sopi bhikkhako puriso mayā saddhiṃ addhamāsamattaṃ vasitvā pakkāmi.</paragraph>
<paragraph line="173"><bold>Atha naṃ bhaṇatī tāto</bold>ti taṃ bhikkhakaṃ mama pitā mātā sabbo ca me ñātigaṇo vaggavaggo <pageBreak edition="V" number="0.0292" /> hutvā bhaṇati. Kathaṃ? <bold>Kiṃ te na kīrati idha</bold> tuyhaṃ kiṃ nāma na kirati na sādhiyati, bhaṇa khippaṃ. <bold>Taṃ te karihitī</bold>ti taṃ tuyhaṃ karissati.</paragraph>
<paragraph line="174"><bold>Yadi me attā sakkotī</bold>ti yadi mayhaṃ attā attādhīno bhujisso ca hoti, <bold>alaṃ mayhaṃ isidāsiyā</bold> tāya payojanaṃ natthi, tasmā <bold>na saha vacchaṃ</bold> na saha vasissaṃ, ekaghare ahaṃ tāya saha vatthunti yojanā.</paragraph>
<paragraph line="175"><bold>Vissajjito gato so</bold>ti so bhikkhako pitarā vissajjito yathāruci gato. <bold>Ekākinī</bold>ti ekikāva. <bold>Āpucchitūna gaccha</bold>nti <pageBreak edition="M" number="0.0275" /> mayhaṃ pitaraṃ vissajjetvā gacchāmi. <bold>Marituye</bold>ti marituṃ. <bold>Vā</bold>ti vikappatthe nipāto.</paragraph>
<paragraph line="176"><bold>Gocarāyā</bold>ti bhikkhāya, tāta-kulaṃ āgacchīti yojanā.</paragraph>
<paragraph line="177"><bold>Ta</bold>nti taṃ jinadattattheriṃ. <bold>Uṭṭhāyāsanaṃ tassā paññāpayi</bold>nti uṭṭhahitvā āsanaṃ tassā theriyā paññāpesiṃ.</paragraph>
<paragraph line="178"><bold>Idhevā</bold>ti imasmiṃ eva gehe ṭhitā. <bold>Puttakā</bold>ti sāmaññavohārena dhītaraṃ anukampento ālapati. <bold>Carāhi tvaṃ dhamma</bold>nti tvaṃ pabbajitvā caritabbaṃ brahmacariyādidhammaṃ cara. <bold>Dvijātī</bold>ti brāhmaṇajātī.</paragraph>
<paragraph line="179"><bold>Nijjaressāmī</bold>ti jīrāpessāmi vināsessāmi.</paragraph>
<paragraph line="180"><bold>Bodhi</bold>nti saccābhisambodhiṃ, maggañāṇanti attho. <bold>Aggadhamma</bold>nti phaladhammaṃ, arahattaṃ. <bold>Yaṃ sacchikarī</bold><pageBreak edition="P" number="0.0270" /><bold>dvipadaseṭṭho</bold>ti yaṃ maggaphalanibbānasaññitaṃ lokuttaradhammaṃ dvipadānaṃ seṭṭho sammāsambuddho sacchi akāsi, taṃ labhassūti yojanā.</paragraph>
<paragraph line="181"><bold>Sattāhaṃ pabbajitā</bold>ti pabbajitā hutvā sattāhena. <bold>Aphassayi</bold>nti phusiṃ sacchākāsiṃ.</paragraph>
<paragraph line="182"><bold>Yassayaṃ phalavipāko</bold>ti yassa pāpakammassa, ayaṃ sāmikassa amanāpabhāvasaṅkhāto nissandaphalabhūto <pageBreak edition="V" number="0.0293" /> vipāko. <bold>Taṃ tava ācikkhissa</bold>nti taṃ kammaṃ tava kathessāmi. <bold>Ta</bold>nti ācikkhiyamānaṃ tameva kammaṃ, taṃ vā mama vacanaṃ. <bold>Ekamanā</bold>ti ekaggamanā. Ayameva vā pāṭho.</paragraph>
<paragraph line="183"><bold>Nagaramhi erakacche</bold>ti evaṃnāmake nagare. <bold>So paradāraṃ aseviha</bold>nti so ahaṃ parassa dāraṃ aseviṃ.</paragraph>
<paragraph line="184"><bold>Ciraṃ pakko</bold>ti bahūni vassasatasahassāni nirayagginā daḍḍho. <bold>Tato ca uṭṭhahitvā</bold>ti tato nirayato vuṭṭhito cuto. <bold>Makkaṭiyā kucchimokkami</bold>nti vānariyā kucchimhi paṭisandhiṃ gaṇhiṃ.</paragraph>
<paragraph line="185"><bold>Yūthapo</bold>ti yūthapati. <bold>Nillacchesī</bold>ti purisabhāvassa lakkhaṇabhūtāni bījakāni nillacchesi nīhari. <bold>Tassetaṃ kammaphala</bold>nti tassa mayhaṃ etaṃ atīte katassa kammassa phalaṃ. <bold>Yathāpi gantvāna paradāra</bold>nti yathā taṃ paradāraṃ atikkamitvā.</paragraph>
<paragraph line="186"><bold>Tato</bold>ti <pageBreak edition="M" number="0.0276" /> makkaṭayonito. <bold>Sindhavāraññe</bold>ti sindhavaraṭṭhe araññaṭṭhāne. <bold>Eḷakiyā</bold>ti ajiyā.</paragraph>
<paragraph line="187"><bold>Dārake parivahitvā</bold>ti piṭṭhiṃ āruyha kumārake vahitvā. <bold>Kimināvaṭṭo</bold>ti abhijātaṭṭhāne kimiparigatova hutvā aṭṭo aṭṭito. <bold>Akallo</bold>ti gilāno, ahosīti vacanaseso.</paragraph>
<paragraph line="188"><bold>Govāṇijakassā</bold>ti gāviyo vikkiṇitvā jīvakassa. <bold>Lākhātambo</bold>ti lākhārasarattehi viya tambehi lomehi samannāgato.</paragraph>
<paragraph line="189"><bold>Voḍhūnā</bold>ti vahitvā. <bold>Naṅgala</bold>nti sīraṃ, sakaṭañca dhārayāmīti attho <pageBreak edition="P" number="0.0271" />. <bold>Andhovaṭṭo</bold>ti kāṇova hutvā aṭṭo pīḷito.</paragraph>
<paragraph line="190"><bold>Vīthiyā</bold>ti nagaravīthiyaṃ. <bold>Dāsiyā ghare jāto</bold>ti gharadāsiyā kucchimhi jāto. ‘‘Vaṇṇadāsiyā’’tipi vadanti. <bold>Neva mahilā na puriso</bold>ti itthīpi purisopi na homi, jātinapuṃsakoti attho.</paragraph>
<paragraph line="191"><bold>Tiṃsativassamhi</bold><pageBreak edition="V" number="0.0294" /><bold>mato</bold>ti napuṃsako hutvā tiṃsavassakāle mato. <bold>Sākaṭikakulamhī</bold>ti sūtakakule. <bold>Dhanikapurisapātabahulamhī</bold>ti iṇāyikānaṃ purisānaṃ adhipatanabahule bahūhi iṇāyikehi abhibhavitabbe.</paragraph>
<paragraph line="192"><bold>Ussannāyā</bold>ti upacitāya. <bold>Vipulāyā</bold>ti mahatiyā. <bold>Vaḍḍhiyā</bold>ti iṇavaḍḍhiyā. <bold>Okaḍḍhatī</bold>ti avakaḍḍhati. <bold>Kulagharasmā</bold>ti mama jātakulagehato.</paragraph>
<paragraph line="193"><bold>Orundhatassa putto</bold>ti assa satthavāhassa putto, mayi paṭibaddhacitto nāmena giridāso nāma avarundhati attano pariggahabhāvena gehe karoti.</paragraph>
<paragraph line="194"><bold>Anurattā bhattāra</bold>nti bhattāraṃ anuvattikā. <bold>Tassāhaṃ viddesanamakāsi</bold>nti tassa bhattuno taṃ bhariyaṃ sapattiṃ viddesanakammaṃ akāsiṃ. Yathā taṃ so kujjhati, evaṃ paṭipajjiṃ.</paragraph>
<paragraph line="195"><bold>Yaṃ</bold><pageBreak edition="M" number="0.0277" /><bold>maṃ apakīritūna gacchantī</bold>ti yaṃ dāsī viya sakkaccaṃ upaṭṭhahantiṃ maṃ tattha tattha patino apakiritvā chaḍḍetvā anapekkhā apagacchanti. Etaṃ tassā mayhaṃ tadā katassa paradārikakammassa sapattiṃ viddesanakammassa ca nissandaphalaṃ. <bold>Tassapi anto kato mayā</bold>ti tassapi tathā anunayapāpakakammassa dāruṇassa pariyanto idāni mayā aggamaggaṃ adhigacchantiyā kato, ito paraṃ kiñci dukkhaṃ natthīti. Yaṃ panettha antarantarā na vibhattaṃ, taṃ vuttanayattā uttānatthameva.</paragraph>
<centered line="196">Isidāsītherīgāthāvaṇṇanā niṭṭhitā.</centered>
<centered line="197">Cattālīsanipātavaṇṇanā niṭṭhitā.</centered>
</body>
</document>