<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0509a.att6.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/7. sattakanipato.xml</archivePath>
    <baseFileName>7. sattakanipato</baseFileName>
    <titlePath>7. Sattakanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">7. Sattakanipāto</chapter>
    <subhead line="2">1. Uttarātherīgāthāvaṇṇanā</subhead>
    <paragraph line="3">Sattakanipāte <pageBreak edition="Myanmar" number="0.0167" /><pageBreak edition="Vipassana Research Institut" number="0.0181" /><pageBreak edition="Pali Text Society" number="0.0161" /><bold>musalāni gahetvānā</bold>ti uttarāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, anukkamena sambhāvitakusalamūlā samupacitavimokkhasambhārā paripakkavimuttiparipācanīyadhammā hutvā, imasmiṃ buddhuppāde sāvatthiyaṃ aññatarasmiṃ kulagehe nibbattitvā <bold>uttarā</bold>ti laddhanāmā anukkamena viññutaṃ patvā paṭācārāya theriyā santikaṃ upasaṅkami. Therī tassā dhammaṃ kathesi. Sā dhammaṃ sutvā saṃsāre jātasaṃvegā sāsane abhippasannā hutvā pabbaji. Pabbajitvā ca katapubbakiccā paṭācārāya theriyā santike vipassanaṃ paṭṭhapetvā bhāvanamanuyuñjantī upanissayasampannatāya indriyānaṃ paripākaṃ gatattā ca na cirasseva vipassanaṃ ussukkāpetvā saha paṭisambhidāhi arahattaṃ pāpuṇi. Arahattaṃ pana patvā attano paṭipattiṃ paccavekkhitvā udānavasena –</paragraph>
    <hangnum line="4" number="175"></hangnum>
    <gatha1 line="5"> ‘‘Musalāni gahetvāna, dhaññaṃ koṭṭenti māṇavā;</gatha1>
    <gathalast line="6">Puttadārāni posentā, dhanaṃ vindanti māṇavā.</gathalast>
    <hangnum line="7" number="176"></hangnum>
    <gatha1 line="8"> ‘‘Ghaṭetha buddhasāsane, yaṃ katvā nānutappati;</gatha1>
    <gathalast line="9">Khippaṃ pādāni dhovitvā, ekamantaṃ nisīdatha.</gathalast>
    <hangnum line="10" number="177"></hangnum>
    <gatha1 line="11"> ‘‘Cittaṃ upaṭṭhapetvāna, ekaggaṃ susamāhitaṃ;</gatha1>
    <gathalast line="12">Paccavekkhatha saṅkhāre, parato no ca attato.</gathalast>
    <hangnum line="13" number="178"></hangnum>
    <gatha1 line="14"> ‘‘Tassāhaṃ vacanaṃ sutvā, paṭācārānusāsaniṃ;</gatha1>
    <gathalast line="15">Pāde pakkhālayitvāna, ekamante upāvisiṃ.</gathalast>
    <hangnum line="16" number="179"></hangnum>
    <gatha1 line="17"> ‘‘Rattiyā <pageBreak edition="Vipassana Research Institut" number="0.0182" /> purime yāme, pubbajātimanussariṃ;</gatha1>
    <gathalast line="18">Rattiyā majjhime yāme, dibbacakkhuṃ visodhayiṃ.</gathalast>
    <hangnum line="19" number="180"></hangnum>
    <gatha1 line="20"> ‘‘Rattiyā pacchime yāme, tamokkhandhaṃ padālayiṃ;</gatha1>
    <gathalast line="21">Tevijjā atha vuṭṭhāsiṃ, katā te anusāsanī.</gathalast>
    <hangnum line="22" number="181"></hangnum>
    <gatha1 line="23"> ‘‘Sakkaṃva <pageBreak edition="Myanmar" number="0.0168" /> devā tidasā, saṅgāme aparājitaṃ;</gatha1>
    <gathalast line="24">Purakkhatvā vihassāmi, tevijjāmhi anāsavā’’ti. –</gathalast>
    <unindented line="25">Imā <pageBreak edition="Pali Text Society" number="0.0162" /> gāthā abhāsi.</unindented>
    <paragraph line="26">Tattha <bold>cittaṃ upaṭṭhapetvānā</bold>ti bhāvanācittaṃ kammaṭṭhāne upaṭṭhapetvā. Kathaṃ? <bold>Ekaggaṃ susamāhitaṃ paccavekkhathā</bold>ti paṭipattiṃ avekkhatha, saṅkhāre aniccātipi, dukkhātipi, anattātipi lakkhaṇattayaṃ vipassathāti attho. Idañca ovādakāle attano aññesañca bhikkhunīnaṃ theriyādīnaṃ ovādassa anuvādavasena vuttaṃ. <bold>Paṭācārānusāsani</bold>nti paṭācārāya theriyā anusiṭṭhiṃ. ‘‘Paṭācārāya sāsana’’ntipi vā pāṭho.</paragraph>
    <paragraph line="27"><bold>Atha vuṭṭhāsi</bold>nti tevijjābhāvappattito pacchā āsanato vuṭṭhāsiṃ. Ayampi therī ekadivasaṃ paṭācārāya theriyā santike kammaṭṭhānaṃ sodhetvā attano vasanaṭṭhānaṃ pavisitvā pallaṅkaṃ ābhujitvā nisīdi. ‘‘Na tāvimaṃ pallaṅkaṃ bhindissāmi, yāva me na anupādāya āsavehi cittaṃ vimuccatī’’ti nicchayaṃ katvā sammasanaṃ ārabhitvā, anukkamena vipassanaṃ ussukkāpetvā maggapaṭipāṭiyā abhiññāpaṭisambhidāparivāraṃ arahattaṃ patvā ekūnavīsatiyā paccavekkhaṇāñāṇāya pavattāya ‘‘idānimhi katakiccā’’ti somanassajātā imā gāthā udānetvā pāde pasāresi aruṇuggamanavelāyaṃ. Tato sammadeva vibhātāya rattiyā theriyā santikaṃ upagantvā imā gāthā paccudāhāsi. Tena vuttaṃ ‘‘katā te anusāsanī’’tiādi. Sesaṃ sabbaṃ heṭṭhā vuttanayameva.</paragraph>
    <centered line="28">Uttarātherīgāthāvaṇṇanā niṭṭhitā.</centered>
    <subhead line="29">2. Cālātherīgāthāvaṇṇanā</subhead>
    <paragraph line="30"><bold>Satiṃ</bold><pageBreak edition="Vipassana Research Institut" number="0.0183" /><bold>upaṭṭhapetvānā</bold>tiādikā cālāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde magadhesu nālakagāme rūpasāribrāhmaṇiyā kucchimhi nibbatti. Tassā nāmaggahaṇadivase <bold>cālā</bold>ti nāmaṃ akaṃsu, tassā kaniṭṭhāya <bold>upacālā</bold>ti, atha tassā kaniṭṭhāya <bold>sīsūpacālā</bold>ti <pageBreak edition="Myanmar" number="0.0169" />. Imā tissopi <pageBreak edition="Pali Text Society" number="0.0163" /> dhammasenāpatissa kaniṭṭhabhaginiyo, imāsaṃ puttānampi tiṇṇaṃ idameva nāmaṃ. Ye sandhāya theragāthāya ‘‘cāle upacāle sīsūpacāle’’ti (theragā. 42) āgataṃ.</paragraph>
    <paragraph line="31">Imā pana tissopi bhaginiyo ‘‘dhammasenāpati pabbajī’’ti sutvā ‘‘na hi nūna so orako dhammavinayo, na sā orikā pabbajjā, yattha amhākaṃ ayyo pabbajito’’ti ussāhajātā tibbacchandā assumukhaṃ rudamānaṃ ñātiparijanaṃ pahāya pabbajiṃsu. Pabbajitvā ca ghaṭentiyo vāyamantiyo nacirasseva arahattaṃ pāpuṇiṃsu. Arahattaṃ pana patvā nibbānasukhena phalasukhena viharanti.</paragraph>
    <paragraph line="32">Tāsu cālā bhikkhunī ekadivasaṃ pacchābhattaṃ piṇḍapātapaṭikkantā andhavanaṃ pavisitvā divāvihāraṃ nisīdi. Atha naṃ māro upasaṅkamitvā kāmehi upanesi. Yaṃ sandhāya sutte vuttaṃ –</paragraph>
    <indent line="33">‘‘Atha kho cālā bhikkhunī pubbaṇhasamayaṃ nivāsetvā pattacīvaraṃ ādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ, tenupasaṅkami divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho māro pāpimā yena cālā bhikkhunī, tenupasaṅkami, upasaṅkamitvā cālaṃ bhikkhuniṃ etadavocā’’ti (saṃ. ni. 1.167).</indent>
    <paragraph line="34">Andhavanamhi divāvihāraṃ nisinnaṃ māro upasaṅkamitvā brahmacariyavāsato vicchinditukāmo ‘‘kaṃ nu uddissa muṇḍāsī’’tiādiṃ pucchi. Athassa satthu guṇe dhammassa ca niyyānikabhāvaṃ pakāsetvā attano katakiccabhāvavibhāvanena tassa visayātikkamaṃ pavedesi. Taṃ <pageBreak edition="Vipassana Research Institut" number="0.0184" /> sutvā māro dukkhī dummano tatthevantaradhāyi. Atha sā attanā mārena ca bhāsitā gāthā udānavasena kathentī –</paragraph>
    <hangnum line="35" number="182"></hangnum>
    <gatha1 line="36"> ‘‘Satiṃ upaṭṭhapetvāna, bhikkhunī bhāvitindriyā;</gatha1>
    <gathalast line="37">Paṭivijjhi padaṃ santaṃ, saṅkhārūpasamaṃ sukhaṃ.</gathalast>
    <hangnum line="38" number="183"></hangnum>
    <gatha1 line="39"> ‘‘Kaṃ <pageBreak edition="Myanmar" number="0.0170" /> nu uddissa muṇḍāsi, samaṇī viya dissati;</gatha1>
    <gathalast line="40">Na <pageBreak edition="Pali Text Society" number="0.0164" /> ca rocesi pāsaṇḍe, kimidaṃ carasi momuhā.</gathalast>
    <hangnum line="41" number="184"></hangnum>
    <gatha1 line="42"> ‘‘Ito bahiddhā pāsaṇḍā, diṭṭhiyo upanissitā;</gatha1>
    <gathalast line="43">Na te dhammaṃ vijānanti, na te dhammassa kovidā.</gathalast>
    <hangnum line="44" number="185"></hangnum>
    <gatha1 line="45"> ‘‘Atthi sakyakule jāto, buddho appaṭipuggalo;</gatha1>
    <gathalast line="46">So me dhammamadesesi, diṭṭhīnaṃ samatikkamaṃ.</gathalast>
    <hangnum line="47" number="186"></hangnum>
    <gatha1 line="48"> ‘‘Dukkhaṃ dukkhasamuppādaṃ, dukkhassa ca atikkamaṃ;</gatha1>
    <gathalast line="49">Ariyaṃ caṭṭhaṅgikaṃ maggaṃ, dukkhūpasamagāminaṃ.</gathalast>
    <hangnum line="50" number="187"></hangnum>
    <gatha1 line="51"> ‘‘Tassāhaṃ vacanaṃ sutvā, vihariṃ sāsane ratā;</gatha1>
    <gathalast line="52">Tisso vijjā anuppattā, kataṃ buddhassa sāsanaṃ.</gathalast>
    <hangnum line="53" number="188"></hangnum>
    <gatha1 line="54"> ‘‘Sabbattha vihatā nandī, tamokkhandho padālito;</gatha1>
    <gathalast line="55">Evaṃ jānāhi pāpima, nihato tvamasi antakā’’ti. –</gathalast>
    <unindented line="56">Imā gāthā abhāsi.</unindented>
    <paragraph line="57">Tattha <bold>satiṃ upaṭṭhapetvānā</bold>ti satipaṭṭhānabhāvanāvasena kāyādīsu asubhadukkhāniccānattavasena satiṃ suṭṭhu upaṭṭhitaṃ katvā. <bold>Bhikkhunī</bold>ti attānaṃ sandhāya vadati. <bold>Bhāvitindriyā</bold>ti ariyamaggabhāvanāya bhāvitasaddhādipañcindriyā. <bold>Paṭivijjhi padaṃ santa</bold>nti santaṃ padaṃ <pageBreak edition="Vipassana Research Institut" number="0.0185" /> nibbānaṃ sacchikiriyāpaṭivedhena paṭivijjhi sacchākāsi. <bold>Saṅkhārūpasama</bold>nti sabbasaṅkhārānaṃ upasamahetubhūtaṃ. <bold>Sukha</bold>nti accantasukhaṃ.</paragraph>
    <paragraph line="58"><bold>‘‘Kaṃ nu uddissā’’</bold>ti gāthā mārena vuttā. Tatrāyaṃ saṅkhepattho – imasmiṃ loke bahū samayā tesañca desetāro bahū eva titthakarā, tesu kaṃ nu kho tvaṃ uddissa <bold>muṇḍāsi</bold> muṇḍitakesā asi. Na kevalaṃ muṇḍāva, atha kho kāsāvadhāraṇena ca samaṇī viya dissati. <bold>Na ca rocesi pāsaṇḍe</bold>ti tāpasaparibbājakādīnaṃ ādāsabhūte pāsaṇḍe te te samayantare neva rocesi. <bold>Kimidaṃ carasi momuhā</bold>ti kiṃ nāmidaṃ, yaṃ pāsaṇḍavihitaṃ ujuṃ nibbānamaggaṃ pahāya <pageBreak edition="Pali Text Society" number="0.0165" /> ajja kālikaṃ kumaggaṃ paṭipajjantī ativiya mūḷhā carasi paribbhamasīti.</paragraph>
    <paragraph line="59">Taṃ <pageBreak edition="Myanmar" number="0.0171" /> sutvā therī paṭivacanadānamukhena taṃ tajjentī <bold>‘‘ito bahiddhā’’</bold>tiādimāha. Tattha ito bahiddhā pāsaṇḍā nāma <bold>ito</bold> sammāsambuddhassa sāsanato <bold>bahiddhā</bold> kuṭīsakabahukārādikā. Te hi sattānaṃ taṇhāpāsaṃ diṭṭhipāsañca ḍenti oḍḍentīti <bold>pāsaṇḍā</bold>ti vuccati. Tenāha – <bold>‘‘diṭṭhiyo upanissitā’’</bold>ti sassatadiṭṭhigatāni upecca nissitā, diṭṭhigatāni ādiyiṃsūti attho. Yadaggena ca diṭṭhisannissitā, tadaggena pāsaṇḍasannissitā. <bold>Na te dhammaṃ vijānantī</bold>ti ye pāsaṇḍino sassatadiṭṭhigatasannissitā ‘‘ayaṃ pavatti evaṃ pavattatī’’ti pavattidhammampi yathābhūtaṃ na vijānanti. <bold>Na te dhammassa kovidā</bold>ti ‘‘ayaṃ nivatti evaṃ nivattatī’’ti nivattidhammassāpi akusalā, pavattidhammamaggepi hi te saṃmūḷhā, kimaṅgaṃ pana nivattidhammeti.</paragraph>
    <paragraph line="60">Evaṃ pāsaṇḍavādānaṃ aniyyānikataṃ dassetvā idāni kaṃ nu uddissa muṇḍāsīti pañhaṃ vissajjetuṃ <bold>‘‘atthi sakyakule jāto’’</bold>tiādi vuttaṃ. Tattha <bold>diṭṭhīnaṃ samatikkama</bold>nti sabbāsaṃ diṭṭhīnaṃ samatikkamanupāyaṃ diṭṭhijālaviniveṭhanaṃ. Sesaṃ vuttanayameva.</paragraph>
    <centered line="61">Cālātherīgāthāvaṇṇanā niṭṭhitā.</centered>
    <subhead line="62">3. Upacālātherīgāthāvaṇṇanā</subhead>
    <paragraph line="63"><bold>Satimatī</bold>tiādikā upacālāya theriyā gāthā. Tassā vatthu cālāya theriyā vatthumhi vuttameva. Ayampi hi cālā viya pabbajitvā vipassanaṃ paṭṭhapetvā arahattaṃ patvā udānentī –</paragraph>
    <hangnum line="64" number="189"></hangnum>
    <gatha1 line="65"> ‘‘Satimatī <pageBreak edition="Vipassana Research Institut" number="0.0186" /> cakkhumatī, bhikkhunī bhāvitindriyā;</gatha1>
    <gathalast line="66">Paṭivijjhi padaṃ santaṃ, akāpurisasevita’’nti. –</gathalast>
    <unindented line="67">Imaṃ gāthaṃ abhāsi.</unindented>
    <paragraph line="68">Tattha <bold>satimatī</bold>ti satisampannā, pubbabhāge <pageBreak edition="Pali Text Society" number="0.0166" /> paramena satinepakkena samannāgatā hutvā pacchā ariyamaggassa bhāvitattā sativepullappattiyā uttamāya satiyā samannāgatāti attho. <bold>Cakkhumatī</bold>ti paññācakkhunā samannāgatā, ādito udayatthagāminiyā paññāya ariyāya nibbedhikāya samannāgatā <pageBreak edition="Myanmar" number="0.0172" /> hutvā paññāvepullappattiyā paramena paññācakkhunā samannāgatāti vuttaṃ hoti. <bold>Akāpurisasevita</bold>nti alāmakapurisehi uttamapurisehi ariyehi buddhādīhi sevitaṃ.</paragraph>
    <paragraph line="69">‘‘Kinnu jātiṃ na rocesī’’ti gāthā theriṃ kāmesu upahāretukāmena mārena vuttā. ‘‘Kiṃ nu tvaṃ bhikkhuni na rocesī’’ti (saṃ. ni. 1.167) hi mārena puṭṭhā therī āha – ‘‘jātiṃ khvāhaṃ, āvuso, na rocemī’’ti. Atha naṃ māro jātassa kāmā paribhogā, tasmā jātipi icchitabbā, kāmāpi paribhuñjitabbāti dassento –</paragraph>
    <hangnum line="70" number="190"></hangnum>
    <gatha1 line="71"> ‘‘Kinnu jātiṃ na rocesi, jāto kāmāni bhuñjati;</gatha1>
    <gathalast line="72">Bhuñjāhi kāmaratiyo, māhu pacchānutāpinī’’ti. –</gathalast>
    <unindented line="73">Gāthamāha.</unindented>
    <paragraph line="74">Tassattho – kiṃ nu taṃ kāraṇaṃ, yena tvaṃ upacāle jātiṃ <bold>na rocesi</bold> na roceyyāsi, na taṃ kāraṇaṃ atthi. Yasmā <bold>jāto kāmāni bhuñjati</bold> idha jāto kāmaguṇasaṃhitāni rūpādīni paṭisevanto kāmasukhaṃ paribhuñjati. Na hi ajātassa taṃ atthi, tasmā <bold>bhuñjāhi kāmaratiyo</bold> kāmakhiḍḍāratiyo anubhava. <bold>Māhu pacchānutāpinī</bold> ‘‘yobbaññe sati vijjamānesu bhogesu na mayā kāmasukhamanubhūta’’nti pacchānutāpinī mā ahosi. Imasmiṃ loke dhammā nāma yāvadeva atthādhigamattho attho ca kāmasukhatthoti pākaṭoyamatthoti adhippāyo.</paragraph>
    <paragraph line="75">Taṃ <pageBreak edition="Vipassana Research Institut" number="0.0187" /> sutvā therī jātiyā dukkhanimittataṃ attano ca tassa visayātikkamaṃ vibhāvetvā tajjentī –</paragraph>
    <hangnum line="76" number="191"></hangnum>
    <gatha1 line="77"> ‘‘Jātassa <pageBreak edition="Pali Text Society" number="0.0167" /> maraṇaṃ hoti, hatthapādāna chedanaṃ;</gatha1>
    <gathalast line="78">Vadhabandhapariklesaṃ, jāto dukkhaṃ nigacchati.</gathalast>
    <hangnum line="79" number="192"></hangnum>
    <gatha1 line="80"> ‘‘Atthi sakyakule jāto, sambuddho aparājito;</gatha1>
    <gathalast line="81">So me dhammamadesesi, jātiyā samatikkamaṃ.</gathalast>
    <hangnum line="82" number="193"></hangnum>
    <gatha1 line="83"> ‘‘Dukkhaṃ <pageBreak edition="Myanmar" number="0.0173" /> dukkhasamuppādaṃ, dukkhassa ca atikkamaṃ;</gatha1>
    <gathalast line="84">Ariyaṃ caṭṭhaṅgikaṃ maggaṃ, dukkhūpasamagāminaṃ.</gathalast>
    <hangnum line="85" number="194"></hangnum>
    <gatha1 line="86"> ‘‘Tassāhaṃ vacanaṃ sutvā, vihariṃ sāsane ratā;</gatha1>
    <gathalast line="87">Tisso vijjā anuppattā, kataṃ buddhassa sāsanaṃ.</gathalast>
    <hangnum line="88" number="195"></hangnum>
    <gatha1 line="89"> ‘‘Sabbattha vihatā nandī, tamokkhandho padālito;</gatha1>
    <gathalast line="90">Evaṃ jānāhi pāpima, nihato tvamasi antakā’’ti. –</gathalast>
    <unindented line="91">Imā gāthā abhāsi.</unindented>
    <paragraph line="92">Tattha <bold>jātassa maraṇaṃ hotī</bold>ti yasmā jātassa sattassa maraṇaṃ hoti, na ajātassa. Na kevalaṃ maraṇameva, atha kho jarārogādayo yattakānatthā, sabbepi te jātassa honti jātihetukā. Tenāha bhagavā – ‘‘jātipaccayā jarāmaraṇaṃ sokaparidevadukkhadomanassupāyāsā sambhavantī’’ti (mahāva. 1; vibha. 225; udā. 1). Tenevāha – <bold>‘‘hatthapādāna chedana’’</bold>nti hatthapādānaṃ chedanaṃ jātasseva hoti, na ajātassa. Hatthapādachedanāpadesena cettha bāttiṃsa kammakāraṇāpi dassitā evāti daṭṭhabbaṃ. Tenevāha – <bold>‘‘vadhabandhapariklesaṃ, jāto dukkhaṃ nigacchatī’’</bold>ti. Jīvitaviyojanamuṭṭhippahārādisaṅkhātaṃ vadhapariklesañceva andubandhanādisaṅkhātaṃ bandhapariklesaṃ aññañca yaṃkiñci dukkhaṃ nāma taṃ sabbaṃ jāto eva nigacchati, na ajāto, tasmā jātiṃ na rocemīti.</paragraph>
    <paragraph line="93">Idāni <pageBreak edition="Vipassana Research Institut" number="0.0188" /> jātiyā kāmānañca accantameva attanā samatikkantabhāvaṃ mūlato paṭṭhāya dassentī – <bold>‘‘atthi sakyakule jāto’’</bold>tiādimāha. Tattha <bold>aparājito</bold>ti kilesamārādinā kenaci na parājito. Satthā hi sabbābhibhū sadevakaṃ lokaṃ aññadatthu abhibhavitvā ṭhito <pageBreak edition="Pali Text Society" number="0.0168" />, tasmā aparājito. Sesaṃ vuttanayattā uttānameva.</paragraph>
    <centered line="94">Upacālātherīgāthāvaṇṇanā niṭṭhitā.</centered>
    <centered line="95">Sattakanipātavaṇṇanā niṭṭhitā.</centered>
  </content>
</document>