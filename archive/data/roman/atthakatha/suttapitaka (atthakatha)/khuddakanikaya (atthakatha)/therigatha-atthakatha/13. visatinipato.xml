<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0509a.att12.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/13. visatinipato.xml</archivePath>
    <baseFileName>13. visatinipato</baseFileName>
    <titlePath>13. Vīsatinipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">13. Vīsatinipāto</chapter>
    <subhead line="2">1. Ambapālītherīgāthāvaṇṇanā</subhead>
    <paragraph line="3">Vīsatinipāte <pageBreak edition="M" number="0.0214" /><pageBreak edition="V" number="0.0231" /><bold>kāḷakā bhamaravaṇṇasādisā</bold>tiādikā ambapāliyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī sikhissa bhagavato sāsane pabbajitvā upasampannā hutvā bhikkhunisikkhāpadaṃ samādāya viharantī, ekadivasaṃ sambahulāhi bhikkhunīhi saddhiṃ cetiyaṃ vanditvā padakkhiṇaṃ karontī puretaraṃ gacchantiyā khīṇāsavattheriyā khipantiyā sahasā kheḷapiṇḍaṃ cetiyaṅgaṇe patitaṃ, khīṇāsavattheriyā apassitvā gatāya ayaṃ pacchato <pageBreak edition="P" number="0.0207" /> gacchantī taṃ kheḷapiṇḍaṃ disvā ‘‘kā nāma gaṇikā imasmiṃ ṭhāne kheḷapiṇḍaṃ pātesī’’ti akkosi. Sā bhikkhunikāle sīlaṃ rakkhantī gabbhavāsaṃ jigucchitvā opapātikattabhāve cittaṃ ṭhapesi. Tena carimattabhāve vesāliyaṃ rājuyyāne ambarukkhamūle opapātikā hutvā nibbatti. Taṃ disvā uyyānapālo nagaraṃ upanesi. Ambarukkhamūle nibbattatāya sā <bold>ambapālī</bold>tveva voharīyittha. Atha naṃ abhirūpaṃ dassanīyaṃ pāsādikaṃ vilāsakantatādiguṇavisesasamuditaṃ disvā sambahulā rājakumārā attano attano pariggahaṃ kātukāmā aññamaññaṃ kalahaṃ akaṃsu. Tesaṃ kalahavūpasamatthaṃ tassā kammasañcoditā vohārikā ‘‘sabbesaṃ hotū’’ti gaṇikāṭṭhāne ṭhapesuṃ. Sā satthari paṭiladdhasaddhā attano uyyāne vihāraṃ katvā buddhappamukhassa bhikkhusaṅghassa niyyādetvā pacchā attano puttassa vimalakoṇḍaññattherassa santike dhammaṃ sutvā pabbajitvā vipassanāya kammaṃ karontī attano sarīrassa jarājiṇṇabhāvaṃ nissāya saṃvegajātā saṅkhārānaṃ aniccataṃ vibhāventī –</paragraph>
    <hangnum line="4" number="252"></hangnum>
    <gatha1 line="5"> ‘‘Kāḷakā bhamaravaṇṇasādisā, vellitaggā mama muddhajā ahuṃ;</gatha1>
    <gathalast line="6">Te jarāya sāṇavākasādisā, saccavādivacanaṃ anaññathā.</gathalast>
    <hangnum line="7" number="253"></hangnum>
    <gatha1 line="8"> ‘‘Vāsitova <pageBreak edition="M" number="0.0215" /> surabhī karaṇḍako, pupphapūra mama uttamaṅgajo;</gatha1>
    <gathalast line="9">Taṃ jarāyatha salomagandhikaṃ, saccavādivacanaṃ anaññathā.</gathalast>
    <hangnum line="10" number="254"></hangnum>
    <gatha1 line="11"> ‘‘Kānanaṃva <pageBreak edition="V" number="0.0232" /> sahitaṃ suropitaṃ, kocchasūcivicitaggasobhitaṃ;</gatha1>
    <gathalast line="12">Taṃ jarāya viralaṃ tahiṃ tahiṃ, saccavādivacanaṃ anaññathā.</gathalast>
    <hangnum line="13" number="255"></hangnum>
    <gatha1 line="14"> ‘‘Kaṇhakhandhakasuvaṇṇamaṇḍitaṃ, sobhate suveṇīhilaṅkataṃ;</gatha1>
    <gathalast line="15">Taṃ jarāya khalitaṃ siraṃ kataṃ, saccavādivacanaṃ anaññathā.</gathalast>
    <hangnum line="16" number="256"></hangnum>
    <gatha1 line="17"> ‘‘Cittakārasukatāva lekhikā, sobhare su bhamukā pure mama;</gatha1>
    <gathalast line="18">Tā <pageBreak edition="P" number="0.0208" /> jarāya valibhippalambitā, saccavādivacanaṃ anaññathā.</gathalast>
    <hangnum line="19" number="257"></hangnum>
    <gatha1 line="20"> ‘‘Bhassarā surucirā yathā maṇī, nettahesumabhinīlamāyatā;</gatha1>
    <gathalast line="21">Te jarāyabhihatā na sobhare, saccavādivacanaṃ anaññathā.</gathalast>
    <hangnum line="22" number="258"></hangnum>
    <gatha1 line="23"> ‘‘Saṇhatuṅgasadisī ca nāsikā, sobhate su abhiyobbanaṃ pati;</gatha1>
    <gathalast line="24">Sā jarāya upakūlitā viya, saccavādivacanaṃ anaññathā.</gathalast>
    <hangnum line="25" number="259"></hangnum>
    <gatha1 line="26"> ‘‘Kaṅkaṇaṃva sukataṃ suniṭṭhitaṃ, sobhare su mama kaṇṇapāḷiyo;</gatha1>
    <gathalast line="27">Tā jarāya valibhippalambitā, saccavādivacanaṃ anaññathā.</gathalast>
    <hangnum line="28" number="260"></hangnum>
    <gatha1 line="29"> ‘‘Pattalīmakulavaṇṇasādisā <pageBreak edition="M" number="0.0216" />, sobhare su dantā pure mama;</gatha1>
    <gathalast line="30">Te jarāya khaṇḍitā cāsitā, saccavādivacanaṃ anaññathā.</gathalast>
    <hangnum line="31" number="261"></hangnum>
    <gatha1 line="32"> ‘‘Kānanamhi vanasaṇḍacārinī, kokilāva madhuraṃ nikūjihaṃ;</gatha1>
    <gathalast line="33">Taṃ jarāya khalitaṃ tahiṃ tahiṃ, saccavādivacanaṃ anaññathā.</gathalast>
    <hangnum line="34" number="262"></hangnum>
    <gatha1 line="35"> ‘‘Saṇhakamburiva suppamajjitā, sobhate su gīvā pure mama;</gatha1>
    <gathalast line="36">Sā jarāya bhaggā vināmitā, saccavādivacanaṃ anaññathā.</gathalast>
    <hangnum line="37" number="263"></hangnum>
    <gatha1 line="38"> ‘‘Vaṭṭapalighasadisopamā ubho, sobhare su bāhā pure mama;</gatha1>
    <gathalast line="39">Tā jarāya yathā pāṭalibbalitā, saccavādivacanaṃ anaññathā.</gathalast>
    <hangnum line="40" number="264"></hangnum>
    <gatha1 line="41"> ‘‘Saṇhamuddikasuvaṇṇamaṇḍitā <pageBreak edition="V" number="0.0233" />, sobhare su hatthā pure mama;</gatha1>
    <gathalast line="42">Te jarāya yathā mūlamūlikā, saccavādivacanaṃ anaññathā.</gathalast>
    <hangnum line="43" number="265"></hangnum>
    <gatha1 line="44"> ‘‘Pīnavaṭṭasahibhuggatā ubho, sobhare su thanakā pure mama;</gatha1>
    <gathalast line="45">Thevikīva <pageBreak edition="P" number="0.0209" /> lambanti nodakā, saccavādivacanaṃ anaññathā.</gathalast>
    <hangnum line="46" number="266"></hangnum>
    <gatha1 line="47"> ‘‘Kañcanassa phalakaṃva sammaṭṭhaṃ, sobhate su kāyo pure mama;</gatha1>
    <gathalast line="48">So valīhi sukhumāhi otato, saccavādivacanaṃ anaññathā.</gathalast>
    <hangnum line="49" number="267"></hangnum>
    <gatha1 line="50"> ‘‘Nāgabhogasadisopamā <pageBreak edition="M" number="0.0217" /> ubho, sobhare su ūrū pure mama;</gatha1>
    <gathalast line="51">Te jarāya yathā veḷunāḷiyo, saccavādivacanaṃ anaññathā.</gathalast>
    <hangnum line="52" number="268"></hangnum>
    <gatha1 line="53"> ‘‘Saṇhanūpurasuvaṇṇamaṇḍitā, sobhare su jaṅghā pure mama;</gatha1>
    <gathalast line="54">Tā jarāya tiladaṇḍakāriva, saccavādivacanaṃ anaññathā.</gathalast>
    <hangnum line="55" number="269"></hangnum>
    <gatha1 line="56"> ‘‘Tūlapuṇṇasadisopamā ubho, sobhare su pādā pure mama;</gatha1>
    <gathalast line="57">Te jarāya phuṭitā valīmatā, saccavādivacanaṃ anaññathā.</gathalast>
    <hangnum line="58" number="270"></hangnum>
    <gatha1 line="59"> ‘‘Ediso ahu ayaṃ samussayo, jajjaro bahudukhānamālayo;</gatha1>
    <gathalast line="60">Sopalepapatito jarāgharo, saccavādivacanaṃ anaññathā’’ti. –</gathalast>
    <unindented line="61">Imā gāthāyo abhāsi.</unindented>
    <paragraph line="62">Tattha <bold>kāḷakā</bold>ti kāḷakavaṇṇā. <bold>Bhamaravaṇṇasādisā</bold>ti kāḷakā hontāpi bhamarasadisavaṇṇā, siniddhanīlāti attho. <bold>Vellitaggā</bold>ti kuñcitaggā, mūlato paṭṭhāya yāva aggā kuñcitā vellitāti attho. <bold>Muddhajā</bold>ti kesā. <bold>Jarāyā</bold>ti jarāhetu jarāya upahatasobhā. <bold>Sāṇavākasādisā</bold>ti sāṇasadisā vākasadisā ca, sāṇavākasadisā ceva makacivākasadisā cātipi attho. <bold>Saccavādivacanaṃ anaññathā</bold>ti saccavādino avitathavādino sammāsambuddhassa <pageBreak edition="V" number="0.0234" /> ‘‘sabbaṃ rūpaṃ aniccaṃ jarābhibhūta’’ntiādivacanaṃ anaññathā yathābhūtameva, na tattha vitathaṃ atthīti.</paragraph>
    <paragraph line="63"><bold>Vāsitova surabhī karaṇḍako</bold>ti pupphagandhavāsacuṇṇādīhi vāsito vāsaṃ gāhāpito pasādhanasamuggo viya sugandhi. <bold>Pupphapūra mama uttamaṅgajo</bold>ti campakasumanamallikādīhi pupphehi pūrito <pageBreak edition="P" number="0.0210" /> pubbe mama kesakalāpo nimmaloti <pageBreak edition="M" number="0.0218" /> attho. <bold>Ta</bold>nti uttamaṅgajaṃ. <bold>Atha</bold> pacchā etarahi <bold>salomagandhikaṃ</bold> pākatikalomagandhameva jātaṃ. Atha vā <bold>salomagandhika</bold>nti meṇḍakalomehi samānagandhaṃ. ‘‘Eḷakalomagandha’’ntipi vadanti.</paragraph>
    <paragraph line="64"><bold>Kānanaṃva sahitaṃ suropita</bold>nti suṭṭhu ropitaṃ sahitaṃ ghanasannivesaṃ uddhameva uṭṭhitaṃ ujukadīghasākhaṃ upavanaṃ viya. <bold>Kocchasūcivicitaggasobhita</bold>nti pubbe kocchena suvaṇṇasūciyā ca kesajaṭāvijaṭanena vicitaggaṃ hutvā sobhitaṃ, ghanabhāvena vā kocchasadisaṃ hutvā paṇadantasūcīhi vicitaggatāya sobhitaṃ. <bold>Ta</bold>nti uttamaṅgajaṃ. <bold>Viralaṃ tahiṃ tahi</bold>nti tattha tattha viralaṃ vilūnakesaṃ.</paragraph>
    <paragraph line="65"><bold>Kaṇhakhandhakasuvaṇṇamaṇḍita</bold>nti suvaṇṇavajirādīhi vibhūsitaṃ kaṇhakesapuñjakaṃ. Ye pana ‘‘saṇhakaṇḍakasuvaṇṇamaṇḍita’’nti paṭhanti, tesaṃ saṇhāhi suvaṇṇasūcīhi jaṭāvijaṭanena maṇḍitanti attho. <bold>Sobhate suveṇīhilaṅkata</bold>nti sundarehi rājarukkhamālā sadisehi kesaveṇīhi alaṅkataṃ hutvā pubbe virājate. <bold>Taṃ jarāya khalitaṃ siraṃ kata</bold>nti taṃ tathā sobhitaṃ siraṃ idāni jarāya khalitaṃ khaṇḍitākhaṇḍitaṃ vilūnakesaṃ kataṃ.</paragraph>
    <paragraph line="66"><bold>Cittakārasukatāva lekhikā</bold>ti cittakārena sippinā nīlāya vaṇṇadhātuyā suṭṭhu katā lekhā viya sobhate. <bold>Su bhamukā pure mamā</bold>ti sundarā bhamukā pubbe mama sobhanaṃ gatā. <bold>Valibhippalambitā</bold>ti nalāṭante uppannāhi valīhi palambantā ṭhitā.</paragraph>
    <paragraph line="67"><bold>Bhassarā</bold>ti bhāsurā. <bold>Surucirā</bold>ti suṭṭhu rucirā. <bold>Yathā maṇī</bold>ti maṇimuddikā viya. <bold>Nettahesu</bold>nti sunettā ahesuṃ. <bold>Abhinīlamāyatā</bold>ti abhinīlā hutvā āyatā. <bold>Te</bold>ti nettā. <bold>Jarāyabhihatā</bold>ti jarāya abhihatā.</paragraph>
    <paragraph line="68"><bold>Saṇhatuṅgasadisī</bold><pageBreak edition="V" number="0.0235" /><pageBreak edition="P" number="0.0211" /><bold>cā</bold>ti saṇhā tuṅgā sesamukhāvayavānaṃ anurūpā ca. <bold>Sobhate</bold>ti vaṭṭetvā ṭhapitaharitālavaṭṭi viya mama nāsikā sobhate. <bold>Su abhiyobbanaṃ patī</bold>ti sundare abhinavayobbanakāle sā nāsikā idāni jarāya nivāritasobhatāya pariseditā viya varattā viya ca jātā.</paragraph>
    <paragraph line="69"><bold>Kaṅkaṇaṃva</bold><pageBreak edition="M" number="0.0219" /><bold>sukataṃ suniṭṭhita</bold>nti suparikammakataṃ suvaṇṇakaṅkaṇaṃ viya vaṭṭulabhāvaṃ sandhāya vadati. <bold>Sobhare</bold>ti sobhante. ‘‘Sobhante’’ti vā pāṭho. <bold>Su</bold>iti nipātamattaṃ. <bold>Kaṇṇapāḷiyo</bold>ti kaṇṇagandhā. <bold>Valibhippalambitā</bold>ti tahiṃ tahiṃ uppannavalīhi valitā hutvā vaṭṭaniyā paṇāmitavatthakhandhā viya bhassantā olambanti.</paragraph>
    <paragraph line="70"><bold>Pattalīmakulavaṇṇasādisā</bold>ti kadalimakulasadisavaṇṇasaṇṭhānā. <bold>Khaṇḍitā</bold>ti bhedanapatanehi khaṇḍitā khaṇḍabhāvaṃ gatā. <bold>Asitā</bold>ti vaṇṇabhedena asitabhāvaṃ gatā.</paragraph>
    <paragraph line="71"><bold>Kānanamhi vanasaṇḍacārinī, kokilāva madhuraṃ nikūjiha</bold>nti vanasaṇḍe gocaracaraṇena vanasaṇḍacārinī kānane anusaṃgītanivāsinī kokilā viya madhurālāpaṃ nikūjihaṃ. <bold>Ta</bold>nti nikūjitaṃ ālāpaṃ. <bold>Khalitaṃ tahiṃ tahi</bold>nti khaṇḍadantādibhāvena tattha tattha pakkhalitaṃ jātaṃ.</paragraph>
    <paragraph line="72"><bold>Saṇhakamburiva suppamajjitā</bold>ti suṭṭhu pamajjitā saṇhā suvaṇṇasaṅkhā viya. <bold>Bhaggā vināmitā</bold>ti maṃsaparikkhayena vibhūtasirājālatāya bhaggā hutvā vinatā.</paragraph>
    <paragraph line="73"><bold>Vaṭṭapalighasadisopamā</bold>ti vaṭṭena palighadaṇḍena samasamā. <bold>Tā</bold>ti tā ubhopi bāhāyo. <bold>Yathā pāṭalibbalitā</bold>ti jajjarabhāvena palitapāṭalisākhāsadisā.</paragraph>
    <paragraph line="74"><bold>Saṇhamuddikasuvaṇṇamaṇḍitā</bold>ti <pageBreak edition="P" number="0.0212" /> suvaṇṇamayāhi maṭṭhabhāsurāhi muddikāhi vibhūsitā. <bold>Yathā mūlamūlikā</bold>ti mūlakakaṇḍasadisā.</paragraph>
    <paragraph line="75"><bold>Pīnavaṭṭasahituggatā</bold>ti pīnā vaṭṭā aññamaññaṃ sahitāva hutvā uggatā uddhamukhā. <bold>Sobhate su thanakā pure mamā</bold>ti mama ubhopi thanā yathāvuttarūpā hutvā suvaṇṇakalasiyo viya sobhiṃsu. Puthutte hi idaṃ ekavacanaṃ, atītatthe ca vattamānavacanaṃ. <bold>Thevikīva lambanti nodakā</bold>ti <pageBreak edition="V" number="0.0236" /> te ubhopi me thanā nodakā galitajalā veṇudaṇḍake ṭhapitaudakabhasmā viya lambanti.</paragraph>
    <paragraph line="76"><bold>Kañcanaphalakaṃva</bold><pageBreak edition="M" number="0.0220" /><bold>sammaṭṭha</bold>nti jātihiṅgulakena makkhitvā ciraparimajjitasovaṇṇaphalakaṃ viya sobhate. <bold>So valīhi sukhumāhi otato</bold>ti so mama kāyo idāni sukhumāhi valīhi tahiṃ tahiṃ vitato valittacataṃ āpanno.</paragraph>
    <paragraph line="77"><bold>Nāgabhogasadisopamā</bold>ti hatthināgassa hatthena samasamā. Hattho hi idha bhuñjati etenāti bhogoti vutto. <bold>Te</bold>ti ūruyo. <bold>Yathā veḷunāḷiyo</bold>ti idāni veḷupabbasadisā ahesuṃ.</paragraph>
    <paragraph line="78"><bold>Saṇhanūpurasuvaṇṇamaṇḍitā</bold>ti siniddhamaṭṭhehi suvaṇṇanūpurehi vibhūsitā. <bold>Jaṅghā</bold>ti aṭṭhijaṅghāyo. <bold>Tā</bold>ti tā jaṅghāyo. <bold>Tiladaṇḍakārivā</bold>ti appamaṃsalohitattā kisabhāvena lūnāvasiṭṭhavisukkhatiladaṇḍakā viya ahesuṃ. Ra-kāro padasandhikaro.</paragraph>
    <paragraph line="79"><bold>Tūlapuṇṇasadisopamā</bold>ti mudusiniddhabhāvena simbalitūlapuṇṇapaliguṇṭhitaupāhanasadisā. Te mama pādā idāni phuṭitā phalitā, <bold>valīmatā</bold> valimanto jātā.</paragraph>
    <paragraph line="80"><bold>Ediso</bold>ti evarūpo. <bold>Ahu</bold> ahosi yathāvuttappakāro. <bold>Ayaṃ samussayo</bold>ti ayaṃ mama kāyo. <bold>Jajjaro</bold>ti sithilābandho <pageBreak edition="P" number="0.0213" />. <bold>Bahudukhānamālayo</bold>ti jarādihetukānaṃ bahūnaṃ dukkhānaṃ ālayabhūto. <bold>Sopalepapatito</bold>ti so ayaṃ samussayo apalepapatito abhisaṅkhārālepaparikkhayena patito pātābhimukhoti attho. Sopi alepapatitoti vā padavibhāgo, so evattho. <bold>Jarāgharo</bold>ti jiṇṇagharasadiso. Jarāya vā gharabhūto ahosi. Tasmā <bold>saccavādino</bold> dhammānaṃ yathābhūtaṃ sabhāvaṃ sammadeva ñatvā kathanato avitathavādino sammāsambuddhassa mama satthuvacanaṃ anaññathā.</paragraph>
    <paragraph line="81">Evaṃ ayaṃ therī attano attabhāve aniccatāya sallakkhaṇamukhena sabbesupi tebhūmakadhammesu aniccataṃ upadhāretvā tadanusārena tattha dukkhalakkhaṇaṃ anattalakkhaṇañca āropetvā vipassanaṃ ussukkāpentī maggapaṭipāṭiyā arahattaṃ pāpuṇi. Tena vuttaṃ <bold>apadāne</bold> (apa. therī 2.4.204-219) –</paragraph>
    <gatha1 line="82">‘‘Yo <pageBreak edition="V" number="0.0237" /> raṃsiphusitāveḷo, phusso nāma mahāmuni;</gatha1>
    <gathalast line="83">Tassāhaṃ bhaginī āsiṃ, ajāyiṃ khattiye kule.</gathalast>
    <gatha1 line="84">‘‘Tassa <pageBreak edition="M" number="0.0221" /> dhammaṃ suṇitvāhaṃ, vippasannena cetasā;</gatha1>
    <gathalast line="85">Mahādānaṃ daditvāna, patthayiṃ rūpasampadaṃ.</gathalast>
    <gatha1 line="86">‘‘Ekatiṃse ito kappe, sikhī lokagganāyako;</gatha1>
    <gathalast line="87">Uppanno lokapajjoto, tilokasaraṇo jino.</gathalast>
    <gatha1 line="88">‘‘Tadāruṇapure ramme, brahmaññakulasambhavā;</gatha1>
    <gathalast line="89">Vimuttacittaṃ kupitā, bhikkhuniṃ abhisāpayiṃ.</gathalast>
    <gatha1 line="90">‘‘Vesikāva anācārā, jinasāsanadūsikā;</gatha1>
    <gathalast line="91">Evaṃ akkosayitvāna, tena pāpena kammunā.</gathalast>
    <gatha1 line="92">‘‘Dāruṇaṃ nirayaṃ gantvā, mahādukkhasamappitā;</gatha1>
    <gathalast line="93">Tato cutā manussesu, upapannā tapassinī.</gathalast>
    <gatha1 line="94">‘‘Dasajātisahassāni, gaṇikattamakārayiṃ;</gatha1>
    <gathalast line="95">Tamhā pāpā na muccissaṃ, bhutvā duṭṭhavisaṃ yathā.</gathalast>
    <gatha1 line="96">‘‘Brahmacariyamasevissaṃ, kassape jinasāsane;</gatha1>
    <gathalast line="97">Tena kammavipākena, ajāyiṃ tidase pure.</gathalast>
    <gatha1 line="98">‘‘Pacchime bhave sampatte, ahosiṃ opapātikā;</gatha1>
    <gathalast line="99">Ambasākhantare jātā, ambapālīti tenahaṃ.</gathalast>
    <gatha1 line="100">‘‘Parivutā pāṇakoṭīhi, pabbajiṃ jinasāsane;</gatha1>
    <gathalast line="101">Pattāhaṃ <pageBreak edition="P" number="0.0214" /> acalaṃ ṭhānaṃ, dhītā buddhassa orasā.</gathalast>
    <gatha1 line="102">‘‘Iddhīsu <pageBreak edition="V" number="0.0238" /> ca vasī homi, sotadhātuvisuddhiyā;</gatha1>
    <gathalast line="103">Cetopariyañāṇassa, vasī homi mahāmuni.</gathalast>
    <gatha1 line="104">‘‘Pubbenivāsaṃ jānāmi, dibbacakkhu visodhitaṃ;</gatha1>
    <gathalast line="105">Sabbāsavaparikkhīṇā, natthi dāni punabbhavo.</gathalast>
    <gatha1 line="106">‘‘Atthadhammaniruttīsu, paṭibhāne tatheva ca;</gatha1>
    <gathalast line="107">Ñāṇaṃ me vimalaṃ suddhaṃ, buddhaseṭṭhassa vāhasā.</gathalast>
    <gatha1 line="108">‘‘Kilesā jhāpitā mayhaṃ, bhavā sabbe samūhatā;</gatha1>
    <gathalast line="109">Nāgīva bandhanaṃ chetvā, viharāmi anāsavā.</gathalast>
    <gatha1 line="110">‘‘Svāgataṃ <pageBreak edition="M" number="0.0222" /> vata me āsi, buddhaseṭṭhassa santike;</gatha1>
    <gathalast line="111">Tisso vijjā anuppattā, kataṃ buddhassa sāsanaṃ.</gathalast>
    <gatha1 line="112">‘‘Paṭisambhidā catasso, vimokkhāpi ca aṭṭhime;</gatha1>
    <gathalast line="113">Chaḷabhiññā sacchikatā, kataṃ buddhassa sāsana’’nti.</gathalast>
    <paragraph line="114">Arahattaṃ pana patvā attano paṭipattiṃ paccavekkhitvā udānavasena tā eva gāthā paccudāhāsīti.</paragraph>
    <centered line="115">Ambapālītherīgāthāvaṇṇanā niṭṭhitā.</centered>
    <subhead line="116">2. Rohinītherīgāthāvaṇṇanā</subhead>
    <paragraph line="117"><bold>Samaṇāti bhoti supī</bold>tiādikā rohiniyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī ito ekanavutikappe vipassissa bhagavato kāle kulagehe nibbattitvā viññutaṃ patvā, ekadivasaṃ bandhumatīnagare bhagavantaṃ piṇḍāya carantaṃ disvā pattaṃ gahetvā pūvassa pūretvā bhagavato datvā pītisomanassajātā pañcapatiṭṭhitena vandi. Sā tena puññakammena devamanussesu saṃsarantī anukkamena upacitavimokkhasambhārā hutvā imasmiṃ buddhuppāde vesāliyaṃ mahāvibhavassa brāhmaṇassa gehe nibbattitvā <bold>rohinī</bold>ti laddhanāmā viññutaṃ patvā, satthari vesāliyaṃ viharante vihāraṃ gantavā dhammaṃ sutvā sotāpannā hutvā mātāpitūnaṃ dhammaṃ desetvā sāsane pasādaṃ uppādetvā <pageBreak edition="V" number="0.0239" /> te anujānāpetvā sayaṃ pabbajitvā vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ –</paragraph>
    <gatha1 line="118">‘‘Nagare bandhumatiyā, vipassissa mahesino;</gatha1>
    <gathalast line="119">Piṇḍāya vicarantassa, pūvedāsimahaṃ tadā.</gathalast>
    <gatha1 line="120">‘‘Tena kammena sukatena, cetanāpaṇidhīhi ca;</gatha1>
    <gathalast line="121">Tattha cittaṃ pasādetvā, tāvatiṃsamagacchahaṃ.</gathalast>
    <gatha1 line="122">‘‘Chattiṃsadevarājūnaṃ <pageBreak edition="M" number="0.0223" /><pageBreak edition="P" number="0.0215" />, mahesittamakārayiṃ;</gatha1>
    <gathalast line="123">Paññāsacakkavattīnaṃ, mahesittamakārayiṃ.</gathalast>
    <gatha1 line="124">‘‘Manasā patthitā nāma, sabbā mayhaṃ samijjhatha;</gatha1>
    <gathalast line="125">Sampattiṃ anubhotvāna, devesu manujesu ca.</gathalast>
    <gatha1 line="126">‘‘Pacchime bhavasampatte, jāto vippakule ahaṃ;</gatha1>
    <gathalast line="127">Rohinī nāma nāmena, ñātakehi piyāyitā.</gathalast>
    <gatha1 line="128">‘‘Bhikkhūnaṃ santikaṃ gantvā, dhammaṃ sutvā yathātathaṃ;</gatha1>
    <gathalast line="129">Saṃviggamānasā hutvā, pabbajiṃ anagāriyaṃ.</gathalast>
    <gatha1 line="130">‘‘Yoniso padahantīnaṃ, arahattamapāpuṇiṃ;</gatha1>
    <gatha2 line="131">Ekanavutito kappe, yaṃ dānamadadiṃ tadā;</gatha2>
    <gathalast line="132">Duggatiṃ nābhijānāmi, pūvadānassidaṃ phalaṃ.</gathalast>
    <gatha1 line="133">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="134">Arahattaṃ pana patvā attano paṭipattiṃ paccavekkhitvā pubbe sotāpannakāle pitarā attanā ca vacanapaṭivacanavasena vuttagāthā udānavasena bhāsantī –</paragraph>
    <hangnum line="135" number="271"></hangnum>
    <gatha1 line="136"> ‘‘Samaṇāti <pageBreak edition="V" number="0.0240" /> bhoti supi, samaṇāti pabujjhasi;</gatha1>
    <gathalast line="137">Samaṇāneva kittesi, samaṇī nūna bhavissasi.</gathalast>
    <hangnum line="138" number="272"></hangnum>
    <gatha1 line="139"> ‘‘Vipulaṃ annañca pānañca, samaṇānaṃ pavecchasi;</gatha1>
    <gathalast line="140">Rohinī dāni pucchāmi, kena te samaṇā piyā.</gathalast>
    <hangnum line="141" number="273"></hangnum>
    <gatha1 line="142"> ‘‘Akammakāmā alasā, paradattūpajīvino;</gatha1>
    <gathalast line="143">Āsaṃsukā sādukāmā, kena te samaṇā piyā.</gathalast>
    <hangnum line="144" number="274"></hangnum>
    <gatha1 line="145"> ‘‘Cirassaṃ vata maṃ tāta, samaṇānaṃ paripucchasi;</gatha1>
    <gathalast line="146">Tesaṃ te kittayissāmi, paññāsīlaparakkamaṃ.</gathalast>
    <hangnum line="147" number="275"></hangnum>
    <gatha1 line="148"> ‘‘Kammakāmā analasā, kammaseṭṭhassa kārakā;</gatha1>
    <gathalast line="149">Rāgaṃ dosaṃ pajahanti, tena me samaṇā piyā.</gathalast>
    <hangnum line="150" number="276"></hangnum>
    <gatha1 line="151"> ‘‘Tīṇi pāpassa mūlāni, dhunanti sucikārino;</gatha1>
    <gathalast line="152">Sabbaṃ pāpaṃ pahīnesaṃ, tena me samaṇā piyā.</gathalast>
    <hangnum line="153" number="277"></hangnum>
    <gatha1 line="154"> ‘‘Kāyakammaṃ <pageBreak edition="M" number="0.0224" /> suci nesaṃ, vacīkammañca tādisaṃ;</gatha1>
    <gathalast line="155">Manokammaṃ suci nesaṃ, tena me samaṇā piyā.</gathalast>
    <hangnum line="156" number="278"></hangnum>
    <gatha1 line="157"> ‘‘Vimalā <pageBreak edition="P" number="0.0216" /> saṅkhamuttāva, suddhā santarabāhirā;</gatha1>
    <gathalast line="158">Puṇṇā sukkāna dhammānaṃ, tena me samaṇā piyā.</gathalast>
    <hangnum line="159" number="279"></hangnum>
    <gatha1 line="160"> ‘‘Bahussutā dhammadharā, ariyā dhammajīvino;</gatha1>
    <gathalast line="161">Atthaṃ dhammañca desenti, tena me samaṇā piyā.</gathalast>
    <hangnum line="162" number="280"></hangnum>
    <gatha1 line="163"> ‘‘Bahussutā dhammadharā, ariyā dhammajīvino;</gatha1>
    <gathalast line="164">Ekaggacittā satimanto, tena me samaṇā piyā.</gathalast>
    <hangnum line="165" number="281"></hangnum>
    <gatha1 line="166"> ‘‘Dūraṅgamā <pageBreak edition="V" number="0.0241" /> satimanto, mantabhāṇī anuddhatā;</gatha1>
    <gathalast line="167">Dukkhassantaṃ pajānanti, tena me samaṇā piyā.</gathalast>
    <hangnum line="168" number="282"></hangnum>
    <gatha1 line="169"> ‘‘Yasmā gāmā pakkamanti, na vilokenti kiñcanaṃ;</gatha1>
    <gathalast line="170">Anapekkhāva gacchanti, tena me samaṇā piyā.</gathalast>
    <hangnum line="171" number="283"></hangnum>
    <gatha1 line="172"> ‘‘Na te saṃ koṭṭhe openti, na kumbhiṃ na khaḷopiyaṃ;</gatha1>
    <gathalast line="173">Pariniṭṭhitamesānā, tena me samaṇā piyā.</gathalast>
    <hangnum line="174" number="284"></hangnum>
    <gatha1 line="175"> ‘‘Na te hiraññaṃ gaṇhanti, na suvaṇṇaṃ na rūpiyaṃ;</gatha1>
    <gathalast line="176">Paccuppannena yāpenti, tena me samaṇā piyā.</gathalast>
    <hangnum line="177" number="285"></hangnum>
    <gatha1 line="178"> ‘‘Nānākulā pabbajitā, nānājanapadehi ca;</gatha1>
    <gathalast line="179">Aññamaññaṃ pihayanti, tena me samaṇā piyā.</gathalast>
    <hangnum line="180" number="286"></hangnum>
    <gatha1 line="181"> ‘‘Atthāya vata no bhoti, kule jātāsi rohinī;</gatha1>
    <gathalast line="182">Saddhā buddhe ca dhamme ca, saṅghe ca tibbagāravā.</gathalast>
    <hangnum line="183" number="287"></hangnum>
    <gatha1 line="184"> ‘‘Tuvañhetaṃ pajānāsi, puññakkhettaṃ anuttaraṃ;</gatha1>
    <gathalast line="185">Amhampi ete samaṇā, paṭiggaṇhanti dakkhiṇaṃ.</gathalast>
    <hangnum line="186" number="288"></hangnum>
    <gatha1 line="187"> ‘‘Patiṭṭhito hettha yañño, vipulo no bhavissati;</gatha1>
    <gathalast line="188">Sace bhāyasi dukkhassa, sace te dukkhamappiyaṃ.</gathalast>
    <hangnum line="189" number="289"></hangnum>
    <gatha1 line="190"> ‘‘Upehi saraṇaṃ buddhaṃ, dhammaṃ saṅghañca tādinaṃ;</gatha1>
    <gathalast line="191">Samādiyāhi sīlāni, taṃ te atthāya hehiti.</gathalast>
    <hangnum line="192" number="290"></hangnum>
    <gatha1 line="193"> ‘‘Upemi <pageBreak edition="M" number="0.0225" /> saraṇaṃ buddhaṃ, dhammaṃ saṅghañca tādinaṃ;</gatha1>
    <gathalast line="194">Samādiyāmi sīlāni, taṃ me atthāya hehiti.</gathalast>
    <hangnum line="195" number="291"></hangnum>
    <gatha1 line="196"> ‘‘Brahmabandhu <pageBreak edition="V" number="0.0242" /> pure āsiṃ, so idānimhi brāhmaṇo;</gatha1>
    <gathalast line="197">Tevijjo sottiyo camhi, vedagū camhi nhātako’’ti. –</gathalast>
    <unindented line="198">Imā gāthā paccudāhāsi.</unindented>
    <paragraph line="199">Tattha ādito tisso gāthā attano dhītu bhikkhūsu sammutiṃ anicchantena vuttā. Tattha <bold>samaṇāti bhoti supī</bold>ti bhoti tvaṃ supanakālepi <pageBreak edition="P" number="0.0217" /> ‘‘samaṇā samaṇā’’ti kittentī samaṇapaṭibaddhaṃyeva kathaṃ kathentī supasi. <bold>Samaṇāti pabujjhasī</bold>ti supanato uṭṭhahantīpi ‘‘samaṇā’’iccevaṃ vatvā pabujjhasi niddāya vuṭṭhāsi. <bold>Samaṇāneva kittesī</bold>ti sabbakālampi samaṇe eva samaṇānameva vā guṇe kittesi abhitthavasi. <bold>Samaṇī nūna bhavissasī</bold>ti gihirūpena ṭhitāpi cittena samaṇī eva maññe bhavissasi. Atha vā <bold>samaṇī nūna bhavissasī</bold>ti idāni gihirūpena ṭhitāpi na cireneva samaṇī eva maññe bhavissasi samaṇesu eva ninnapoṇabhāvato.</paragraph>
    <paragraph line="200"><bold>Pavecchasī</bold>ti desi. <bold>Rohinī dāni pucchāmī</bold>ti, amma rohini, taṃ ahaṃ idāni pucchāmīti brāhmaṇo attano dhītaraṃ pucchanto āha. <bold>Kena te samaṇā piyā</bold>ti, amma rohini, tvaṃ sayantīpi pabujjhantīpi aññadāpi samaṇānameva guṇe kittayasi, kena nāma kāraṇena tuyhaṃ samaṇā piyāyitabbā jātāti attho.</paragraph>
    <paragraph line="201">Idāni brāhmaṇo samaṇesu dosaṃ dhītu ācikkhanto <bold>‘‘akammakāmā’’</bold>ti gāthamāha. Tattha <bold>akammakāmā</bold>ti na kammakāmā, attano paresañca atthāvahaṃ kiñci kammaṃ na kātukāmā. <bold>Alasā</bold>ti kusītā. <bold>Paradattūpajīvino</bold>ti parehi dinneneva upajīvanasīlā. <bold>Āsaṃsukā</bold>ti tato eva ghāsacchādanādīnaṃ āsīsanakā. <bold>Sādukāmā</bold>ti sāduṃ madhurameva āhāraṃ icchanakā. Sabbametaṃ brāhmaṇo samaṇānaṃ guṇe ajānanto attanāva parikappitaṃ dosamāha.</paragraph>
    <paragraph line="202">Taṃ <pageBreak edition="M" number="0.0226" /> sutvā rohinī ‘‘laddho dāni me okāso ayyānaṃ guṇe kathetu’’nti tuṭṭhamānasā bhikkhūnaṃ guṇe kittetukāmā paṭhamaṃ tāva tesaṃ kittane somanassaṃ pavedentī <bold>‘‘cīrassaṃ vata maṃ, tātā’’</bold>ti gāthamāha. Tattha <bold>cirassaṃ vatā</bold>ti cirena vata. <bold>Tātā</bold>ti pitaraṃ ālapati. <bold>Samaṇāna</bold>nti samaṇe samaṇānaṃ vā mayhaṃ piyāyitabbaṃ paripucchasi. <bold>Tesa</bold>nti samaṇānaṃ. <bold>Paññāsīlaparakkama</bold>nti <pageBreak edition="P" number="0.0218" /> paññañca sīlañca ussāhañca.</paragraph>
    <paragraph line="203"><bold>Kittayissāmī</bold>ti <pageBreak edition="V" number="0.0243" /> kathayissāmi. Paṭijānetvā te kittentī ‘‘akammakāmā alasā’’ti tena vuttaṃ dosaṃ tāva nibbeṭhetvā tappaṭipakkhabhūtaṃ guṇaṃ dassetuṃ <bold>‘‘kammakāmā’’</bold>tiādimāha. Tattha <bold>kammakāmā</bold>ti vattapaṭivattādibhedaṃ kammaṃ samaṇakiccaṃ paripūraṇavasena kāmenti icchantīti kammakāmā. Tattha yuttappayuttā hutvā uṭṭhāya samuṭṭhāya vāyamanato na alasāti <bold>analasā</bold>. Taṃ pana kammaṃ seṭṭhaṃ uttamaṃ nibbānāvahameva karontīti <bold>kammaseṭṭhassa kārakā</bold>. Karontā pana taṃ paṭipattiyā anavajjabhāvato <bold>rāgaṃ dosaṃ pajahanti,</bold> yathā rāgadosā pahīyanti, evaṃ samaṇā kammaṃ karonti. <bold>Tena me samaṇā piyā</bold>ti tena yathāvuttena sammāpaṭipajjanena mayhaṃ samaṇā piyāyitabbāti attho.</paragraph>
    <paragraph line="204"><bold>Tīṇi pāpassa mūlānī</bold>ti lobhadosamohasaṅkhātāni akusalassa tīṇi mūlāni. <bold>Dhunantī</bold>ti nigghātenti, pajahantīti attho. <bold>Sucikārino</bold>ti anavajjakammakārino. <bold>Sabbaṃ pāpaṃ pahīnesa</bold>nti aggamaggādhigamena esaṃ sabbampi pāpaṃ pahīnaṃ.</paragraph>
    <paragraph line="205">Evaṃ ‘‘samaṇā sucikārino’’ti saṅkhepato vuttamatthaṃ vibhajitvā dassetuṃ <bold>‘‘kāyakamma’’</bold>nti gāthamāha. Taṃ suviññeyyameva.</paragraph>
    <paragraph line="206"><bold>Vimalā saṅkhamuttāvā</bold>ti sudhotasaṅkhā viya muttā viya ca vigatamalā rāgādimalarahitā. <bold>Suddhā santarabāhirā</bold>ti santarañca bāhirañca santarabāhiraṃ. Tato santarabāhirato suddhā, suddhāsayapayogāti attho. <bold>Puṇṇā sukkāna dhammāna</bold>nti ekantasukkehi anavajjadhammehi paripuṇṇā, asekhehi sīlakkhandhādīhi samannāgatāti attho.</paragraph>
    <paragraph line="207">Suttageyyādibahuṃ <pageBreak edition="M" number="0.0227" /> sutaṃ etesaṃ, sutena vā uppannāti <bold>bahussutā,</bold> pariyattibāhusaccena paṭivedhabāhusaccena ca samannāgatāti attho. Tameva duvidhampi dhammaṃ dhārentīti <bold>dhammadharā</bold>. Sattānaṃ ācārasamācārasikkhāpadena arīyantīti <bold>ariyā</bold>. Dhammena ñāyena jīvantīti <bold>dhammajīvino. Atthaṃ dhammañca desentī</bold>ti <pageBreak edition="P" number="0.0219" /> bhāsitatthañca desanādhammañca kathenti pakāsenti. Atha vā atthato anapetaṃ dhammato anapetañca desenti ācikkhanti.</paragraph>
    <paragraph line="208"><bold>Ekaggacittā</bold>ti samāhitacittā. <bold>Satimanto</bold>ti upaṭṭhitasatino.</paragraph>
    <paragraph line="209"><bold>Dūraṅgamā</bold>ti <pageBreak edition="V" number="0.0244" /> araññagatā, manussūpacāraṃ muñcitvā dūraṃ gacchantā, iddhānubhāvena vā yathārucitaṃ dūraṃ ṭhānaṃ gacchantīti dūraṅgamā. Mantā vuccati paññā, tāya bhaṇanasīlatāya <bold>mantabhāṇī</bold>. Na uddhatāti <bold>anuddhatā,</bold> uddhaccarahitā vūpasantacittā. <bold>Dukkhassantaṃ pajānantī</bold>ti vaṭṭadukkhassa pariyantabhūtaṃ nibbānaṃ paṭivijjhanti.</paragraph>
    <paragraph line="210"><bold>Na vilokenti kiñcana</bold>nti yato gāmato pakkamanti, tasmiṃ gāme kañci sattaṃ vā saṅkhāraṃ vā apekkhāvasena na olokenti, atha kho pana anapekkhāva gacchanti pakkamanti.</paragraph>
    <paragraph line="211"><bold>Na te saṃ koṭṭhe opentī</bold>ti te samaṇā saṃ attano santakaṃ sāpateyyaṃ koṭṭhe na openti na paṭisāmetvā ṭhapenti tādisassa pariggahassa abhāvato. <bold>Kumbhi</bold>nti kumbhiyaṃ. <bold>Khaḷopiya</bold>nti pacchiyaṃ. <bold>Pariniṭṭhitamesānā</bold>ti parakulesu paresaṃ atthāya siddhameva ghāsaṃ pariyesantā.</paragraph>
    <paragraph line="212"><bold>Hirañña</bold>nti kahāpaṇaṃ. <bold>Rūpiya</bold>nti rajataṃ. <bold>Paccuppannena yāpentī</bold>ti atītaṃ ananusocantā anāgatañca apaccāsīsantā paccuppannena yāpenti attabhāvaṃ pavattenti.</paragraph>
    <paragraph line="213"><bold>Aññamaññaṃ pihayantī</bold>ti aññamaññasmiṃ mettiṃ karonti. ‘‘Pihāyanti’’pi pāṭho, so eva attho.</paragraph>
    <paragraph line="214">Evaṃ so brāhmaṇo dhītuyā santike bhikkhūnaṃ guṇe sutvā pasannamānaso dhītaraṃ pasaṃsanto <bold>‘‘atthāya vatā’’</bold>tiādimāha.</paragraph>
    <paragraph line="215"><bold>Amhampī</bold>ti amhākampi. <bold>Dakkhiṇa</bold>nti deyyadhammaṃ.</paragraph>
    <paragraph line="216"><bold>Etthā</bold>ti <pageBreak edition="M" number="0.0228" /> etesu samaṇesu. <bold>Yañño</bold>ti dānadhammo. <bold>Vipulo</bold>ti vipulaphalo. Sesaṃ vuttanayameva.</paragraph>
    <paragraph line="217">Evaṃ brāhmaṇo saraṇesu sīlesu ca patiṭṭhito aparabhāge sañjātasaṃvego pabbajitvā vipassanaṃ <pageBreak edition="V" number="0.0245" /> vaḍḍhetvā arahatte <pageBreak edition="P" number="0.0220" /> patiṭṭhāya attano paṭipattiṃ paccavekkhitvā udānento <bold>‘‘brahmabandhū’’</bold>ti gāthamāha. Tassattho heṭṭhā vuttoyeva.</paragraph>
    <centered line="218">Rohinītherīgāthāvaṇṇanā niṭṭhitā.</centered>
    <subhead line="219">3. Cāpātherīgāthāvaṇṇanā</subhead>
    <paragraph line="220"><bold>Laṭṭhihattho pure āsī</bold>tiādikā cāpāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, anukkamena upacitakusalamūlā sambhatavimokkhasambhārā hutvā imasmiṃ buddhuppāde vaṅgahārajanapade aññatarasmiṃ migaluddakagāme jeṭṭhakamigaluddakassa dhītā hutvā nibbatti, <bold>cāpā</bold>tissā nāmaṃ ahosi. Tena ca samayena upako ājīvako bodhimaṇḍato dhammacakkaṃ pavattetuṃ bārāṇasiṃ uddissa gacchantena satthārā samāgato ‘‘vippasannāni kho te, āvuso, indriyāni, parisuddho chavivaṇṇo pariyodāto, kaṃsi tvaṃ, āvuso, uddissa pabbajito, ko vā te satthā, kassa vā tvaṃ dhammaṃ rocesī’’ti (mahāva. 11; ma. ni. 1.285) pucchitvā –</paragraph>
    <gatha1 line="221">‘‘Sabbābhibhū sabbavidūhamasmi, sabbesu dhammesu anūpalitto;</gatha1>
    <gathalast line="222">Sabbañjaho taṇhākkhaye vimutto, sayaṃ abhiññāya kamuddiseyyaṃ. (dha. pa. 353; mahāva. 11; kathā. 405; ma. ni. 1.285);</gathalast>
    <gatha1 line="223">‘‘Na me ācariyo atthi, sadiso me na vijjati;</gatha1>
    <gathalast line="224">Sadevakasmiṃ lokasmiṃ, natthi me paṭipuggalo.</gathalast>
    <gatha1 line="225">‘‘Ahañhi <pageBreak edition="M" number="0.0229" /> arahā loke, ahaṃ satthā anuttaro;</gatha1>
    <gathalast line="226">Ekomhi sammāsambuddho, sītibhūtomhi nibbuto.</gathalast>
    <gatha1 line="227">‘‘Dhammacakkaṃ pavattetuṃ, gacchāmi kāsinaṃ puraṃ;</gatha1>
    <gathalast line="228">Andhībhūtasmiṃ lokasmiṃ, āhañchaṃ amatadundubhi’’nti. (mahāva. 11; kathā. 405; ma. ni. 1.285) –</gathalast>
    <unindented line="229">Satthārā <pageBreak edition="V" number="0.0246" /> attano sabbaññubuddhabhāve dhammacakkapavattane ca pavedite pasannacitto so ‘‘hupeyyapāvuso, arahasi anantajino’’ti (mahāva. 11; ma. ni. 1.285) vatvā ummaggaṃ gahetvā pakkanto vaṅgahārajanapadaṃ <pageBreak edition="P" number="0.0221" /> agamāsi. So tattha ekaṃ migaluddakagāmakaṃ upanissāya vāsaṃ kappesi. Taṃ tattha jeṭṭhakamigaluddako upaṭṭhāsi. So ekadivasaṃ dūraṃ migavaṃ gacchanto ‘‘mayhaṃ arahante mā pamajjī’’ti attano dhītaraṃ cāpaṃ āṇāpetvā agamāsi saddhiṃ puttabhātukehi. Sā cassa dhītā abhirūpā hoti dassanīyā.</unindented>
    <paragraph line="230">Atha kho upako ājīvako bhikkhācāravelāyaṃ migaluddakassa gharaṃ gato parivisituṃ upagataṃ cāpaṃ disvā rāgena abhibhūto bhuñjitumpi asakkonto bhājanena bhattaṃ ādāya vasanaṭṭhānaṃ gantvā bhattaṃ ekamante nikkhipitvā ‘‘sace cāpaṃ labhissāmi, jīvāmi, no ce, marissāmī’’ti nirāhāro nipajji. Sattame divase migaluddako āgantvā dhītaraṃ pucchi – ‘‘kiṃ mayhaṃ arahante na pamajjī’’ti? Sā ‘‘ekadivasameva āgantvā puna nāgatapubbo’’ti āha. Migaluddako ca tāvadevassa vasanaṭṭhānaṃ gantvā ‘‘kiṃ, bhante, aphāsuka’’nti pāde parimajjanto pucchi. Upako nitthunanto parivattatiyeva. So ‘‘vadatha, bhante, yaṃ mayā sakkā kātuṃ, sabbaṃ taṃ karissāmī’’ti āha. Upako ekena pariyāyena attano ajjhāsayaṃ ārocesi. ‘‘Itaro jānāsi pana, bhante, kiñci sippa’’nti. ‘‘Na jānāmī’’ti. ‘‘Na, bhante, kiñci sippaṃ ajānantena sakkā gharaṃ āvasitu’’nti. So āha – ‘‘nāhaṃ kiñci sippaṃ jānāmi, apica tumhākaṃ maṃsahārako bhavissāmi, maṃsañca vikkiṇissāmī’’ti. Māgaviko ‘‘amhākampi etadeva ruccatī’’ti uttarasāṭakaṃ datvā attano sahāyakassa gehe katipāhaṃ vasāpetvā tādise divase gharaṃ ānetvā dhītaraṃ adāsi.</paragraph>
    <paragraph line="231">Atha <pageBreak edition="M" number="0.0230" /> kāle gacchante tesaṃ saṃvāsamanvāya putto nibbatti, <bold>subhaddo</bold>tissa nāmaṃ akaṃsu. Cāpā tassa rodanakāle ‘‘upakassa putta, ājīvakassa putta, maṃsahārakassa putta, mā rodi mā rodī’’tiādinā puttatosanagītena upakaṃ uppaṇḍesi. So ‘‘mā tvaṃ cāpe maṃ ‘anātho’ti maññi, atthi me sahāyo anantajino nāma, tassāhaṃ santikaṃ gamissāmī’’ti āha. Cāpā ‘‘evamayaṃ aṭṭīyatī’’ti ñatvā punappunaṃ tathā kathesiyeva. So ekadivasaṃ tāya tathā vutto kujjhitvā gantumāraddho. Tāya taṃ taṃ vatvā anunīyamānopi saññattiṃ anāgacchanto pacchimadisābhimukho pakkāmi.</paragraph>
    <paragraph line="232">Bhagavā <pageBreak edition="V" number="0.0247" /><pageBreak edition="P" number="0.0222" /> ca tena samayena sāvatthiyaṃ jetavane viharanto bhikkhūnaṃ ācikkhi – ‘‘yo, bhikkhave, ajja ‘kuhiṃ anantajino’ti idhāgantvā pucchati, taṃ mama santikaṃ pesethā’’ti. Upakopi ‘‘kuhiṃ anantajino vasatī’’ti tattha tattha pucchanto anupubbena sāvatthiṃ gantvā vihāraṃ pavisitvā vihāramajjhe ṭhatvā ‘‘kuhiṃ anantajino’’ti pucchi. Taṃ bhikkhū bhagavato santikaṃ nayiṃsu. So bhagavantaṃ disvā ‘‘jānātha maṃ bhagavā’’ti āha. ‘‘Āma, jānāmi, kuhiṃ pana tvaṃ ettakaṃ kālaṃ vasī’’ti? ‘‘Vaṅgahārajanapade, bhante’’ti. ‘‘Upaka, idāni mahallako jāto pabbajituṃ sakkhissasī’’ti? ‘‘Pabbajissāmi, bhante’’ti. Satthā aññataraṃ bhikkhuṃ āṇāpesi – ‘‘ehi tvaṃ, bhikkhu, imaṃ pabbājehī’’ti. So taṃ pabbājesi. So pabbajito satthu santike kammaṭṭhānaṃ gahetvā bhāvanaṃ anuyuñjanto na cirasseva anāgāmiphale patiṭṭhāya kālaṃ katvā avihesu nibbatto, nibbattakkhaṇeyeva arahattaṃ pāpuṇi. Avihesu nibbattamattā satta janā arahattaṃ pattā, tesaṃ ayaṃ aññataro. Vuttañhetaṃ –</paragraph>
    <gatha1 line="233">‘‘Avihaṃ upapannāse, vimuttā satta bhikkhavo;</gatha1>
    <gathalast line="234">Rāgadosaparikkhīṇā, tiṇṇā loke visattikaṃ.</gathalast>
    <gatha1 line="235">‘‘Upakopalagaṇḍo ca, pakkusāti ca te tayo;</gatha1>
    <gatha2 line="236">Bhaddiyo khaṇḍadevo ca, bāhuraggi ca siṅgiyo;</gatha2>
    <gathalast line="237">Te hitvā mānusaṃ dehaṃ, dibbayogaṃ upaccagu’’nti. (saṃ. ni. 1.105);</gathalast>
    <paragraph line="238">Upake <pageBreak edition="M" number="0.0231" /> pana pakkante nibbindahadayā cāpā dārakaṃ ayyakassa niyyādetvā pubbe upakena gatamaggaṃ gacchantī sāvatthiṃ gantvā bhikkhunīnaṃ santike pabbajitvā vipassanāya kammaṃ karontī maggapaṭipāṭiyā arahatte patiṭṭhitā, attano paṭipattiṃ paccavekkhitvā pubbe upakena attanā ca kathitagāthāyo udānavasena ekajjhaṃ katvā –</paragraph>
    <hangnum line="239" number="292"></hangnum>
    <gatha1 line="240"> ‘‘Laṭṭhihattho <pageBreak edition="P" number="0.0223" /> pure āsi, so dāni migaluddako;</gatha1>
    <gathalast line="241">Āsāya palipā ghorā, nāsakkhi pārametave.</gathalast>
    <hangnum line="242" number="293"></hangnum>
    <gatha1 line="243"> ‘‘Sumattaṃ <pageBreak edition="V" number="0.0248" /> maṃ maññamānā, cāpi puttamatosayi;</gatha1>
    <gathalast line="244">Cāpāya bandhanaṃ chetvā, pabbajissaṃ punopahaṃ.</gathalast>
    <hangnum line="245" number="294"></hangnum>
    <gatha1 line="246"> ‘‘Mā me kujjhi mahāvīra, mā me kujjhi mahāmuni;</gatha1>
    <gathalast line="247">Na hi kodhaparetassa, suddhi atthi kuto tapo.</gathalast>
    <hangnum line="248" number="295"></hangnum>
    <gatha1 line="249"> ‘‘Pakkamissañca nāḷāto, kodha nāḷāya vacchati;</gatha1>
    <gathalast line="250">Bandhantī itthirūpena, samaṇe dhammajīvino.</gathalast>
    <hangnum line="251" number="296"></hangnum>
    <gatha1 line="252"> ‘‘Ehi kāḷa nivattassu, bhuñja kāme yathā pure;</gatha1>
    <gathalast line="253">Ahañca te vasīkatā, ye ca me santi ñātakā.</gathalast>
    <hangnum line="254" number="297"></hangnum>
    <gatha1 line="255"> ‘‘Etto cāpe catubbhāgaṃ, yathā bhāsasi tvañca me;</gatha1>
    <gathalast line="256">Tayi rattassa posassa, uḷāraṃ vata taṃ siyā.</gathalast>
    <hangnum line="257" number="298"></hangnum>
    <gatha1 line="258"> ‘‘Kāḷaṅginiṃva takkāriṃ, pupphitaṃ girimuddhani;</gatha1>
    <gathalast line="259">Phullaṃ dālimalaṭṭhiṃva, antodīpeva pāṭaliṃ.</gathalast>
    <hangnum line="260" number="299"></hangnum>
    <gatha1 line="261"> ‘‘Haricandanalittaṅgiṃ, kāsikuttamadhāriniṃ;</gatha1>
    <gathalast line="262">Taṃ maṃ rūpavatiṃ santiṃ, kassa ohāyaṃ gacchasi.</gathalast>
    <hangnum line="263" number="300"></hangnum>
    <gatha1 line="264"> ‘‘Sākuntikova sakuṇiṃ, yathā bandhitumicchati;</gatha1>
    <gathalast line="265">Āharimena rūpena, na maṃ tvaṃ bādhayissasi.</gathalast>
    <hangnum line="266" number="301"></hangnum>
    <gatha1 line="267"> ‘‘Imañca me puttaphalaṃ, kāḷa uppāditaṃ tayā;</gatha1>
    <gathalast line="268">Taṃ maṃ puttavatiṃ santiṃ, kassa ohāya gacchasi.</gathalast>
    <hangnum line="269" number="302"></hangnum>
    <gatha1 line="270"> ‘‘Jahanti <pageBreak edition="M" number="0.0232" /> putte sappaññā, tato ñātī tato dhanaṃ;</gatha1>
    <gathalast line="271">Pabbajanti mahāvīrā, nāgo chetvāva bandhanaṃ.</gathalast>
    <hangnum line="272" number="303"></hangnum>
    <gatha1 line="273"> ‘‘Idāni te imaṃ puttaṃ, daṇḍena churikāya vā;</gatha1>
    <gathalast line="274">Bhūmiyaṃ vā nisumbhissaṃ, puttasokā na gacchasi.</gathalast>
    <hangnum line="275" number="304"></hangnum>
    <gatha1 line="276"> ‘‘Sace <pageBreak edition="V" number="0.0249" /> puttaṃ siṅgālānaṃ, kukkurānaṃ padāhisi;</gatha1>
    <gathalast line="277">Na maṃ puttakatte jammi, punarāvattayissasi.</gathalast>
    <hangnum line="278" number="305"></hangnum>
    <gatha1 line="279"> ‘‘Handa kho <pageBreak edition="P" number="0.0224" /> dāni bhaddante, kuhiṃ kāḷa gamissasi;</gatha1>
    <gathalast line="280">Katamaṃ gāmanigamaṃ, nagaraṃ rājadhāniyo.</gathalast>
    <hangnum line="281" number="306"></hangnum>
    <gatha1 line="282"> ‘‘Ahumha pubbe gaṇino, assamaṇā samaṇamānino;</gatha1>
    <gathalast line="283">Gāmena gāmaṃ vicarimha, nagare rājadhāniyo.</gathalast>
    <hangnum line="284" number="307"></hangnum>
    <gatha1 line="285"> ‘‘Eso hi bhagavā buddho, nadiṃ nerañjaraṃ pati;</gatha1>
    <gatha2 line="286">Sabbadukkhappahānāya, dhammaṃ deseti pāṇinaṃ;</gatha2>
    <gathalast line="287">Tassāhaṃ santikaṃ gacchaṃ, so me satthā bhavissati.</gathalast>
    <hangnum line="288" number="308"></hangnum>
    <gatha1 line="289"> ‘‘Vandanaṃ dāni me vajjāsi, lokanāthaṃ anuttaraṃ;</gatha1>
    <gathalast line="290">Padakkhiṇañca katvāna, ādiseyyāsi dakkhiṇaṃ.</gathalast>
    <hangnum line="291" number="309"></hangnum>
    <gatha1 line="292"> ‘‘Etaṃ kho labbhamamhehi, yathā bhāsasi tvañca me;</gatha1>
    <gatha2 line="293">Vandanaṃ dāni te vajjaṃ, lokanāthaṃ anuttaraṃ;</gatha2>
    <gathalast line="294">Padakkhiṇañca katvāna, ādisissāmi dakkhiṇaṃ.</gathalast>
    <hangnum line="295" number="310"></hangnum>
    <gatha1 line="296"> ‘‘Tato ca kāḷo pakkāmi, nadiṃ nerañjaraṃ pati;</gatha1>
    <gathalast line="297">So addasāsi sambuddhaṃ, desentaṃ amataṃ padaṃ.</gathalast>
    <hangnum line="298" number="311"></hangnum>
    <gatha1 line="299"> ‘‘Dukkhaṃ dukkhasamuppādaṃ, dukkhassa ca atikkamaṃ;</gatha1>
    <gathalast line="300">Ariyaṃ caṭṭhaṅgikaṃ maggaṃ, dukkhūpasamagāminaṃ.</gathalast>
    <hangnum line="301" number="312"></hangnum>
    <gatha1 line="302"> ‘‘Tassa pādāni vanditvā, katvāna naṃ padakkhiṇaṃ;</gatha1>
    <gatha2 line="303">Cāpāya ādisitvāna, pabbajiṃ anagāriyaṃ;</gatha2>
    <gathalast line="304">Tisso vijjā anuppattā, kataṃ buddhassa sāsana’’nti. –</gathalast>
    <unindented line="305">Imā <pageBreak edition="V" number="0.0250" /> gāthā abhāsi.</unindented>
    <paragraph line="306">Tattha <pageBreak edition="M" number="0.0233" /><bold>laṭṭhihattho</bold>ti daṇḍahattho. <bold>Pure</bold>ti pubbe paribbājakakāle caṇḍagoṇakukkurādīnaṃ pariharaṇatthaṃ daṇḍaṃ hatthena gahetvā vicaraṇako ahosi. <bold>So dāni migaluddako</bold>ti so idāni migaluddehi saddhiṃ sambhogasaṃvāsehi migaluddo māgaviko jāto. <bold>Āsāyā</bold>ti taṇhāya. ‘‘Āsayā’’tipi pāṭho, ajjhāsayahetūti attho. <bold>Palipā</bold>ti kāmapaṅkato diṭṭhipaṅkato ca. <bold>Ghorā</bold>ti aviditavipulānatthāvahattā dāruṇato ghorā. <bold>Nāsakkhi pārametave</bold>ti tasseva palipassa pārabhūtaṃ nibbānaṃ etuṃ gantuṃ na asakkhi, na <pageBreak edition="P" number="0.0225" /> abhisambhunīti attānameva sandhāya upako vadati.</paragraph>
    <paragraph line="307"><bold>Sumattaṃ maṃ maññamānā</bold>ti attani suṭṭhu mattaṃ madappattaṃ kāmagedhavasena laggaṃ pamattaṃ vā katvā maṃ sallakkhantī. <bold>Cāpā puttamatosayī</bold>ti migaluddassa dhītā cāpā ‘‘ājīvakassa puttā’’tiādinā maṃ ghaṭṭentī puttaṃ tosesi keḷāyasi. ‘‘Supati maṃ maññamānā’’ti ca paṭhanti, supatīti maṃ maññamānāti attho. <bold>Cāpāya bandhanaṃ chetvā</bold>ti cāpāya tayi uppannaṃ kilesabandhanaṃ chinditvā. <bold>Pabbajissaṃ punopaha</bold>nti puna dutiyavārampi ahaṃ pabbajissāmi.</paragraph>
    <paragraph line="308">Idāni tassā ‘‘mayhaṃ attho natthī’’ti vadati, taṃ sutvā cāpā khamāpentī <bold>‘‘mā me kujjhī’’</bold>ti gāthamāha. Tattha <bold>mā me kujjhī</bold>ti keḷikaraṇamattena mā mayhaṃ kujjhi. <bold>Mahāvīra, mahāmunī</bold>ti upakaṃ ālapati. Tañhi sā pubbepi pabbajito, idānipi pabbajitukāmoti katvā khantiñca paccāsīsantī ‘‘mahāmunī’’ti āha. Tenevāha – <bold>‘‘na hi kodhaparetassa, suddhi atthi kuto tapo’’</bold>ti, tvaṃ ettakampi asahanto kathaṃ cittaṃ damessasi, kathaṃ vā tapaṃ carissasīti adhippāyo.</paragraph>
    <paragraph line="309">Atha nāḷaṃ gantvā jīvitukāmosīti cāpāya vutto āha – <bold>‘‘pakkamissañca nāḷāto, kodha nāḷāya vacchatī’’</bold>ti ko idha nāḷāya vasissati, nāḷātova ahaṃ pakkamissāmeva. So hi tassa jātagāmo, tato nikkhamitvā pabbaji. So ca magadharaṭṭhe bodhimaṇḍassa āsannapadese, taṃ sandhāya vuttaṃ. <bold>Bandhantī itthirūpena, samaṇe dhammajīvino</bold>ti cāpe tvaṃ dhammena jīvante dhammike pabbajite attano itthirūpena itthikuttākappehi bandhantī tiṭṭhasi. Yenāhaṃ idāni ediso jāto, tasmā taṃ pariccajāmīti adhippāyo.</paragraph>
    <paragraph line="310">Evaṃ <pageBreak edition="M" number="0.0234" /><pageBreak edition="V" number="0.0251" /><pageBreak edition="P" number="0.0226" /> vutte cāpā taṃ nivattetukāmā <bold>‘‘ehi, kāḷā’’</bold>ti gāthamāha. Tassattho – kāḷavaṇṇatāya, <bold>kāḷa,</bold> upaka, ehi <bold>nivattassu</bold> mā pakkami, pubbe viya kāme paribhuñja, ahañca ye ca me santi ñātakā, te sabbeva tuyhaṃ mā pakkamitukāmatāya <bold>vasīkatā</bold> vasavattino katāti.</paragraph>
    <paragraph line="311">Taṃ sutvā upako <bold>‘‘etto cāpe’’</bold>ti gāthamāha. Tattha <bold>cāpe</bold>ti cāpe. Cāpasadisaaṅgalaṭṭhitāya hi sā, cāpāti nāmaṃ labhi, tasmā, cāpāti vuccati. Tvaṃ cāpe, yathā bhāsasi, idāni yādisaṃ kathesi, ito <bold>catubbhāga</bold>meva piyasamudācāraṃ kareyyāsi. Tayi <bold>rattassa</bold> rāgābhibhūtassa purisassa uḷāraṃ vata taṃ siyā, ahaṃ panetarahi tayi kāmesu ca viratto, tasmā cāpāya vacane na tiṭṭhāmīti adhippāyo.</paragraph>
    <paragraph line="312">Puna, cāpā, attani tassa āsattiṃ uppādetukāmā <bold>‘‘kāḷaṅgini’’</bold>nti āha. Tattha, <bold>kāḷā</bold>ti tassālapanaṃ. <bold>Aṅgini</bold>nti aṅgalaṭṭhisampannaṃ. <bold>Ivā</bold>ti upamāya nipāto. <bold>Takkāriṃ pupphitaṃ girimuddhanī</bold>ti pabbatamuddhani ṭhitaṃ supupphitadālimalaṭṭhiṃ viya. ‘‘Ukkāgāri’’nti ca keci paṭhanti, aṅgatthilaṭṭhiṃ viyāti attho. Girimuddhanīti ca idaṃ kenaci anupahatasobhatādassanatthaṃ vuttaṃ. Keci ‘‘kāliṅgini’’nti pāṭhaṃ vatvā tassa kumbhaṇḍalatāsadisanti atthaṃ vadanti. <bold>Phullaṃ dālimalaṭṭhiṃvā</bold>ti pupphitaṃ bījapūralataṃ viya. <bold>Antodīpeva pāṭali</bold>nti dīpakabbhantare pupphitapāṭalirukkhaṃ viya, dīpaggahaṇañcettha sobhāpāṭihāriyadassanatthameva.</paragraph>
    <paragraph line="313"><bold>Haricandanalittaṅgi</bold>nti lohitacandanena anulittasabbaṅgiṃ. <bold>Kāsikuttamadhārini</bold>nti uttamakāsikavatthadharaṃ. <bold>Taṃ ma</bold>nti tādisaṃ maṃ. <bold>Rūpavatiṃ santi</bold>nti rūpasampannaṃ samānaṃ. <bold>Kassa</bold><pageBreak edition="P" number="0.0227" /><bold>ohāya gacchasī</bold>ti kassa nāma sattassa, kassa vā hetuno, kena kāraṇena, ohāya pahāya pariccajitvā gacchasi.</paragraph>
    <paragraph line="314">Ito parampi tesaṃ vacanapaṭivacanagāthāva ṭhapetvā pariyosāne tisso gāthā. Tattha <bold>sākuntikovā</bold>ti sakuṇaluddo viya. <bold>Āharimena rūpenā</bold>ti kesamaṇḍanādinā sarīrajagganena ceva vatthābharaṇādinā <pageBreak edition="M" number="0.0235" /> ca abhisaṅkhārikena rūpena vaṇṇena kittimena cāturiyenāti attho. <bold>Na maṃ tvaṃ bādhayissasī</bold>ti pubbe viya idāni maṃ tvaṃ na bādhituṃ sakkhissasi.</paragraph>
    <paragraph line="315"><bold>Puttaphala</bold>nti <pageBreak edition="V" number="0.0252" /> puttasaṅkhātaṃ phalaṃ puttapasavo.</paragraph>
    <paragraph line="316"><bold>Sappaññā</bold>ti paññavanto, saṃsāre ādīnavavibhāviniyā paññāya samannāgatāti adhippāyo. Te hi appaṃ vā mahantaṃ vā ñātiparivaṭṭaṃ bhogakkhandhaṃ vā pahāya pabbajanti. Tenāha – <bold>‘‘pabbajanti mahāvīrā, nāgo chetvāva bandhana’’</bold>nti, ayabandhanaṃ viya hatthināgo gihibandhanaṃ chinditvā mahāvīriyāva pabbajanti, na nihīnavīriyāti attho.</paragraph>
    <paragraph line="317"><bold>Daṇḍenā</bold>ti yena kenaci daṇḍena. <bold>Churikāyā</bold>ti khurena. <bold>Bhūmiyaṃ vā nisumbhissa</bold>nti pathaviyaṃ pātetvā pothanavijjhanādinā vibādhissāmi. <bold>Puttasokā na gacchasī</bold>ti puttasokanimittaṃ na gacchissasi.</paragraph>
    <paragraph line="318"><bold>Padāhisī</bold>ti dassasi. <bold>Puttakatte</bold>ti puttakāraṇā. <bold>Jammī</bold>ti tassā ālapanaṃ, lāmaketi attho.</paragraph>
    <paragraph line="319">Idāni tassa gamanaṃ anujānitvā gamanaṭṭhānaṃ jānituṃ <bold>‘‘handa kho’’</bold>ti gāthamāha.</paragraph>
    <paragraph line="320">Itaro pubbe ahaṃ aniyyānikaṃ sāsanaṃ paggayha aṭṭhāsiṃ, idāni pana niyyānike anantajinassa sāsane ṭhātukāmo, tasmā tassa santikaṃ gamissāmīti dassento <bold>‘‘ahumhā’’</bold>tiādimāha. Tattha <bold>gaṇino</bold>ti gaṇadharā. <bold>Assamaṇā</bold>ti na samitapāpā. <bold>Samaṇamānino</bold>ti samitapāpāti evaṃ saññino. <bold>Vicarimhā</bold>ti pūraṇādīsu attānaṃ pakkhipitvā vadati.</paragraph>
    <paragraph line="321"><bold>Nerañjaraṃ</bold><pageBreak edition="P" number="0.0228" /><bold>patī</bold>ti nerañjarāya nadiyā samīpe tassā tīre. <bold>Buddho</bold>ti abhisambodhiṃ patto, abhisambodhiṃ patvā dhammaṃ desento sabbakālaṃ bhagavā tattheva vasīti adhippāyena vadati.</paragraph>
    <paragraph line="322"><bold>Vandanaṃ dāni me vajjāsī</bold>ti mama vandanaṃ vadeyyāsi, mama vacanena lokanāthaṃ anuttaraṃ vadeyyāsīti attho. <bold>Padakkhiṇañca katvāna, ādiseyyāsi dakkhiṇa</bold>nti buddhaṃ bhagavantaṃ tikkhattuṃ padakkhiṇaṃ katvāpi catūsu ṭhānesu <pageBreak edition="M" number="0.0236" /> vanditvā, tato puññato mayhaṃ pattidānaṃ dento padakkhiṇaṃ ādiseyyāsi buddhaguṇānaṃ sutapubbattā hetusampannatāya ca evaṃ vadati.</paragraph>
    <paragraph line="323"><bold>Etaṃ</bold><pageBreak edition="V" number="0.0253" /><bold>kho labbhamamhehī</bold>ti etaṃ padakkhiṇakaraṇaṃ puññaṃ amhehi tava dātuṃ sakkā, na nivattanaṃ, pubbe viya kāmūpabhogo ca na sakkāti adhippāyo. <bold>Te vajja</bold>nti tava vandanaṃ vajjaṃ vakkhāmi.</paragraph>
    <paragraph line="324"><bold>So</bold>ti kāḷo, <bold>addasāsī</bold>ti addakkhi.</paragraph>
    <paragraph line="325">Satthudesanāyaṃ saccakathāya padhānattā tabbinimuttāya abhāvato <bold>‘‘dukkha’’</bold>ntiādi vuttaṃ, sesaṃ vuttanayameva.</paragraph>
    <centered line="326">Cāpātherīgāthāvaṇṇanā niṭṭhitā.</centered>
    <subhead line="327">4. Sundarītherīgāthāvaṇṇanā</subhead>
    <paragraph line="328"><bold>Petāni bhoti puttānī</bold>tiādikā sundariyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī ito ekatiṃsakappe vessabhussa bhagavato kāle kulagehe nibbattitvā viññutaṃ patvā ekadivasaṃ satthāraṃ piṇḍāya carantaṃ disvā pasannamānasā bhikkhaṃ datvā pañcapatiṭṭhitena vandi. Satthā tassā cittappasādaṃ ñatvā anumodanaṃ katvā pakkāmi. Sā tena puññakammena tāvatiṃsesu nibbattitvā tattha <pageBreak edition="P" number="0.0229" /> yāvatāyukaṃ ṭhatvā dibbasampattiṃ anubhavitvā tato cutā aparāparaṃ sugatīsuyeva saṃsarantī paripakkañāṇā hutvā imasmiṃ buddhuppāde bārāṇasiyaṃ sujātassa nāma brāhmaṇassa dhītā hutvā nibbatti. Tassā rūpasampattiyā <bold>sundarī</bold>ti nāmaṃ ahosi. Vayappattakāle cassā kaniṭṭhabhātā kālamakāsi. Athassā pitā puttasokena abhibhūto tattha tattha vicaranto vāsiṭṭhittheriyā samāgantvā taṃ sokavinodanakāraṇaṃ pucchanto ‘‘petāni bhoti puttānī’’tiādikā dve gāthā abhāsi. Therī taṃ sokābhibhūtaṃ ñatvā sokaṃ vinodetukāmā ‘‘bahūni puttasatānī’’tiādikā dve gāthā vatvā attano asokabhāvaṃ kathesi. Taṃ <pageBreak edition="M" number="0.0237" /> sutvā brāhmaṇo ‘‘kathaṃ tvaṃ, ayye, evaṃ asokā jātā’’ti āha. Tassa therī ratanattayaguṇaṃ kathesi.</paragraph>
    <paragraph line="329">Atha brāhmaṇo ‘‘kuhiṃ satthā’’ti pucchitvā ‘‘idāni mithilāyaṃ viharatī’’ti taṃ sutvā tāvadeva rathaṃ yojetvā rathena mithilaṃ gantvā satthāraṃ upasaṅkamitvā vanditvā sammodanīyaṃ kathaṃ katvā ekamantaṃ nisīdi. Tassa satthā dhammaṃ desesi. So dhammaṃ sutvā paṭiladdhasaddho pabbajitvā <pageBreak edition="V" number="0.0254" /> vipassanaṃ paṭṭhapetvā ghaṭento vāyamanto tatiye divase arahattaṃ pāpuṇi. Atha sārathi rathaṃ ādāya bārāṇasiṃ gantvā brāhmaṇiyā taṃ pavattiṃ ārocesi. Sundarī attano pitu pabbajitabhāvaṃ sutvā, ‘‘amma, ahampi pabbajissāmī’’ti mātaraṃ āpucchi. Mātā ‘‘yaṃ imasmiṃ gehe bhogajātaṃ, sabbaṃ taṃ tuyhaṃ santakaṃ, tvaṃ imassa kulassa dāyādikā paṭipajja, imaṃ sabbabhogaṃ paribhuñja, mā pabbajī’’ti āha. Sā ‘‘na mayhaṃ bhogehi attho, pabbajissāmevāhaṃ, ammā’’ti mātaraṃ anujānāpetvā mahatiṃ sampattiṃ kheḷapiṇḍaṃ viya chaḍḍetvā pabbaji. Pabbajitvā ca sikkhamānāyeva hutvā vipassanaṃ vaḍḍhetvā ghaṭentī vāyamantī hetusampannatāya ñāṇassa paripākaṃ gatattā saha paṭisambhidāhi arahattaṃ pāpuṇi. Tena vuttaṃ <bold>apadāne</bold> –</paragraph>
    <gatha1 line="330">‘‘Piṇḍapātaṃ <pageBreak edition="P" number="0.0230" /> carantassa, vessabhussa mahesino;</gatha1>
    <gathalast line="331">Kaṭacchubhikkhamuggayha, buddhaseṭṭhassadāsahaṃ.</gathalast>
    <gatha1 line="332">‘‘Paṭiggahetvā sambuddho, vessabhū lokanāyako;</gatha1>
    <gathalast line="333">Vīthiyā saṇṭhito satthā, akā me anumodanaṃ.</gathalast>
    <gatha1 line="334">‘‘Kaṭacchubhikkhaṃ datvāna, tāvatiṃsaṃ gamissasi;</gatha1>
    <gathalast line="335">Chattiṃsadevarājūnaṃ, mahesittaṃ karissasi.</gathalast>
    <gatha1 line="336">‘‘Paññāsaṃ cakkavattīnaṃ, mahesittaṃ karissasi;</gatha1>
    <gathalast line="337">Manasā patthitaṃ sabbaṃ, paṭilacchasi sabbadā.</gathalast>
    <gatha1 line="338">‘‘Sampattiṃ anubhotvāna, pabbajissasi kiñcanā;</gatha1>
    <gathalast line="339">Sabbāsave pariññāya, nibbāyissasināsavā.</gathalast>
    <gatha1 line="340">‘‘Idaṃ <pageBreak edition="M" number="0.0238" /> vatvāna sambuddho, vessabhū lokanāyako;</gatha1>
    <gathalast line="341">Nabhaṃ abbhuggamī vīro, haṃsarājāva ambare.</gathalast>
    <gatha1 line="342">‘‘Sudinnaṃ <pageBreak edition="V" number="0.0255" /> me dānavaraṃ, suyiṭṭhā yāgasampadā;</gatha1>
    <gathalast line="343">Kaṭacchubhikkhaṃ datvāna, pattāhaṃ acalaṃ padaṃ.</gathalast>
    <gatha1 line="344">‘‘Ekatiṃse ito kappe, yaṃ dānamadadiṃ tadā;</gatha1>
    <gathalast line="345">Duggatiṃ nābhijānāmi, bhikkhādānassidaṃ phalaṃ.</gathalast>
    <gatha1 line="346">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="347">Arahattaṃ pana patvā phalasukhena nibbānasukhena ca viharantī aparabhāge ‘‘satthu purato sīhanādaṃ nadissāmī’’ti upajjhāyaṃ āpucchitvā bārāṇasito nikkhamitvā sambahulāhi bhikkhunīhi saddhiṃ anukkamena sāvatthiṃ gantvā satthu santikaṃ upasaṅkamitvā satthāraṃ vanditvā ekamantaṃ ṭhitā satthārā katapaṭisanthārā satthu orasadhītubhāvādivibhāvanena aññaṃ byākāsi. Athassā mātaraṃ ādiṃ katvā sabbo ñātigaṇo parijano ca pabbaji. Sā aparabhāge attano paṭipattiṃ paccavekkhitvā pitarā vuttagāthaṃ ādiṃ katvā udānavasena –</paragraph>
    <hangnum line="348" number="313"></hangnum>
    <gatha1 line="349"> ‘‘Petāni bhoti puttāni, khādamānā tuvaṃ pure;</gatha1>
    <gathalast line="350">Tuvaṃ divā ca ratto ca, atīva paritappasi.</gathalast>
    <hangnum line="351" number="314"></hangnum>
    <gatha1 line="352"> ‘‘Sājja sabbāni khāditvā, sataputtāni brāhmaṇī;</gatha1>
    <gathalast line="353">Vāseṭṭhi <pageBreak edition="P" number="0.0231" /> kena vaṇṇena, na bāḷhaṃ paritappasi.</gathalast>
    <hangnum line="354" number="315"></hangnum>
    <gatha1 line="355"> ‘‘Bahūni puttasatāni, ñātisaṅghasatāni ca;</gatha1>
    <gathalast line="356">Khāditāni atītaṃse, mama tuñhañca brāhmaṇa.</gathalast>
    <hangnum line="357" number="316"></hangnum>
    <gatha1 line="358"> ‘‘Sāhaṃ nissaraṇaṃ ñatvā, jātiyā maraṇassa ca;</gatha1>
    <gathalast line="359">Na socāmi na rodāmi, na cāpi paritappayiṃ.</gathalast>
    <hangnum line="360" number="317"></hangnum>
    <gatha1 line="361"> ‘‘Abbhutaṃ vata vāseṭṭhi, vācaṃ bhāsasi edisiṃ;</gatha1>
    <gathalast line="362">Kassa tvaṃ dhammamaññāya, giraṃ bhāsasi edisiṃ.</gathalast>
    <hangnum line="363" number="318"></hangnum>
    <gatha1 line="364"> ‘‘Esa <pageBreak edition="V" number="0.0256" /> brāhmaṇa sambuddho, nagaraṃ mithilaṃ pati;</gatha1>
    <gathalast line="365">Sabbadukkhappahānāya, dhammaṃ desesi pāṇinaṃ.</gathalast>
    <hangnum line="366" number="319"></hangnum>
    <gatha1 line="367"> ‘‘Tassa <pageBreak edition="M" number="0.0239" /> brahme arahato, dhammaṃ sutvā nirūpadhiṃ;</gatha1>
    <gathalast line="368">Tattha viññātasaddhammā, puttasokaṃ byapānudiṃ.</gathalast>
    <hangnum line="369" number="320"></hangnum>
    <gatha1 line="370"> ‘‘So ahampi gamissāmi, nagaraṃ mithilaṃ pati;</gatha1>
    <gathalast line="371">Appeva maṃ so bhagavā, sabbadukkhā pamocaye.</gathalast>
    <hangnum line="372" number="321"></hangnum>
    <gatha1 line="373"> ‘‘Addasa brāhmaṇo buddhaṃ, vippamuttaṃ nirūpadhiṃ;</gatha1>
    <gathalast line="374">Svassa dhammamadesesi, muni dukkhassa pāragū.</gathalast>
    <hangnum line="375" number="322"></hangnum>
    <gatha1 line="376"> ‘‘Dukkhaṃ dukkhasamuppādaṃ, dukkhassa ca atikkamaṃ;</gatha1>
    <gathalast line="377">Ariyaṃ caṭṭhaṅgikaṃ maggaṃ, dukkhūpasamagāminaṃ.</gathalast>
    <hangnum line="378" number="323"></hangnum>
    <gatha1 line="379"> ‘‘Tattha viññātasaddhammo, pabbajjaṃ samarocayi;</gatha1>
    <gathalast line="380">Sujāto tīhi rattīhi, tisso vijjā aphassayi.</gathalast>
    <hangnum line="381" number="324"></hangnum>
    <gatha1 line="382"> ‘‘Ehi sārathi gacchāhi, rathaṃ niyyādayāhimaṃ;</gatha1>
    <gatha2 line="383">Ārogyaṃ brāhmaṇiṃ vajja, pabbaji dāni brāhmaṇo;</gatha2>
    <gathalast line="384">Sujāto tīhi rattīhi, tisso vijjā aphassayi.</gathalast>
    <hangnum line="385" number="325"></hangnum>
    <gatha1 line="386"> ‘‘Tato ca rathamādāya, sahassañcāpi sārathi;</gatha1>
    <gatha2 line="387">Ārogyaṃ brāhmaṇiṃvoca, ‘pabbaji dāni brāhmaṇo;</gatha2>
    <gathalast line="388">Sujāto tīhi rattīhi, tisso vijjā aphassayi.</gathalast>
    <hangnum line="389" number="326"></hangnum>
    <gatha1 line="390"> ‘‘Etañcāhaṃ assarathaṃ, sahassañcāpi sārathi;</gatha1>
    <gathalast line="391">Tevijjaṃ brāhmaṇaṃ sutvā, puṇṇapattaṃ dadāmi te.</gathalast>
    <hangnum line="392" number="327"></hangnum>
    <gatha1 line="393"> ‘‘Tuyheva <pageBreak edition="V" number="0.0257" /><pageBreak edition="P" number="0.0232" /> hotvassaratho, sahassañcāpi brāhmaṇi;</gatha1>
    <gathalast line="394">Ahampi pabbajissāmi, varapaññassa santike.</gathalast>
    <hangnum line="395" number="328"></hangnum>
    <gatha1 line="396"> ‘‘Hatthī gavassaṃ maṇikuṇḍalañca, phītañcimaṃ gahavibhavaṃ pahāya;</gatha1>
    <gatha2 line="397">Pitā pabbajito tuyhaṃ, bhuñja bhogāni sundarī;</gatha2>
    <gathalast line="398">Tuvaṃ dāyādikā kule.</gathalast>
    <hangnum line="399" number="329"></hangnum>
    <gatha1 line="400"> ‘‘Hatthī <pageBreak edition="M" number="0.0240" /> gavassaṃ maṇikuṇḍalañca, rammaṃ cimaṃ gahavibhavaṃ pahāya;</gatha1>
    <gatha2 line="401">Pitā pabbajito mayhaṃ, puttasokena aṭṭito;</gatha2>
    <gathalast line="402">Ahampi pabbajissāmi, bhātusokena aṭṭitā.</gathalast>
    <hangnum line="403" number="330"></hangnum>
    <gatha1 line="404"> ‘‘So te ijjhatu saṅkappo, yaṃ tvaṃ patthesi sundarī;</gatha1>
    <gatha2 line="405">Uttiṭṭhapiṇḍo uñcho ca, paṃsukūlañca cīvaraṃ;</gatha2>
    <gathalast line="406">Etāni abhisambhontī, paraloke anāsavā.</gathalast>
    <hangnum line="407" number="331"></hangnum>
    <gatha1 line="408"> ‘‘Sikkhamānāya me ayye, dibbacakkhu visodhitaṃ;</gatha1>
    <gathalast line="409">Pubbenivāsaṃ jānāmi, yattha me vusitaṃ pure.</gathalast>
    <hangnum line="410" number="332"></hangnum>
    <gatha1 line="411"> ‘‘Tuvaṃ nissāya kalyāṇi, theri saṅghassa sobhane;</gatha1>
    <gathalast line="412">Tisso vijjā anuppattā, kataṃ buddhassa sāsanaṃ.</gathalast>
    <hangnum line="413" number="333"></hangnum>
    <gatha1 line="414"> ‘‘Anujānāhi me ayye, icche sāvatthi gantave;</gatha1>
    <gathalast line="415">Sīhanādaṃ nadissāmi, buddhaseṭṭhassa santike.</gathalast>
    <hangnum line="416" number="334"></hangnum>
    <gatha1 line="417"> ‘‘Passa sundari satthāraṃ, hemavaṇṇaṃ harittacaṃ;</gatha1>
    <gathalast line="418">Adantānaṃ dametāraṃ, sambuddhamakutobhayaṃ.</gathalast>
    <hangnum line="419" number="335"></hangnum>
    <gatha1 line="420"> ‘‘Passa sundarimāyantiṃ, vippamuttaṃ nirūpadhiṃ;</gatha1>
    <gathalast line="421">Vītarāgaṃ visaṃyuttaṃ, katakiccamanāsavaṃ.</gathalast>
    <hangnum line="422" number="336"></hangnum>
    <gatha1 line="423"> ‘‘Bārāṇasito <pageBreak edition="V" number="0.0258" /> nikkhamma, tava santikamāgatā;</gatha1>
    <gathalast line="424">Sāvikā te mahāvīra, pāde vandati sundarī.</gathalast>
    <hangnum line="425" number="337"></hangnum>
    <gatha1 line="426"> ‘‘Tuvaṃ buddho tuvaṃ satthā, tuyhaṃ dhītāmhi brāhmaṇa;</gatha1>
    <gathalast line="427">Orasā mukhato jātā, katakiccā anāsavā.</gathalast>
    <hangnum line="428" number="338"></hangnum>
    <gatha1 line="429"> ‘‘Tassā te svāgataṃ bhadde, tato te adurāgataṃ;</gatha1>
    <gatha2 line="430">Evañhi dantā āyanti, satthu pādāni vandikā;</gatha2>
    <gathalast line="431">Vītarāgā visaṃyuttā, katakiccā anāsavā’’ti. –</gathalast>
    <unindented line="432">Imā gāthā paccudāhāsi.</unindented>
    <paragraph line="433">Tattha <pageBreak edition="M" number="0.0241" /><bold>petānī</bold>ti matāni. <bold>Bhotī</bold>ti <pageBreak edition="P" number="0.0233" /> taṃ ālapati. <bold>Puttānī</bold>ti liṅgavipallāsena vuttaṃ, pete putteti attho. Eko eva ca tassā putto mato, brāhmaṇo pana ‘‘cirakālaṃ ayaṃ sokena aṭṭā hutvā vicari, bahū maññe imissā puttā matā’’ti evaṃsaññī hutvā bahuvacanenāha. Tathā ca ‘‘sājja sabbāni khāditvā sataputtānī’’ti. <bold>Khādamānā</bold>ti lokavohāravasena khuṃsanavacanametaṃ. Loke hi yassā itthiyā jātajātā puttā maranti, taṃ garahantā ‘‘puttakhādinī’’tiādiṃ vadanti. <bold>Atīvā</bold>ti ativiya bhusaṃ. <bold>Paritappasī</bold>ti santappasi, pureti yojanā. Ayañhettha saṅkhepattho – bhoti vāseṭṭhi, pubbe tvaṃ mataputtā hutvā socantī paridevantī ativiya sokāya samappitā gāmanigamarājadhāniyo āhiṇḍasi.</paragraph>
    <paragraph line="434"><bold>Sājjā</bold>ti sā ajja, sā tvaṃ etarahīti attho. ‘‘Sajjā’’ti vā pāṭho. <bold>Kena vaṇṇenā</bold>ti kena kāraṇena.</paragraph>
    <paragraph line="435"><bold>Khāditānī</bold>ti therīpi brāhmaṇena vuttapariyāyeneva vadati. Khāditāni vā byagghadīpibiḷārādijātiyo sandhāyevamāha. <bold>Atītaṃse</bold>ti atītakoṭṭhāse, atikkantabhavesūti attho. <bold>Mama tuyhañcā</bold>ti mayā ca tayā ca.</paragraph>
    <paragraph line="436"><bold>Nissaraṇaṃ ñatvā jātiyā maraṇassa cā</bold>ti jātijarāmaraṇānaṃ nissaraṇabhūtaṃ nibbānaṃ maggañāṇena <pageBreak edition="V" number="0.0259" /> paṭivijjhitvā. <bold>Na cāpi paritappayi</bold>nti na cāpi upāyāsāsiṃ, ahaṃ upāyāsaṃ na āpajjinti attho.</paragraph>
    <paragraph line="437"><bold>Abbhutaṃ vatā</bold>ti acchariyaṃ vata. Tañhi abbhutaṃ pubbe abhūtaṃ abbhutanti vuccati. <bold>Edisi</bold>nti evarūpiṃ, ‘‘na socāmi na rodāmi, na cāpi paritappayi’’nti evaṃ socanādīnaṃ abhāvadīpaniṃ vācaṃ. <bold>Kassa tvaṃ dhammamaññāyā</bold>ti kevalaṃ yathā ediso dhammo laddhuṃ na sakkā, tasmā kassa nāma satthuno dhammamaññāya giraṃ bhāsasi edisanti satthāraṃ sāsanañca pucchati.</paragraph>
    <paragraph line="438"><bold>Nirūpadhi</bold>nti niddukkhaṃ. <bold>Viññātasaddhammā</bold>ti <pageBreak edition="P" number="0.0234" /> paṭividdhaariyasaccadhammā. <bold>Byapānudi</bold>nti nīhariṃ pajahiṃ.</paragraph>
    <paragraph line="439"><bold>Vippamutta</bold>nti <pageBreak edition="M" number="0.0242" /> sabbaso vimuttaṃ, sabbakilesehi sabbabhavehi ca visaṃyuttaṃ. <bold>Svassā</bold>ti so sammāsambuddho assa brāhmaṇassa.</paragraph>
    <paragraph line="440"><bold>Tatthā</bold>ti tassaṃ catusaccadhammadesanāyaṃ.</paragraph>
    <paragraph line="441"><bold>Rathaṃ niyyādayāhima</bold>nti imaṃ rathaṃ brāhmaṇiyā niyyādehi.</paragraph>
    <paragraph line="442"><bold>Sahassañcāpī</bold>ti maggaparibbayatthaṃ nītaṃ kahāpaṇasahassañcāpi ādāya niyyādehīti yojanā.</paragraph>
    <paragraph line="443"><bold>Assaratha</bold>nti assayuttarathaṃ. <bold>Puṇṇapatta</bold>nti tuṭṭhidānaṃ.</paragraph>
    <paragraph line="444">Evaṃ brāhmaṇiyā tuṭṭhidāne diyyamāne taṃ asampaṭicchanto sārathi ‘‘tuyheva hotū’’ti gāthaṃ vatvā satthu santikameva gantvā pabbaji. Pabbajite pana sārathimhi brāhmaṇī attano dhītaraṃ sundariṃ āmantetvā gharāvāse niyojentī <bold>‘‘hatthī gavassa’’</bold>nti gāthamāha. Tattha <bold>hatthī</bold>ti hatthino. <bold>Gavassa</bold>nti gāvo ca assā ca. <bold>Maṇikuṇḍalañcā</bold>ti maṇi ca kuṇḍalāni ca. <bold>Phītañcimaṃ gahavibhavaṃ pahāyā</bold>ti imaṃ hatthiādippabhedaṃ yathāvuttaṃ avuttañca khettavatthuhiraññasuvaṇṇādibhedaṃ phītaṃ pahūtañca gahavibhavaṃ gehūpakaraṇaṃ aññañca dāsidāsādikaṃ sabbaṃ <pageBreak edition="V" number="0.0260" /> pahāya tava pitā pabbajito. <bold>Bhuñja bhogāni sundarī</bold>ti sundari, tvaṃ ime bhoge bhuñjassu. <bold>Tuvaṃ dāyādikā kule</bold>ti tuvañhi imasmiṃ kule dāyajjārahāti.</paragraph>
    <paragraph line="445">Taṃ sutvā sundarī attano nekkhammajjhāsayaṃ pakāsentī <bold>‘‘hatthīgavassa’’</bold>ntiādimāha.</paragraph>
    <paragraph line="446">Atha naṃ mātā nekkhammeyeva niyojentī <bold>‘‘so te ijjhatū’’</bold>tiādinā diyaḍḍhagāthamāha. Tattha <bold>yaṃ tvaṃ patthesi sundarī</bold>ti sundari tvaṃ idāni yaṃ patthesi ākaṅkhasi. So tava pabbajjāya <bold>saṅkappo</bold> pabbajjāya chando <bold>ijjhatu</bold> anantarāyena sijjhatu. <bold>Uttiṭṭhapiṇḍo</bold>ti <pageBreak edition="P" number="0.0235" /> ghare ghare patiṭṭhitvā laddhabbabhikkhāpiṇḍo. <bold>Uñcho</bold>ti tadatthaṃ gharapaṭipāṭiyā āhiṇḍanaṃ uddissa ṭhānañca. <bold>Etānī</bold>ti uttiṭṭhapiṇḍādīni. <bold>Abhisambhontī</bold>ti anibbinnarūpā jaṅghabalaṃ nissāya abhisambhavantī, sādhentīti attho.</paragraph>
    <paragraph line="447">Atha sundarī ‘‘sādhu, ammā’’ti mātuyā paṭissuṇitvā nikkhamitvā bhikkhunupassayaṃ gantvā sikkhamānāyeva samānā tisso vijjā sacchikatvā ‘‘satthu <pageBreak edition="M" number="0.0243" /> santikaṃ gamissāmī’’ti upajjhāyaṃ ārocetvā bhikkhunīhi saddhiṃ sāvatthiṃ agamāsi. Tena vuttaṃ <bold>‘‘sikkhamānāya me, ayye’’</bold>tiādi. Tattha <bold>sikkhamānāya me</bold>ti sikkhamānāya samānāya mayā. <bold>Ayye</bold>ti attano upajjhāyaṃ ālapati.</paragraph>
    <paragraph line="448"><bold>Tuvaṃ nissāya kalyāṇi, theri saṅghassa sobhane</bold>ti bhikkhunisaṅghe vuddhatarabhāvena thiraguṇayogena ca saṅghattheri sobhanehi sīlādīhi samannāgatattā sobhane kalyāṇi kalyāṇamitte, ayye, taṃ nissāya mayā tisso vijjā anuppattā kataṃ buddhassa sāsananti yojanā.</paragraph>
    <paragraph line="449"><bold>Icche</bold>ti icchāmi. <bold>Sāvatthi gantave</bold>ti sāvatthiṃ gantuṃ. <bold>Sīhanādaṃ nadissāmī</bold>ti aññābyākaraṇameva sandhāyāha.</paragraph>
    <paragraph line="450">Atha sundarī anukkamena sāvatthiṃ gantvā vihāraṃ pavisitvā satthāraṃ dhammāsane nisinnaṃ disvā uḷāraṃ pītisomanassaṃ paṭisaṃvedayamānā attānameva ālapantī āha <bold>‘‘passa sundarī’’</bold>ti. <bold>Hemavaṇṇa</bold>nti suvaṇṇavaṇṇaṃ. <bold>Harittaca</bold>nti kañcanasannibhattacaṃ. Ettha ca bhagavā pītavaṇṇena ‘‘suvaṇṇavaṇṇo’’ti vuccati. Atha kho sammadeva ghaṃsitvā jātihiṅgulakena anulimpitvā <pageBreak edition="V" number="0.0261" /> suparimajjitakañcanādāsasannibhoti dassetuṃ ‘‘hemavaṇṇa’’nti vatvā ‘‘harittaca’’nti vuttaṃ.</paragraph>
    <paragraph line="451"><bold>Passa sundarimāyanti</bold>nti taṃ sundarināmikaṃ maṃ bhagavā āgacchanti passa. <bold>‘‘Vippamutta’’</bold>ntiādinā aññaṃ byākarontī pītivipphāravasena vadati.</paragraph>
    <paragraph line="452">Kuto pana āgatā, kattha ca āgatā, kīdisā cāyaṃ sundarīti āsaṅkantānaṃ <pageBreak edition="P" number="0.0236" /> āsaṅkaṃ nivattetuṃ ‘‘bārāṇasito’’ti gāthaṃ vatvā tattha ‘‘sāvikā cā’’ti vuttamatthaṃ pākaṭataraṃ kātuṃ <bold>‘‘tuvaṃ buddho’’</bold>ti gāthamāha. Tassattho – imasmiṃ sadevake loke tuvameveko sabbaññubuddho, diṭṭhadhammikasamparāyikaparamatthehi yathārahaṃ anusāsanato tuvaṃ me <bold>satthā,</bold> ahañca khīṇāsavabrāhmaṇī bhagavā tuyhaṃ ure vāyāma janitābhijātitāya <bold>orasā,</bold> mukhato pavattadhammaghosena sāsanassa ca mukhabhūtena ariyamaggena jātattā <bold>mukhato jātā,</bold> niṭṭhitapariññātādikaraṇīyatāya <bold>katakiccā,</bold> sabbaso āsavānaṃ khepitattā <bold>anāsavā</bold>ti.</paragraph>
    <paragraph line="453">Athassā <pageBreak edition="M" number="0.0244" /> satthā āgamanaṃ abhinandanto <bold>‘‘tassā te svāgata’’</bold>nti gāthamāha. Tassattho – yā tvaṃ mayā adhigataṃ dhammaṃ yāthāvato adhigacchi. Tassā te, <bold>bhadde</bold> sundari, idha mama santike āgataṃ āgamanaṃ suāgataṃ. Tato eva taṃ <bold>adurāgataṃ</bold> na durāgataṃ hoti. Kasmā? Yasmā <bold>evañhi dantā āyantī</bold>ti, yathā tvaṃ sundari, evañhi uttamena ariyamaggadamathena dantā tato eva sabbadhi <bold>vītarāgā,</bold> sabbesaṃ saṃyojanānaṃ samucchinnattā <bold>visaṃyuttā</bold> katakiccā anāsavā satthu pādānaṃ vandikā āgacchanti, tasmā tassā te svāgataṃ adurāgatanti yojanā.</paragraph>
    <centered line="454">Sundarītherīgāthāvaṇṇanā niṭṭhitā.</centered>
    <subhead line="455">5. Subhākammāradhītutherīgāthāvaṇṇanā</subhead>
    <paragraph line="456"><bold>Daharāha</bold>ntiādikā subhāya kammāradhītāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī anukkamena sambhāvitakusalamūlā upacitavimokkhasambhārā sugatīsuyeva saṃsarantī paripakkañāṇā hutvā imasmiṃ buddhuppāde rājagahe aññatarassa suvaṇṇakārassa dhītā hutvā nibbatti, rūpasampattisobhāya <pageBreak edition="V" number="0.0262" /><bold>subhā</bold>ti tassā nāmaṃ ahosi. Sā anukkamena viññutaṃ patvā, satthu rājagahappavesane <pageBreak edition="P" number="0.0237" /> satthari sañjātappasādā ekadivasaṃ bhagavantaṃ upasaṅkamitvā vanditvā ekamantaṃ nisīdi. Satthā tassā indriyaparipākaṃ disvā ajjhāsayānurūpaṃ catusaccagabbhadhammaṃ desesi. Sā tāvadeva sahassanayapaṭimaṇḍite sotāpattiphale patiṭṭhāsi. Sā aparabhāge gharāvāse dosaṃ disvā mahāpajāpatiyā gotamiyā santike pabbajitvā bhikkhunisīle patiṭṭhitā uparimaggatthāya bhāvanamanuyuñji. Taṃ ñātakā kālena kālaṃ upasaṅkamitvā kāmehi nimantentā pahūtadhanaṃ vibhavajātañca dassetvā palobhenti. Sā ekadivasaṃ attano santikaṃ upagatānaṃ gharāvāsesu kāmesu ca ādīnavaṃ pakāsentī ‘‘daharāha’’ntiādīhi catuvīsatiyā gāthāhi dhammaṃ kathetvā te nirāse katvā vissajjetvā vipassanāya kammaṃ karontī indriyāni pariyodapentī <pageBreak edition="M" number="0.0245" /> bhāvanaṃ ussukkāpetvā na cirasseva saha paṭisambhidāhi arahattaṃ pāpuṇi. Arahattaṃ pana patvā –</paragraph>
    <hangnum line="457" number="339"></hangnum>
    <gatha1 line="458"> ‘‘Daharāhaṃ suddhavasanā, yaṃ pure dhammamassuṇiṃ;</gatha1>
    <gathalast line="459">Tassā me appamattāya, saccābhisamayo ahu.</gathalast>
    <hangnum line="460" number="340"></hangnum>
    <gatha1 line="461"> ‘‘Tatohaṃ sabbakāmesu, bhusaṃ aratimajjhagaṃ;</gatha1>
    <gathalast line="462">Sakkāyasmiṃ bhayaṃ disvā, nekkhammameva pīhaye.</gathalast>
    <hangnum line="463" number="341"></hangnum>
    <gatha1 line="464"> ‘‘Hitvānahaṃ ñātigaṇaṃ, dāsakammakarāni ca;</gatha1>
    <gathalast line="465">Gāmakhettāni phītāni, ramaṇīye pamodite.</gathalast>
    <hangnum line="466" number="342"></hangnum>
    <gatha1 line="467"> ‘‘Pahāyahaṃ pabbajitā, sāpateyyamanappakaṃ;</gatha1>
    <gathalast line="468">Evaṃ saddhāya nikkhamma, saddhamme suppavedite.</gathalast>
    <hangnum line="469" number="343"></hangnum>
    <gatha1 line="470"> ‘‘Netaṃ assa patirūpaṃ, ākiñcaññañhi patthaye;</gatha1>
    <gathalast line="471">Yo jātarūpaṃ rajataṃ, chaḍḍetvā punarāgame.</gathalast>
    <hangnum line="472" number="344"></hangnum>
    <gatha1 line="473"> ‘‘Rajataṃ jātarūpaṃ vā, na bodhāya na santiyā;</gatha1>
    <gathalast line="474">Netaṃ samaṇasāruppaṃ, na etaṃ ariyaddhanaṃ.</gathalast>
    <hangnum line="475" number="345"></hangnum>
    <gatha1 line="476"> ‘‘Lobhanaṃ <pageBreak edition="V" number="0.0263" /> madanañcetaṃ, mohanaṃ rajavaḍḍhanaṃ;</gatha1>
    <gathalast line="477">Sāsaṅkaṃ bahuāyāsaṃ, natthi cettha dhuvaṃ ṭhiti.</gathalast>
    <hangnum line="478" number="346"></hangnum>
    <gatha1 line="479"> ‘‘Ettha rattā pamattā ca, saṃkiliṭṭhamanā narā;</gatha1>
    <gathalast line="480">Aññamaññena byāruddhā, puthū kubbanti medhagaṃ.</gathalast>
    <hangnum line="481" number="347"></hangnum>
    <gatha1 line="482"> ‘‘Vadho <pageBreak edition="P" number="0.0238" /> bandho parikleso, jāni sokapariddavo;</gatha1>
    <gathalast line="483">Kāmesu adhipannānaṃ, dissate byasanaṃ bahuṃ.</gathalast>
    <hangnum line="484" number="348"></hangnum>
    <gatha1 line="485"> ‘‘Taṃ maṃ ñātī amittāva, kiṃ vo kāmesu yuñjatha;</gatha1>
    <gathalast line="486">Jānātha maṃ pabbajitaṃ, kāmesu bhayadassiniṃ.</gathalast>
    <hangnum line="487" number="349"></hangnum>
    <gatha1 line="488"> ‘‘Na hiraññasuvaṇṇena, parikkhīyanti āsavā;</gatha1>
    <gathalast line="489">Amittā vadhakā kāmā, sapattā sallabandhanā.</gathalast>
    <hangnum line="490" number="350"></hangnum>
    <gatha1 line="491"> ‘‘Taṃ maṃ ñātī amittāva, kiṃ vo kāmesu yuñjatha;</gatha1>
    <gathalast line="492">Jānātha maṃ pabbajitaṃ, muṇḍaṃ saṅghāṭipārutaṃ.</gathalast>
    <hangnum line="493" number="351"></hangnum>
    <gatha1 line="494"> ‘‘Uttiṭṭhapiṇḍo <pageBreak edition="M" number="0.0246" /> uñcho ca, paṃsukūlañca cīvaraṃ;</gatha1>
    <gathalast line="495">Etaṃ kho mama sāruppaṃ, anagārūpanissayo.</gathalast>
    <hangnum line="496" number="352"></hangnum>
    <gatha1 line="497"> ‘‘Vantā mahesīhi kāmā, ye dibbā ye ca mānusā;</gatha1>
    <gathalast line="498">Khemaṭṭhāne vimuttā te, pattā te acalaṃ sukhaṃ.</gathalast>
    <hangnum line="499" number="353"></hangnum>
    <gatha1 line="500"> ‘‘Māhaṃ kāmehi saṃgacchiṃ, yesu tāṇaṃ na vijjati;</gatha1>
    <gathalast line="501">Amittā vadhakā kāmā, aggikkhandhūpamā dukhā.</gathalast>
    <hangnum line="502" number="354"></hangnum>
    <gatha1 line="503"> ‘‘Paripantho esa bhayo, savighāto sakaṇṭako;</gatha1>
    <gathalast line="504">Gedho suvisamo ceso, mahanto mohanāmukho.</gathalast>
    <hangnum line="505" number="355"></hangnum>
    <gatha1 line="506"> ‘‘Upasaggo <pageBreak edition="V" number="0.0264" /> bhīmarūpo, kāmā sappasirūpamā;</gatha1>
    <gathalast line="507">Ye bālā abhinandanti, andhabhūtā puthujjanā.</gathalast>
    <hangnum line="508" number="356"></hangnum>
    <gatha1 line="509"> ‘‘Kāmapaṅkena sattā hi, bahū loke aviddasū;</gatha1>
    <gathalast line="510">Pariyantaṃ na jānanti, jātiyā maraṇassa ca.</gathalast>
    <hangnum line="511" number="357"></hangnum>
    <gatha1 line="512"> ‘‘Duggatigamanaṃ maggaṃ, manussā kāmahetukaṃ;</gatha1>
    <gathalast line="513">Bahuṃ ve paṭipajjanti, attano rogamāvahaṃ.</gathalast>
    <hangnum line="514" number="358"></hangnum>
    <gatha1 line="515"> ‘‘Evaṃ amittajananā, tāpanā saṃkilesikā;</gatha1>
    <gathalast line="516">Lokāmisā bandhanīyā, kāmā maraṇabandhanā.</gathalast>
    <hangnum line="517" number="359"></hangnum>
    <gatha1 line="518"> ‘‘Ummādanā ullapanā, kāmā cittappamāthino;</gatha1>
    <gathalast line="519">Sattānaṃ saṃkilesāya, khippaṃ mārena oḍḍitaṃ.</gathalast>
    <hangnum line="520" number="360"></hangnum>
    <gatha1 line="521"> ‘‘Anantādīnavā kāmā, bahudukkhā mahāvisā;</gatha1>
    <gathalast line="522">Appassādā raṇakarā, sukkapakkhavisosanā.</gathalast>
    <hangnum line="523" number="361"></hangnum>
    <gatha1 line="524"> ‘‘Sāhaṃ etādisaṃ katvā, byasanaṃ kāmahetukaṃ;</gatha1>
    <gathalast line="525">Na taṃ paccāgamissāmi, nibbānābhiratā sadā.</gathalast>
    <hangnum line="526" number="362"></hangnum>
    <gatha1 line="527"> ‘‘Raṇaṃ <pageBreak edition="P" number="0.0239" /> taritvā kāmānaṃ, sītibhāvābhikaṅkhinī;</gatha1>
    <gathalast line="528">Appamattā vihassāmi, sabbasaṃyojanakkhaye.</gathalast>
    <hangnum line="529" number="363"></hangnum>
    <gatha1 line="530"> ‘‘Asokaṃ virajaṃ khemaṃ, ariyaṭṭhaṅgikaṃ ujuṃ;</gatha1>
    <gathalast line="531">Taṃ maggaṃ anugacchāmi, yena tiṇṇā mahesino.</gathalast>
    <hangnum line="532" number="364"></hangnum>
    <gatha1 line="533"> ‘‘Imaṃ <pageBreak edition="M" number="0.0247" /> passatha dhammaṭṭhaṃ, subhaṃ kammāradhītaraṃ;</gatha1>
    <gathalast line="534">Anejaṃ upasampajja, rukkhamūlamhi jhāyati.</gathalast>
    <hangnum line="535" number="365"></hangnum>
    <gatha1 line="536"> ‘‘Ajjaṭṭhamī <pageBreak edition="V" number="0.0265" /> pabbajitā, saddhā saddhammasobhanā;</gatha1>
    <gathalast line="537">Vinītuppalavaṇṇāya, tevijjā maccuhāyinī.</gathalast>
    <hangnum line="538" number="366"></hangnum>
    <gatha1 line="539"> ‘‘Sāyaṃ bhujissā aṇaṇā, bhikkhunī bhāvitindriyā;</gatha1>
    <gathalast line="540">Sabbayogavisaṃyuttā, katakiccā anāsavā.</gathalast>
    <hangnum line="541" number="367"></hangnum>
    <gatha1 line="542"> ‘‘Taṃ sakko devasaṅghena, upasaṅkamma iddhiyā;</gatha1>
    <gathalast line="543">Namassati bhūtapati, subhaṃ kammāradhītara’’nti. – imā gāthā abhāsi;</gathalast>
    <paragraph line="544">Tattha <bold>daharāhaṃ suddhavasanā, yaṃ pure dhammamassuṇi</bold>nti yasmā ahaṃ pubbe daharā taruṇī eva suddhavasanā suddhavatthanivatthā alaṅkatappaṭiyattā satthu santike dhammaṃ assosiṃ. <bold>Tassā me appamattāya, saccābhisamayo ahū</bold>ti yasmā ca tassā me mayhaṃ yathāsutaṃ dhammaṃ paccavekkhitvā appamattāya upaṭṭhitassatiyā sīlaṃ adhiṭṭhahitvā bhāvanaṃ anuyuñjantiyāva catunnaṃ ariyasaccānaṃ abhisamayo ‘‘idaṃ dukkha’’ntiādinā (paṭi. ma. 1.32) paṭivedho ahosi.</paragraph>
    <paragraph line="545"><bold>Tatohaṃ sabbakāmesu, bhusaṃ aratimajjhaga</bold>nti tato tena kāraṇena satthu santike dhammassa sutattā saccānañca abhisamitattā manussesu dibbesu cāti sabbesupi kāmesu bhusaṃ ativiya aratiṃ ukkaṇṭhiṃ adhigacchiṃ. <bold>Sakkāyasmiṃ</bold> upādānakkhandhapañcake, <bold>bhayaṃ</bold> sappaṭibhayabhāvaṃ ñāṇacakkhunā disvā, <bold>nekkhammameva</bold> pabbajjaṃ nibbānameva, <bold>pīhaye</bold> pihayāmi patthayāmi.</paragraph>
    <paragraph line="546"><bold>Dāsakammakarāni cā</bold>ti dāse ca kammakāre ca, liṅgavipallāsena <pageBreak edition="P" number="0.0240" /> hetaṃ vuttaṃ. <bold>Gāmakhettānī</bold>ti gāme ca pubbaṇṇāparaṇṇaviruhanakkhettāni ca, gāmapariyāpannāni vā khettāni. <bold>Phītānī</bold>ti samiddhāni. <bold>Ramaṇīye</bold>ti manuññe. <bold>Pamodite</bold>ti pamudite, bhogakkhandhe hitvāti sambandho. <bold>Sāpateyya</bold>nti santakaṃ dhanaṃ, maṇikanakarajatādipariggahavatthuṃ. <bold>Anappaka</bold>nti mahantaṃ, pahāyāti yojanā. <bold>Evaṃ saddhāya nikkhammā</bold>ti ‘‘hitvānahaṃ ñātigaṇa’’ntiādinā vuttappakārena <pageBreak edition="M" number="0.0248" /> mahantaṃ ñātiparivaṭṭaṃ mahantañca bhogakkhandhaṃ pahāya kammakammaphalāni ratanattayañcāti saddheyyavatthuṃ <pageBreak edition="V" number="0.0266" /> saddhāya saddahitvā gharato nikkhamma, <bold>saddhamme suppavedite</bold> sammāsambuddhena suṭṭhu pavedite ariyavinaye ahaṃ pabbajitā.</paragraph>
    <paragraph line="547">Evaṃ pabbajitāya pana <bold>netaṃ assa patirūpaṃ,</bold> yadidaṃ chaḍḍitānaṃ kāmānaṃ paccāgamanaṃ. <bold>Ākiñcaññañhi patthaye</bold>ti ahaṃ akiñcanabhāvaṃ apariggahabhāvameva patthayāmi. <bold>Yo jātarūparajataṃ, chaḍḍetvā punarāgame</bold>ti yo puggalo suvaṇṇaṃ rajataṃ aññampi vā kiñci dhanajātaṃ chaḍḍetvā puna taṃ gaṇheyya, so paṇḍitānaṃ antare kathaṃ sīsaṃ ukkhipeyya?</paragraph>
    <paragraph line="548">Yasmā <bold>rajataṃ jātarūpaṃ vā, na bodhāya na santiyā</bold> na maggañāṇāya na nibbānāya hotīti attho. <bold>Netaṃ samaṇasāruppa</bold>nti etaṃ jātarūparajatādipariggahavatthu, tassa vā pariggaṇhanaṃ samaṇānaṃ sāruppaṃ na hoti. Tathā hi vuttaṃ ‘‘na kappati samaṇānaṃ sakyaputtiyānaṃ jātarūparajata’’ntiādi (cūḷava. 446). <bold>Na etaṃ ariyaddhana</bold>nti etaṃ yathāvuttapariggahavatthu saddhādidhanaṃ viya ariyadhammamayampi dhanaṃ na hoti, na ariyabhāvāvahato. Tenāha ‘‘lobhana’’ntiādi.</paragraph>
    <paragraph line="549">Tattha <bold>lobhana</bold>nti lobhuppādanaṃ. <bold>Madana</bold>nti madāvahaṃ. <bold>Mohana</bold>nti sammohajananaṃ. <bold>Rajavaḍḍhana</bold>nti rāgarajādisaṃvaḍḍhanaṃ. Yena pariggahitaṃ, tassa āsaṅkāvahattā saha <pageBreak edition="P" number="0.0241" /> āsaṅkāya vattatīti <bold>sāsaṅkaṃ,</bold> yena pariggahitaṃ, tassa yato kuto āsaṅkāvahanti attho. <bold>Bahuāyāsa</bold>nti sajjanarakkhaṇādivasena bahuparissamaṃ. <bold>Natthi cettha dhuvaṃ ṭhitī</bold>ti etasmiṃ dhane dhuvabhāvo ca ṭhitibhāvo ca natthi, cañcalamanavaṭṭhitamevāti attho.</paragraph>
    <paragraph line="550"><bold>Ettha rattā pamattā cā</bold>ti etasmiṃ dhane rattā sañjātarāgā dasakusaladhammesu satiyā vippavāsena pamattā. <bold>Saṃkiliṭṭhamanā</bold> lobhādisaṃkilesena saṃkiliṭṭhacittāva nāma honti. Tato ca <bold>aññamaññamhi byāruddhā, puthū kubbanti medhagaṃ</bold> antamaso mātāpi puttena, puttopi mātarāti evaṃ aññamaññaṃ paṭiruddhā hutvā puthū sattā medhagaṃ kalahaṃ <pageBreak edition="M" number="0.0249" /> karonti. Tenāha bhagavā – ‘‘puna caparaṃ, bhikkhave, kāmahetu kāmanidānaṃ kāmādhikaraṇaṃ…pe… mātāpi puttena vivadati puttopi mātarā vivadatī’’tiādi (ma. ni. 1.168, 178).</paragraph>
    <paragraph line="551"><bold>Vadho</bold>ti maraṇaṃ. <bold>Bandho</bold>ti addubandhanādibandhanaṃ. <bold>Parikleso</bold>ti hatthacchedādiparikilesāpatti. <bold>Jānī</bold>ti <pageBreak edition="V" number="0.0267" /> dhanajāni ceva parivārajāni ca. <bold>Sokapariddavo</bold>ti soko ca paridevo ca. <bold>Adhipannāna</bold>nti ajjhositānaṃ. <bold>Dissate byasanaṃ bahu</bold>nti yathāvuttavadhabandhanādibhedaṃ avuttañca domanassupāyāsādiṃ diṭṭhadhammikaṃ samparāyikañca bahuṃ bahuvidhaṃ byasanaṃ anattho kāmesu dissateva.</paragraph>
    <paragraph line="552"><bold>Taṃ maṃ ñātī amittāva, kiṃ vo kāmesu yuñjathā</bold>ti tādisaṃ maṃ yathā kāmesu virattaṃ tumhe ñātī ñātakā samānā anatthakāmā amittā viya kiṃ kena kāraṇena kāmesu yuñjatha niyojetha. <bold>Jānātha maṃ pabbajitaṃ, kāmesu bhayadassini</bold>nti kāme bhayato passantiṃ pabbajitaṃ maṃ ājānātha, kiṃ ettakaṃ tumhehi anaññātanti adhippāyo.</paragraph>
    <paragraph line="553"><bold>Na hiraññasuvaṇṇena, parikkhīyanti āsavā</bold>ti <pageBreak edition="P" number="0.0242" /> kāmāsavādayo hiraññasuvaṇṇena na kadāci parikkhayaṃ gacchanti, atha kho tehi eva parivaḍḍhanteva. Tenāha – <bold>‘‘amittā vadhakā kāmā, sapattā sallabandhanā’’</bold>ti. Kāmā hi ahitāvahattā mettiyā abhāvena <bold>amittā,</bold> maraṇahetutāya ukkhittāsikavadhakasadisattā <bold>vadhakā,</bold> anubandhitvāpi anatthāvahanatāya verānubandhasapattasadisattā <bold>sapattā,</bold> rāgādīnaṃ sallānaṃ bandhanato <bold>sallabandhanā</bold>.</paragraph>
    <paragraph line="554"><bold>Muṇḍa</bold>nti muṇḍitakesaṃ. Tattha tattha nantakāni gahetvā saṅghāṭicīvarapārupanena <bold>saṅghāṭipārutaṃ</bold>.</paragraph>
    <paragraph line="555"><bold>Uttiṭṭhapiṇḍo</bold>ti vivaṭadvāre ghare ghare patiṭṭhitvā labhanakapiṇḍo. <bold>Uñcho</bold>ti tadatthaṃ uñchācariyā. <bold>Anagārūpanissayo</bold>ti anagārānaṃ pabbajitānaṃ upagantvā nissitabbato upanissayabhūto jīvitaparikkhāro. Tañhi nissāya pabbajitā jīvanti.</paragraph>
    <paragraph line="556"><bold>Vantā</bold>ti <pageBreak edition="M" number="0.0250" /> chaḍḍitā. <bold>Mahesīhī</bold>ti buddhādīhi mahesīhi. <bold>Khemaṭṭhāne</bold>ti kāmayogādīhi anupaddavaṭṭhānabhūte nibbāne. <bold>Te</bold>ti mahesayo. <bold>Acalaṃ sukha</bold>nti nibbānasukhaṃ pattā. Tasmā taṃ patthentena kāmā pariccajitabbāti adhippāyo.</paragraph>
    <paragraph line="557"><bold>Māhaṃ kāmehi saṃgacchi</bold>nti ahaṃ kadācipi kāmehi na samāgaccheyyaṃ. Kasmāti ce āha <pageBreak edition="V" number="0.0268" /> – <bold>‘‘yesu tāṇaṃ na vijjatī’’</bold>tiādi, yesu kāmesu upaparikkhiyamānesu ekasmimpi anatthaparittāṇaṃ nāma natthi. <bold>Aggikkhandhūpamā</bold> mahābhitāpaṭṭhena. <bold>Dukhā</bold> dukkhamaṭṭhena.</paragraph>
    <paragraph line="558"><bold>Paripantho esa bhayo</bold> yadidaṃ kāmā nāma aviditavipulānatthāvahattā. <bold>Savighāto</bold> cittavighātakarattā. <bold>Sakaṇṭako</bold> vinivijjhanattā. <bold>Gedho suvisamo ceso</bold>ti giddhihetutāya gedho. Suṭṭhu visamo mahāpalibodho so. Duratikkamanaṭṭhena <bold>mahanto. Mohanāmukho</bold> mucchāpattihetuto.</paragraph>
    <paragraph line="559"><bold>Upasaggo bhīmarūpo</bold>ti atibhiṃsanakasabhāvo, mahanto <pageBreak edition="P" number="0.0243" /> devatūpasaggo viya anatthakādidukkhāvahanato. <bold>Sappasirūpamā kāmā</bold> sappaṭibhayaṭṭhena.</paragraph>
    <paragraph line="560"><bold>Kāmapaṅkena sattā</bold>ti kāmasaṅkhātena paṅkena sattā laggā.</paragraph>
    <paragraph line="561"><bold>Duggatigamanaṃ magga</bold>nti nirayādiapāyagāminaṃ maggaṃ. <bold>Kāmahetuka</bold>nti kāmopabhogahetukaṃ. <bold>Bahu</bold>nti pāṇātipātādibhedena bahuvidhaṃ. <bold>Rogamāvaha</bold>nti rujjanaṭṭhena rogasaṅkhātassa diṭṭhadhammikādibhedassa dukkhassa āvahanakaṃ.</paragraph>
    <paragraph line="562"><bold>Eva</bold>nti ‘‘amittā vadhakā’’tiādinā vuttappakārena. <bold>Amittajananā</bold>ti amittabhāvassa nibbattanakā. <bold>Tāpanā</bold>ti santāpanakā, tapanīyāti attho. <bold>Saṃkilesikā</bold>ti saṃkilesāvahā. <bold>Lokāmisā</bold>ti loke āmisabhūtā. <bold>Bandhaniyā</bold>ti bandhabhūtehi saṃyojanehi vaḍḍhitabbā, saṃyojaniyāti attho. <bold>Maraṇabandhanā</bold>ti bhavādīsu nibbattinimittatāya pavattakāraṇato ca maraṇavibandhanā.</paragraph>
    <paragraph line="563"><bold>Ummādanā</bold>ti <pageBreak edition="M" number="0.0251" /> vipariṇāmadhammānaṃ viyogavasena sokummādakarā, vaḍḍhiyā vā uparūparimadāvahā. <bold>Ullapanā</bold>ti ‘‘aho sukhaṃ aho sukha’’nti uddhaṃ uddhaṃ lapāpanakā. ‘‘Ullolanā’’tipi pāṭho, bhattapiṇḍanimittaṃ naṅguṭṭhaṃ ullolento sunakho viya āmisahetu satte uparūparilālanā, parābhavāvaññātapāpanakāti attho. <bold>Cittappamāthino</bold>ti pariḷāhuppādanādinā sampati āyatiñca cittassa pamathanasīlā. ‘‘Cittappamaddino’’ti vā pāṭho, so evattho. Ye pana ‘‘cittappamādino’’ti vadanti, tesaṃ cittassa pamādāvahāti attho. <bold>Saṃkilesāyā</bold>ti vibādhanāya <pageBreak edition="V" number="0.0269" /> upatāpanāya vā. <bold>Khippaṃ mārena oḍḍita</bold>nti kāmā nāmete mārena oḍḍitaṃ kuminanti daṭṭhabbā sattānaṃ anatthāvahanato.</paragraph>
    <paragraph line="564"><bold>Anantādīnavā</bold>ti ‘‘lobhanaṃ madanañceta’’ntiādinā, ‘‘idha sītassa purakkhato uṇhassa purakkhato’’tiādinā (ma. ni. 1.167) ca dukkhakkhandhasuttādīsu vuttanayena apariyantādīnavā bahudosā. <bold>Bahudukkhā</bold>ti āpāyikādibahuvidhadukkhānubandhā. <bold>Mahāvisā</bold>ti kaṭukāsayhaphalatāya halāhalādimahāvisasadisā <pageBreak edition="P" number="0.0244" />. <bold>Appassādā</bold>ti satthadhārāgatamadhubindu viya parittassādā. <bold>Raṇakarā</bold>ti sārāgādisaṃvaḍḍhakā. <bold>Sukkapakkhavisosanā</bold>ti sattānaṃ anavajjakoṭṭhāsassa vināsakā.</paragraph>
    <paragraph line="565"><bold>Sāha</bold>nti sā ahaṃ, heṭṭhā vuttanayeneva satthu santike dhammaṃ sutvā paṭiladdhasaddhā kāme pahāya pabbajitvā ṭhitāti attho. <bold>Etādisa</bold>nti evarūpaṃ vuttappakāraṃ. <bold>Katvā</bold>ti iti katvā, yathāvuttakāraṇenāti attho. <bold>Na taṃ paccāgamissāmī</bold>ti taṃ mayā pubbe vantakāme puna na paribhuñjissāmi. <bold>Nibbānābhiratā sadā</bold>ti yasmā pabbajitakālato paṭṭhāya sabbakālaṃ nibbānābhiratā, tasmā na taṃ paccāgamissāmīti yojanā.</paragraph>
    <paragraph line="566"><bold>Raṇaṃ taritvā kāmāna</bold>nti kāmānaṃ raṇaṃ taritvā, tañca mayā kātabbaṃ ariyamaggasaṃpahāraṃ katvā. <bold>Sītibhāvābhikaṅkhinī</bold>ti sabbakilesadarathapariḷāhavūpasamena sītibhāvasaṅkhātaṃ arahattaṃ abhikaṅkhantī. <bold>Sabbasaṃyojanakkhaye</bold>ti sabbesaṃ saṃyojanānaṃ khayabhūte nibbāne abhiratā.</paragraph>
    <paragraph line="567"><bold>Yena</bold><pageBreak edition="M" number="0.0252" /><bold>tiṇṇā mahesino</bold>ti yena ariyamaggena buddhādayo mahesino saṃsāramahoghaṃ tiṇṇā, ahampi tehi gatamaggaṃ anugacchāmi, sīlādipaṭipattiyā anupāpuṇāmīti attho.</paragraph>
    <paragraph line="568"><bold>Dhammaṭṭha</bold>nti ariyaphaladhamme ṭhitaṃ. <bold>Aneja</bold>nti paṭippassaddha ejatāya anejanti laddhanāmaṃ aggaphalaṃ. <bold>Upasampajjā</bold>ti sampādetvā aggamaggādhigamena adhigantvā. <bold>Jhāyatī</bold>ti tameva phalajjhānaṃ upanijjhāyati.</paragraph>
    <paragraph line="569"><bold>Ajjaṭṭhamī pabbajitā</bold>ti pabbajitā hutvā pabbajitato paṭṭhāya ajja aṭṭhamadivaso, ito atīte <pageBreak edition="V" number="0.0270" /> aṭṭhamiyaṃ pabbajitāti attho. <bold>Saddhā</bold>ti saddhāsampannā. <bold>Saddhammasobhanā</bold>ti saddhammādhigamena sobhanā.</paragraph>
    <paragraph line="570"><bold>Bhujissā</bold>ti <pageBreak edition="P" number="0.0245" /> dāsabhāvasadisānaṃ kilesānaṃ pahānena bhujissā. Kāmacchandādiiṇāpagamena <bold>aṇaṇā</bold>.</paragraph>
    <paragraph line="571">Imā kira tisso gāthā pabbajitvā aṭṭhame divase arahattaṃ patvā aññatarasmiṃ rukkhamūle phalasamāpattiṃ samāpajjitvā nisinnaṃ theriṃ bhikkhūnaṃ dassetvā pasaṃsantena bhagavatā vuttā.</paragraph>
    <paragraph line="572">Atha sakko devānamindo taṃ pavattiṃ dibbena cakkhunā disvā ‘‘evaṃ satthārā pasaṃsīyamānā ayaṃ therī yasmā devehi ca payirupāsitabbā’’ti tāvadeva tāvatiṃsehi devehi saddhiṃ upasaṅkamitvā abhivādetvā añjaliṃ paggayha aṭṭhāsi. Taṃ sandhāya saṅgītikārehi vuttaṃ –</paragraph>
    <gatha1 line="573">‘‘Taṃ sakko devasaṅghena, upasaṅkamma iddhiyā;</gatha1>
    <gathalast line="574">Namassati bhūtapati, subhaṃ kammāradhītara’’nti.</gathalast>
    <paragraph line="575">Tattha tīsu kāmabhavesu bhūtānaṃ sattānaṃ pati issaroti katvā <bold>bhūtapatī</bold>ti laddhanāmo sakko devarājā devasaṅghena saddhiṃ taṃ subhaṃ kammāradhītaraṃ attano deviddhiyā upasaṅkamma namassati, pañcapatiṭṭhitena vandatīti attho.</paragraph>
    <centered line="576">Subhākammāradhītutherīgāthāvaṇṇanā niṭṭhitā.</centered>
    <centered line="577">Vīsatinipātavaṇṇanā niṭṭhitā.</centered>
  </content>
</document>