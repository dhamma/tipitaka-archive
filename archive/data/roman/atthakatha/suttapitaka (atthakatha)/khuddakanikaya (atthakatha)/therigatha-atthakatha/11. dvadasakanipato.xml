<?xml version="1.0"?>
<document>
<metadata>
<normativeSource>http://tipitaka.org/romn/cscd/s0509a.att10.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/11. dvadasakanipato.xml</archivePath>
<titlePath>11. Dvādasakanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">11. Dvādasakanipāto</chapter>
<subhead line="2">1. Uppalavaṇṇātherīgāthāvaṇṇanā</subhead>
<paragraph line="3">Dvādasakanipāte <pageBreak edition="M" number="0.0190" /><pageBreak edition="V" number="0.0206" /><bold>ubho mātā ca dhītā cā</bold>tiādikā uppalavaṇṇāya theriyā gāthā. Ayampi padumuttarassa bhagavato kāle haṃsavatīnagare kulagehe nibbattitvā viññutaṃ patvā, mahājanena saddhiṃ satthu santikaṃ gantvā, dhammaṃ <pageBreak edition="P" number="0.0183" /> suṇantī satthāraṃ ekaṃ bhikkhuniṃ iddhimantānaṃ aggaṭṭhāne ṭhapentaṃ disvā sattāhaṃ buddhappamukhassa bhikkhusaṅghassa mahādānaṃ datvā taṃ ṭhānantaraṃ patthesi. Sā yāvajīvaṃ kusalaṃ katvā devamanussesuṃ saṃsarantī kassapabuddhakāle bārāṇasinagare kikissa kāsirañño gehe paṭisandhiṃ gahetvā sattannaṃ bhaginīnaṃ abbhantarā hutvā vīsativassasahassāni brahmacariyaṃ caritvā bhikkhusaṅghassa pariveṇaṃ katvā devaloke nibbattā.</paragraph>
<paragraph line="4">Tato cavitvā puna manussalokaṃ āgacchantī ekasmiṃ gāmake sahatthā kammaṃ katvā jīvanakaṭṭhāne nibbattā. Sā ekadivasaṃ khettakuṭiṃ gacchantī antarāmagge ekasmiṃ sare pātova pupphitaṃ padumapupphaṃ disvā taṃ saraṃ oruyha tañceva pupphaṃ lājapakkhipanatthāya paduminipattañca gahetvā kedāre sālisīsāni chinditvā kuṭikāya nisinnā lāje bhajjitvā pañca lājasatāni katvā ṭhapesi. Tasmiṃ khaṇe gandhamādanapabbate nirodhasamāpattito vuṭṭhito eko paccekabuddho āgantvā tassā avidūre ṭhāne aṭṭhāsi. Sā paccekabuddhaṃ disvā lājehi saddhiṃ padumapupphaṃ gahetvā, kuṭito oruyha lāje paccekabuddhassa patte pakkhipitvā padumapupphena pattaṃ pidhāya adāsi. Athassā paccekabuddhe thokaṃ gate etadahosi – ‘‘pabbajitā nāma pupphena anatthikā, ahaṃ pupphaṃ gahetvā piḷandhissāmī’’ti gantvā paccekabuddhassa hatthato pupphaṃ gahetvā puna cintesi – ‘‘sace, ayyo, pupphena anatthiko abhavissā, pattamatthake ṭhapetuṃ nādassa, addhā ayyassa attho bhavissatī’’ti puna gantvā pattamatthake ṭhapetvā paccekabuddhaṃ khamāpetvā, ‘‘bhante, imesaṃ me lājānaṃ nissandena lājagaṇanāya puttā assu, padumapupphassa nissandena nibbattanibbattaṭṭhāne pade pade padumapupphaṃ uṭṭhahatū’’ti patthanaṃ akāsi. Paccekubuddho tassā passantiyāva ākāsena <pageBreak edition="M" number="0.0191" /> gandhamādanapabbataṃ gantvā taṃ padumaṃ nandamūlakapabbhāre paccekabuddhānaṃ akkamanasopānasamīpe pādapuñchanaṃ katvā ṭhapesi.</paragraph>
<paragraph line="5">Sāpi <pageBreak edition="V" number="0.0207" /> tassa kammassa nissandena devaloke paṭisandhiṃ gaṇhi. Nibbattakālato paṭṭhāya cassā pade pade mahāpadumapupphaṃ uṭṭhāsi. Sā tato cavitvā pabbatapāde ekasmiṃ <pageBreak edition="P" number="0.0184" /> padumasare padumagabbhe nibbatti. Taṃ nissāya eko tāpaso vasati. So pātova mukhadhovanatthāya saraṃ gantvā taṃ pupphaṃ disvā cintesi – ‘‘idaṃ pupphaṃ sesehi mahantataraṃ, sesāni ca pupphitāni idaṃ makulitameva, bhavitabbamettha kāraṇenā’’ti udakaṃ otaritvā taṃ pupphaṃ gaṇhi. Taṃ tena gahitamattameva pupphitaṃ. Tāpaso antopadumagabbhe nipannadārikaṃ addasa. Diṭṭhakālato paṭṭhāya ca dhītusinehaṃ labhitvā padumeneva saddhiṃ paṇṇasālaṃ netvā mañcake nipajjāpesi. Athassā puññānubhāvena aṅguṭṭhake khīraṃ nibbatti. So tasmiṃ pupphe milāte aññaṃ navaṃ pupphaṃ āharitvā taṃ nipajjāpesi. Athassā ādhāvanavidhāvanena kīḷituṃ samatthakālato paṭṭhāya padavāre padavāre padumapupphaṃ uṭṭhāti, kuṅkumarāsissa viya assā sarīravaṇṇo hoti. Sā apattā devavaṇṇaṃ, atikkantā mānusavaṇṇaṃ ahosi. Sā pitari phalāphalatthāya gate paṇṇasālāyaṃ ohiyati.</paragraph>
<paragraph line="6">Athekadivasaṃ tassā vayappattakāle pitari phalāphalatthāya gate eko vanacarako taṃ disvā cintesi – ‘‘manussānaṃ nāma evaṃvidhaṃ rūpaṃ natthi, vīmaṃsissāmi na’’nti tāpasassa āgamanaṃ udikkhanto nisīdi. Sā pitari āgacchante paṭipathaṃ gantvā tassa hatthato kājakamaṇḍaluṃ aggahesi, āgantvā nisinnassa cassa attano karaṇavattaṃ dassesi. Tadā so vanacarako manussabhāvaṃ ñatvā tāpasaṃ abhivādetvā nisīdi. Tāpaso taṃ vanacarakaṃ vanamūlaphalehi ca pānīyena ca nimantetvā, ‘‘bho purisa, imasmiṃyeva ṭhāne vasissasi, udāhu gamissasī’’ti pucchi. ‘‘Gamissāmi, bhante, idha kiṃ karissāmī’’ti? ‘‘Idaṃ tayā diṭṭhakāraṇaṃ etto gantvā akathetuṃ sakkhissasī’’ti? ‘‘Sace, ayyo, na icchati, kiṃkāraṇā kathessāmī’’ti tāpasaṃ vanditvā puna āgamanakāle maggasañjānanatthaṃ sākhāsaññañca rukkhasaññañca karonto pakkāmi.</paragraph>
<paragraph line="7">So <pageBreak edition="M" number="0.0192" /> bārāṇasiṃ gantvā rājānaṃ addasa. Rājā ‘‘kasmā āgatosī’’ti pucchi. ‘‘Ahaṃ, deva, tumhākaṃ vanacarako pabbatapāde acchariyaṃ itthiratanaṃ disvā āgatomhī’’ti sabbaṃ pavattiṃ kathesi. So tassa vacanaṃ sutvā vegena pabbatapādaṃ gantvā avidūre ṭhāne khandhāvāraṃ nivāsetvā vanacarakena ceva <pageBreak edition="P" number="0.0185" /> aññehi ca purisehi saddhiṃ tāpasassa bhattakiccaṃ katvā nisinnavelāya tattha gantvā abhivādetvā paṭisanthāraṃ katvā ekamantaṃ nisīdi. Rājā tāpasassa <pageBreak edition="V" number="0.0208" /> pabbajitaparikkhārabhaṇḍaṃ pādamūle ṭhapetvā, ‘‘bhante, imasmiṃ ṭhāne kiṃ karoma, gamissāmā’’ti āha. ‘‘Gaccha, mahārājā’’ti. ‘‘Āma, gacchāmi, bhante, ayyassa pana samīpe visabhāgaparisā atthī’’ti assumhā, asāruppā esā pabbajitānaṃ, mayā saddhiṃ gacchatu, bhanteti. Manussānaṃ nāma cittaṃ duttosayaṃ, kathaṃ bahūnaṃ majjhe vasissatīti? Amhākaṃ rucitakālato paṭṭhāya sesānaṃ jeṭṭhakaṭṭhāne ṭhapetvā paṭijaggissāma, bhanteti.</paragraph>
<paragraph line="8">So rañño kathaṃ sutvā daharakāle gahitanāmavaseneva, ‘‘amma, padumavatī’’ti dhītaraṃ pakkosi. Sā ekavacaneneva paṇṇasālato nikkhamitvā pitaraṃ abhivādetvā aṭṭhāsi. Atha naṃ pitā āha – ‘‘tvaṃ, amma, vayappattā, imasmiṃ ṭhāne raññā diṭṭhakālato paṭṭhāya vasituṃ ayuttā, raññā saddhiṃ gaccha, ammā’’ti. Sā ‘‘sādhu, tātā’’ti pitu vacanaṃ sampaṭicchitvā abhivādetvā rodamānā aṭṭhāsi. Rājā ‘‘imissā pitu cittaṃ gaṇhissāmī’’ti tasmiṃyeva ṭhāne kahāpaṇarāsimhi ṭhapetvā abhisekaṃ akāsi. Atha naṃ gahetvā attano nagaraṃ ānetvā āgatakālato paṭṭhāya sesitthiyo anoloketvā tāya saddhiṃyeva ramati. Tā itthiyo issāpakatā taṃ rañño antare paribhinditukāmā evamāhaṃsu – ‘‘nāyaṃ, mahārāja, manussajātikā, kahaṃ nāma tumhehi manussānaṃ vicaraṇaṭṭhāne padumāni uṭṭhahantāni diṭṭhapubbāni, addhā ayaṃ yakkhinī, nīharatha naṃ, mahārājā’’ti. Rājā tāsaṃ kathaṃ sutvā tuṇhī ahosi.</paragraph>
<paragraph line="9">Athassāparena samayena paccanto kupito. So ‘‘garugabbhā padumavatī’’ti nagare ṭhapetvā paccantaṃ agamāsi. Atha tā itthiyo tassā upaṭṭhāyikāya lañjaṃ datvā ‘‘imissā dārakaṃ jātamattameva apanetvā <pageBreak edition="M" number="0.0193" /> ekaṃ dārughaṭikaṃ lohitena makkhitvā santike ṭhapehī’’ti āhaṃsu. Padumavatiyāpi nacirasseva gabbhavuṭṭhānaṃ ahosi. Mahāpadumakumāro ekakova kucchiyaṃ paṭisandhiṃ gaṇhi. Avasesā ekūnapañcasatā dārakā mahāpadumakumārassa mātukucchito nikkhamitvā nipannakāle saṃsedajā hutvā nibbattiṃsu. Athassā ‘‘na tāva ayaṃ satiṃ <pageBreak edition="P" number="0.0186" /> paṭilabhatī’’ti ñatvā sā upaṭṭhāyikā ekaṃ dārughaṭikaṃ lohitena makkhitvā samīpe ṭhapetvā tāsaṃ itthīnaṃ saññaṃ adāsi. Tāpi pañcasatā itthiyo ekekā ekekaṃ dārakaṃ gahetvā cundakārakānaṃ santikaṃ pesetvā karaṇḍake āharāpetvā attanā attanā gahitadārake tattha nipajjāpetvā bahi lañchanaṃ katvā ṭhapayiṃsu.</paragraph>
<paragraph line="10">Padumavatīpi kho saññaṃ labhitvā taṃ upaṭṭhāyikaṃ ‘‘kiṃ vijātamhi, ammā’’ti pucchi. Sā <pageBreak edition="V" number="0.0209" /> taṃ santajjetvā ‘‘kuto tvaṃ dārakaṃ labhissasī’’ti vatvā ‘‘ayaṃ tava kucchito nikkhantadārako’’ti lohitamakkhitaṃ dārughaṭikaṃ purato ṭhapesi. Sā taṃ disvā domanassappattā ‘‘sīghaṃ taṃ phāletvā apanehi, sace koci passeyya, lajjitabbaṃ bhaveyyā’’ti āha. Sā tassā kathaṃ sutvā atthakāmā viya dārughaṭikaṃ phāletvā uddhane pakkhipi.</paragraph>
<paragraph line="11">Rājāpi paccantato āgantvā nakkhattaṃ paṭimānento bahinagare khandhāvāraṃ bandhitvā nisīdi. Atha tā pañcasatā itthiyo rañño paccuggamanaṃ āgantvā āhaṃsu – ‘‘tvaṃ, mahārāja, na amhākaṃ saddahasi, amhehi vuttaṃ akāraṇaṃ viya hoti, tvaṃ mahesiyā upaṭṭhāyikaṃ pakkosāpetvā paṭipuccha, dārughaṭikaṃ te devī vijātā’’ti. Rājā taṃ kāraṇaṃ anupaparikkhitvāva ‘‘amanussajātikā bhavissatī’’ti taṃ gehato nikkaḍḍhi. Tassā rājagehato saha nikkhamaneneva padumapupphāni antaradhāyiṃsu, sarīracchavīpi vivaṇṇā ahosi. Sā ekikāva antaravīthiyā pāyāsi. Atha naṃ ekā vayappattā mahallikā itthī disvā dhītusinehaṃ uppādetvā ‘‘kahaṃ gacchasi, ammā’’ti āha. ‘‘Āgantukamhi, vasanaṭṭhānaṃ olokentī vicarāmī’’ti. ‘‘Idhāgaccha, ammā’’ti vasanaṭṭhānaṃ datvā bhojanaṃ paṭiyādesi.</paragraph>
<paragraph line="12">Tassā imināva niyāmena tattha vasamānāya tā pañcasatā itthiyo ekacittā hutvā rājānaṃ āhaṃsu – ‘‘mahārāja, tumhesu yuddhaṃ <pageBreak edition="M" number="0.0194" /> gatesu amhehi gaṅgādevatāya ‘amhākaṃ deve vijitasaṅgāme āgate balikammaṃ katvā udakakīḷaṃ karissāmā’ti patthitaṃ atthi, etamatthaṃ, deva, jānāpemā’’ti. Rājā tāsaṃ vacanena tuṭṭho gaṅgāya udakakīḷaṃ kātuṃ agamāsi. Tāpi attanā attanā gahitakaraṇḍakaṃ paṭicchannaṃ katvā ādāya nadiṃ gantvā tesaṃ karaṇḍakānaṃ paṭicchādanatthaṃ pārupitvā pārupitvā udake patitvā karaṇḍake vissajjesuṃ <pageBreak edition="P" number="0.0187" />. Tepi kho karaṇḍakā sabbe saha gantvā heṭṭhāsote pasāritajālamhi laggiṃsu. Tato udakakīḷaṃ kīḷitvā rañño uttiṇṇakāle jālaṃ ukkhipantā te karaṇḍake disvā rañño santikaṃ ānayiṃsu.</paragraph>
<paragraph line="13">Rājā karaṇḍake oloketvā ‘‘kiṃ, tātā, karaṇḍakesū’’ti āha. ‘‘Na jānāma, devā’’ti. So te karaṇḍake vivarāpetvā olokento paṭhamaṃ mahāpadumakumārassa karaṇḍakaṃ vivarāpesi. Tesaṃ pana sabbesampi karaṇḍakesu nipajjāpitadivasesuyeva puññiddhiyā aṅguṭṭhato khīraṃ nibbatti. Sakko devarājā tassa rañño nikkaṅkhabhāvatthaṃ antokaraṇḍake akkharāni likhāpesi – ‘‘ime kumārā padumavatiyā kucchimhi nibbattā bārāṇasirañño puttā, atha ne padumavatiyā <pageBreak edition="V" number="0.0210" /> sapattiyo pañcasatā itthiyo karaṇḍakesu pakkhipitvā udake khipiṃsu, rājā imaṃ kāraṇaṃ jānātū’’ti. Karaṇḍake vivaṭamatte rājā akkharāni vācetvā dārake disvā mahāpadumakumāraṃ ukkhipitvā vegena rathe yojetvā ‘‘asse kappetha, ahaṃ ajja antonagaraṃ pavisitvā ekaccānaṃ mātugāmānaṃ piyaṃ karissāmī’’ti pāsādavaraṃ āruyha hatthigīvāya sahassabhaṇḍikaṃ ṭhapetvā nagare bheriṃ carāpesi – ‘‘yo padumavatiṃ passati, so imaṃ sahassaṃ gaṇhātū’’ti.</paragraph>
<paragraph line="14">Taṃ kathaṃ sutvā padumavatī mātu saññaṃ adāsi – ‘‘hatthigīvato sahassaṃ gaṇha, ammā’’ti. ‘‘Nāhaṃ evarūpaṃ gaṇhituṃ visahāmī’’ti āha. Sā dutiyampi tatiyampi vutte ‘‘kiṃ vatvā gaṇhāmi, ammā’’ti āha. ‘‘‘Mama dhītā padumavatiṃ deviṃ passatī’ti vatvā gaṇhāhī’’ti. Sā ‘‘yaṃ vā taṃ vā hotū’’ti gantvā sahassacaṅkoṭakaṃ gaṇhi. Atha naṃ manussā pucchiṃsu – ‘‘padumavatiṃ deviṃ passasi, ammā’’ti? ‘‘Ahaṃ na passāmi, dhītā kira me passatī’’ti āha. Te ‘‘kahaṃ pana sā, ammā’’ti vatvā tāya saddhiṃ gantvā <pageBreak edition="M" number="0.0195" /> padumavatiṃ sañjānitvā pādesu nipatiṃsu. Tasmiṃ kāle sā ‘‘padumavatī devī aya’’nti ñatvā ‘‘bhāriyaṃ vata itthiyā kammaṃ kataṃ, yā evaṃvidhassa rañño mahesī samānā evarūpe ṭhāne nirārakkhā vasī’’ti āha.</paragraph>
<paragraph line="15">Tepi rājapurisā padumavatiyā nivesanaṃ setasāṇīhi parikkhipāpetvā dvāre <pageBreak edition="P" number="0.0188" /> ārakkhaṃ ṭhapetvā gantvā rañño ārocesuṃ. Rājā suvaṇṇasivikaṃ pesesi. Sā ‘‘ahaṃ evaṃ na gamissāmi, mama vasanaṭṭhānato paṭṭhāya yāva rājagehaṃ etthantare varapotthakacittattharaṇe attharāpetvā upari suvaṇṇatārakavicittaṃ celavitānaṃ bandhāpetvā pasādhanatthāya sabbālaṅkāresu pahitesu padasāva gamissāmi, evaṃ me nāgarā sampattiṃ passissantī’’ti āha. Rājā ‘‘padumavatiyā yathāruciṃ karothā’’ti āha. Tato padumavatī sabbapasādhanaṃ pasādhetvā ‘‘rājagehaṃ gamissāmī’’ti maggaṃ paṭipajji. Athassā akkantaakkantaṭṭhāne varapotthakacittattharaṇāni bhinditvā padumapupphāni uṭṭhahiṃsu. Sā mahājanassa attano sampattiṃ dassetvā rājanivesanaṃ āruyha sabbepi te celacittattharaṇe tassā mahallikāya posāvanikamūlaṃ katvā dāpesi.</paragraph>
<paragraph line="16">Rājāpi kho tā pañcasatā itthiyo pakkosāpetvā ‘‘imāyo te, devi, dāsiyo katvā demī’’ti āha. ‘‘Sādhu, mahārāja, etāsaṃ mayhaṃ dinnabhāvaṃ sakalanagare jānāpehī’’ti. Rājā nagare <pageBreak edition="V" number="0.0211" /> bheriṃ carāpesi ‘‘padumavatiyā dubbhikā pañcasatā itthiyo etissāva dāsiyo katvā dinnā’’ti. Sā ‘‘tāsaṃ sakalanāgarena dāsibhāvo sallakkhito’’ti ñatvā ‘‘ahaṃ mama dāsiyo bhujissā kātuṃ labhāmi, devā’’ti rājānaṃ pucchi. ‘‘Tava icchā, devī’’ti. ‘‘Evaṃ sante tameva bhericārikaṃ pakkosāpetvā – ‘padumavatideviyā attano dāsiyo katvā dinnā pañcasatā itthiyo sabbāva bhujissā katā’ti puna bheriṃ carāpethā’’ti āha. Sā tāsaṃ bhujissabhāve kate ekūnāni pañcaputtasatāni tāsaṃyeva hatthe posanatthāya datvā sayaṃ mahāpadumakumāraṃyeva gaṇhi.</paragraph>
<paragraph line="17">Athāparabhāge tesaṃ kumārānaṃ kīḷanavaye sampatte rājā uyyāne nānāvidhaṃ kīḷanaṭṭhānaṃ kāresi. Te attano soḷasavassuddesikakāle sabbeva ekato hutvā uyyāne padumasañchannāya maṅgalapokkharaṇiyā <pageBreak edition="M" number="0.0196" /> kīḷantā navapadumāni pupphitāni purāṇapadumāni ca vaṇṭato patantāni disvā ‘‘imassa tāva anupādinnakassa evarūpā jarā pāpuṇāti, kimaṅgaṃ pana amhākaṃ sarīrassa. Idampi hi evaṃgatikameva bhavissatī’’ti ārammaṇaṃ gahetvā sabbeva paccekabodhiñāṇaṃ nibbattetvā uṭṭhāyuṭṭhāya padumakaṇṇikāsu pallaṅkena nisīdiṃsu.</paragraph>
<paragraph line="18">Atha tehi <pageBreak edition="P" number="0.0189" /> saddhiṃ gatarājapurisā bahugataṃ divasaṃ ñatvā ‘‘ayyaputtā, tumhākaṃ velaṃ jānāthā’’ti āhaṃsu. Te tuṇhī ahesuṃ. Purisā gantvā rañño ārocesuṃ – ‘‘kumārā, deva, padumakaṇṇikāsu nisinnā, amhesu kathentesupi vacībhedaṃ na karontī’’ti. ‘‘Yathāruciyā nesaṃ nisīdituṃ dethā’’ti. Te sabbarattiṃ gahitārakkhā padumakaṇṇikāsu nisinnaniyāmeneva aruṇaṃ uṭṭhāpesuṃ. Purisā punadivase upasaṅkamitvā ‘‘devā, velaṃ jānāthā’’ti āhaṃsu. ‘‘Na mayaṃ devā, paccekabuddhā nāma mayaṃ amhā’’ti. ‘‘Ayyā, tumhe bhāriyaṃ kathaṃ kathetha, paccekabuddhā nāma tumhādisā na honti, dvaṅgulakesamassudharā kāye paṭimukkaaṭṭhaparikkhārā hontī’’ti. Te dakkhiṇahatthena sīsaṃ parāmasiṃsu, tāvadeva gihiliṅgaṃ antaradhāyi. Aṭṭha parikkhārā kāye paṭimukkā ca ahesuṃ. Tato passantasseva mahājanassa ākāsena nandamūlakapabbhāraṃ agamaṃsu.</paragraph>
<paragraph line="19">Sāpi kho padumavatī devī ‘‘ahaṃ bahuputtā hutvā niputtā jātā’’ti hadayasokaṃ patvā teneva sokena kālaṅkatvā rājagahanagare dvāragāmake sahatthena kammaṃ katvā jīvanaṭṭhāne nibbatti. Athāparabhāge kulagharaṃ gatā ekadivasaṃ sāmikassa khettaṃ yāguṃ haramānā tesaṃ attano puttānaṃ antare aṭṭha paccekabuddhe bhikkhācāravelāya ākāsena gacchante disvā sīghaṃ sīghaṃ gantvā sāmikassa ārocesi – ‘‘passa, ayya, paccekabuddhe, ete nimantetvā bhojessāmā’’ti <pageBreak edition="V" number="0.0212" />. So āha – ‘‘samaṇasakuṇā nāmete aññatthāpi evaṃ caranti, na ete paccekabuddhā’’ti te tesaṃ kathentānaṃyeva avidūre ṭhāne otariṃsu. Sā itthī taṃ divasaṃ attano bhattakhajjabhojanaṃ tesaṃ datvā ‘‘svepi aṭṭha janā mayhaṃ bhikkhaṃ gaṇhathā’’ti āha. ‘‘Sādhu, upāsike, tava sakkāro ettakova hotu, āsanāni ca aṭṭheva hontu, aññepi bahū paccekabuddhe <pageBreak edition="M" number="0.0197" /> disvā tava cittaṃ pasīdeyyāsī’’ti. Sā punadivase aṭṭha āsanāni paññāpetvā aṭṭhannaṃ sakkārasammānaṃ paṭiyādetvā nisīdi.</paragraph>
<paragraph line="20">Nimantitapaccekabuddhā sesānaṃ saññaṃ adaṃsu – ‘‘mārisā ajja aññattha agantvā sabbeva tumhākaṃ mātu saṅgahaṃ karothā’’ti. Te tesaṃ vacanaṃ sutvā <pageBreak edition="P" number="0.0190" /> sabbeva ekato ākāsena āgantvā mātugharadvāre pāturahesuṃ. Sāpi paṭhamaṃ laddhasaññatāya bahūpi disvā na kampittha. Sabbepi te gehaṃ pavesetvā āsanesu nisīdāpesi. Tesu paṭipāṭiyā nisīdantesu navamo aññāni aṭṭha āsanāni māpetvā sayaṃ dhurāsane nisīdati, yāva āsanāni vaḍḍhanti, tāva gehaṃ vaḍḍhati. Evaṃ tesu sabbesupi nisinnesu sā itthī aṭṭhannaṃ paccekabuddhānaṃ paṭiyāditaṃ sakkāraṃ pañcasatānampi yāvadatthaṃ datvā aṭṭha nīluppalahatthake āharitvā nimantitapaccekabuddhānaṃyeva pādamūle ṭhapetvā āha – ‘‘mayhaṃ, bhante, nibbattanibbattaṭṭhāne sarīravaṇṇo imesaṃ nīluppalānaṃ antogabbhavaṇṇo viya hotū’’ti patthanaṃ akāsi. Paccekabuddhā mātu anumodanaṃ katvā gandhamādanaṃyeva agamaṃsu.</paragraph>
<paragraph line="21">Sāpi yāvajīvaṃ kusalaṃ katvā tato cutā devaloke nibbattitvā imasmiṃ buddhuppāde sāvatthiyaṃ seṭṭhikule paṭisandhiṃ gaṇhi. Nīluppalagabbhasamānavaṇṇatāya cassā <bold>uppalavaṇṇā</bold>tveva nāmaṃ akaṃsu. Athassā vayappattakāle sakalajambudīpe rājāno ca seṭṭhino ca seṭṭhissa santikaṃ dūtaṃ pahiṇiṃsu ‘‘dhītaraṃ amhākaṃ detū’’ti. Apahiṇanto nāma nāhosi. Tato seṭṭhi cintesi – ‘‘ahaṃ sabbesaṃ manaṃ gahetuṃ na sakkhissāmi, upāyaṃ panekaṃ karissāmī’’ti dhītaraṃ pakkosāpetvā ‘‘pabbajituṃ, amma, sakkhissasī’’ti āha. Tassā pacchimabhavikattā pitu vacanaṃ sīse āsittasatapākatelaṃ viya ahosi. Tasmā pitaraṃ ‘‘pabbajissāmi, tātā’’ti āha. So tassā sakkāraṃ katvā bhikkhunupassayaṃ netvā pabbājesi. Tassā acirapabbajitāya eva uposathāgāre kālavāro pāpuṇi. Sā padīpaṃ jāletvā uposathāgāraṃ sammajjitvā dīpasikhāya nimittaṃ gaṇhitvā ṭhitāva punappunaṃ olokayamānā tejokasiṇārammaṇaṃ jhānaṃ nibbattetvā tadeva pādakaṃ katvā arahattaṃ pāpuṇi. Arahattaphalena saddhiṃyeva ca <pageBreak edition="M" number="0.0198" /> abhiññāpaṭisambhidāpi ijjhiṃsu. Visesato pana iddhivikubbane ciṇṇavasī <pageBreak edition="V" number="0.0213" /> ahosi. Tena vuttaṃ <bold>apadāne</bold> (apa. therī 2.2.uppalavaṇṇātherīapadāna, aññamaññavisadisaṃ) –</paragraph>
<gatha1 line="22">‘‘Padumuttaro nāma jino, sabbadhammāna pāragū;</gatha1>
<gathalast line="23">Ito satasahassamhi, kappe uppajji nāyako.</gathalast>
<gatha1 line="24">‘‘Tadāhaṃ haṃsavatiyaṃ, jātā seṭṭhikule ahuṃ;</gatha1>
<gathalast line="25">Nānāratanapajjote, mahāsukhasamappitā.</gathalast>
<gatha1 line="26">‘‘Upetvā <pageBreak edition="P" number="0.0191" /> taṃ mahāvīraṃ, assosiṃ dhammadesanaṃ;</gatha1>
<gathalast line="27">Tato jātappasādāhaṃ, upemi saraṇaṃ jinaṃ.</gathalast>
<gatha1 line="28">‘‘Bhagavā iddhimantīnaṃ, aggaṃ vaṇṇesi nāyako;</gatha1>
<gathalast line="29">Bhikkhuniṃ lajjiniṃ tādiṃ, samādhijhānakovidaṃ.</gathalast>
<gatha1 line="30">‘‘Tadā muditacittāhaṃ, taṃ ṭhānaṃ abhikaṅkhinī;</gatha1>
<gathalast line="31">Nimantitvā dasabalaṃ, sasaṅghaṃ lokanāyakaṃ.</gathalast>
<gatha1 line="32">‘‘Bhojayitvāna sattāhaṃ, datvāna ca ticīvaraṃ;</gatha1>
<gathalast line="33">Sattamālaṃ gahetvāna, uppalādevagandhikaṃ.</gathalast>
<gatha1 line="34">‘‘Satthu pāde ṭhapetvāna, ñāṇamhi abhipūjayiṃ;</gatha1>
<gathalast line="35">Nipacca sirasā pāde, idaṃ vacanamabraviṃ.</gathalast>
<gatha1 line="36">‘‘Yādisā vaṇṇitā vīra, ito aṭṭhamake muni;</gatha1>
<gathalast line="37">Tādisāhaṃ bhavissāmi, yadi sijjhati nāyaka.</gathalast>
<gatha1 line="38">‘‘Tadā avoca maṃ satthā, vissaṭṭhā hoti dārike;</gatha1>
<gathalast line="39">Anāgatamhi addhāne, lacchase taṃ manorathaṃ.</gathalast>
<gatha1 line="40">‘‘Satasahassito <pageBreak edition="V" number="0.0214" /> kappe, okkākakulasambhavo;</gatha1>
<gathalast line="41">Gotamo nāma gottena, satthā loke bhavissati.</gathalast>
<gatha1 line="42">‘‘Tassa dhammesu dāyādā, orasā dhammanimmitā;</gatha1>
<gathalast line="43">Nāmenuppalavaṇṇāti, rūpena ca yasassinī.</gathalast>
<gatha1 line="44">‘‘Abhiññāsu vasippattā, satthusāsanakārikā;</gatha1>
<gathalast line="45">Sabbāsavaparikkhīṇā, hessasī satthu sāvikā.</gathalast>
<gatha1 line="46">‘‘Tadāhaṃ <pageBreak edition="M" number="0.0199" /> muditā hutvā, yāvajīvaṃ tadā jinaṃ;</gatha1>
<gathalast line="47">Mettacittā paricariṃ, sasaṅghaṃ lokanāyakaṃ.</gathalast>
<gatha1 line="48">‘‘Tena kammena sukatena, cetanāpaṇidhīhi ca;</gatha1>
<gathalast line="49">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="50">‘‘Tato cutāhaṃ manuje, upapannā sayambhuno;</gatha1>
<gathalast line="51">Uppalehi paṭicchannaṃ, piṇḍapātamadāsahaṃ.</gathalast>
<gatha1 line="52">‘‘Ekanavutito kappe, vipassī nāma nāyako;</gatha1>
<gathalast line="53">Uppajji cārudassano, sabbadhammesu cakkhumā.</gathalast>
<gatha1 line="54">‘‘Seṭṭhidhītā tadā hutvā, bārāṇasipuruttame;</gatha1>
<gathalast line="55">Nimantetvāna sambuddhaṃ, sasaṅghaṃ lokanāyakaṃ.</gathalast>
<gatha1 line="56">‘‘Mahādānaṃ daditvāna, uppalehi vināyakaṃ;</gatha1>
<gathalast line="57">Pūjayitvā cetasāva, vaṇṇasobhaṃ apatthayiṃ.</gathalast>
<gatha1 line="58">‘‘Imamhi bhaddake kappe, brahmabandhu mahāyaso;</gatha1>
<gathalast line="59">Kassapo nāma gottena, uppajji vadataṃ varo.</gathalast>
<gatha1 line="60">‘‘Upaṭṭhāko <pageBreak edition="V" number="0.0215" /><pageBreak edition="P" number="0.0192" /> mahesissa, tadā āsi narissaro;</gatha1>
<gathalast line="61">Kāsirājā kikī nāma, bārāṇasipuruttame.</gathalast>
<gatha1 line="62">‘‘Tassāsiṃ dutiyā dhītā, samaṇaguttasavhayā;</gatha1>
<gathalast line="63">Dhammaṃ sutvā jinaggassa, pabbajjaṃ samarocayiṃ.</gathalast>
<gatha1 line="64">‘‘Anujāni na no tāto, agāreva tadā mayaṃ;</gatha1>
<gathalast line="65">Vīsavassasahassāni, vicarimha atanditā.</gathalast>
<gatha1 line="66">‘‘Komāribrahmacariyaṃ, rājakaññā sukhedhitā;</gatha1>
<gathalast line="67">Buddhopaṭṭhānaniratā, muditā sattadhītaro.</gathalast>
<gatha1 line="68">‘‘Samaṇī samaṇaguttā ca, bhikkhunī bhikkhudāyikā;</gatha1>
<gathalast line="69">Dhammā ceva sudhammā ca, sattamī saṅghadāyikā.</gathalast>
<gatha1 line="70">‘‘Ahaṃ khemā ca sappaññā, paṭācārā ca kuṇḍalā;</gatha1>
<gathalast line="71">Kisāgotamī dhammadinnā, visākhā hoti sattamī.</gathalast>
<gatha1 line="72">‘‘Tehi <pageBreak edition="M" number="0.0200" /> kammehi sukatehi, cetanāpaṇidhīhi ca;</gatha1>
<gathalast line="73">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="74">‘‘Tato cutā manussesu, upapannā mahākule;</gatha1>
<gathalast line="75">Pītaṃ maṭṭhaṃ varaṃ dussaṃ, adaṃ arahato ahaṃ.</gathalast>
<gatha1 line="76">‘‘Tato cutāriṭṭhapure, jātā vippakule ahaṃ;</gatha1>
<gathalast line="77">Dhītā tiriṭivacchassa, ummādantī manoharā.</gathalast>
<gatha1 line="78">‘‘Tato cutā janapade, kule aññatare ahaṃ;</gatha1>
<gathalast line="79">Pasūtā nātiphītamhi, sāliṃ gopemahaṃ tadā.</gathalast>
<gatha1 line="80">‘‘Disvā <pageBreak edition="V" number="0.0216" /> paccekasambuddhaṃ, pañcalājasatānihaṃ;</gatha1>
<gathalast line="81">Datvā padumacchannāni, pañca puttasatānihaṃ.</gathalast>
<gatha1 line="82">‘‘Patthayiṃ tepi patthesuṃ, madhuṃ datvā sayambhuno;</gatha1>
<gathalast line="83">Tato cutā araññehaṃ, ajāyiṃ padumodare.</gathalast>
<gatha1 line="84">‘‘Kāsirañño mahesīhaṃ, hutvā sakkatapūjitā;</gatha1>
<gathalast line="85">Ajaniṃ rājaputtānaṃ, anūnaṃ satapañcakaṃ.</gathalast>
<gatha1 line="86">‘‘Yadā te yobbanappattā, kīḷantā jalakīḷitaṃ;</gatha1>
<gathalast line="87">Disvā opattapadumaṃ, āsuṃ paccekanāyakā.</gathalast>
<gatha1 line="88">‘‘Sāhaṃ tehi vinābhūtā, sutavīrehi sokinī;</gatha1>
<gathalast line="89">Cutā isigilipasse, gāmakamhi ajāyihaṃ.</gathalast>
<gatha1 line="90">‘‘Yadā <pageBreak edition="P" number="0.0193" /> buddho sutamatī, sutānaṃ bhattunopi ca;</gatha1>
<gathalast line="91">Yāguṃ ādāya gacchantī, aṭṭha paccekanāyake.</gathalast>
<gatha1 line="92">‘‘Bhikkhāya gāmaṃ gacchante, disvā putte anussariṃ;</gatha1>
<gathalast line="93">Khīradhārā viniggacchi, tadā me puttapemasā.</gathalast>
<gatha1 line="94">‘‘Tato tesaṃ adaṃ yāguṃ, pasannā sehi pāṇibhi;</gatha1>
<gathalast line="95">Tato cutāhaṃ tidasaṃ, nandanaṃ upapajjahaṃ.</gathalast>
<gatha1 line="96">‘‘Anubhotvā sukhaṃ dukkhaṃ, saṃsaritvā bhavābhave;</gatha1>
<gathalast line="97">Tavatthāya mahāvīra, pariccattañca jīvitaṃ.</gathalast>
<gatha1 line="98">‘‘Dhītā <pageBreak edition="M" number="0.0201" /> tuyhaṃ mahāvīra, paññavanta jutindhara;</gatha1>
<gathalast line="99">Bahuñca dukkaraṃ kammaṃ, kataṃ me atidukkaraṃ.</gathalast>
<gatha1 line="100">‘‘Rāhulo <pageBreak edition="V" number="0.0217" /> ca ahañceva, nekajātisate bahū;</gatha1>
<gathalast line="101">Ekasmiṃ sambhave jātā, samānacchandamānasā.</gathalast>
<gatha1 line="102">‘‘Nibbatti ekato hoti, jātiyāpi ca ekato;</gatha1>
<gathalast line="103">Pacchime bhave sampatte, ubhopi nānāsambhavā.</gathalast>
<gatha1 line="104">‘‘Purimānaṃ jinaggānaṃ, saṅgamaṃ te nidassitaṃ;</gatha1>
<gathalast line="105">Adhikāraṃ bahuṃ mayhaṃ, tuyhatthāya mahāmuni.</gathalast>
<gatha1 line="106">‘‘Yaṃ mayā pūritaṃ kammaṃ, kusalaṃ sara me muni;</gatha1>
<gathalast line="107">Tavatthāya mahāvīra, puññaṃ upacitaṃ mayā.</gathalast>
<gatha1 line="108">‘‘Abhabbaṭṭhāne vajjetvā, vārayanti anācāraṃ;</gatha1>
<gathalast line="109">Tavatthāya mahāvīra, cattaṃ me jīvitaṃ bahuṃ.</gathalast>
<gatha1 line="110">‘‘Evaṃ bahuvidhaṃ dukkhaṃ, sampatti ca bahubbidhā;</gatha1>
<gathalast line="111">Pacchime bhave sampatte, jātā sāvatthiyaṃ pure.</gathalast>
<gatha1 line="112">‘‘Mahādhanaseṭṭhikule, sukhite sajjite tathā;</gatha1>
<gathalast line="113">Nānāratanapajjote, sabbakāmasamiddhine.</gathalast>
<gatha1 line="114">‘‘Sakkatā pūjitā ceva, mānitāpacitā tathā;</gatha1>
<gathalast line="115">Rūpasīrimanuppattā, kulesu abhisakkatā.</gathalast>
<gatha1 line="116">‘‘Atīva patthitā cāsiṃ, rūpasobhasirīhi ca;</gatha1>
<gathalast line="117">Patthitā <pageBreak edition="P" number="0.0194" /> seṭṭhiputtehi, anekehi satehipi.</gathalast>
<gatha1 line="118">‘‘Agāraṃ pajahitvāna, pabbajiṃ anagāriyaṃ;</gatha1>
<gathalast line="119">Aḍḍhamāse asampatte, catusaccamapāpuṇiṃ.</gathalast>
<gatha1 line="120">‘‘Iddhiyā <pageBreak edition="V" number="0.0218" /> abhinimmitvā, caturassaṃ rathaṃ ahaṃ;</gatha1>
<gathalast line="121">Buddhassa pāde vandissaṃ, lokanāthassa tādino.</gathalast>
<gatha1 line="122">‘‘Iddhīsu ca vasī homi, dibbāya sotadhātuyā;</gatha1>
<gathalast line="123">Cetopariyañāṇassa, vasī homi mahāmune.</gathalast>
<gatha1 line="124">‘‘Pubbenivāsaṃ <pageBreak edition="M" number="0.0202" /> jānāmi, dibbacakkhu visodhitaṃ;</gatha1>
<gathalast line="125">Sabbāsavaparikkhīṇā, natthi dāni punabbhavo.</gathalast>
<gatha1 line="126">‘‘Atthadhammaniruttīsu, paṭibhāne tatheva ca;</gatha1>
<gathalast line="127">Ñāṇaṃ me vimalaṃ suddhaṃ, pabhāvena mahesino.</gathalast>
<gatha1 line="128">‘‘Cīvaraṃ piṇḍapātañca, paccayaṃ sayanāsanaṃ;</gatha1>
<gathalast line="129">Khaṇena upanāmenti, sahassāni samantato.</gathalast>
<gatha1 line="130">‘‘Jino tamhi guṇe tuṭṭho, etadagge ṭhapesi maṃ;</gatha1>
<gathalast line="131">Aggā iddhimatīnanti <pageBreak edition="P" number="0.0195" />, parisāsu vināyako.</gathalast>
<gatha1 line="132">‘‘Pariciṇṇo mayā satthā, kataṃ buddhassa sāsanaṃ;</gatha1>
<gathalast line="133">Ohito garuko bhāro, bhavanettisamūhatā.</gathalast>
<gatha1 line="134">‘‘Yassatthāya pabbajitā, agārasmānagāriyaṃ;</gatha1>
<gathalast line="135">So me attho anuppatto, sabbasaṃyojanakkhayo.</gathalast>
<gatha1 line="136">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="137">Ayaṃ pana therī yadā bhagavā sāvatthinagaradvāre yamakapāṭihāriyaṃ kātuṃ kaṇḍambarukkhamūlaṃ upagañchi, tadā satthāraṃ upasaṅkamitvā vanditvā evamāha – ‘‘ahaṃ, bhante, pāṭihāriyaṃ karissāmi, yadi bhagavā anujānātī’’ti sīhanādaṃ nadi. Satthā idaṃ kāraṇaṃ aṭṭhuppattiṃ katvā <pageBreak edition="V" number="0.0219" /> jetavanamahāvihāre ariyagaṇamajjhe nisinno paṭipāṭiyā bhikkhuniyo ṭhānantare ṭhapento imaṃ theriṃ iddhimantīnaṃ aggaṭṭhāne ṭhapesi. Sā jhānasukhena phalasukhena nibbānasukhena ca vītināmentī ekadivasaṃ kāmānaṃ ādīnavaṃ okāraṃ saṃkilesañca paccavekkhamānā gaṅgātīriyattherassa mātuyā dhītāya saddhiṃ sapattivāsaṃ uddissa saṃvegajātāya vuttagāthā paccanubhāsantī –</paragraph>
<hangnum line="138" number="224"></hangnum>
<gatha1 line="139"> ‘‘Ubho mātā ca dhītā ca, mayaṃ āsuṃ sapattiyo;</gatha1>
<gathalast line="140">Tassā me ahu saṃvego, abbhuto lomahaṃsano.</gathalast>
<hangnum line="141" number="225"></hangnum>
<gatha1 line="142"> ‘‘Dhiratthu kāmā asucī, duggandhā bahukaṇṭakā;</gatha1>
<gathalast line="143">Yattha mātā ca dhītā ca, sabhariyā mayaṃ ahuṃ.</gathalast>
<hangnum line="144" number="226"></hangnum>
<gatha1 line="145"> ‘‘Kāmesvādīnavaṃ <pageBreak edition="M" number="0.0203" /> disvā, nekkhammaṃ daṭṭhu khemato;</gatha1>
<gathalast line="146">Sā pabbajiṃ rājagahe, agārasmānagāriya’’nti. –</gathalast>
<unindented line="147">Imā tisso gāthā abhāsi.</unindented>
<paragraph line="148">Tattha <bold>ubho mātā ca dhītā ca, mayaṃ āsuṃ sapattiyo</bold>ti mātā ca dhītā cāti ubho mayaṃ aññamaññaṃ sapattiyo ahumha.</paragraph>
<paragraph line="149">Sāvatthiyaṃ kira aññatarassa vāṇijassa bhariyāya paccūsavelāyaṃ kucchiyaṃ gabbho saṇṭhāsi, sā taṃ na aññāsi. Vāṇijo <pageBreak edition="P" number="0.0196" /> vibhātāya rattiyā sakaṭesu bhaṇḍaṃ āropetvā rājagahaṃ uddissa gato. Tassā gacchante kāle gabbho vaḍḍhetvā paripākaṃ agamāsi. Atha naṃ sassu evamāha – ‘‘mama putto cirappavuttho tvañca gabbhinī, pāpakaṃ tayā kata’’nti. Sā ‘‘tava puttato aññaṃ purisaṃ na jānāmī’’ti āha. Taṃ sutvāpi sassu asaddahantī taṃ gharato nikkaḍḍhi. Sā sāmikaṃ gavesantī anukkamena rājagahaṃ sampattā. Tāvadeva cassā kammajavātesu calantesu maggasamīpe aññataraṃ sālaṃ paviṭṭhāya gabbhavuṭṭhānaṃ ahosi. Sā suvaṇṇabimbasadisaṃ puttaṃ vijāyitvā anāthasālāyaṃ sayāpetvā udakakiccatthaṃ bahi nikkhantā. Athaññataro aputtako satthavāho tena maggena gacchanto ‘‘assāmikāya dārako, mama putto bhavissatī’’ti <pageBreak edition="V" number="0.0220" /> taṃ dhātiyā hatthe adāsi. Athassa mātā udakakiccaṃ katvā udakaṃ gahetvā paṭinivattitvā puttaṃ apassantī sokābhibhūtā paridevitvā rājagahaṃ appavisitvāva maggaṃ paṭipajji. Taṃ aññataro corajeṭṭhako antarāmagge disvā paṭibaddhacitto attano pajāpatiṃ akāsi. Sā tassa gehe vasantī ekaṃ dhītaraṃ vijāyi. Atha sā ekadivasaṃ dhītaraṃ gahetvā ṭhitā sāmikena bhaṇḍitvā dhītaraṃ mañcake khipi. Dārikāya sīsaṃ thokaṃ bhindi. Tato sāpi sāmikaṃ bhāyitvā rājagahameva paccāgantvā serivicārena vicarati. Tassā putto paṭhamayobbane ṭhito ‘‘mātā’’ti ajānanto attano pajāpatiṃ akāsi. Aparabhāge taṃ corajeṭṭhakadhītaraṃ bhaginibhāvaṃ ajānanto vivāhaṃ katvā attano gehaṃ ānesi. Evaṃ so attano mātaraṃ bhaginiñca pajāpatī katvā vāsesi. Tena tā ubhopi sapattivāsaṃ vasiṃsu. Athekadivasaṃ mātā <pageBreak edition="M" number="0.0204" /> dhītu kesavaṭṭiṃ mocetvā ūkaṃ olokentī sīse vaṇaṃ disvā ‘‘appevanāmāyaṃ mama dhītā bhaveyyā’’ti pucchitvā saṃvegajātā hutvā rājagahe bhikkhunupassayaṃ gantvā pabbajitvā katapubbakiccā vivekavāsaṃ vasantī attano ca pubbapaṭipattiṃ paccavekkhitvā ‘‘ubho mātā’’tiādikā gāthā abhāsi. Tā pana tāya vuttagāthāva kāmesu ādīnavadassanavasena paccanubhāsantī ayaṃ <pageBreak edition="P" number="0.0197" /> therī <bold>‘‘ubho mātā ca dhītā cā’’</bold>tiādimāha. Tena vuttaṃ – ‘‘sā jhānasukhena phalasukhena nibbānasukhena ca vītināmentī imā tisso gāthā abhāsī’’ti.</paragraph>
<paragraph line="150">Tattha <bold>asucī</bold>ti kilesāsucipaggharaṇena asucī. <bold>Duggandhā</bold>ti visagandhavāyanena pūtigandhā. <bold>Bahukaṇṭakā</bold>ti visūyikappavattiyā sucaritavinivijjhanaṭṭhena bahuvidhakilesakaṇṭakā. Tathā hi te <bold>sattisūlūpamā kāmā</bold>ti vuttā. <bold>Yatthā</bold>ti yesu kāmesu paribhuñjitabbesu. <bold>Sabhariyā</bold>ti samānabhariyā, sapattiyoti attho.</paragraph>
<hangnum line="151" number="227"></hangnum>
<gatha1 line="152"> ‘‘Pubbenivāsaṃ jānāmi, dibbacakkhuṃ visodhitaṃ;</gatha1>
<gathalast line="153">Cetopariccañāṇañca, sotadhātu visodhitā.</gathalast>
<hangnum line="154" number="228"></hangnum>
<gatha1 line="155"> ‘‘Iddhīpi me sacchikatā, patto me āsavakkhayo;</gatha1>
<gathalast line="156">Chaḷabhiññā sacchikatā, kataṃ buddhassa sāsanaṃ’’.</gathalast>
<paragraph line="157"><bold>‘‘Pubbenivāsa’’</bold>ntiādikā dve gāthā attano adhigatavisesaṃ paccavekkhitvā pītisomanassajātāya <pageBreak edition="V" number="0.0221" /> theriyā vuttā. Tattha <bold>cetopariccañāṇa</bold>nti cetopariyañāṇaṃ, sacchikataṃ, pattanti vā sambandho.</paragraph>
<hangnum line="158" number="229"></hangnum>
<gatha1 line="159"> ‘‘Iddhiyā abhinimmitvā, caturassaṃ rathaṃ ahaṃ;</gatha1>
<gathalast line="160">Buddhassa pāde vanditvā, lokanāthassa tādino’’ti. –</gathalast>
<unindented line="161">Ayaṃ gāthā yadā bhagavā yamakapāṭihāriyaṃ kātuṃ kaṇḍambarukkhamūlaṃ upasaṅkami, tadā ayaṃ therī evarūpaṃ rathaṃ nimminitvā tena saddhiṃ satthu santikaṃ gantvā bhagavā ‘‘ahaṃ pāṭihāriyaṃ karissāmi titthiyamadanimmathanāya, anujānāthā’’ti vatvā satthu santike aṭṭhāsi, taṃ saddhāya vuttā. Tattha <bold>iddhiyā abhinimmitvā, caturassaṃ rathaṃ aha</bold>nti catūhi assehi yojitaṃ rathaṃ iddhiyā abhinimminitvā <bold>buddhassa</bold> bhagavato pāde vanditvā ekamantaṃ aṭṭhāsinti adhippāyo.</unindented>
<hangnum line="162" number="230"></hangnum>
<gatha1 line="163"> ‘‘Supupphitaggaṃ <pageBreak edition="M" number="0.0205" /> upagamma pādapaṃ, ekā tuvaṃ tiṭṭhasi sālamūle;</gatha1>
<gathalast line="164">Na <pageBreak edition="P" number="0.0198" /> cāpi te dutiyo atthi koci, bāle na tvaṃ bhāyasi dhuttakānaṃ’’.</gathalast>
<paragraph line="165">Tattha <bold>supupphitagga</bold>nti suṭṭhu pupphitaaggaṃ, aggato paṭṭhāya sabbaphālipullantī attho. <bold>Pādapa</bold>nti rukkhaṃ, idha pana sālarukkho adhippeto. <bold>Ekā tuva</bold>nti ekikā tvaṃ idha tiṭṭhasi. <bold>Na cāpi te dutiyo atthi kocī</bold>ti tava sahāyabhūto ārakkhako kocipi natthi, rūpasampattiyā vā tuyhaṃ dutiyo kocipi natthi, asadisarūpā ekikāva imasmiṃ janavivitte ṭhāne tiṭṭhasi. <bold>Bāle na tvaṃ bhāyasi dhuttakāna</bold>nti taruṇike tvaṃ dhuttapurisānaṃ kathaṃ na bhāyasi, sakiñcanakārino dhuttāti adhippāyo. Imaṃ kira gāthaṃ māro ekadivasaṃ theriṃ supupphite sālavane divāvihāraṃ nisinnaṃ disvā upasaṅkamitvā vivekato vicchinditukāmo vīmaṃsanto āha. Atha naṃ therī santajjentī attano ānubhāvavasena –</paragraph>
<hangnum line="166" number="231"></hangnum>
<gatha1 line="167"> ‘‘Sataṃ sahassānipi dhuttakānaṃ, samāgatā edisakā bhaveyyuṃ;</gatha1>
<gathalast line="168">Lomaṃ na iñje napi sampavedhe, kiṃ me tuvaṃ māra karissaseko.</gathalast>
<hangnum line="169" number="232"></hangnum>
<gatha1 line="170"> ‘‘Esā antaradhāyāmi, kucchiṃ vā pavisāmi te;</gatha1>
<gathalast line="171">Bhamukantare tiṭṭhāmi, tiṭṭhantiṃ maṃ na dakkhasi.</gathalast>
<hangnum line="172" number="233"></hangnum>
<gatha1 line="173"> ‘‘Cittamhi <pageBreak edition="V" number="0.0222" /> vasībhūtāhaṃ, iddhipādā subhāvitā;</gatha1>
<gathalast line="174">Chaḷabhiññā sacchikatā, kataṃ buddhassa sāsanaṃ.</gathalast>
<hangnum line="175" number="234"></hangnum>
<gatha1 line="176"> ‘‘Sattisūlūpamā kāmā, khandhāsaṃ adhikuṭṭanā;</gatha1>
<gathalast line="177">Yaṃ tvaṃ kāmaratiṃ brūsi, aratī dāni sā mama.</gathalast>
<hangnum line="178" number="235"></hangnum>
<gatha1 line="179"> ‘‘Sabbattha vihatā nandī, tamokhandho padālito;</gatha1>
<gathalast line="180">Evaṃ jānāhi pāpima, nihato tvamasi antakā’’ti. –</gathalast>
<unindented line="181">Imā gāthā abhāsi.</unindented>
<paragraph line="182">Tattha <pageBreak edition="M" number="0.0206" /><bold>sataṃ sahassānipi dhuttakānaṃ</bold><pageBreak edition="P" number="0.0199" />, <bold>samāgatā edisakā bhaveyyu</bold>nti yādisako tvaṃ edisakā evarūpā anekasatasahassamattāpi dhuttakā samāgatā yadi bhaveyyuṃ. <bold>Lomaṃ na iñje napi sampavedhe</bold>ti lomamattampi na iñjeyya na sampavedheyya. <bold>Kiṃ me tuvaṃ māra karissaseko</bold>ti māra, tvaṃ ekakova mayhaṃ kiṃ karissasi?</paragraph>
<paragraph line="183">Idāni mārassa attano kiñcipi kātuṃ asamatthataṃyeva vibhāventī <bold>‘‘esā antaradhāyāmī’’</bold>ti gāthamāha. Tassattho – māra, esāhaṃ tava purato ṭhitāva antaradhāyāmi adassanaṃ gacchāmi, ajānantasseva te kucchiṃ vā pavisāmi, bhamukantare vā tiṭṭhāmi, evaṃ tiṭṭhantiñca maṃ tvaṃ na passasi.</paragraph>
<paragraph line="184">Kasmāti ce? <bold>Cittamhi vasībhūtāhaṃ, iddhipādā subhāvitā,</bold> ahaṃ camhi māra, mayhaṃ cittaṃ vasībhāvappattaṃ, cattāropi iddhipādā mayā suṭṭhu bhāvitā bahulīkatā, tasmā ahaṃ yathāvuttāya iddhivisayatāya pahomīti. Sesaṃ sabbaṃ heṭṭhā vuttanayattā uttānameva.</paragraph>
<centered line="185">Uppalavaṇṇātherīgāthāvaṇṇanā niṭṭhitā.</centered>
<centered line="186">Dvādasanipātavaṇṇanā niṭṭhitā.</centered>
</body>
</document>