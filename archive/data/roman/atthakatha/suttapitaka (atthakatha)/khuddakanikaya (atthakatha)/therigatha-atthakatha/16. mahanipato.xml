<?xml version="1.0"?>
<document>
<metadata>
<normativeSource>http://tipitaka.org/romn/cscd/s0509a.att15.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/16. mahanipato.xml</archivePath>
<title>16. Mahānipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">16. Mahānipāto</chapter>
<subhead line="2">1. Sumedhātherīgāthāvaṇṇanā</subhead>
<paragraph line="3">Mahānipāte <pageBreak edition="M" number="0.0278" /><pageBreak edition="V" number="0.0295" /><pageBreak edition="P" number="0.0272" /><bold>mantāvatiyā nagare</bold>tiādikā sumedhāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, sakkaccaṃ vimokkhasambhāre sambhārentī koṇāgamanassa bhagavato kāle kulagehe nibbattitvā viññutaṃ patvā, attano sakhīhi kuladhītāhi saddhiṃ ekajjhāsayā hutvā mahantaṃ ārāmaṃ kāretvā buddhappamukhassa bhikkhusaṅghassa niyyādesi. Sā tena puññakammena kāyassa bhedā tāvatiṃsaṃ upagacchi. Tattha yāvatāyukaṃ dibbasampattiṃ anubhavitvā tato cutā yāmesu upapajji. Tato cutā tusitesu, tato cutā nimmānaratīsu, tato cutā paranimmitavasavattīsūti anukkamena pañcasu kāmasaggesu uppajjitvā tattha tattha devarājūnaṃ mahesī hutvā tato cutā kassapassa bhagavato kāle mahāvibhavassa seṭṭhino dhītā hutvā anukkamena viññutaṃ patvā sāsane abhippasannā hutvā ratanattayaṃ uddissa uḷārapuññakammaṃ akāsi.</paragraph>
<paragraph line="4">Tattha yāvajīvaṃ dhammūpajīvinī kusaladhammaniratā hutvā tato cutā tāvatiṃsesu nibbattitvā aparāparaṃ sugatīsuyeva saṃsarantī, imasmiṃ buddhuppāde mantāvatīnagare koñcassa nāma rañño dhītā hutvā nibbatti. Tassā mātāpitaro <bold>sumedhā</bold>ti nāmaṃ akaṃsu. Taṃ anukkamena vuddhippattavayappattakāle mātāpitaro ‘‘vāraṇavatīnagare anikarattassa nāma rañño dassāmā’’ti sammantesuṃ. Sā pana daharakālato paṭṭhāya attano samānavayāhi rājakaññāhi dāsijanehi ca saddhiṃ bhikkhunupassayaṃ gantvā bhikkhunīnaṃ santike dhammaṃ sutvā cirakālato paṭṭhāya katādhikāratāya saṃsāre jātasaṃvegā sāsane abhippasannā hutvā vayappattakāle kāmehi vinivattitamānasā ahosi. Tena sā mātāpitūnaṃ ñātīnaṃ sammantanaṃ sutvā ‘‘na mayhaṃ gharāvāsena kiccaṃ, pabbajissāmaha’’nti āha. Taṃ mātāpitaro gharāvāse niyojentā nānappakārena yācantāpi saññāpetuṃ nāsakkhiṃsu. Sā ‘‘evaṃ me <pageBreak edition="M" number="0.0279" />pabbajituṃ labbhatī’’ti khaggaṃ <pageBreak edition="P" number="0.0273" />gahetvā sayameva attano kese chinditvā te eva kese ārabbha paṭikkūlamanasikāraṃ pavattentī tattha katādhikāratāya bhikkhunīnaṃ santike manasikāravidhānassa sutapubbattā ca asubhanimittaṃ <pageBreak edition="V" number="0.0296" />uppādetvā tattha paṭhamajjhānaṃ adhigacchi. Adhigatapaṭhamajjhānā ca attanā gharāvāse uyyojetuṃ upagate mātāpitaro ādiṃ katvā antojanaparijanaṃ sabbaṃ rājakulaṃ sāsane abhippasannaṃ kāretvā gharato nikkhamitvā bhikkhunupassayaṃ gantvā pabbaji. Pabbajitvā ca vipassanaṃ paṭṭhapetvā sammadeva paripakkañāṇā vimuttiparipācanīyānaṃ dhammānaṃ visesitāya na cirasseva saha paṭisambhidāhi arahattaṃ pāpuṇi. Tena vuttaṃ <bold>apadāne</bold>(apa. therī 2.1.1-19) –</paragraph>
<gatha1 line="5">‘‘Bhagavati koṇāgamane, saṅghārāmamhi navanivesamhi;</gatha1>
<gathalast line="6">Sakhiyo tisso janiyo, vihāradānaṃ adāsimha.</gathalast>
<gatha1 line="7">‘‘Dasakkhattuṃ satakkhattuṃ, dasasatakkhattuṃ satāni ca satakkhattuṃ;</gatha1>
<gathalast line="8">Devesu upapajjimha, ko pana vādo manussesu.</gathalast>
<gatha1 line="9">‘‘Devesu mahiddhikā ahumha, mānusakamhi ko pana vādo;</gatha1>
<gathalast line="10">Sattaratanassa mahesī, itthiratanaṃ ahaṃ āsiṃ.</gathalast>
<gatha1 line="11">‘‘Idha sañcitakusalā, susamiddhakulappajā;</gatha1>
<gathalast line="12">Dhanañjānī ca khemā ca, ahampi ca tayo janā.</gathalast>
<gatha1 line="13">‘‘Ārāmaṃ sukataṃ katvā, sabbāvayavamaṇḍitaṃ;</gatha1>
<gathalast line="14">Buddhappamukhasaṅghassa, niyyādetvā pamoditā.</gathalast>
<gatha1 line="15">‘‘Yattha yatthūpapajjāmi, tassa kammassa vāhasā;</gatha1>
<gathalast line="16">Devesu aggataṃ pattā, manussesu tatheva ca.</gathalast>
<gatha1 line="17">‘‘Imasmiṃyeva kappamhi, brahmabandhu mahāyaso;</gatha1>
<gathalast line="18">Kassapo nāma gottena, uppajji vadataṃ varo.</gathalast>
<gatha1 line="19">‘‘Upaṭṭhāko mahesissa, tadā āsi narissaro;</gatha1>
<gathalast line="20">Kāsirājā kikī nāma, bārāṇasipuruttame.</gathalast>
<gatha1 line="21">‘‘Tassāsuṃ <pageBreak edition="M" number="0.0280" /><pageBreak edition="V" number="0.0297" />satta dhītaro, rājakaññā sukhedhitā;</gatha1>
<gathalast line="22">Buddhopaṭṭhānaniratā, brahmacariyaṃ cariṃsu tā.</gathalast>
<gatha1 line="23">‘‘Tāsaṃ <pageBreak edition="P" number="0.0274" />sahāyikā hutvā, sīlesu susamāhitā;</gatha1>
<gathalast line="24">Datvā dānāni sakkaccaṃ, agāreva vataṃ cariṃ.</gathalast>
<gatha1 line="25">‘‘Tena kammena sukatena, cetanāpaṇidhīhi ca;</gatha1>
<gathalast line="26">Jahitvā mānusaṃ dehaṃ, tāvatiṃsūpagā ahaṃ.</gathalast>
<gatha1 line="27">‘‘Tato cutā yāmamagaṃ, tatohaṃ tusitaṃ gatā;</gatha1>
<gathalast line="28">Tato ca nimmānaratiṃ, vasavattipuraṃ gatā.</gathalast>
<gatha1 line="29">‘‘Yattha yatthūpapajjāmi, puññakammasamohitā;</gatha1>
<gathalast line="30">Tattha tattheva rājūnaṃ, mahesittamahārayiṃ.</gathalast>
<gatha1 line="31">‘‘Tato cutā manussatte, rājūnaṃ cakkavattinaṃ;</gatha1>
<gathalast line="32">Maṇḍalīnañca rājūnaṃ, mahesittamakārayiṃ.</gathalast>
<gatha1 line="33">‘‘Sampattimanubhotvāna, devesu mānusesu ca;</gatha1>
<gathalast line="34">Sabbattha sukhitā hutvā, nekajātīsu saṃsariṃ.</gathalast>
<gatha1 line="35">‘‘So hetu so pabhavo, tammūlaṃ sāva sāsane khantī;</gatha1>
<gathalast line="36">Taṃ paṭhamasamodhānaṃ, taṃ dhammaratāya nibbānaṃ.</gathalast>
<gatha1 line="37">‘‘Kilesā jhāpitā mayhaṃ, bhavā sabbe samūhatā;</gatha1>
<gathalast line="38">Nāgīva bandhanaṃ chetvā, viharāmi anāsavā.</gathalast>
<gatha1 line="39">‘‘Svāgataṃ vata me āsi, buddhaseṭṭhassa santike;</gatha1>
<gathalast line="40">Tisso vijjā anuppattā, kataṃ buddhassa sāsanaṃ.</gathalast>
<gatha1 line="41">‘‘Paṭisambhidā <pageBreak edition="V" number="0.0298" />catasso, vimokkhāpi ca aṭṭhime;</gatha1>
<gathalast line="42">Chaḷabhiññā sacchikatā, kataṃ buddhassa sāsana’’nti.</gathalast>
<paragraph line="43">Arahattaṃ pana patvā attano paṭipattiṃ paccavekkhitvā udānavasena –</paragraph>
<hangnum line="44" number="450"></hangnum>
<gatha1 line="45">‘‘Mantāvatiyā nagare, rañño koñcassa aggamahesiyā;</gatha1>
<gathalast line="46">Dhītā āsiṃ sumedhā, pasāditā sāsanakarehi.</gathalast>
<hangnum line="47" number="451"></hangnum>
<gatha1 line="48">‘‘Sīlavatī cittakathā, bahussutā buddhasāsane vinitā;</gatha1>
<gathalast line="49">Mātāpitaro upagamma, bhaṇati ubhayo nisāmetha.</gathalast>
<hangnum line="50" number="452"></hangnum>
<gatha1 line="51">‘‘Nibbānābhiratāhaṃ <pageBreak edition="M" number="0.0281" />, asassataṃ bhavagataṃ yadipi dibbaṃ;</gatha1>
<gathalast line="52">Kimaṅgaṃ pana tucchā kāmā, appassādā bahuvighātā.</gathalast>
<hangnum line="53" number="453"></hangnum>
<gatha1 line="54">‘‘Kāmā <pageBreak edition="P" number="0.0275" />kaṭukā āsī, visūpamā yesu mucchitā bālā;</gatha1>
<gathalast line="55">Te dīgharattaṃ niraye, samappitā haññante dukkhitā.</gathalast>
<hangnum line="56" number="454"></hangnum>
<gatha1 line="57">‘‘Socanti pāpakammā, vinipāte pāpavaddhino sadā;</gatha1>
<gathalast line="58">Kāyena ca vācāya ca, manasā ca asaṃvutā bālā.</gathalast>
<hangnum line="59" number="455"></hangnum>
<gatha1 line="60">‘‘Bālā te duppaññā, acetanā dukkhasamudayoruddhā;</gatha1>
<gathalast line="61">Desente ajānantā, na bujjhare ariyasaccāni.</gathalast>
<hangnum line="62" number="456"></hangnum>
<gatha1 line="63">‘‘Saccāni ‘amma’buddhavaradesi, tāni te bahutarā ajānantā ye;</gatha1>
<gathalast line="64">Abhinandanti bhavagataṃ, pihenti devesu upapattiṃ.</gathalast>
<hangnum line="65" number="457"></hangnum>
<gatha1 line="66">‘‘Devesupi upapatti, asassatā bhavagate aniccamhi;</gatha1>
<gathalast line="67">Na ca santasanti bālā, punappunaṃ jāyitabbassa.</gathalast>
<hangnum line="68" number="458"></hangnum>
<gatha1 line="69">‘‘Cattāro <pageBreak edition="V" number="0.0299" />vinipātā, duve ca gatiyo kathañci labbhanti;</gatha1>
<gathalast line="70">Na ca vinipātagatānaṃ, pabbajjā atthi nirayesu.</gathalast>
<hangnum line="71" number="459"></hangnum>
<gatha1 line="72">‘‘Anujānātha maṃ ubhayo, pabbajituṃ dasabalassa pāvacane;</gatha1>
<gathalast line="73">Appossukkā ghaṭissaṃ, jātimaraṇappahānāya.</gathalast>
<hangnum line="74" number="460"></hangnum>
<gatha1 line="75">‘‘Kiṃ bhavagate abhinandi, tena kāyakalinā asārena;</gatha1>
<gathalast line="76">Bhavataṇhāya nirodhā, anujānātha pabbajissāmi.</gathalast>
<hangnum line="77" number="461"></hangnum>
<gatha1 line="78">‘‘Buddhānaṃ uppādo, vivajjito akkhaṇo khaṇo laddho;</gatha1>
<gathalast line="79">Sīlāni brahmacariyaṃ, yāvajīvaṃ na dūseyyaṃ.</gathalast>
<hangnum line="80" number="462"></hangnum>
<gatha1 line="81">‘‘Evaṃ bhaṇati sumedhā, mātāpitaro ‘na tāva āhāraṃ;</gatha1>
<gathalast line="82">Āharissaṃ gahaṭṭhā, maraṇavasaṃ gatāva hessāmi’.</gathalast>
<hangnum line="83" number="463"></hangnum>
<gatha1 line="84">‘‘Mātā dukkhitā rodati pitā ca;</gatha1>
<gatha2 line="85">Assā sabbaso samabhihato;</gatha2>
<gathalast line="86">Ghaṭenti saññāpetuṃ, pāsādatale chamāpatitaṃ.</gathalast>
<hangnum line="87" number="464"></hangnum>
<gatha1 line="88">‘‘Uṭṭhehi <pageBreak edition="M" number="0.0282" />puttaka kiṃ soci, tena dinnāsi vāraṇavatimhi;</gatha1>
<gathalast line="89">Rājā anīkaratto, abhirūpo tassa tvaṃ dinnā.</gathalast>
<hangnum line="90" number="465"></hangnum>
<gatha1 line="91">‘‘Aggamahesī bhavissasi, anikarattassa rājino bhariyā;</gatha1>
<gathalast line="92">Sīlāni brahmacariyaṃ, pabbajjā dukkarā puttaka.</gathalast>
<hangnum line="93" number="466"></hangnum>
<gatha1 line="94">‘‘Rajje <pageBreak edition="P" number="0.0276" />āṇā dhanamissariyaṃ, bhogā sukhā daharikāsi;</gatha1>
<gathalast line="95">Bhuñjāhi kāmabhoge, vāreyyaṃ hotu te putta.</gathalast>
<hangnum line="96" number="467"></hangnum>
<gatha1 line="97">‘‘Atha <pageBreak edition="V" number="0.0300" />ne bhaṇati sumedhā, mā edisikāni bhavagatamasāraṃ;</gatha1>
<gathalast line="98">Pabbajjā vā hohiti, maraṇaṃ vā me na ceva vāreyyaṃ.</gathalast>
<hangnum line="99" number="468"></hangnum>
<gatha1 line="100">‘‘Kimiva pūtikāyamasuciṃ, savanagandhaṃ bhayānakaṃ kuṇapaṃ;</gatha1>
<gathalast line="101">Abhisaṃviseyyaṃ bhastaṃ, asakiṃ paggharitaṃ asucipuṇṇaṃ.</gathalast>
<hangnum line="102" number="469"></hangnum>
<gatha1 line="103">‘‘Kimiva tahaṃ jānantī, vikūlakaṃ maṃsasoṇitupalittaṃ;</gatha1>
<gathalast line="104">Kimikulalayaṃ sakuṇabhattaṃ, kaḷevaraṃ kissa diyatīti.</gathalast>
<hangnum line="105" number="470"></hangnum>
<gatha1 line="106">‘‘Nibbuyhati susānaṃ, aciraṃ kāyo apetaviññāṇo;</gatha1>
<gathalast line="107">Chuddho kaḷiṅgaraṃ viya, jigucchamānehi ñātīhi.</gathalast>
<hangnum line="108" number="471"></hangnum>
<gatha1 line="109">‘‘Chuddhūna naṃ susāne, parabhattaṃ nhāyanti jigucchantā;</gatha1>
<gathalast line="110">Niyakā mātāpitaro, kiṃ pana sādhāraṇā janatā.</gathalast>
<hangnum line="111" number="472"></hangnum>
<gatha1 line="112">‘‘Ajjhositā asāre, kaḷevare aṭṭhinhārusaṅghāte;</gatha1>
<gathalast line="113">Kheḷassuccārassavaparipuṇṇe pūtikāyamhi.</gathalast>
<hangnum line="114" number="473"></hangnum>
<gatha1 line="115">‘‘Yo naṃ vinibbhujitvā, abbhantaramassa bāhiraṃ kayirā;</gatha1>
<gathalast line="116">Gandhassa asahamānā, sakāpi mātā jiguccheyya.</gathalast>
<hangnum line="117" number="474"></hangnum>
<gatha1 line="118">‘‘Khandhadhātuāyatanaṃ, saṅkhataṃ jātimūlakaṃ dukkhaṃ;</gatha1>
<gathalast line="119">Yoniso anuvicinantī, vāreyyaṃ kissa iccheyyaṃ.</gathalast>
<hangnum line="120" number="475"></hangnum>
<gatha1 line="121">‘‘Divase divase tisatti, satāni navanavā pateyyuṃ kāyamhi;</gatha1>
<gathalast line="122">Vassasatampi ca ghāto, seyyo dukkhassa cevaṃ khayo.</gathalast>
<hangnum line="123" number="476"></hangnum>
<gatha1 line="124">‘‘Ajjhupagacche <pageBreak edition="M" number="0.0283" /><pageBreak edition="P" number="0.0277" />ghātaṃ, yo viññāyevaṃ satthuno vacanaṃ;</gatha1>
<gathalast line="125">Dīgho tesaṃ saṃsāro, punappunaṃ haññamānānaṃ.</gathalast>
<hangnum line="126" number="477"></hangnum>
<gatha1 line="127">‘‘Devesu <pageBreak edition="V" number="0.0301" />manussesu ca, tiracchānayoniyā asurakāye;</gatha1>
<gathalast line="128">Petesu ca nirayesu ca, aparimitā dissante ghātā.</gathalast>
<hangnum line="129" number="478"></hangnum>
<gatha1 line="130">‘‘Ghātā nirayesu bahū, vinipātagatassa pīḷiyamānassa;</gatha1>
<gathalast line="131">Devesupi attāṇaṃ, nibbānasukhā paraṃ natthi.</gathalast>
<hangnum line="132" number="479"></hangnum>
<gatha1 line="133">‘‘Pattā te nibbānaṃ, ye yuttā dasabalassa pāvacane;</gatha1>
<gathalast line="134">Appossukkā ghaṭenti, jātimaraṇappahānāya.</gathalast>
<hangnum line="135" number="480"></hangnum>
<gatha1 line="136">‘‘Ajjeva tātabhinikkhamissaṃ, bhogehi kiṃ asārehi;</gatha1>
<gathalast line="137">Nibbinnā me kāmā, vantasamā tālavatthukatā.</gathalast>
<hangnum line="138" number="481"></hangnum>
<gatha1 line="139">‘‘Sā cevaṃ bhaṇati pitaramanīkaratto, ca yassa sā dinnā;</gatha1>
<gathalast line="140">Upayāsi vāraṇavate, vāreyyamupaṭṭhite kāle.</gathalast>
<hangnum line="141" number="482"></hangnum>
<gatha1 line="142">‘‘Atha asitanicitamuduke, kese khaggena chindiya sumedhā;</gatha1>
<gathalast line="143">Pāsādaṃ pidahitvā, paṭhamajjhānaṃ samāpajji.</gathalast>
<hangnum line="144" number="483"></hangnum>
<gatha1 line="145">‘‘Sā ca tahiṃ samāpannā, anīkaratto ca āgato nagaraṃ;</gatha1>
<gathalast line="146">Pāsāde ca sumedhā, aniccasaññaṃ subhāveti.</gathalast>
<hangnum line="147" number="484"></hangnum>
<gatha1 line="148">‘‘Sā ca manasi karoti, anīkaratto ca āruhī turitaṃ;</gatha1>
<gathalast line="149">Maṇikanakabhūsitaṅgo, katañjalī yācati sumedhaṃ.</gathalast>
<hangnum line="150" number="485"></hangnum>
<gatha1 line="151">‘‘Rajje āṇā dhanamissariyaṃ, bhogā sukhā daharikāsi;</gatha1>
<gathalast line="152">Bhuñjāhi kāmabhoge, kāmasukhā dullabhā loke.</gathalast>
<hangnum line="153" number="486"></hangnum>
<gatha1 line="154">‘‘Nissaṭṭhaṃ te rajjaṃ, bhoge bhuñjassu dehi dānāni;</gatha1>
<gathalast line="155">Mā dummanā ahosi, mātāpitaro te dukkhitā.</gathalast>
<hangnum line="156" number="487"></hangnum>
<gatha1 line="157">‘‘Taṃ <pageBreak edition="V" number="0.0302" /><pageBreak edition="P" number="0.0278" />taṃ bhaṇati sumedhā, kāmehi anatthikā vigatamohā;</gatha1>
<gathalast line="158">Mā kāme abhinandi, kāmesvādīnavaṃ passa.</gathalast>
<hangnum line="159" number="488"></hangnum>
<gatha1 line="160">‘‘Cātuddīpo rājā, mandhātā āsi kāmabhoginamaggo;</gatha1>
<gathalast line="161">Atitto kālaṅkato, na cassa paripūritā icchā.</gathalast>
<hangnum line="162" number="489"></hangnum>
<gatha1 line="163">‘‘Satta <pageBreak edition="M" number="0.0284" />ratanāni vasseyya, vuṭṭhimā dasadisā samantena;</gatha1>
<gathalast line="164">Na catthi titti kāmānaṃ, atittāva maranti narā.</gathalast>
<hangnum line="165" number="490"></hangnum>
<gatha1 line="166">‘‘Asisūnūpamā kāmā, kāmā sappasiropamā;</gatha1>
<gathalast line="167">Ukkopamā anudahanti, aṭṭhikaṅkalasannibhā.</gathalast>
<hangnum line="168" number="491"></hangnum>
<gatha1 line="169">‘‘Aniccā adhuvā kāmā, bahudukkhā mahāvisā;</gatha1>
<gathalast line="170">Ayoguḷova santatto, aghamūlā dukhapphalā.</gathalast>
<hangnum line="171" number="492"></hangnum>
<gatha1 line="172">‘‘Rukkhaphalūpamā kāmā, maṃsapesūpamā dukhā;</gatha1>
<gathalast line="173">Supinopamā vañcaniyā, kāmā yācitakūpamā.</gathalast>
<hangnum line="174" number="493"></hangnum>
<gatha1 line="175">‘‘Sattisūlūpamā kāmā, rogo gaṇḍo aghaṃ nighaṃ;</gatha1>
<gathalast line="176">Aṅgārakāsusadisā, aghamūlaṃ bhayaṃ vadho.</gathalast>
<hangnum line="177" number="494"></hangnum>
<gatha1 line="178">‘‘Evaṃ bahudukkhā kāmā, akkhātā antarāyikā;</gatha1>
<gathalast line="179">Gacchatha na me bhavagate, vissāso atthi attano.</gathalast>
<hangnum line="180" number="495"></hangnum>
<gatha1 line="181">‘‘Kiṃ mama paro karissati, attano sīsamhi ḍayhamānamhi;</gatha1>
<gathalast line="182">Anubandhe jarāmaraṇe, tassa ghātāya ghaṭitabbaṃ.</gathalast>
<hangnum line="183" number="496"></hangnum>
<gatha1 line="184">‘‘Dvāraṃ apāpuritvānahaṃ, mātāpitaro anīkarattañca;</gatha1>
<gathalast line="185">Disvāna chamaṃ nisinne, rodante idamavocaṃ.</gathalast>
<hangnum line="186" number="497"></hangnum>
<gatha1 line="187">‘‘Dīgho <pageBreak edition="V" number="0.0303" />bālānaṃ saṃsāro, punappunañca rodataṃ;</gatha1>
<gathalast line="188">Anamatagge pitu maraṇe, bhātu vadhe attano ca vadhe.</gathalast>
<hangnum line="189" number="498"></hangnum>
<gatha1 line="190">‘‘Assu thaññaṃ rudhiraṃ, saṃsāraṃ anamataggato saratha;</gatha1>
<gathalast line="191">Sattānaṃ saṃsarataṃ, sarāhi aṭṭhīnañca sannicayaṃ.</gathalast>
<hangnum line="192" number="499"></hangnum>
<gatha1 line="193">‘‘Sara caturodadhī, upanīte assuthaññarudhiramhi;</gatha1>
<gathalast line="194">Sara ekakappamaṭṭhīnaṃ, sañcayaṃ vipulena samaṃ.</gathalast>
<hangnum line="195" number="500"></hangnum>
<gatha1 line="196">‘‘Anamatagge <pageBreak edition="P" number="0.0279" />saṃsarato, mahiṃ jambudīpamupanītaṃ;</gatha1>
<gathalast line="197">Kolaṭṭhimattaguḷikā, mātā mātusveva nappahonti.</gathalast>
<hangnum line="198" number="501"></hangnum>
<gatha1 line="199">‘‘Tiṇakaṭṭhasākhāpalāsaṃ, upanītaṃ anamataggato sara;</gatha1>
<gathalast line="200">Caturaṅgulikā ghaṭikā, pitupitusveva nappahonti.</gathalast>
<hangnum line="201" number="502"></hangnum>
<gatha1 line="202">‘‘Sara <pageBreak edition="M" number="0.0285" />kāṇakacchapaṃ pubbasamudde, aparato ca yugachiddaṃ;</gatha1>
<gathalast line="203">Siraṃ tassa ca paṭimukkaṃ, manussalābhamhi opammaṃ.</gathalast>
<hangnum line="204" number="503"></hangnum>
<gatha1 line="205">‘‘Sara rūpaṃ pheṇapiṇḍopamassa, kāyakalino asārassa;</gatha1>
<gathalast line="206">Khandhe passa anicce, sarāhi niraye bahuvighāte.</gathalast>
<hangnum line="207" number="504"></hangnum>
<gatha1 line="208">‘‘Sara kaṭasiṃ vaḍḍhente, punappunaṃ tāsu tāsu jātīsu;</gatha1>
<gathalast line="209">Sara kumbhīlabhayāni ca, sarāhi cattāri saccāni.</gathalast>
<hangnum line="210" number="505"></hangnum>
<gatha1 line="211">‘‘Amatamhi vijjamāne, kiṃ tava pañcakaṭukena pītena;</gatha1>
<gathalast line="212">Sabbā hi kāmaratiyo, kaṭukatarā pañcakaṭukena.</gathalast>
<hangnum line="213" number="506"></hangnum>
<gatha1 line="214">‘‘Amatamhi vijjamāne, kiṃ tava kāmehi ye pariḷāhā;</gatha1>
<gathalast line="215">Sabbā hi kāmaratiyo, jalitā kuthitā kampitā santāpitā.</gathalast>
<hangnum line="216" number="507"></hangnum>
<gatha1 line="217">‘‘Asapattamhi <pageBreak edition="V" number="0.0304" />samāne, kiṃ tava kāmehi ye bahusapattā;</gatha1>
<gathalast line="218">Rājaggicoraudakappiyehi, sādhāraṇā kāmā bahusapattā.</gathalast>
<hangnum line="219" number="508"></hangnum>
<gatha1 line="220">‘‘Mokkhamhi vijjamāne, kiṃ tava kāmehi yesu vadhabandho;</gatha1>
<gathalast line="221">Kāmesu hi asakāmā, vadhabandhadukhāni anubhonti.</gathalast>
<hangnum line="222" number="509"></hangnum>
<gatha1 line="223">‘‘Ādīpitā tiṇukkā, gaṇhantaṃ dahanti neva muñcantaṃ;</gatha1>
<gathalast line="224">Ukkopamā hi kāmā, dahanti ye te na muñcanti.</gathalast>
<hangnum line="225" number="510"></hangnum>
<gatha1 line="226">‘‘Mā <pageBreak edition="P" number="0.0280" />appakassa hetu, kāmasukhassa vipulaṃ jahī sukhaṃ;</gatha1>
<gathalast line="227">Mā puthulomova baḷisaṃ, gilitvā pacchā vihaññasi.</gathalast>
<hangnum line="228" number="511"></hangnum>
<gatha1 line="229">‘‘Kāmaṃ kāmesu damassu, tāva sunakhova saṅkhalābaddho;</gatha1>
<gathalast line="230">Kāhinti khu taṃ kāmā, chātā sunakhaṃva caṇḍālā.</gathalast>
<hangnum line="231" number="512"></hangnum>
<gatha1 line="232">‘‘Aparimitañca dukkhaṃ, bahūni ca cittadomanassāni;</gatha1>
<gathalast line="233">Anubhohisi kāmayutto, paṭinissaja addhuve kāme.</gathalast>
<hangnum line="234" number="513"></hangnum>
<gatha1 line="235">‘‘Ajaramhi vijjamāne, kiṃ tava kāmehi yesu jarā;</gatha1>
<gathalast line="236">Maraṇabyādhigahitā, sabbā sabbattha jātiyo.</gathalast>
<hangnum line="237" number="514"></hangnum>
<gatha1 line="238">‘‘Idamajaramidamamaraṃ, idamajarāmaraṃ padamasokaṃ;</gatha1>
<gathalast line="239">Asapattamasambādhaṃ, akhalitamabhayaṃ nirupatāpaṃ.</gathalast>
<hangnum line="240" number="515"></hangnum>
<gatha1 line="241">‘‘Adhigatamidaṃ <pageBreak edition="M" number="0.0286" />bahūhi, amataṃ ajjāpi ca labhanīyamidaṃ;</gatha1>
<gathalast line="242">Yo yoniso payuñjati, na ca sakkā aghaṭamānena.</gathalast>
<hangnum line="243" number="516"></hangnum>
<gatha1 line="244">‘‘Evaṃ bhaṇati sumedhā, saṅkhāragate ratiṃ alabhamānā;</gatha1>
<gathalast line="245">Anunentī anikarattaṃ, kese ca chamaṃ khipi sumedhā.</gathalast>
<hangnum line="246" number="517"></hangnum>
<gatha1 line="247">‘‘Uṭṭhāya <pageBreak edition="V" number="0.0305" />anikaratto, pañjaliko yācatassā pitaraṃ so;</gatha1>
<gathalast line="248">Vissajjetha sumedhaṃ, pabbajituṃ vimokkhasaccadassā.</gathalast>
<hangnum line="249" number="518"></hangnum>
<gatha1 line="250">‘‘Vissajjitā mātāpitūhi, pabbaji sokabhayabhītā;</gatha1>
<gathalast line="251">Cha abhiññā sacchikatā, aggaphalaṃ sikkhamānāya.</gathalast>
<hangnum line="252" number="519"></hangnum>
<gatha1 line="253">‘‘Acchariyamabbhutaṃ taṃ, nibbānaṃ āsi rājakaññāya;</gatha1>
<gathalast line="254">Pubbenivāsacaritaṃ, yathā byākari pacchime kāle.</gathalast>
<hangnum line="255" number="520"></hangnum>
<gatha1 line="256">‘‘Bhagavati koṇāgamane, saṅghārāmamhi navanivesamhi;</gatha1>
<gathalast line="257">Sakhiyo tisso janiyo, vihāradānaṃ adāsimha.</gathalast>
<hangnum line="258" number="521"></hangnum>
<gatha1 line="259">‘‘Dasakkhattuṃ satakkhattuṃ, dasasatakkhattuṃ satāni ca satakkhattuṃ;</gatha1>
<gathalast line="260">Devesu upapajjimha, ko pana vādo manussesu.</gathalast>
<hangnum line="261" number="522"></hangnum>
<gatha1 line="262">‘‘Devesu mahiddhikā ahumha, mānusakamhi ko pana vādo;</gatha1>
<gathalast line="263">Sattaratanassa <pageBreak edition="P" number="0.0281" />mahesī, itthiratanaṃ ahaṃ āsiṃ.</gathalast>
<hangnum line="264" number="523"></hangnum>
<gatha1 line="265">‘‘So hetu so pabhavo, taṃ mūlaṃ sāva sāsane khantī;</gatha1>
<gathalast line="266">Taṃ paṭhamasamodhānaṃ, taṃ dhammaratāya nibbānaṃ.</gathalast>
<hangnum line="267" number="524"></hangnum>
<gatha1 line="268">‘‘Evaṃ karonti ye saddahanti, vacanaṃ anomapaññassa;</gatha1>
<gathalast line="269">Nibbindanti bhavagate, nibbinditvā virajjantī’’ti. –</gathalast>
<unindented line="270">Imā gāthā abhāsi.</unindented>
<paragraph line="271">Tattha <bold>mantavatiyā nagare</bold>ti mantavatīti evaṃnāmake nagare. <bold>Rañño koñcassā</bold>ti koñcassa nāma rañño mahesiyā kucchimhi jātā dhītā āsiṃ. <bold>Sumedhā</bold>ti nāmena sumedhā. <bold>Pasāditā sāsanakarehī</bold>ti <pageBreak edition="V" number="0.0306" />satthusāsanakarehi ariyehi dhammadesanāya sāsane pasāditā sañjātaratanattayappasādā katā.</paragraph>
<paragraph line="272"><bold>Sīlavatī</bold>ti <pageBreak edition="M" number="0.0287" />ācārasīlasampannā. <bold>Cittakathā</bold>ti cittadhammakathā. <bold>Bahussutā</bold>ti bhikkhunīnaṃ santike pariyattidhammassutiyutā. <bold>Buddhasāsane vinītā</bold>ti evaṃ pavatti, evaṃ nivatti, iti sīlaṃ, iti samādhi, iti paññāti suttānugatena (dī. ni. 2.186) yonisomanasikārena tadaṅgato kilesānaṃ vinivattattā buddhānaṃ sāsane vinītā saṃyatakāyavācācittā. <bold>Ubhayo nisāmethā</bold>ti tumhe dvepi mama vacanaṃ nisāmetha, mātāpitaro upagantvā bhaṇatīti yojanā.</paragraph>
<paragraph line="273"><bold>Yadipi dibba</bold>nti devalokapariyāpannampi bhavagataṃ nāma sabbampi <bold>asassataṃ</bold>aniccaṃ dukkhaṃ vipariṇāmadhammaṃ. <bold>Kimaṅgaṃ pana tucchā kāmā</bold>ti kimaṅgaṃ pana mānusakā kāmā, te sabbepi asārakabhāvato tucchā rittā, satthadhārāyaṃ madhubindu viya <bold>appassādā,</bold>etarahi āyatiñca vipuladukkhatāya <bold>bahuvighātā</bold>.</paragraph>
<paragraph line="274"><bold>Kaṭukā</bold>ti aniṭṭhā. Sappaṭibhayaṭṭhena <bold>āsīvisūpamā. Yesu</bold>kāmesu. <bold>Mucchitā</bold>ti ajjhositā. <bold>Samappitā</bold>ti sakammunā sabbaso appitā khittā, upapannāti attho <pageBreak edition="P" number="0.0282" />. <bold>Haññante</bold>ti bādhīyanti.</paragraph>
<paragraph line="275"><bold>Vinipāte</bold>ti apāye.</paragraph>
<paragraph line="276"><bold>Acetanā</bold>ti attahitacetanāya abhāvena acetanā. <bold>Dukkhasamudayoruddhā</bold>ti taṇhānimittasaṃsāre avaruddhā. <bold>Desente</bold>ti catusaccadhamme desiyamāne. <bold>Ajānantā</bold>ti atthaṃ ajānantā. <bold>Na bujjhare ariyasaccānī</bold>ti dukkhādīni ariyasaccāni na paṭibujjhanti.</paragraph>
<paragraph line="277"><bold>Ammā</bold>ti mātaraṃ pamukhaṃ katvā ālapati. <bold>Te bahutarā ajānantā</bold>ti ye abhinandanti bhavagataṃ pihenti devesu upapattiṃ buddhavaradesitāni saccāni ajānantā, teyeva ca imasmiṃ loke bahutarāti yojanā.</paragraph>
<paragraph line="278"><bold>Bhavagate aniccamhī</bold>ti sabbasmiṃ bhave anicce devesu upapatti na sassatā, evaṃ santepi <pageBreak edition="V" number="0.0307" />na ca <bold>santasanti</bold>bālā na uttasanti na saṃvegaṃ āpajjanti. <bold>Punappunaṃ jāyitabbassā</bold>ti aparāparaṃ upapajjamānassa.</paragraph>
<paragraph line="279"><bold>Cattāro vinipātā</bold>ti nirayo tiracchānayoni pettivisayo asurayonīti ime cattāro sukhasamussayato vinipātagatiyo. Manussadevūpapattisaññitā <pageBreak edition="M" number="0.0288" />pana dveva <bold>gatiyo kathañci</bold>kicchena kasirena labbhanti puññakammassa dukkarattā. <bold>Nirayesū</bold>ti sukharahitesu apāyesu.</paragraph>
<paragraph line="280"><bold>Appossukkā</bold>ti aññakiccesu nirussukkā. <bold>Ghaṭissa</bold>nti vāyamissaṃ bhāvanaṃ anuyuñjissāmi, kāyakalinā asārena bhavagate kiṃ abhinanditenāti yojanā.</paragraph>
<paragraph line="281"><bold>Bhavataṇhāya nirodhā</bold>ti bhavagatāya taṇhāya nirodhahetu nirodhatthaṃ.</paragraph>
<paragraph line="282">Buddhānaṃ uppādo laddho, vivajjito nirayūpapattiādiko aṭṭhavidho akkhaṇo, <bold>khaṇo</bold>navamo khaṇo laddhoti yojanā. <bold>Sīlānī</bold>ti catupārisuddhisīlāni. <bold>Brahmacariya</bold>nti <pageBreak edition="P" number="0.0283" />sāsanabrahmacariyaṃ. <bold>Na dūseyya</bold>nti na kopeyyāmi.</paragraph>
<paragraph line="283"><bold>Na tāva āhāraṃ āharissaṃ gahaṭṭhā</bold>ti ‘‘neva tāva ahaṃ gahaṭṭhā hutvā āhāraṃ āharissāmi, sace pabbajjaṃ na labhissāmi, maraṇavasameva gatā bhavissāmī’’ti evaṃ sumedhā mātāpitaro bhaṇatīti yojanā.</paragraph>
<paragraph line="284"><bold>Assā</bold>ti sumedhāya. <bold>Sabbaso samabhihato</bold>ti assūhi sabbaso abhihatamukho. <bold>Ghaṭenti saññāpetu</bold>nti pāsādatale chamāpatitaṃ sumedhaṃ mātā ca pitā ca gihibhāvāya saññāpetuṃ ghaṭenti vāyamanti. ‘‘Ghaṭenti vāyamantī’’tipi pāṭho, so evattho.</paragraph>
<paragraph line="285"><bold>Kiṃ socitenā</bold>ti ‘‘pabbajjaṃ na labhissāmī’’ti kiṃ socanena. <bold>Dinnāsi vāraṇavatimhī</bold>ti vāraṇavatīnagare dinnā asi. ‘‘Dinnāsī’’ti vatvā punapi ‘‘tvaṃ dinnā’’ti vacanaṃ daḷhaṃ dinnabhāvadassanatthaṃ.</paragraph>
<paragraph line="286"><bold>Rajje āṇā</bold>ti anikarattassa rajje tava āṇā pavattati. <bold>Dhanamissariya</bold>nti imasmiṃ kule <pageBreak edition="V" number="0.0308" />patikule ca dhanaṃ issariyañca, <bold>bhogā sukhā</bold>ativiya iṭṭhā bhogāti sabbamidaṃ tuyhaṃ upaṭṭhitaṃ hatthagataṃ. <bold>Daharikāsī</bold>ti taruṇī cāsi, tasmā bhuñjāhi kāmabhoge. Tena kāraṇena vāreyyaṃ hotu te puttāti yojanā.</paragraph>
<paragraph line="287"><bold>Ne</bold>ti mātāpitaro. <bold>Mā edisikānī</bold>ti evarūpāni rajje āṇādīni mā bhavantu. Kasmāti ce āha <bold>‘‘bhagavatamasāra’’</bold>ntiādi.</paragraph>
<paragraph line="288"><bold>Kimivā</bold>ti <pageBreak edition="M" number="0.0289" />kimi viya. <bold>Pūtikāya</bold>nti imaṃ pūtikaḷevaraṃ. <bold>Savanagandha</bold>nti vissaṭṭhavissagandhaṃ. <bold>Bhayānaka</bold>nti avītarāgānaṃ bhayāvahaṃ. <bold>Kuṇapaṃ abhisaṃviseyyaṃ bhasta</bold>nti kuṇapabharitaṃ cammapasibbakaṃ, <bold>asakiṃ paggharitaṃ asucipuṇṇaṃ</bold>nānappakārassa asucino puṇṇaṃ hutvā <pageBreak edition="P" number="0.0284" />asakiṃ sabbakālaṃ adhipaggharantaṃ ‘‘mama ida’’nti abhiniveseyyaṃ.</paragraph>
<paragraph line="289"><bold>Kimiva tahaṃ jānantī, vikūlaka</bold>nti ativiya paṭikkūlaṃ asucīhi maṃsapesīhi soṇitehi ca upalittaṃ anekesaṃ kimikulānaṃ ālayaṃ sakuṇānaṃ bhattabhūtaṃ. ‘‘Kimikulālasakuṇabhatta’’ntipi pāṭho, kimīnaṃ avasiṭṭhasakuṇānañca bhattabhūtanti attho. Taṃ ahaṃ kaḷevaraṃ jānantī ṭhitā. Taṃ maṃ idāni vāreyyavasena <bold>kissa</bold>kena nāma kāraṇena diyyatīti dasseti. Tassa tañca dānaṃ kimiva kiṃ viya hotīti yojanā.</paragraph>
<paragraph line="290"><bold>Nibbuyhati susānaṃ, aciraṃ kāyo apetaviññāṇo</bold>ti ayaṃ kāyo acireneva apagataviññāṇo susānaṃ nibbuyhati upanīyati. <bold>Chuddho</bold>ti chaḍḍito. <bold>Kaḷiṅgaraṃ viyā</bold>ti niratthakakaṭṭhakhaṇḍasadiso. <bold>Jigucchamānehi ñātīhī</bold>ti ñātijanehipi jigucchamānehi.</paragraph>
<paragraph line="291"><bold>Chuddhūna naṃ susāne</bold>ti naṃ kaḷevaraṃ susāne chaḍḍetvā. <bold>Parabhatta</bold>nti paresaṃ soṇasiṅgālādīnaṃ bhattabhūtaṃ. <bold>Nhāyanti jigucchantā</bold>ti ‘‘imassa pacchato āgatā’’ti ettakenāpi jigucchamānā sasīsaṃ nimujjantā nhāyanti, pageva phuṭṭhavanto. <bold>Niyakā mātāpitaro</bold>ti attano mātāpitaropi. <bold>Kiṃ pana sādhāraṇā janatā</bold>ti itaro pana samūho jigucchatīti kimeva vattabbaṃ.</paragraph>
<paragraph line="292"><bold>Ajjhositā</bold>ti taṇhāvasena abhiniviṭṭhā. <bold>Asāre</bold>ti niccasārādisārarahite.</paragraph>
<paragraph line="293"><bold>Vinibbhujitvā</bold>ti <pageBreak edition="V" number="0.0309" />viññāṇavinibbhogaṃ katvā. <bold>Gandhassa asahamānā</bold>ti gandhaṃ assa kāyassa asahantī. <bold>Sakāpi mātā</bold>ti attano mātāpi jiguccheyya koṭṭhāsānaṃ vinibbhujjanena paṭikkūlabhāvāya suṭṭhutaraṃ <pageBreak edition="P" number="0.0285" />upaṭṭhahanato.</paragraph>
<paragraph line="294"><bold>Khandhadhātuāyatana</bold>nti <pageBreak edition="M" number="0.0290" />rūpakkhandhādayo ime pañcakkhandhā, cakkhudhātuādayo imā aṭṭhārasadhātuyo, cakkhāyatanādīni imāni dvādasāyatanānīti evaṃ khandhā dhātuyo āyatanāni cāti sabbaṃ idaṃ rūpārūpadhammajātaṃ samecca sambhuyya paccayehi katattā <bold>saṅkhataṃ,</bold>tayidaṃ tasmiṃ bhave pavattamānaṃ <bold>dukkhaṃ,</bold>jātipaccayattā <bold>jātimūlaka</bold>nti. Evaṃ <bold>yoniso</bold>upāyena <bold>anuvicinantī</bold>cintayantī, <bold>vāreyyaṃ</bold>vivāhaṃ, <bold>kissa</bold>kena kāraṇena icchissāmi.</paragraph>
<paragraph line="295">‘‘Sīlāni brahmacariyaṃ, pabbajjā dukkarā’’ti yadetaṃ mātāpitūhi vuttaṃ tassa paṭivacanaṃ dātuṃ <bold>‘‘divase divase’’</bold>tiādi vuttaṃ. Tattha <bold>divase divase tisattisatāni navanavā pateyyuṃ kāyamhī</bold>ti dine dine tīṇi sattisatāni tāvadeva pītanisitabhāvena abhinavāni kāyasmiṃ sampateyyuṃ. <bold>Vassasatampi ca ghāto seyyo</bold>ti nirantaraṃ vassasatampi patamāno yathāvutto sattighāto seyyo. <bold>Dukkhassa cevaṃ khayo</bold>ti evaṃ ce vaṭṭadukkhassa parikkhayo bhaveyya, evaṃ mahantampi pavattidukkhaṃ adhivāsetvā nibbānādhigamāya ussāho karaṇīyoti adhippāyo.</paragraph>
<paragraph line="296"><bold>Ajjhupagacche</bold>ti sampaṭiccheyya. <bold>Eva</bold>nti vuttanayena. Idaṃ vuttaṃ hoti – yo puggalo anamataggaṃ saṃsāraṃ aparimāṇañca vaṭṭadukkhaṃ dīpentaṃ satthuno vacanaṃ viññāya ṭhito yathāvuttaṃ sattighātadukkhaṃ sampaṭiccheyya, tena ceva vaṭṭadukkhassa parikkhayo siyāti. Tenāha – <bold>‘‘dīgho tesaṃ saṃsāro, punappunañca haññamānāna’’</bold>nti, aparāparaṃ jātijarābyādhimaraṇādīhi bādhiyamānānanti attho.</paragraph>
<paragraph line="297"><bold>Asurakāye</bold>ti kālakañcikādi petāsuranikāye. <bold>Ghātā</bold>ti kāyacittānaṃ upaghātā vadhā.</paragraph>
<paragraph line="298"><bold>Bahū</bold>ti pañcavidhabandhanādikammakāraṇavasena pavattiyamānā bahū anekaghātā. <bold>Vinipātagatassā</bold>ti sesāpāyasaṅkhātaṃ vinipātaṃ upagatassāpi. <bold>Pīḷiyamānassā</bold>ti tiracchānādiattabhāve abhighātādīhi ābādhiyamānassa. <bold>Devesupi attāṇa</bold>nti devattabhāvesupi tāṇaṃ natthi rāgapariḷāhādinā sadukkhasavighātabhāvato. <bold>Nibbānasukhā paraṃ</bold><pageBreak edition="P" number="0.0286" /><bold>natthī</bold>ti nibbānasukhato <pageBreak edition="V" number="0.0310" />paraṃ aññaṃ uttamaṃ sukhaṃ nāma natthi lokiyasukhassa vipariṇāmasaṅkhāradukkhasabhāvattā <pageBreak edition="M" number="0.0291" />. Tenāha bhagavā – ‘‘nibbānaṃ paramaṃ sukha’’nti (dha. pa. 203-204).</paragraph>
<paragraph line="299"><bold>Pattā te nibbāna</bold>nti te nibbānaṃ pattāyeva nāma. Atha vā teyeva nibbānaṃ pattā. <bold>Ye yuttā dasabalassa pāvacane</bold>ti sammāsambuddhassa sāsane ye yuttā payuttā.</paragraph>
<paragraph line="300"><bold>Nibbinnā</bold>ti virattā. <bold>Me</bold>ti mayā. <bold>Vantasamā</bold>ti suvānavamathusadisā. <bold>Tālavatthukatā</bold>ti tālassa patiṭṭhānasadisā katā.</paragraph>
<paragraph line="301"><bold>Athā</bold>ti pacchā, mātāpitūnaṃ attano ajjhāsayaṃ pavedetvā anikarattassa ca āgatabhāvaṃ sutvā. <bold>Asitanicitamuduke</bold>ti indanīlabhamarasamānavaṇṇatāya asite, ghanabhāvena nicite, simbalitūlasamasamphassatāya muduke. <bold>Kese khaggena chindiyā</bold>ti attano kese sunisitena asinā chinditvā. <bold>Pāsādaṃ pidahitvā</bold>ti attano vasanapāsāde sirigabbhaṃ pidhāya, tassa dvāraṃ thaketvāti attho. <bold>Paṭhamajjhānaṃ samāpajjī</bold>ti khaggena chinne attano kese purato ṭhapetvā tattha paṭikkūlamanasikāraṃ pavattentī yathāupaṭṭhite nimitte uppannaṃ paṭhamaṃ jhānaṃ vasībhāvaṃ āpādetvā samāpajji.</paragraph>
<paragraph line="302">Sā ca sumedhā tahiṃ pāsāde samāpannā jhānanti adhippāyo. <bold>Aniccasaññaṃ subhāvetī</bold>ti jhānato vuṭṭhahitvā jhānaṃ pādakaṃ katvā vipassanaṃ paṭṭhapetvā ‘‘yaṃkiñci rūpa’’ntiādinā (a. ni. 4.181; ma. ni. 1.244; paṭi. ma. 1.48) aniccānupassanaṃ suṭṭhu bhāveti, aniccasaññāgahaṇeneva cettha dukkhasaññādīnampi gahaṇaṃ katanti veditabbaṃ.</paragraph>
<paragraph line="303"><bold>Maṇikanakabhūsitaṅgo</bold>ti maṇivicittehi hemamālālaṅkārehi vibhūsitagatto.</paragraph>
<paragraph line="304"><bold>Rajje āṇā</bold>tiādi yācitākāranidassanaṃ. Tattha <bold>āṇā</bold>ti ādhipaccaṃ. <bold>Issariya</bold>nti yaso vibhavasampatti. <bold>Bhogā sukhā</bold>ti iṭṭhā manāpiyā kāmūpabhogā. <bold>Daharikāsī</bold>ti tvaṃ idāni daharā taruṇī asi.</paragraph>
<paragraph line="305"><bold>Nissaṭṭhaṃ</bold><pageBreak edition="V" number="0.0311" /><bold>te rajja</bold>nti mayhaṃ sabbampi tiyojanikaṃ rajjaṃ tuyhaṃ pariccattaṃ, taṃ paṭipajjitvā bhoge <pageBreak edition="P" number="0.0287" />ca bhuñjassu, ayaṃ maṃ kāmehiyeva nimantetīti mā <pageBreak edition="M" number="0.0292" />dummanā ahosi. <bold>Dehi dānānī</bold>ti yathāruciyā mahantāni dānāni samaṇabrāhmaṇesu pavattehi, mātāpitaro te dukkhitā domanassappattā tava pabbajjādhippāyaṃ sutvā tasmā kāme paribhuñjantī. Tepi upaṭṭhahantī tesaṃ cittaṃ dukkhā mocehīti evamettha padatthayojanā veditabbā.</paragraph>
<paragraph line="306"><bold>Mā kāme abhinandī</bold>ti vatthukāme kilesakāme mā abhinandi. Atha kho tesu kāmesu ādīnavaṃ dosaṃ mayhaṃ vacanānusārena <bold>passa</bold>ñāṇacakkhunā olokehi.</paragraph>
<paragraph line="307"><bold>Cātuddīpo</bold>ti jambudīpādīnaṃ catunnaṃ mahādīpānaṃ issaro. <bold>Mandhātā</bold>ti evaṃnāmo rājā, kāmabhogīnaṃ <bold>aggo</bold>aggabhūto āsi. Tenāha bhagavā – ‘‘rāhuggaṃ attabhāvīnaṃ, mandhātā kāmabhogina’’nti (a. ni. 4.15). <bold>Atitto kālaṅkato</bold>ti caturāsītivassasahassāni kumārakīḷāvasena caturāsītivassasahassāni oparajjavasena caturāsītivassasahassāni cakkavattī rājā hutvā devabhogasadise bhoge bhuñjitvā chattiṃsāya sakkānaṃ āyuppamāṇakālaṃ tāvatiṃsabhavane saggasampattiṃ anubhavitvāpi kāmehi atittova kālaṅkato. <bold>Na cassa paripūritā icchā</bold>assa mandhāturañño kāmesu āsā na ca paripuṇṇā āsi.</paragraph>
<paragraph line="308"><bold>Satta ratanāni vasseyyā</bold>ti sattapi ratanāni, <bold>vuṭṭhimā</bold>devo dasadisā byāpetvā, <bold>samantena</bold>samantato purisassa rucivasena yadipi vasseyya, yathā taṃ mandhātumahārājassa evaṃ santepi na catthi titti kāmānaṃ, atittāva maranti narā. Tenāha bhagavā – ‘‘na kahāpaṇavassena, titti kāmesu vijjatī’’ti (dha. pa. 186; jā. 1.3.23).</paragraph>
<paragraph line="309"><bold>Asisūnūpamā kāmā</bold>adhikuṭṭanaṭṭhena, <bold>sappasiropamā</bold>sappaṭibhayaṭṭhena, <bold>ukkopamā</bold>tiṇukkūpamā anudahanaṭṭhena. Tenāha <bold>‘‘anudahantī’’</bold>ti. <bold>Aṭṭhikaṅkalasannibhā</bold>appassādaṭṭhena.</paragraph>
<paragraph line="310"><bold>Mahāvisā</bold>ti halāhalādimahāvisasadisā. <bold>Aghamūlā</bold>ti aghassa dukkhassa mūlā kāraṇabhūtā. Tenāha <bold>‘‘dukhapphalā’’</bold>ti.</paragraph>
<paragraph line="311"><bold>Rukkhapphalūpamā</bold><pageBreak edition="P" number="0.0288" />aṅgapaccaṅgānaṃ phalibhañjanaṭṭhena. <bold>Maṃsapesūpamā</bold>bahusādhāraṇaṭṭhena. <bold>Supinopamā</bold><pageBreak edition="V" number="0.0312" />ittarapaccupaṭṭhānaṭṭhena māyā viya palobhanato. Tenāha <pageBreak edition="M" number="0.0293" /><bold>‘‘vañcaniyā’’</bold>ti, vañcakāti attho. <bold>Yācitakūpamā</bold>ti yācitakabhaṇḍasadisā tāvakālikaṭṭhena.</paragraph>
<paragraph line="312"><bold>Sattisūlūpamā</bold>vinivijjhanaṭṭhena. Rujjanaṭṭhena <bold>rogo</bold>dukkhatāsulabhattā. <bold>Gaṇḍo</bold>kilesāsucipaggharaṇato. Dukkhuppādanaṭṭhena <bold>aghaṃ</bold>. Maraṇasampāpanena <bold>nighaṃ. Aṅgārakāsusadisā</bold>mahābhitāpanaṭṭhena. Bhayahetutāya ceva vadhakapahūtatāya ca <bold>bhayaṃ vadho</bold>nāma, kāmāti yojanā.</paragraph>
<paragraph line="313"><bold>Akkhātā antarāyikā</bold>ti ‘‘saggamaggādhigamassa nibbānagāmimaggassa ca antarāyakarā’’ti cakkhubhūtehi buddhādīhi vuttā. <bold>Gacchathā</bold>ti anikarattaṃ saparisaṃ vissajjeti.</paragraph>
<paragraph line="314"><bold>Kiṃ mama paro karissatī</bold>ti paro añño mama kiṃ nāma hitaṃ karissati attano <bold>sīsamhi</bold>uttamaṅge ekādasahi aggīhi ḍayhamāne. Tenāha <bold>‘‘anubandhe jarāmaraṇe’’</bold>ti. <bold>Tassa</bold>jarāmaraṇassa sīsaḍāhassa, <bold>ghātāya</bold>samugghātāya, <bold>ghaṭitabbaṃ</bold>vāyamitabbaṃ.</paragraph>
<paragraph line="315"><bold>Chama</bold>nti chamāyaṃ. <bold>Idamavoca</bold>nti idaṃ ‘‘dīgho bālānaṃ saṃsāro’’tiādikaṃ saṃvegasaṃvattanakaṃ vacanaṃ avocaṃ.</paragraph>
<paragraph line="316"><bold>Dīgho bālānaṃ saṃsāro</bold>ti kilesakammavipākavaṭṭabhūtānaṃ khandhāyatanādīnaṃ paṭipāṭipavattisaṅkhāto saṃsāro apariññātavatthukānaṃ andhabālānaṃ dīgho buddhañāṇenapi aparicchindaniyo. Yathā hi anupacchinnattā avijjātaṇhānaṃ aparicchinnatāyeva bhavapabandhassa pubbā koṭi na paññāyati, evaṃ parāpi koṭīti. <bold>Punappunañca rodata</bold>nti aparāparaṃ sokavasena rudantānaṃ. Imināpi avijjātaṇhānaṃ anupacchinnataṃyeva tesaṃ vibhāveti.</paragraph>
<paragraph line="317"><bold>Assu thaññaṃ rudhira</bold>nti yaṃ ñātibyasanādinā phuṭṭhānaṃ rodantānaṃ <pageBreak edition="P" number="0.0289" />assu ca dārakakāle mātuthanato pītaṃ thaññañca yañca paccatthikehi ghātitānaṃ rudhiraṃ. <bold>Saṃsāraṃ anamataggato</bold>saṃsārassa anu amataggattā ñāṇena anugantvāpi amataaggattā aviditaggattā iminā dīghena addhunā sattānaṃ <bold>saṃsarataṃ,</bold>aparāparaṃ saṃsarantānaṃ saṃsaritaṃ <bold>sarāhi,</bold>taṃ ‘‘kīva bahuka’’nti anussarāhi, aṭṭhīnaṃ sannicayaṃ sarāhi anussara, upadhārehīti attho.</paragraph>
<paragraph line="318">Idāni <pageBreak edition="M" number="0.0294" /><pageBreak edition="V" number="0.0313" />ādīnavassa bahubhāvañca upamāya dassetuṃ <bold>‘‘sara caturodadhī’’</bold>ti gāthamāha. Tattha <bold>sara caturodadhī upanīte assuthaññarudhiramhī</bold>ti imesaṃ sattānaṃ anamataggasaṃsāre saṃsarantānaṃ ekekassapi assumhi thaññe rudhiramhi ca pamāṇato upametabbe caturodadhī cattāro mahāsamudde upamāvasena buddhehi upanīte sara sarāhi. <bold>Ekakappamaṭṭhīnaṃ, sañcayaṃ vipulena sama</bold>nti ekassa puggalassa ekasmiṃ kappe aṭṭhīnaṃ sañcayaṃ vepullapabbatena samaṃ upanītaṃ sara. Vuttampi cesaṃ –</paragraph>
<gatha1 line="319">‘‘Ekassekena kappena, puggalassaṭṭhisañcayo;</gatha1>
<gathalast line="320">Siyā pabbatasamo rāsi, iti vuttaṃ mahesinā.</gathalast>
<gatha1 line="321">‘‘So kho panāyaṃ akkhāto, vepullo pabbato mahā;</gatha1>
<gathalast line="322">Uttaro gijjhakūṭassa, magadhānaṃ giribbaje’’ti. (saṃ. ni. 2.133);</gathalast>
<paragraph line="323"><bold>Mahiṃ jambudīpamupanītaṃ. Kolaṭṭhimattaguḷikā, mātā mātusveva nappahontī</bold>ti jambudīpotisaṅkhātaṃ mahāpathaviṃ kolaṭṭhimattā badaraṭṭhimattā guḷikā katvā tatthekekā ‘‘ayaṃ me mātu, ayaṃ me mātumātū’’ti evaṃ vibhājiyamāne tā guḷikā mātā mātūsveva nappahonti, mātā mātūsu akhīṇāsveva pariyantikā tā guḷikā parikkhayaṃ pariyādānaṃ gaccheyyuṃ, na tveva anamatagge saṃsāre saṃsarato sattassa mātumātaroti <pageBreak edition="P" number="0.0290" />. Evaṃ jambudīpamahiṃ saṃsārassa dīghabhāvena upamābhāvena upanītaṃ manasi karohīti.</paragraph>
<paragraph line="324"><bold>Tiṇakaṭṭhasākhāpalāsa</bold>nti tiṇañca kaṭṭhañca sākhāpalāsañca. <bold>Upanīta</bold>nti upamābhāvena upanītaṃ. <bold>Anamataggato</bold>ti saṃsārassa anamataggabhāvato. <bold>Caturaṅgulikā ghaṭikā</bold>ti caturaṅgulappamāṇāni khaṇḍāni. <bold>Pitupitusveva nappahontī</bold>ti pitupitāmahesu eva tā ghaṭikā nappahonti. Idaṃ vuttaṃ hoti – imasmiṃ loke sabbaṃ tiṇañca kaṭṭhañca sākhāpalāsañca caturaṅgulikā katvā tatthekekā ‘‘ayaṃ me pitu, ayaṃ me pitāmahassā’’ti vibhājiyamāne tā ghaṭikāva parikkhayaṃ pariyādānaṃ gaccheyyuṃ, na tveva anamatagge saṃsāre saṃsarato sattassa pitupitāmahāti. Evaṃ tiṇañca kaṭṭhañca sākhāpalāsañca saṃsārassa dīghabhāvena upanītaṃ sarāhīti. Imasmiṃ pana ṭhāne –</paragraph>
<paragraph line="325">‘‘Anamataggoyaṃ <pageBreak edition="M" number="0.0295" />, bhikkhave, saṃsāro, pubbā koṭi na paññāyati avijjānīvaraṇānaṃ sattānaṃ <pageBreak edition="V" number="0.0314" />taṇhāsaṃyojanānaṃ sandhāvataṃ saṃsarataṃ. Taṃ kiṃ maññatha, bhikkhave, katamaṃ nu kho bahutaraṃ, yaṃ vā vo iminā dīghena addhunā sandhāvataṃ saṃsarataṃ amanāpasampayogā manāpavippayogā kandantānaṃ rodantānaṃ assupassannaṃ paggharitaṃ, yaṃ vā catūsu mahāsamuddesu udaka’’ntiādikā (saṃ. ni. 2.126) – ‘anamataggapāḷi’ āharitabbā.</paragraph>
<paragraph line="326"><bold>Sara kāṇakacchapa</bold>nti ubhayakkhikāṇaṃ kacchapaṃ anussara. <bold>Pubbasamudde aparato ca yugachidda</bold>nti puratthimasamudde aparato ca pacchimuttaradakkhiṇasamudde vātavegena paribbhamantassa yugassa ekacchiddaṃ. <bold>Siraṃ tassa ca paṭimukka</bold>nti kāṇakacchapassa sīsaṃ tassa ca vassasatassa vassasatassa accayena gīvaṃ ukkhipantassa sīsassa yugacchidde pavesanañca sara. <bold>Manussalābhamhi opamma</bold>nti tayidaṃ sabbampi buddhuppādadhammadesanāsu viya manussattalābhe opammaṃ <pageBreak edition="P" number="0.0291" />katvā paññāya sara, tassa atīva dullabhasabhāvattaṃ sārajjabhayassāpi aticcasabhāvattā. Vuttañhetaṃ – ‘‘seyyathāpi, bhikkhave, puriso mahāsamudde ekacchiggaḷhaṃ yugaṃ pakkhipeyyā’’tiādi (ma. ni. 3.252; saṃ. ni. 5.1117).</paragraph>
<paragraph line="327"><bold>Sara rūpaṃ pheṇapiṇḍopamassā</bold>ti vimaddāsahanato pheṇapiṇḍasadisassa anekānatthasannipātato kāyasaṅkhātassa <bold>kalino,</bold>niccasārādivirahena <bold>asārassa</bold>rūpaṃ asuciduggandhaṃ jegucchapaṭikkūlabhāvaṃ sara. <bold>Khandhe passa anicce</bold>ti pañcapi upādānakkhandhe hutvā abhāvaṭṭhena anicce passa ñāṇacakkhunā olokehi. <bold>Sarāhi niraye bahuvighāte</bold>ti aṭṭha mahāniraye soḷasaussadaniraye ca bahuvighāte bahudukkhe mahādukkhe ca anussara.</paragraph>
<paragraph line="328"><bold>Sara kaṭasiṃ vaḍḍhente</bold>ti punappunaṃ tāsu tāsu jātīsu aparāparaṃ uppattiyā punappunaṃ kaṭasiṃ susānaṃ āḷahanameva vaḍḍhente satte anussara. ‘‘Vaḍḍhanto’’ti vā pāḷi, tvaṃ vaḍḍhantoti yojanā. <bold>Kumbhīlabhayānī</bold>ti udaraposanatthaṃ akiccakāritāvasena odarikattabhayāni. Vuttañhi ‘‘kumbhīlabhayanti kho, bhikkhave, odarikattassetaṃ adhivacana’’nti (a. ni. 4.122). <bold>Sarāhi cattāri</bold><pageBreak edition="M" number="0.0296" /><bold>saccānī</bold>ti ‘‘idaṃ dukkhaṃ ariyasaccaṃ…pe… ayaṃ dukkhanirodhagāminipaṭipadā ariyasacca’’nti cattāri ariyasaccāni yāthāvato anussara upadhārehi.</paragraph>
<paragraph line="329">Evaṃ rājaputtī anekākāravokāraṃ anussaraṇavasena kāmesu saṃsāre ca ādīnavaṃ pakāsetvā idāni byatirekenapi taṃ pakāsetuṃ <bold>‘‘amatamhi vijjamāne’’</bold>tiādimāha. Tattha <bold>amatamhi</bold><pageBreak edition="V" number="0.0315" /><bold>vijjamāne</bold>ti sammāsambuddhena mahākaruṇāya upanīte saddhammāmate upalabbhamāne. <bold>Kiṃ tava pañcakaṭukena pītenā</bold>ti pariyesanā pariggaho ārakkhā paribhogo vipāko cāti pañcasupi ṭhānesu tikhiṇataradukkhānubandhatāya savighātattā saupāyāsattā kiṃ tuyhaṃ pañcakaṭukena pañcakāmaguṇarasena pītena? Idāni vuttamevatthaṃ pākaṭataraṃ karontī āha – <bold>‘‘sabbā hi kāmaratiyo, kaṭukatarā pañcakaṭukenā’’</bold>ti <pageBreak edition="P" number="0.0292" />, ativiya kaṭukatarāti attho.</paragraph>
<paragraph line="330"><bold>Ye pariḷāhā</bold>ti ye kāmā sampati kilesapariḷāhena āyatiṃ vipākapariḷāhena ca sapariḷāhā mahāvighātā. <bold>Jalitā kuthitā kampitā santāpitā</bold>ti ekādasahi aggīhi pajjalitā pakkuthitā ca hutvā taṃsamaṅgīnaṃ kampanakā santāpanakā ca.</paragraph>
<paragraph line="331"><bold>Asapattamhī</bold>ti sapattarahite nekkhamme. <bold>Samāne</bold>ti sante vijjamāne. ‘‘Bahusapattā’’ti vatvā yehi bahū sapattā, te dassetuṃ <bold>‘‘rājaggī’’</bold>tiādi vuttaṃ. Rājūhi ca agginā ca corehi ca udakena ca dāyādādiappiyehi ca rājaggicoraudakappiyehi sādhāraṇato tesvevopamā vuttā.</paragraph>
<paragraph line="332"><bold>Yesu vadhabandho</bold>ti yesu kāmesu kāmanimittaṃ maraṇapothanādiparikkileso andubandhanādibandho ca hotīti attho. <bold>Kāmesū</bold>tiādi vuttassevatthassa pākaṭakaraṇaṃ. Tattha <bold>hī</bold>ti hetuatthe nipāto. Yasmā kāmesu kāmahetu ime sattā vadhabandhanadukkhāni anubhavanti pāpuṇanti, tasmā āha – <bold>‘‘asakāmā’’</bold>ti, kāmā nāmete asanto hīnā lāmakāti attho. ‘‘Ahakāmā’’ti vā pāṭho, so evattho. Ahāti hi lāmakapariyāyo ‘‘ahalokitthiyo nāmā’’tiādīsu viya.</paragraph>
<paragraph line="333"><bold>Ādīpitā</bold>ti <pageBreak edition="M" number="0.0297" />pajjalitā. <bold>Tiṇukkā</bold>ti tiṇehi katā ukkā. <bold>Dahanti ye te muñcantī</bold>ti ye sattā te kāme na muñcanti, aññadatthu gaṇhanti, te dahantiyeva, sampati āyatiñca jhāpenti.</paragraph>
<paragraph line="334"><bold>Mā appakassa hetū</bold>ti pupphassādasadisassa parittakassa kāmasukhassa hetu vipulaṃ uḷāraṃ paṇītañca lokuttaraṃ sukhaṃ <bold>mā jahi</bold>mā chaḍḍehi. <bold>Mā puthulomova baḷisaṃ gilitvā</bold>ti āmisalobhena <pageBreak edition="V" number="0.0316" />baḷisaṃ gilitvā byasanaṃ pāpuṇanto ‘‘puthulomo’’ti laddhanāmo maccho viya kāme apariccajitvā <bold>mā pacchā vihaññasi</bold>pacchā vighāṭaṃ āpajjasi.</paragraph>
<paragraph line="335"><bold>Sunakhova saṅkhalābaddho</bold>ti yathā gaddulena baddho <pageBreak edition="P" number="0.0293" />sunakho gaddulabandhena thambhe upanibaddho aññato gantuṃ asakkonto tattheva paribbhamati, evaṃ tvaṃ kāmataṇhāya baddho, idāni <bold>kāmaṃ</bold>yadipi kāmesu tāva <bold>damassu</bold>indriyāni damehi. <bold>Kāhinti khu taṃ kāmā, chātā sunakhaṃva caṇḍālā</bold>ti <bold>khū</bold>ti nipātamattaṃ. Te pana kāmā taṃ tathā karissanti, yathā chātajjhattā sapākā sunakhaṃ labhitvā anayabyasanaṃ pāpentīti attho.</paragraph>
<paragraph line="336"><bold>Aparimitañca dukkha</bold>nti aparimāṇaṃ ‘‘ettaka’’nti paricchindituṃ asakkuṇeyyaṃ nirayādīsu kāyikaṃ dukkhaṃ. <bold>Bahūni ca cittadomanassānī</bold>ti citte labbhamānāni bahūni anekāni domanassāni cetodukkhāni. <bold>Anubhohisī</bold>ti anubhavissasi. <bold>Kāmayutto</bold>ti kāmehi yutto, te appaṭinissajjanto. <bold>Paṭinissaja addhuve kāme</bold>ti addhuvehi aniccehi kāmehi vinissaja apehīti attho.</paragraph>
<paragraph line="337"><bold>Jarāmaraṇabyādhigahitā, sabbā sabbattha jātiyo</bold>ti yasmā hīnādibhedabhinnā sabbattha bhavādīsu jātiyo jarāmaraṇabyādhinā ca gahitā, tehi aparimuttā, tasmā <bold>ajaramhi</bold>nibbāne vijjamāne jarādīhi aparimuttehi kāmehi kiṃ tava payojananti yojanā.</paragraph>
<paragraph line="338">Evaṃ nibbānaguṇadassanamukhena kāmesu bhavesu ca ādīnavaṃ pakāsetvā idāni nibbattitaṃ nibbānaguṇameva pakāsentī <bold>‘‘idamajara’’</bold>ntiādinā dve gāthā abhāsi. Tattha <bold>idamajara</bold>nti idamevekaṃ attani jarābhāvato adhigatassa ca jarābhāvahetuto ajaraṃ. <bold>Idamamara</bold>nti etthāpi eseva <pageBreak edition="M" number="0.0298" />nayo. <bold>Idamajarāmara</bold>nti tadubhayamekajjhaṃ katvā thomanāvasena vadati. <bold>Pada</bold>nti vaṭṭadukkhato muccitukāmehi pabbajitabbato paṭipajjitabbato padaṃ. Sokahetūnaṃ abhāvato sokābhāvato ca <bold>asokaṃ</bold>. Sapattakaradhammābhāvato <bold>asapattaṃ</bold>. Kilesasambādhābhāvato <bold>asambādhaṃ</bold>. Khalitasaṅkhātānaṃ duccaritānaṃ abhāvena <bold>akhalitaṃ</bold>. Attānuvādādibhayānaṃ vaṭṭabhayassa <pageBreak edition="P" number="0.0294" />ca sabbaso abhāvā <bold>abhayaṃ</bold>. Dukkhūpatāpassa kilesassāpi abhāvena <bold>nirupatāpaṃ</bold>. Sabbametaṃ amatamahānibbānameva sandhāya vadati. Tañhi sā anussavādisiddhena ākārena attano upaṭṭhahantī tesaṃ paccakkhato dassentī viya ‘‘ida’’nti avoca.</paragraph>
<paragraph line="339"><bold>Avigatamidaṃ</bold><pageBreak edition="V" number="0.0317" /><bold>bahūhi amata</bold>nti idaṃ amataṃ nibbānaṃ bahūhi anantaaparimāṇehi buddhādīhi ariyehi adhigataṃ ñātaṃ attano paccakkhaṃ kataṃ. Na kevalaṃ tehi adhigatameva sandhāya vadati, atha kho <bold>ajjāpi ca labhanīyaṃ</bold>idānipi adhigamanīyaṃ adhigantuṃ sakkā. Kena labhanīyanti āha <bold>‘‘yo yoniso payuñjatī’’</bold>ti, yo puggalo yoniso upāyena satthārā dinnaovāde ṭhatvā yuñjati sammāpayogañca karoti, tena labhanīyanti yojanā. <bold>Na ca sakkā aghaṭamānenā</bold>ti yo pana yoniso na payuñjati, tena aghaṭamānena na ca sakkā, kadācipi laddhuṃ na sakkāyevāti attho.</paragraph>
<paragraph line="340"><bold>Evaṃ bhaṇati sumedhā</bold>ti evaṃ vuttappakārena sumedhā rājakaññā saṃsāre attano saṃvegadīpaniṃ kāmesu nibbedhabhāginiṃ dhammakathaṃ katheti. <bold>Saṅkhāragate ratiṃ alabhamānā</bold>ti aṇumattepi saṅkhārapavatte abhiratiṃ avindantī. <bold>Anunentī anikaratta</bold>nti anikarattaṃ rājānaṃ saññāpentī. <bold>Kese ca chamaṃ khipī</bold>ti attano khaggena chinne kese ca bhūmiyaṃ khipi chaḍḍesi.</paragraph>
<paragraph line="341"><bold>Yācatassā pitaraṃ so</bold>ti so anikaratto assā sumedhāya pitaraṃ koñcarājānaṃ yācati. Kinti yācatīti āha <bold>‘‘vissajjetha sumedhaṃ, pabbajituṃ vimokkhasaccadassā’’</bold>ti, sumedhaṃ rājaputtiṃ pabbajituṃ vissajjetha, sā ca pabbajitvā vimokkhasaccadassā aviparītanibbānadassāvinī hotūti attho.</paragraph>
<paragraph line="342"><bold>Sokabhayabhītā</bold>ti <pageBreak edition="M" number="0.0299" />ñātiviyogādihetuto sabbasmāpi saṃsārabhayato bhītā ñāṇuttaravasena utrāsitā. <bold>Sikkhamānāyā</bold>ti sikkhamānāya <pageBreak edition="P" number="0.0295" />samānāya cha abhiññā sacchikatā, tato eva aggaphalaṃ arahattaṃ sacchikataṃ.</paragraph>
<paragraph line="343"><bold>Acchariyamabbhutaṃ taṃ, nibbānaṃ āsi rājakaññāyā</bold>ti rājaputtiyā sumedhāya kilesehi parinibbānaṃ acchariyaṃ abbhutañca āsi. Chaḷabhiññāva siddhiyā kathanti ce <bold>pubbenivāsacaritaṃ, yathā byākari pacchime kāle</bold>ti, pacchime khandhaparinibbānakāle attano pubbenivāsapariyāpannacaritaṃ yathā byākāsi, tathā taṃ jānitabbanti.</paragraph>
<paragraph line="344">Pubbenivāsaṃ pana tāya yathā byākataṃ, taṃ dassetuṃ <bold>‘‘bhagavati koṇāgamane’’</bold>tiādi vuttaṃ. Tattha <bold>bhagavati koṇāgamane</bold>ti koṇāgamane sammāsambuddhe loke uppanne. <bold>Saṅghārāmamhi navanivesamhī</bold>ti <pageBreak edition="V" number="0.0318" />saṅghaṃ uddissa abhinavanivesite ārāme. <bold>Sakhiyo tisso janiyo, vihāradānaṃ adāsimhā</bold>ti dhanañjānī khemā ahañcāti mayaṃ tisso sakhiyo ārāmaṃ saṅghassa vihāradānaṃ adamha.</paragraph>
<paragraph line="345"><bold>Dasakkhattuṃ satakkhattu</bold>nti tassa vihāradānassa ānubhāvena dasavāre devesu upapajimha, tato manussesu upapajjitvā puna satakkhattuṃ devesu upapajjimha, tatopi manussesu upapajjitvā puna dasasatakkhattuṃ sahassavāraṃ devesu upapajjimha, tatopi manussesu upapajjitvā puna satāni satakkhattuṃ dasasahassavāre devesu upapajjimha, ko pana vādo manussesu. Evaṃ manussesu uppannavāresu kathāva natthi, anekasahassavāraṃ upapajjimhāti attho.</paragraph>
<paragraph line="346"><bold>Devesu mahiddhikā ahumhā</bold>ti devesu upapannakāle tasmiṃ tasmiṃ devanikāye mahiddhikā mahānubhāvā ahumha. <bold>Mānusakamhi ko pana vādo</bold>ti manussattalābhe mahiddhikatāya kathāva natthi. Idāni tameva manussattabhāve ukkaṃsataṃ mahiddhikataṃ dassentī <bold>‘‘sattaratanassa mahesī, itthiratanaṃ ahaṃ āsi’’</bold>nti āha. Tattha cakkaratanādīni satta ratanāni etassa santīti sattaratano, cakkavattī, tassa sattaratanassa. Chadosarahitā <pageBreak edition="M" number="0.0300" />pañcakalyāṇā atikkantamanussavaṇṇā apattadibbavaṇṇāti evamādiguṇasamannāgamena itthīsu ratanabhūtā <pageBreak edition="P" number="0.0296" />ahaṃ ahosiṃ.</paragraph>
<paragraph line="347"><bold>So hetū</bold>ti yaṃ taṃ koṇāgamanassa bhagavato kāle saṅghassa vihāradānaṃ kataṃ, so yathāvuttāya dibbasampattiyā ca hetu. <bold>So pabhavo taṃ mūla</bold>nti tasseva pariyāyavacanaṃ. <bold>Sāva sāsane khantī</bold>ti sā eva idha satthusāsane dhamme nijjhānakkhantī. <bold>Taṃ paṭhamasamodhāna</bold>nti tadeva satthusāsanadhammena paṭhamaṃ samodhānaṃ paṭhamo samāgamo, tadeva satthusāsanadhamme abhiratāya pariyosāne nibbānanti phalūpacārena kāraṇaṃ vadati. Imā pana catasso gāthā theriyā apadānassa vibhāvanavasena pavattattā apadānapāḷiyampi saṅgahaṃ āropitā.</paragraph>
<paragraph line="348">Osānagāthāya <bold>evaṃ karontī</bold>ti yathā mayā purimattabhāve etarahi ca kataṃ paṭipannaṃ, evaṃ aññepi karonti paṭipajjanti. Ke evaṃ karontīti āha – <bold>‘‘ye saddahanti vacanaṃ anomapaññassā’’</bold>ti, ñeyyapariyantikañāṇatāya paripuṇṇapaññassa sammāsambuddhassa vacanaṃ ye puggalā saddahanti ‘‘evameta’’nti okappanti, te evaṃ karonti paṭipajjanti. Idāni tāya ukkaṃsagatāya <pageBreak edition="V" number="0.0319" />paṭipattiyā taṃ dassetuṃ <bold>‘‘nibbindanti bhavagate, nibbinditvā virajjantī’’</bold>ti vuttaṃ. Tassattho – ye bhagavato vacanaṃ yāthāvato saddahanti, te visuddhipaṭipadaṃ paṭipajjantā sabbasmiṃ bhavagate tebhūmake saṅkhāre vipassanāpaññāya nibbindanti, nibbinditvā ca pana ariyamaggena sabbaso virajjanti, sabbasmāpi bhavagatā vimuccantīti attho. Virāge ariyamagge adhigate vimuttāyeva hontīti.</paragraph>
<paragraph line="349">Evametā therikādayo sumedhāpariyosānā gāthāsabhāgena idha ekajjhaṃ saṅgahaṃ ārūḷhā ‘‘tisattatiparimāṇā’’ti. Bhāṇavārato pana dvādhikā chasatamattā theriyo gāthā ca. Tā sabbāpi yathā sammāsambuddhassa sāvikābhāvena ekavidhā, tathā asekhabhāvena ukkhittapalighatāya saṃkiṇṇaparikkhatāya abbūḷhesikatāya niraggalatāya pannabhāratāya visaññuttatāya dasasu ariyavāsesu vuṭṭhavāsatāya ca, tathā hi tā pañcaṅgavippahīnā chaḷaṅgasamannāgatā ekārakkhā <pageBreak edition="P" number="0.0297" />caturāpassenā <pageBreak edition="M" number="0.0301" />paṇunnapaccekasaccā samavayasaṭṭhesanā anāvilasaṅkappā passaddhakāyasaṅkhārā suvimuttacittā suvimuttapaññā cāti evamādinā (dī. ni. 3.360) nayena ekavidhā.</paragraph>
<paragraph line="350">Sammukhāparammukhābhedato duvidhā. Yā hi satthudharamānakāle ariyāya jātiyā jātā mahāpajāpatigotamiādayo, tā sammukhāsāvikā nāma. Yā pana bhagavato khandhaparinibbānato pacchā adhigatavisesā, tā satipi satthudhammasarīrassa paccakkhabhāve satthusarīrassa apaccakkhabhāvato parammukhāsāvikā nāma. Tathā ubhatobhāgavimuttipaññāvimuttitāvasena. Idha pāḷiyāgatā pana ubhatobhāgavimuttāyeva. Tathā sāpadānanāpadānabhedato. Yāsañhi purimesu sammāsambuddhesu paccekabuddhesu sāvakabuddhesu vā puññakiriyāvasena katādhikāratāsaṅkhātaṃ atthi apadānaṃ, tā sāpadānā. Yāsaṃ taṃ natthi, tā nāpadānā. Tathā satthuladdhūpasampadā saṅghato laddhūpasampadāti duvidhā. Garudhammapaṭiggahaṇamhi laddhūpasampadā mahāpajāpatigotamī satthusantikāva laddhūpasampadattā satthuladdhūpasampadā nāma. Sesā sabbāpi saṅghato laddhūpasampadā. Tāpi ekatoupasampannā ubhatoupasampannāti duvidhā. Tattha yā tā mahāpajāpatigotamiyā saddhiṃ nikkhantā pañcasatā sākiyāniyo, tā ekatoupasampannā bhikkhusaṅghato eva laddhūpasampadattā mahāpajāpatigotamiṃ ṭhapetvā. Itarā ubhatoupasampannā ubhatosaṅghe upasampadattā.</paragraph>
<paragraph line="351">Ehibhikkhuduko <pageBreak edition="V" number="0.0320" />viya ehibhikkhuniduko idha na labbhati. Kasmā? Bhikkhunīnaṃ tathā upasampadāya abhāvato. Yadi evaṃ yaṃ taṃ therigāthāya subhaddāya kuṇḍalakesāya vuttaṃ –</paragraph>
<gatha1 line="352">‘‘Nihacca jāṇuṃ vanditvā, sammukhā añjaliṃ akaṃ;</gatha1>
<gathalast line="353">Ehi bhaddeti maṃ avaca, sā me āsūpasampadā’’ti. (therīgā. 109);</gathalast>
<paragraph line="354">Tathā apadānepi –</paragraph>
<gatha1 line="355">‘‘Āyācito tadā āha, ehi bhaddeti nāyako;</gatha1>
<gathalast line="356">Tadāhaṃ upasampannā, parittaṃ toyamaddasa’’nti. (apa. therī 2.3.44);</gathalast>
<paragraph line="357">Taṃ <pageBreak edition="M" number="0.0302" />kathanti? Nayidaṃ ehibhikkhunibhāvena <pageBreak edition="P" number="0.0298" />upasampadaṃ sandhāya vuttaṃ. Upasampadāya pana hetubhāvato yā satthu āṇatti, sā me āsūpasampadāti vuttaṃ.</paragraph>
<paragraph line="358">Tathā hi vuttaṃ aṭṭhakathāyaṃ ‘‘ehi, bhadde, bhikkhunupassayaṃ gantvā bhikkhunīnaṃ santike pabbajja upasampajjassūti maṃ avoca āṇāpesi. Sā satthu āṇā mayhaṃ upasampadāya kāraṇattā upasampadā ahosī’’ti. Eteneva apadānagāthāyapi attho saṃvaṇṇitoti daṭṭhabbo.</paragraph>
<paragraph line="359">Evampi bhikkhunivibhaṅge ehi bhikkhunīti idaṃ kathanti? Ehibhikkhunibhāvena bhikkhunīnaṃ upasampadāya asabhāvajotanavacanaṃ tathā upasampadāya bhikkhunīnaṃ abhāvato. Yadi evaṃ, kathaṃ ehibhikkhunīti vibhaṅge niddeso katoti? Desanānayasotapatitabhāvena. Ayañhi sotapatitatā nāma katthaci labbhamānassāpi anāhaṭaṃ hoti.</paragraph>
<paragraph line="360">Yathā abhidhamme manodhātuniddese (dha. sa. 566-567) labbhamānampi jhānaṅgaṃ pañcaviññāṇasotapatitatāya na uddhaṭaṃ katthaci desanāya asambhavato. Yathā tattheva vatthuniddese hadayavatthu, katthaci alabbhamānassāpi gahaṇavasena. Tathā ṭhitakappiniddese. Yathāha –</paragraph>
<indent line="361">‘‘Katamo ca puggalo ṭhitakappī? Ayañca puggalo sotāpattiphalasacchikiriyāya paṭipanno <pageBreak edition="V" number="0.0321" />assa, kappassa ca uḍḍayhanavelā assa, neva tāva kappo uḍḍayheyya, yāvāyaṃ puggalo na sotāpattiphalaṃ sacchikarotī’’ti (pu. pa. 17).</indent>
<paragraph line="362">Evamidhāpi alabbhamānagahaṇavasena veditabbaṃ, parikappavacanañhetaṃ sace bhagavā bhikkhunibhāvayogyaṃ kañci mātugāmaṃ ehi bhikkhunīti vadeyya, evampi bhikkhunibhāvo siyāti. Kasmā pana bhagavā evaṃ na kathesīti? Tathā katādhikārānaṃ abhāvato. Ye pana ‘‘anāsannasannihitabhāvato’’ti kāraṇaṃ vatvā ‘‘bhikkhū eva hi satthu āsannacārī sadā sannihitāva, tasmā te ‘ehibhikkhū’ti vattabbataṃ arahanti, na bhikkhuniyo’’ti vadanti, taṃ tesaṃ matimattaṃ. Satthu āsannadūrabhāvassa bhabbābhabbabhāvāsiddhattā. Vuttañhetaṃ bhagavatā –</paragraph>
<indent line="363">‘‘Saṅghāṭikaṇṇe <pageBreak edition="M" number="0.0303" />cepi, bhikkhave, bhikkhu gahetvā piṭṭhito piṭṭhito anubandho assa pade padaṃ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo <pageBreak edition="P" number="0.0299" />, atha kho so ārakāva mayhaṃ, ahañca tassa. Taṃ kissa hetu? Dhammañhi so, bhikkhave, bhikkhu na passati, dhammaṃ apassanto na maṃ passati.</indent>
<indent line="364">‘‘Yojanasate cepi so, bhikkhave, bhikkhu vihareyya. So ca hoti anabhijjhālu kāmesu na tibbasārāgo abyāpannacitto appaduṭṭhamanasaṅkappo upaṭṭhitassati sampajāno samāhito ekaggacitto saṃvutindriyo, atha kho so santikeva mayhaṃ, ahañca tassa. Taṃ kissa hetu? Dhammañhi so, bhikkhave, bhikkhu passati, dhammaṃ passanto maṃ passatī’’ti (itivu. 92).</indent>
<paragraph line="365">Tasmā akāraṇaṃ desato satthu āsannānāsannatā. Akatādhikāratāya pana bhikkhunīnaṃ tattha ayogyatā. Tena vuttaṃ – ‘‘ehibhikkhuniduko idha na labbhatī’’ti. Evaṃ duvidhā.</paragraph>
<paragraph line="366">Aggasāvikā, mahāsāvikā, pakatisāvikāti tividhā. Tattha khemā, uppalavaṇṇāti imā dve theriyo aggasāvikā nāma. Kāmaṃ sabbāpi khīṇāsavattheriyo sīlasuddhiādike sampādentiyo catūsu satipaṭṭhānesu supaṭṭhitacittā sattabojjhaṅge yathābhūtaṃ bhāvetvā maggapaṭipāṭiyā anavasesato kilese khepetvā aggaphale patiṭṭhahanti. Tathāpi yathā saddhāvimuttato <pageBreak edition="V" number="0.0322" />diṭṭhippattassa paññāvimuttato ca ubhatobhāgavimuttassa pubbabhāgabhāvanāvisesasiddho icchito viseso, evaṃ abhinīhāramahantatāpubbayogamahantatāhisasantāne sātisayaguṇavisesassa nipphāditattā sīlādīhi guṇehi mahantā sāvikāti mahāsāvikā. Tesuyeva pana bodhipakkhiyadhammesu pāmokkhabhāvena dhurabhūtānaṃ sammādiṭṭhisammāsamādhīnaṃ sātisayakiccānubhāvanibbattiyā kāraṇabhūtāya tajjābhinīhāratāya sakkaccaṃ nirantaraṃ cirakālasambhūtāya sammāpaṭipattiyā yathākkamaṃ paññāya samādhimhi ca ukkaṃsapāramippattiyā savisesaṃ <pageBreak edition="M" number="0.0304" />sabbaguṇehi aggabhāve ṭhitattā tā dvepi aggasāvikā nāma. Mahāpajāpatigotamiādayo pana abhinīhāramahantatāya pubbayogamahantatāya ca paṭiladdhaguṇavisesavasena mahatiyo sāvikāti mahāsāvikā nāma. Itarā therikā tissā vīrā dhīrāti evamādikā abhinīhāramahantatādīnaṃ abhāvena pakatisāvikā nāma. Tā pana aggasāvikā viya mahāsāvikā viya ca na parimitā, atha kho anekasatāni anekasahassāni veditabbāni. Evaṃ <pageBreak edition="P" number="0.0300" />aggasāvikādibhedato tividhā. Tathā suññatavimokkhādibhedato tividhā.</paragraph>
<paragraph line="367">Paṭipadādivibhāgena catubbidhā. Indriyādhikavibhāgena pañcavidhā. Tathā paṭipattiyādivibhāgena pañcavidhā. Animittavimuttādivasena chabbidhā. Adhimuttibhedena sattavidhā. Dhurapaṭipadādivibhāgena aṭṭhavidhā. Vimuttivibhāgena navavidhā dasavidhā ca. Tā panetā yathāvuttena dhurabhedena vibhajjamānā vīsati honti, paṭipadāvibhāgena vibhajjamānā cattālīsa honti. Puna paṭipadābhedena dhurabhedena vibhajjamānā asīti honti. Atha vā suññatāvimuttādivibhāgena vibhajjamānā cattālīsādhikāni dvesatāni honti. Puna indriyādhikavibhāgena vibhajjamānā dvisatuttarasahassaṃ hontīti. Evametāsaṃ therīnaṃ attano guṇavaseneva anekabhedabhinnatā veditabbā. Ayamettha saṅkhepo, vitthāro pana heṭṭhā theragāthāsaṃvaṇṇanāyaṃ vuttanayeneva gahetabboti.</paragraph>
<centered line="368">Sumedhātherīgāthāvaṇṇanā niṭṭhitā.</centered>
<centered line="369">Mahānipātavaṇṇanā niṭṭhitā.</centered>
<subhead line="370">Nigamanagāthā</subhead>
<paragraph line="371">Ettāvatā <pageBreak edition="M" number="0.0305" /><pageBreak edition="V" number="0.0323" />ca –</paragraph>
<gatha1 line="372">‘‘Ye te sampannasaddhammā, dhammarājassa satthuno;</gatha1>
<gathalast line="373">Orasā mukhajā puttā, dāyādā dhammanimmitā.</gathalast>
<gatha1 line="374">‘‘Sīlādiguṇasampannā, katakiccā anāsavā;</gatha1>
<gathalast line="375">Subhūtiādayo therā, theriyo therikādayo.</gathalast>
<gatha1 line="376">‘‘Tehi yā bhāsitā gāthā, aññabyākaraṇādinā;</gatha1>
<gathalast line="377">Tā sabbā ekato katvā, theragāthāti saṅgahaṃ.</gathalast>
<gatha1 line="378">‘‘Āropesuṃ mahātherā, therīgāthāti tādino;</gatha1>
<gathalast line="379">Tāsaṃ atthaṃ pakāsetuṃ, porāṇaṭṭhakathānayaṃ.</gathalast>
<gatha1 line="380">‘‘Nissāya yā samāraddhā, atthasaṃvaṇṇanā mayā;</gatha1>
<gathalast line="381">Sā tattha paramatthānaṃ, tattha tattha yathārahaṃ.</gathalast>
<gatha1 line="382">‘‘Pakāsanā <bold>paramatthadīpanī,</bold>nāma nāmato;</gatha1>
<gatha2 line="383">Sampattā pariniṭṭhānaṃ, anākulavinicchayā;</gatha2>
<gathalast line="384">Dvānavutiparimāṇā, pāḷiyā bhāṇavārato.</gathalast>
<gatha1 line="385">‘‘Iti taṃ saṅkharontena, yaṃ taṃ adhigataṃ mayā;</gatha1>
<gathalast line="386">Puññaṃ tassānubhāvena, lokanāthassa sāsanaṃ.</gathalast>
<gatha1 line="387">‘‘Ogāhetvā visuddhāya, sīlādipaṭipattiyā;</gatha1>
<gathalast line="388">Sabbepi dehino hontu, vimuttirasabhāgino.</gathalast>
<gatha1 line="389">‘‘Ciraṃ <pageBreak edition="V" number="0.0324" />tiṭṭhatu lokasmiṃ, sammāsambuddhasāsanaṃ;</gatha1>
<gathalast line="390">Tasmiṃ sagāravā niccaṃ, hontu sabbepi pāṇino.</gathalast>
<gatha1 line="391">‘‘Sammā <pageBreak edition="P" number="0.0301" />vassatu kālena, devopi jagatīpati;</gatha1>
<gathalast line="392">Saddhammanirato lokaṃ, dhammeneva pasāsatū’’ti.</gathalast>
<centered line="393">Badaratitthavihāravāsinā <bold>ācariyadhammapālattherena</bold></centered>
<paragraph line="394">Katā</paragraph>
<centered line="395"><bold>Therīgāthānaṃ atthasaṃvaṇṇanā</bold>niṭṭhitā.</centered>
<centered line="396">Therīgāthā-aṭṭhakathā niṭṭhitā.</centered>
</body>
</document>