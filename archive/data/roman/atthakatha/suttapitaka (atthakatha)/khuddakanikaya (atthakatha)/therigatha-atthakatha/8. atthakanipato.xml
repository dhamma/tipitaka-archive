<?xml version="1.0"?>
<document>
<metadata>
<normativeSource>http://tipitaka.org/romn/cscd/s0509a.att7.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/8. atthakanipato.xml</archivePath>
<title>8. Aṭṭhakanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">8. Aṭṭhakanipāto</chapter>
<subhead line="2">1. Sīsūpacālātherīgāthāvaṇṇanā</subhead>
<paragraph line="3">Aṭṭhakanipāte <pageBreak edition="M" number="0.0174" /><pageBreak edition="V" number="0.0189" /><bold>bhikkhunī sīlasampannā</bold>tiādikā sīsūpacālāya theriyā gāthā. Imissāpi vatthu cālāya theriyā vatthumhi vuttanayameva. Ayampi hi āyasmato dhammasenāpatissa pabbajitabhāvaṃ sutvā sayampi ussāhajātā pabbajitvā katapubbakiccā vipassanaṃ paṭṭhapetvā, ghaṭentī vāyamantī nacirasseva arahattaṃ pāpuṇi. Arahattaṃ patvā phalasamāpattisukhena viharantī ekadivasaṃ attano paṭipattiṃ paccavekkhitvā katakiccāti somanassajātā udānavasena –</paragraph>
<hangnum line="4" number="196"></hangnum>
<gatha1 line="5">‘‘Bhikkhunī sīlasampannā, indriyesu susaṃvutā;</gatha1>
<gathalast line="6">Adhigacche padaṃ santaṃ, asecanakamojava’’nti. – gāthamāha;</gathalast>
<paragraph line="7">Tattha <bold>sīlasampannā</bold>ti parisuddhena bhikkhunisīlena samannāgatā paripuṇṇā. <bold>Indriyesu susaṃvutā</bold>ti manacchaṭṭhesu indriyesu suṭṭhu saṃvutā, rūpādiārammaṇe iṭṭhe rāgaṃ, aniṭṭhe dosaṃ, asamapekkhane mohañca pahāya suṭṭhu pihitindriyā. <bold>Asecanakamojava</bold>nti kenaci anāsittakaṃ ojavantaṃ sabhāvamadhuraṃ sabbassāpi kilesarogassa vūpasamanosadhabhūtaṃ ariyamaggaṃ, nibbānameva vā. Ariyamaggampi hi nibbānatthikehi paṭipajjitabbato kilesapariḷāhābhāvato ca padaṃ santanti vattuṃ vaṭṭati.</paragraph>
<hangnum line="8" number="197"></hangnum>
<gatha1 line="9">‘‘Tāvatiṃsā ca yāmā ca, tusitā cāpi devatā;</gatha1>
<gatha2 line="10">Nimmānaratino devā, ye devā vasavattino;</gatha2>
<gathalast line="11">Tattha cittaṃ paṇīdhehi, yattha te vusitaṃ pure’’ti. –</gathalast>
<unindented line="12">Ayaṃ <pageBreak edition="P" number="0.0169" />gāthā kāmasaggesu nikantiṃ uppādehīti tattha uyyojanavasena theriṃ samāpattiyā cāvetukāmena mārena vuttā.</unindented>
<paragraph line="13">Tattha <pageBreak edition="V" number="0.0190" />sahapuññakārino tettiṃsa janā yattha upapannā, taṃ ṭhānaṃ tāvatiṃsanti. Tattha nibbattā sabbepi devaputtā <bold>tāvatiṃsā</bold>. Keci pana ‘‘tāvatiṃsāti <pageBreak edition="M" number="0.0175" />tesaṃ devānaṃ nāmamevā’’ti vadanti. Dvīhi devalokehi visiṭṭhaṃ dibbaṃ sukhaṃ yātā upayātā sampannāti <bold>yāmā</bold>. Dibbāya sampattiyā tuṭṭhā pahaṭṭhāti <bold>tusitā</bold>. Pakatipaṭiyattārammaṇato atirekena ramitukāmatākāle yathārucite bhoge nimminitvā ramantīti <bold>nimmānaratino</bold>. Cittaruciṃ ñatvā parehi nimmitesu bhogesu vasaṃ vattentīti <bold>vasavattino. Tattha cittaṃ paṇīdhehī</bold>ti tasmiṃ tāvatiṃsādike devanikāye tava cittaṃ ṭhapehi, upapajjanāya nikantiṃ karohi. Cātumahārājikānaṃ bhogā itarehi nihīnāti adhippāyena tāvatiṃsādayova vuttā. <bold>Yattha te vusitaṃ pure</bold>ti yesu devanikāyesu tayā pubbe vutthaṃ. Ayaṃ kira pubbe devesu uppajjantī, tāvatiṃsato paṭṭhāya pañcakāmasagge sodhetvā puna heṭṭhato otarantī, tusitesu ṭhatvā tato cavitvā idāni manussesu nibbattā.</paragraph>
<paragraph line="14">Taṃ sutvā therī – ‘‘tiṭṭhatu, māra, tayā vuttakāmaloko. Aññopi sabbo loko rāgaggiādīhi āditto sampajjalito. Na tattha viññūnaṃ cittaṃ ramatī’’ti kāmato ca lokato ca attano vinivattitamānasataṃ dassetvā māraṃ tajjentī –</paragraph>
<hangnum line="15" number="198"></hangnum>
<gatha1 line="16">Yāmā ca‘‘tāvatiṃsā ca yāmā ca, tusitā cāpi devatā;</gatha1>
<gathalast line="17">Nimmānaratino devā, ye devā vasavattino.</gathalast>
<hangnum line="18" number="199"></hangnum>
<gatha1 line="19">‘‘Kālaṃ kālaṃ bhavā bhavaṃ, sakkāyasmiṃ purakkhatā;</gatha1>
<gathalast line="20">Avītivattā sakkāyaṃ, jātimaraṇasārino.</gathalast>
<hangnum line="21" number="200"></hangnum>
<gatha1 line="22">‘‘Sabbo ādīpito loko, sabbo loko padīpito;</gatha1>
<gathalast line="23">Sabbo pajjalito loko, sabbo loko pakampito.</gathalast>
<hangnum line="24" number="201"></hangnum>
<gatha1 line="25">‘‘Akampiyaṃ atuliyaṃ, aputhujjanasevitaṃ;</gatha1>
<gathalast line="26">Buddho dhammamadesesi, tattha me nirato mano.</gathalast>
<hangnum line="27" number="202"></hangnum>
<gatha1 line="28">‘‘Tassāhaṃ <pageBreak edition="P" number="0.0170" />vacanaṃ sutvā, vihariṃ sāsane ratā;</gatha1>
<gathalast line="29">Tisso vijjā anuppattā, kataṃ buddhassa sāsanaṃ.</gathalast>
<hangnum line="30" number="203"></hangnum>
<gatha1 line="31">‘‘Sabbattha <pageBreak edition="M" number="0.0176" /><pageBreak edition="V" number="0.0191" />vihatā nandī, tamokkhandho padālito;</gatha1>
<gathalast line="32">Evaṃ jānāhi pāpima, nihato tvamasi antakā’’ti. –</gathalast>
<unindented line="33">Imā gāthā abhāsi.</unindented>
<paragraph line="34">Tattha <bold>kālaṃ kāla</bold>nti taṃ taṃ kālaṃ. <bold>Bhavā bhava</bold>nti bhavato bhavaṃ. <bold>Sakkāyasmi</bold>nti khandhapañcake. <bold>Purakkhatā</bold>ti purakkhārakārino. Idaṃ vuttaṃ hoti – māra, tayā vuttā tāvatiṃsādayo devā bhavato bhavaṃ upagacchantā aniccatādianekādīnavākule sakkāye patiṭṭhitā, tasmā tasmiṃ bhave uppattikāle, vemajjhakāle, pariyosānakāleti tasmiṃ tasmiṃ kāle sakkāyameva purakkhatvā ṭhitā. Tato eva avītivattā sakkāyaṃ nissaraṇābhimukhā ahutvā sakkāyatīrameva anuparidhāvantā jātimaraṇasārino rāgādīhi anugatattā punappunaṃ jātimaraṇameva anussaranti, tato na vimuccantīti.</paragraph>
<paragraph line="35"><bold>Sabbo ādīpito loko</bold>ti, māra, na kevalaṃ tayā vuttakāmalokoyeva dhātuttayasaññito, sabbopi loko rāgaggiādīhi ekādasahi āditto. Tehiyeva punappunaṃ ādīpitatāya <bold>padīpito</bold>. Nirantaraṃ ekajālībhūtatāya <bold>pajjalito</bold>. Taṇhāya sabbakilesehi ca ito cito ca kampitatāya calitatāya <bold>pakampito</bold>.</paragraph>
<paragraph line="36">Evaṃ āditte pajjalite pakampite ca loke kenacipi kampetuṃ cāletuṃ asakkuṇeyyatāya <bold>akampiyaṃ,</bold>guṇato ‘‘ettako’’ti tuletuṃ asakkuṇeyyatāya attanā sadisassa abhāvato ca <bold>atuliyaṃ. </bold>Buddhādīhi ariyehi eva gocarabhāvanābhigamato sevitattā<bold>aputhujjanasevitaṃ. Buddho</bold>bhagavā maggaphalanibbānappabhedaṃ navavidhaṃ lokuttaradhammaṃ mahākaruṇāya sañcoditamānaso <bold>adesesi</bold>sadevakassa lokassa kathesi pavedesi. <bold>Tattha</bold>tasmiṃ ariyadhamme mayhaṃ mano <bold>nirato</bold>abhirato, na tato vinivattatīti attho. Sesaṃ heṭṭhā vuttanayameva.</paragraph>
<centered line="37">Sīsūpacālātherīgāthāvaṇṇanā niṭṭhitā.</centered>
<centered line="38">Aṭṭhakanipātavaṇṇanā niṭṭhitā.</centered>
</body>
</document>