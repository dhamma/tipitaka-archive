<?xml version="1.0"?>
<document>
<metadata>
<normativeSource>http://tipitaka.org/romn/cscd/s0509a.att5.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/6. chakkanipato.xml</archivePath>
<titlePath>6. Chakkanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">6. Chakkanipāto</chapter>
<subhead line="2">1. Pañcasatamattātherīgāthāvaṇṇanā</subhead>
<paragraph line="3">Chakkanipāte <pageBreak edition="M" number="0.0126" /><pageBreak edition="V" number="0.0135" /><bold>yassa maggaṃ na jānāsī</bold>tiādikā pañcasatamattānaṃ therīnaṃ gāthā. Imāpi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantiyo anukkamena upacitavimokkhasambhārā hutvā imasmiṃ buddhuppāde tattha tattha kulagehe nibbattitvā vayappattā mātāpitūhi patikulaṃ ānītā tattha tattha putte labhitvā gharāvāsaṃ vasantiyo samānajātikassa tādisassa kammassa katattā sabbāva mataputtā hutvā, puttasokena abhibhūtā paṭācārāya theriyā santikaṃ upasaṅkamitvā vanditvā nisinnā attano sokakāraṇaṃ ārocesuṃ. Therī tāsaṃ sokaṃ vinodentī –</paragraph>
<hangnum line="4" number="127"></hangnum>
<gatha1 line="5"> ‘‘Yassa maggaṃ na jānāsi, āgatassa gatassa vā;</gatha1>
<gathalast line="6">Taṃ kuto cāgataṃ sattaṃ, mama puttoti rodasi.</gathalast>
<hangnum line="7" number="128"></hangnum>
<gatha1 line="8"> ‘‘Maggañca khossa jānāsi, āgatassa gatassa vā;</gatha1>
<gathalast line="9">Na naṃ samanusocesi, evaṃdhammā hi pāṇino.</gathalast>
<hangnum line="10" number="129"></hangnum>
<gatha1 line="11"> ‘‘Ayācito tatāgacchi, nānuññāto ito gato;</gatha1>
<gatha2 line="12">Kutoci nūna āgantvā, vasitvā katipāhakaṃ;</gatha2>
<gathalast line="13">Itopi aññena gato, tatopaññena gacchati.</gathalast>
<hangnum line="14" number="130"></hangnum>
<gatha1 line="15"> ‘‘Peto manussarūpena, saṃsaranto gamissati;</gatha1>
<gathalast line="16">Yathāgato tathā gato, kā tattha paridevanā’’ti. –</gathalast>
<unindented line="17">Imāhi <pageBreak edition="P" number="0.0123" /> catūhi gāthāhi dhammaṃ desesi.</unindented>
<paragraph line="18">Tā <pageBreak edition="V" number="0.0136" /> tassā dhammaṃ sutvā sañjātasaṃvegā theriyā santike pabbajiṃsu. Pabbajitvā vipassanāya kammaṃ karontiyo vimuttiparipācanīyānaṃ dhammānaṃ paripākaṃ gatattā na cirasseva saha paṭisambhidāhi arahatte patiṭṭhahiṃsu. Atha tā adhigatārahattā attano paṭipattiṃ paccavekkhitvā udānavasena <bold>‘‘yassa maggaṃ na jānāsī’’</bold>tiādikāhi ovādagāthāhi saddhiṃ –</paragraph>
<hangnum line="19" number="131"></hangnum>
<gatha1 line="20"> ‘‘Abbahī <pageBreak edition="M" number="0.0127" /> vata me sallaṃ, duddasaṃ hadayassitaṃ;</gatha1>
<gathalast line="21">Yā me sokaparetāya, puttasokaṃ byapānudi.</gathalast>
<hangnum line="22" number="132"></hangnum>
<gatha1 line="23"> ‘‘Sājja abbūḷhasallāhaṃ, nicchātā parinibbutā;</gatha1>
<gathalast line="24">Buddhaṃ dhammañca saṅghañca, upemi saraṇaṃ muni’’nti. –</gathalast>
<unindented line="25">Imā gāthā visuṃ visuṃ abhāsiṃsu.</unindented>
<paragraph line="26">Tattha <bold>yassa maggaṃ na jānāsi, āgatassa gatassa vā</bold>ti yassa sattassa idha āgatassa āgatamaggaṃ vā ito gatassa gatamaggaṃ vā tvaṃ na jānāsi. Anantarā atītānāgatabhavūpapattiyo sandhāya vadati. <bold>Taṃ kuto cāgataṃ satta</bold>nti taṃ evaṃ aviññātāgatagatamaggaṃ kutoci gatito āgatamaggaṃ āgacchantena antarāmagge sabbena sabbaṃ akataparicayasamāgatapurisasadisaṃ sattaṃ kevalaṃ mamattaṃ uppādetvā mama puttoti kuto kena kāraṇena rodasi. Appaṭikārato mama puttassa ca akātabbato na ettha rodanakāraṇaṃ atthīti adhippāyo.</paragraph>
<paragraph line="27"><bold>Maggañca khossa jānāsī</bold>ti assa tava puttābhimatassa sattassa āgatassa āgatamaggañca gatassa gatamaggañca atha jāneyyāsi. <bold>Na naṃ samanusocesī</bold>ti evampi naṃ na samanusoceyyāsi. Kasmā? <bold>Evaṃdhammā hi pāṇino,</bold> diṭṭhadhammepi hi sattānaṃ sabbehi piyehi manāpehi nānābhāvā vinābhāvā tattha vasavattitāya abhāvato, pageva abhisamparāyaṃ.</paragraph>
<paragraph line="28"><bold>Ayācito tatāgacchī</bold>ti <pageBreak edition="P" number="0.0124" /> tato paralokato kenaci ayācito idha āgacchi. ‘‘Āgato’’tipi pāḷi, so evattho. <bold>Nānuññāto ito gato</bold>ti idhalokato kenaci ananuññāto paralokaṃ gato. <bold>Kutocī</bold>ti nirayādito yato kutoci gatito. <bold>Nūnā</bold>ti parisaṅkāyaṃ <pageBreak edition="V" number="0.0137" />. <bold>Vasitvā katipāhaka</bold>nti katipayadivasamattaṃ idha vasitvā. <bold>Itopi aññena gato</bold>ti itopi bhavato aññena gato, ito aññampi bhavaṃ paṭisandhivasena upagato. <bold>Tatopaññena gacchatī</bold>ti tatopi bhavato aññena gamissati, aññameva bhavaṃ upagamissati.</paragraph>
<paragraph line="29"><bold>Peto</bold>ti <pageBreak edition="M" number="0.0128" /> apeto taṃ taṃ bhavaṃ upapajjitvā tato apagato. <bold>Manussarūpenā</bold>ti nidassanamattametaṃ, manussabhāvena tiracchānādibhāvena cāti attho. <bold>Saṃsaranto</bold>ti aparāparaṃ upapattivasena saṃsaranto. <bold>Yathāgato tathā gato</bold>ti yathā aviññātagatito ca anāmantetvā āgato tathā aviññātagatiko ananuññātova gato. <bold>Kā tattha paridevanā</bold>ti tattha tādise avasavattini yathākāmāvacare kā nāma paridevanā, kiṃ paridevitena payojananti attho. Sesaṃ vuttanayameva.</paragraph>
<paragraph line="30">Ettha ca ādito catasso gāthā paṭācārāya theriyā tesaṃ pañcamattānaṃ itthisatānaṃ sokavinodanavasena visuṃ visuṃ bhāsitā. Tassā ovāde ṭhatvā pabbajitvā adhigatavisesāhi tāhi pañcasatamattāhi bhikkhunīhi chapi gāthā paccekaṃ bhāsitāti daṭṭhabbā.</paragraph>
<paragraph line="31"><bold>Pañcasatā paṭācārā</bold>ti paṭācārāya theriyā santike laddhaovādatāya paṭācārāya vuttaṃ avedisunti katvā ‘‘paṭācārā’’ti laddhanāmā pañcasatā bhikkhuniyo.</paragraph>
<centered line="32">Pañcasatamattātherīgāthāvaṇṇanā niṭṭhitā.</centered>
<subhead line="33">2. Vāseṭṭhītherīgāthāvaṇṇanā</subhead>
<paragraph line="34"><bold>Puttasokenahaṃ aṭṭā</bold>tiādikā vāseṭṭhiyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī anukkamena <pageBreak edition="P" number="0.0125" /> sambhatavimokkhasambhārā devamanussesu saṃsarantī imasmiṃ buddhuppāde vesāliyaṃ kulagehe nibbattitvā vayappattā mātāpitūhi samānajātikassa kulaputtassa dinnā patikulaṃ gantvā tena saddhiṃ sukhasaṃvāsaṃ vasantī ekaṃ puttaṃ labhitvā tasmiṃ ādhāvitvā paridhāvitvā vicaraṇakāle kālaṃ kate puttasokena aṭṭitā ummattikā ahosi. Sā ñātakesu sāmike ca tikicchaṃ karontesu tesaṃ ajānantānaṃyeva palāyitvā yato tato paribbhamantī mithilānagaraṃ sampattā tatthaddasa bhagavantaṃ antaravīthiyaṃ gacchantaṃ dantaṃ guttaṃ saṃyatindriyaṃ <pageBreak edition="M" number="0.0129" /> nāgaṃ. Disvāna saha dassanena buddhānubhāvato <pageBreak edition="V" number="0.0138" /> apagatummādā pakaticittaṃ paṭilabhi. Athassā satthā saṃkhittena dhammaṃ desesi. Sā taṃ dhammaṃ sutvā paṭiladdhasaṃvegā satthāraṃ pabbajjaṃ yācitvā satthu āṇāya bhikkhunīsu pabbajitvā katapubbakiccā vipassanaṃ paṭṭhapetvā ghaṭentī vāyamantī paripakkañāṇatāya na cirasseva saha paṭisambhidāhi arahattaṃ patvā attano paṭipattiṃ paccavekkhitvā udānavasena –</paragraph>
<hangnum line="35" number="133"></hangnum>
<gatha1 line="36"> ‘‘Puttasokenahaṃ aṭṭā, khittacittā visaññinī;</gatha1>
<gathalast line="37">Naggā pakiṇṇakesī ca, tena tena vicārihaṃ.</gathalast>
<hangnum line="38" number="134"></hangnum>
<gatha1 line="39"> ‘‘Vīthisaṅkārakūṭesu, susāne rathiyāsu ca;</gatha1>
<gathalast line="40">Acariṃ tīṇi vassāni, khuppipāsā samappitā.</gathalast>
<hangnum line="41" number="135"></hangnum>
<gatha1 line="42"> ‘‘Athaddasāsiṃ sugataṃ, nagaraṃ mithilaṃ pati;</gatha1>
<gathalast line="43">Adantānaṃ dametāraṃ, sambuddhamakutobhayaṃ.</gathalast>
<hangnum line="44" number="136"></hangnum>
<gatha1 line="45"> ‘‘Sacittaṃ paṭiladdhāna, vanditvāna upāvisiṃ;</gatha1>
<gathalast line="46">So me dhammamadesesi, anukampāya gotamo.</gathalast>
<hangnum line="47" number="137"></hangnum>
<gatha1 line="48"> ‘‘Tassa dhammaṃ suṇitvāna, pabbajiṃ anagāriyaṃ;</gatha1>
<gathalast line="49">Yuñjantī satthuvacane, sacchākāsiṃ padaṃ sivaṃ.</gathalast>
<hangnum line="50" number="138"></hangnum>
<gatha1 line="51"> ‘‘Sabbe sokā samucchinnā, pahīnā etadantikā;</gatha1>
<gathalast line="52">Pariññātā hi me vatthū, yato sokāna sambhavo’’ti. –</gathalast>
<unindented line="53">Imā <pageBreak edition="P" number="0.0126" /> gāthā abhāsi.</unindented>
<paragraph line="54">Tattha <bold>aṭṭā</bold>ti aṭṭitā. Ayameva vā pāṭho, aṭṭitā pīḷitāti attho. <bold>Khittacittā</bold>ti sokummādena khittahadayā. Tato eva pakatisaññāya vigamena <bold>visaññinī</bold>. Hirottappābhāvato apagatavatthatāya <bold>naggā</bold>. Vidhutakesatāya <bold>pakiṇṇakesī. Tena tenā</bold>ti gāmena gāmaṃ nagarena nagaraṃ vīthiyā vīthiṃ vicariṃ ahaṃ.</paragraph>
<paragraph line="55"><bold>Athā</bold>ti <pageBreak edition="V" number="0.0139" /> pacchā ummādasaṃvattaniyassa kammassa parikkhaye. <bold>Sugata</bold>nti sobhanagamanattā sundaraṃ ṭhānaṃ gatattā sammā gadattā sammā ca gatattā sugataṃ <pageBreak edition="M" number="0.0130" /> bhagavantaṃ. <bold>Mithilaṃ patī</bold>ti mithilābhimukhaṃ, mithilānagarābhimukhaṃ gacchantanti attho.</paragraph>
<paragraph line="56"><bold>Sacittaṃ paṭiladdhānā</bold>ti buddhānubhāvena ummādaṃ pahāya attano pakaticittaṃ paṭilabhitvā.</paragraph>
<paragraph line="57"><bold>Yuñjantī satthuvacane</bold>ti satthu sammāsambuddhassa sāsane yogaṃ karontī bhāvanaṃ anuyuñjantī. <bold>Sacchākāsiṃ padaṃ siva</bold>nti sivaṃ khemaṃ catūhi yogehi anupaddutaṃ nibbānaṃ padaṃ sacchiakāsiṃ.</paragraph>
<paragraph line="58"><bold>Etadantikā</bold>ti etaṃ idāni mayā adhigataṃ arahattaṃ anto pariyosānaṃ etesanti etadantikā, sokā. Na dāni tesaṃ sambhavo atthīti attho. <bold>Yato sokāna sambhavo</bold>ti yato antonijjhānalakkhaṇānaṃ sokānaṃ sambhavo, tesaṃ sokānaṃ pañcupādānakkhandhasaṅkhātā vatthū adhiṭṭhānāni ñātatīraṇapahānapariññāhi pariññātā. Tasmā sokā etadantikāti yojanā.</paragraph>
<centered line="59">Vāseṭṭhītherīgāthāvaṇṇanā niṭṭhitā.</centered>
<subhead line="60">3. Khemātherīgāthāvaṇṇanā</subhead>
<paragraph line="61"><bold>Daharā tvaṃ rūpavatī</bold>tiādikā khemāya theriyā gāthā. Ayaṃ kira padumuttarassa bhagavato kāle <pageBreak edition="P" number="0.0127" /> haṃsavatīnagare parādhīnavuttikā paresaṃ dāsī ahosi. Sā paresaṃ veyyāvaccakaraṇena jīvikaṃ kappentī ekadivasaṃ padumuttarassa sammāsambuddhassa aggasāvakaṃ sujātattheraṃ piṇḍāya carantaṃ disvā tayo modake datvā taṃdivasameva attano kese vissajjetvā therassa dānaṃ datvā ‘‘anāgate mahāpaññā buddhassa sāvikā bhaveyya’’nti patthanaṃ katvā yāvajīvaṃ kusalakamme appamattā hutvā devamanussesu saṃsarantī anukkamena chakāmasagge, tesaṃ tesaṃ devarājūnaṃ mahesibhāvena upapannā, manussalokepi anekavāraṃ cakkavattīnaṃ maṇḍalarājūnañca mahesibhāvaṃ upagatā mahāsampattiyo anubhavitvā vipassissa bhagavato kāle manussaloke uppajjitvā viññutaṃ patvā, satthu santike dhammaṃ sutvā paṭiladdhasaṃvegā pabbajitvā dasavassasahassāni <pageBreak edition="M" number="0.0131" /> brahmacariyaṃ carantī bahussutā dhammakathikā hutvā bahujanassa dhammakathanādinā paññāsaṃvattaniyakammaṃ katvā tato cavitvā sugatīsuyeva saṃsarantī imasmiṃ kappe bhagavato ca kakusandhassa <pageBreak edition="V" number="0.0140" /> bhagavato ca koṇāgamanassa kāle vibhavasampanne kule nibbattitvā viññutaṃ patvā mahantaṃ saṅghārāmaṃ kāretvā buddhappamukhassa bhikkhusaṅghassa niyyādesi.</paragraph>
<paragraph line="62">Bhagavato pana kassapadasabalassa kāle kikissa kāsirañño sabbajeṭṭhikā samaṇī nāma dhītā hutvā, satthu santike dhammaṃ sutvā paṭiladdhasaṃvegā agāreyeva ṭhitā, vīsati vassasahassāni komāribrahmacariyaṃ carantī samaṇaguttādīhi attano bhaginīhi saddhiṃ ramaṇīyaṃ pariveṇaṃ kāretvā buddhappamukhassa bhikkhusaṅghassa niyyādesi. Evameva tattha tattha bhave āyatanagataṃ uḷāraṃ puññakammaṃ katvā sugatīsuyeva saṃsaritvā imasmiṃ buddhuppāde maddaraṭṭhe sākalanagare rājakule nibbatti. <bold>Khemā</bold>tissā nāmaṃ ahosi, suvaṇṇavaṇṇā kañcanasannibhattacā. Sā vayappattā bimbisārarañño gehaṃ gatā. Satthari veḷuvane viharante rūpamattā hutvā ‘‘rūpe dosaṃ dassetī’’ti satthu dassanāya na gacchati.</paragraph>
<paragraph line="63">Rājā manussehi veḷuvanassa vaṇṇe pakāsāpetvā deviyā vihāradassanāya cittaṃ <pageBreak edition="P" number="0.0128" /> uppādesi. Atha devī ‘‘vihāraṃ passissāmī’’ti rājānaṃ paṭipucchi. Rājā ‘‘vihāraṃ gantvā satthāraṃ adisvā āgantuṃ na labhissasī’’ti vatvā purisānaṃ saññaṃ adāsi – ‘‘balakkārenapi deviṃ dasabalaṃ dassethā’’ti. Devī vihāraṃ gantvā divasabhāgaṃ khepetvā nivattentī satthāraṃ adisvāva gantuṃ āraddhā. Atha naṃ rājapurisā anicchantimpi satthu santikaṃ nayiṃsu. Satthā taṃ āgacchantiṃ disvā iddhiyā devaccharāsadisaṃ itthiṃ nimminitvā tālapaṇṇaṃ gahetvā bījayamānaṃ akāsi. Khemā devī taṃ disvā cintesi – ‘‘evarūpā nāma devaccharapaṭibhāgā itthiyo bhagavato avidūre tiṭṭhanti, ahaṃ etāsaṃ paricārikatāyapi nappahomi, manampi nikkāraṇā pāpacittassa vasena naṭṭhā’’ti nimittaṃ gahetvā tameva itthiṃ olokayamānā aṭṭhāsi. Athassā passantiyāva satthu adhiṭṭhānabalena sā itthī paṭhamavayaṃ atikkamma majjhimavayampi atikkamma pacchimavayaṃ patvā khaṇḍadantā palitakesā valittacā hutvā saddhiṃ tālapaṇṇena parivattitvā pati <pageBreak edition="M" number="0.0132" />. Tato khemā katādhikārattā evaṃ cintesi – ‘‘evaṃvidhampi sarīraṃ īdisaṃ vipattiṃ pāpuṇi, mayhampi sarīraṃ evaṃgatikameva bhavissatī’’ti. Athassā cittācāraṃ ñatvā satthā –</paragraph>
<gatha1 line="64">‘‘Ye rāgarattānupatanti sotaṃ, sayaṃ kataṃ makkaṭakova jālaṃ;</gatha1>
<gathalast line="65">Etampi chetvāna paribbajanti, anapekkhino kāmasukhaṃ pahāyā’’ti. –</gathalast>
<unindented line="66">Gāthamāha <pageBreak edition="V" number="0.0141" />. Sā gāthāpariyosāne saha paṭisambhidāhi arahattaṃ pāpuṇīti aṭṭhakathāsu āgataṃ. Apadāne pana ‘‘imaṃ gāthaṃ sutvā sotāpattiphale patiṭṭhitā rājānaṃ anujānāpetvā pabbajitvā arahattaṃ pāpuṇī’’ti āgataṃ. Tatthāyaṃ <bold>apadānapāḷi</bold> (apa. therī 2.2.289-383) –</unindented>
<gatha1 line="67">‘‘Padumuttaro <pageBreak edition="P" number="0.0129" /> nāma jino, sabbadhammesu cakkhumā;</gatha1>
<gathalast line="68">Ito satasahassamhi, kappe uppajji nāyako.</gathalast>
<gatha1 line="69">‘‘Tadāhaṃ haṃsavatiyaṃ, jātā seṭṭhikule ahuṃ;</gatha1>
<gathalast line="70">Nānāratanapajjote, mahāsukhasamappitā.</gathalast>
<gatha1 line="71">‘‘Upetvā taṃ mahāvīraṃ, assosiṃ dhammadesanaṃ;</gatha1>
<gathalast line="72">Tato jātappasādāhaṃ, upemi saraṇaṃ jinaṃ.</gathalast>
<gatha1 line="73">‘‘Mātaraṃ pitaraṃ cāhaṃ, āyācitvā vināyakaṃ;</gatha1>
<gathalast line="74">Nimantayitvā sattāhaṃ, bhojayiṃ sahasāvakaṃ.</gathalast>
<gatha1 line="75">‘‘Atikkante ca sattāhe, mahāpaññānamuttamaṃ;</gatha1>
<gathalast line="76">Bhikkhuniṃ etadaggamhi, ṭhapesi narasārathi.</gathalast>
<gatha1 line="77">‘‘Taṃ sutvā muditā hutvā, puno tassa mahesino;</gatha1>
<gathalast line="78">Kāraṃ katvāna taṃ ṭhānaṃ, paṇipacca paṇīdahiṃ.</gathalast>
<gatha1 line="79">‘‘Tato mama jino āha, sijjhataṃ paṇidhī tava;</gatha1>
<gathalast line="80">Sasaṅghe me kataṃ kāraṃ, appameyyaphalaṃ tayā.</gathalast>
<gatha1 line="81">‘‘Satasahassito kappe, okkākakulasambhavo;</gatha1>
<gathalast line="82">Gotamo nāma gottena, satthā loke bhavissati.</gathalast>
<gatha1 line="83">‘‘Tassa <pageBreak edition="M" number="0.0133" /><pageBreak edition="V" number="0.0142" /> dhammesu dāyādā, orasā dhammanimmitā;</gatha1>
<gathalast line="84">Etadaggamanuppattā, khemā nāma bhavissati.</gathalast>
<gatha1 line="85">‘‘Tena kammena sukatena, cetanāpaṇidhīhi ca;</gatha1>
<gathalast line="86">Jahitvā mānusaṃ dehaṃ, tāvatiṃsūpagā ahaṃ.</gathalast>
<gatha1 line="87">‘‘Tato cutā yāmamagaṃ, tatohaṃ tusitaṃ gatā;</gatha1>
<gathalast line="88">Tato ca nimmānaratiṃ, vasavattipuraṃ tato.</gathalast>
<gatha1 line="89">‘‘Yattha yatthūpapajjāmi, tassa kammassa vāhasā;</gatha1>
<gathalast line="90">Tattha tattheva rājūnaṃ, mahesittamakārayiṃ.</gathalast>
<gatha1 line="91">‘‘Tato cutā manussatte, rājūnaṃ cakkavattinaṃ;</gatha1>
<gathalast line="92">Maṇḍalīnañca rājūnaṃ, mahesittamakārayiṃ.</gathalast>
<gatha1 line="93">‘‘Sampattiṃ anubhotvāna, devesu manujesu ca;</gatha1>
<gathalast line="94">Sabbattha sukhitā hutvā, nekakappesu saṃsariṃ.</gathalast>
<gatha1 line="95">‘‘Ekanavutito kappe, vipassī lokanāyako;</gatha1>
<gathalast line="96">Uppajji cārudassano, sabbadhammavipassako.</gathalast>
<gatha1 line="97">‘‘Tamahaṃ <pageBreak edition="P" number="0.0130" /> lokanāyakaṃ, upetvā narasārathiṃ;</gatha1>
<gathalast line="98">Dhammaṃ bhaṇitaṃ sutvāna, pabbajiṃ anagāriyaṃ.</gathalast>
<gatha1 line="99">‘‘Dasavassasahassāni, tassa vīrassa sāsane;</gatha1>
<gathalast line="100">Brahmacariyaṃ caritvāna, yuttayogā bahussutā.</gathalast>
<gatha1 line="101">‘‘Paccayākārakusalā, catusaccavisāradā;</gatha1>
<gathalast line="102">Nipuṇā cittakathikā, satthusāsanakārikā.</gathalast>
<gatha1 line="103">‘‘Tato <pageBreak edition="V" number="0.0143" /> cutāhaṃ tusitaṃ, upapannā yasassinī;</gatha1>
<gathalast line="104">Abhibhomi tahiṃ aññe, brahmacārīphalenahaṃ.</gathalast>
<gatha1 line="105">‘‘Yattha yatthūpapannāhaṃ, mahābhogā mahaddhanā;</gatha1>
<gathalast line="106">Medhāvinī sīlavatī, vinītaparisāpi ca.</gathalast>
<gatha1 line="107">‘‘Bhavāmi tena kammena, yogena jinasāsane;</gatha1>
<gathalast line="108">Sabbā sampattiyo mayhaṃ, sulabhā manaso piyā.</gathalast>
<gatha1 line="109">‘‘Yopi <pageBreak edition="M" number="0.0134" /> me bhavate bhattā, yattha yattha gatāyapi;</gatha1>
<gathalast line="110">Vimāneti na maṃ koci, paṭipattibalena me.</gathalast>
<gatha1 line="111">‘‘Imamhi bhaddake kappe, brahmabandhu mahāyaso;</gatha1>
<gathalast line="112">Nāmena koṇāgamano, uppajji vadataṃ varo.</gathalast>
<gatha1 line="113">‘‘Tadā hi bārāṇasiyaṃ, susamiddhakulappajā;</gatha1>
<gathalast line="114">Dhanañjānī sumedhā ca, ahampi ca tayo janā.</gathalast>
<gatha1 line="115">‘‘Saṅghārāmamadāsimha, dānasahāyikā pure;</gatha1>
<gathalast line="116">Saṅghassa ca vihārampi, uddissa kārikā mayaṃ.</gathalast>
<gatha1 line="117">‘‘Tato cutā mayaṃ sabbā, tāvatiṃsūpagā ahuṃ;</gatha1>
<gathalast line="118">Yasasā aggataṃ pattā, manussesu tatheva ca.</gathalast>
<gatha1 line="119">‘‘Imasmiṃyeva kappamhi, brahmabandhu mahāyaso;</gatha1>
<gathalast line="120">Kassapo nāma gottena, uppajji vadataṃ varo.</gathalast>
<gatha1 line="121">‘‘Upaṭṭhāko mahesissa, tadā āsi narissaro;</gatha1>
<gathalast line="122">Kāsirājā kikī nāma, bārāṇasipuruttame.</gathalast>
<gatha1 line="123">‘‘Tassāsiṃ <pageBreak edition="V" number="0.0144" /><pageBreak edition="P" number="0.0131" /> jeṭṭhikā dhītā, samaṇī iti vissutā;</gatha1>
<gathalast line="124">Dhammaṃ sutvā jinaggassa, pabbajjaṃ samarocayiṃ.</gathalast>
<gatha1 line="125">‘‘Anujāni na no tāto, agāreva tadā mayaṃ;</gatha1>
<gathalast line="126">Vīsavassasahassāni, vicarimha atanditā.</gathalast>
<gatha1 line="127">‘‘Komāribrahmacariyaṃ, rājakaññā sukhedhitā;</gatha1>
<gathalast line="128">Buddhopaṭṭhānaniratā, muditā satta dhītaro.</gathalast>
<gatha1 line="129">‘‘Samaṇī samaṇaguttā ca, bhikkhunī bhikkhudāyikā;</gatha1>
<gathalast line="130">Dhammā ceva sudhammā ca, sattamī saṅghadāyikā.</gathalast>
<gatha1 line="131">‘‘Ahaṃ uppalavaṇṇā ca, paṭācārā ca kuṇḍalā;</gatha1>
<gathalast line="132">Kisāgotamī dhammadinnā, visākhā hoti sattamī.</gathalast>
<gatha1 line="133">‘‘Kadāci so narādicco, dhammaṃ desesi abbhutaṃ;</gatha1>
<gathalast line="134">Mahānidānasuttantaṃ, sutvā taṃ pariyāpuṇiṃ.</gathalast>
<gatha1 line="135">‘‘Tehi <pageBreak edition="M" number="0.0135" /> kammehi sukatehi, cetanāpaṇidhīhi ca;</gatha1>
<gathalast line="136">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="137">‘‘Pacchime ca bhave dāni, sākalāya puruttame;</gatha1>
<gathalast line="138">Rañño maddassa dhītāmhi, manāpā dayitā piyā.</gathalast>
<gatha1 line="139">‘‘Saha me jātamattamhi, khemaṃ tamhi pure ahu;</gatha1>
<gathalast line="140">Tato khemāti nāmaṃ me, guṇato upapajjatha.</gathalast>
<gatha1 line="141">‘‘Yadāhaṃ yobbanaṃ pattā, rūpalāvaññabhūsitā;</gatha1>
<gathalast line="142">Tadā adāsi maṃ tāto, bimbisārassa rājino.</gathalast>
<gatha1 line="143">‘‘Tassāhaṃ <pageBreak edition="V" number="0.0145" /> suppiyā āsiṃ, rūpakelāyane ratā;</gatha1>
<gathalast line="144">Rūpānaṃ dosavādīti, na upesiṃ mahādayaṃ.</gathalast>
<gatha1 line="145">‘‘Bimbisāro tadā rājā, mamānuggahabuddhiyā;</gatha1>
<gathalast line="146">Vaṇṇayitvā veḷuvanaṃ, gāyake gāpayī mamaṃ.</gathalast>
<gatha1 line="147">‘‘Rammaṃ veḷuvanaṃ yena, na diṭṭhaṃ sugatālayaṃ;</gatha1>
<gathalast line="148">Na tena nandanaṃ diṭṭhaṃ, iti maññāmase mayaṃ.</gathalast>
<gatha1 line="149">‘‘Yena veḷuvanaṃ diṭṭhaṃ, naranandananandanaṃ;</gatha1>
<gathalast line="150">Sudiṭṭhaṃ nandanaṃ tena, amarindasunandanaṃ.</gathalast>
<gatha1 line="151">‘‘Vihāya <pageBreak edition="P" number="0.0132" /> nandanaṃ devā, otaritvā mahītalaṃ;</gatha1>
<gathalast line="152">Rammaṃ veḷuvanaṃ disvā, na tappanti suvimhitā.</gathalast>
<gatha1 line="153">‘‘Rājapuññena nibbattaṃ, buddhapuññena bhūsitaṃ;</gatha1>
<gathalast line="154">Ko vattā tassa nissesaṃ, vanassa guṇasañcayaṃ.</gathalast>
<gatha1 line="155">‘‘Taṃ sutvā vanasamiddhaṃ, mama sotamanoharaṃ;</gatha1>
<gathalast line="156">Daṭṭhukāmā tamuyyānaṃ, rañño ārocayiṃ tadā.</gathalast>
<gatha1 line="157">‘‘Mahatā parivārena, tadā ca so mahīpati;</gatha1>
<gathalast line="158">Maṃ pesesi tamuyyānaṃ, dassanāya samussukaṃ.</gathalast>
<gatha1 line="159">‘‘Gaccha passa mahābhoge, vanaṃ nettarasāyanaṃ;</gatha1>
<gathalast line="160">Yaṃ sadā bhāti siriyā, sugatābhānurañjitaṃ.</gathalast>
<gatha1 line="161">‘‘Yadā <pageBreak edition="M" number="0.0136" /> ca piṇḍāya muni, giribbajapuruttamaṃ;</gatha1>
<gathalast line="162">Paviṭṭhohaṃ tadāyeva, vanaṃ daṭṭhumupāgamiṃ.</gathalast>
<gatha1 line="163">‘‘Tadā <pageBreak edition="V" number="0.0146" /> taṃ phullavipinaṃ, nānābhamarakūjitaṃ;</gatha1>
<gathalast line="164">Kokilāgītasahitaṃ, mayūragaṇanaccitaṃ.</gathalast>
<gatha1 line="165">‘‘Appasaddamanākiṇṇaṃ, nānācaṅkamabhūsitaṃ;</gatha1>
<gathalast line="166">Kuṭimaṇḍapasaṃkiṇṇaṃ, yogīvaravirājitaṃ.</gathalast>
<gatha1 line="167">‘‘Vicarantī amaññissaṃ, saphalaṃ nayanaṃ mama;</gatha1>
<gathalast line="168">Tatthāpi taruṇaṃ bhikkhuṃ, yuttaṃ disvā vicintayiṃ.</gathalast>
<gatha1 line="169">‘‘Īdise vipine ramme, ṭhitoyaṃ navayobbane;</gatha1>
<gathalast line="170">Vasantamiva kantena, rūpena ca samanvito.</gathalast>
<gatha1 line="171">‘‘Nisinno rukkhamūlamhi, muṇḍo saṅghāṭipāruto;</gatha1>
<gathalast line="172">Jhāyate vatayaṃ bhikkhu, hitvā visayajaṃ ratiṃ.</gathalast>
<gatha1 line="173">‘‘Nanu nāma gahaṭṭhena, kāmaṃ bhutvā yathāsukhaṃ;</gatha1>
<gathalast line="174">Pacchā jiṇṇena dhammoyaṃ, caritabbo subhaddako.</gathalast>
<gatha1 line="175">‘‘Suññakanti viditvāna, gandhagehaṃ jinālayaṃ;</gatha1>
<gathalast line="176">Upetvā jinamaddakkhaṃ, udayantaṃ va bhākaraṃ.</gathalast>
<gatha1 line="177">‘‘Ekakaṃ sukhamāsīnaṃ, bījamānaṃ varitthiyā;</gatha1>
<gathalast line="178">Disvānevaṃ vicintesiṃ, nāyaṃ lūkho narāsabho.</gathalast>
<gatha1 line="179">‘‘Sā <pageBreak edition="P" number="0.0133" /> kaññā kanakābhāsā, padumānanalocanā;</gatha1>
<gathalast line="180">Bimboṭṭhī kundadasanā, manonettarasāyanā.</gathalast>
<gatha1 line="181">‘‘Hemadolābhasavanā, kalikākārasutthanī;</gatha1>
<gathalast line="182">Vedimajjhāva sussoṇī, rambhoru cārubhūsanā.</gathalast>
<gatha1 line="183">‘‘Rattaṃsakupasaṃbyānā <pageBreak edition="V" number="0.0147" />, nīlamaṭṭhanivāsanā;</gatha1>
<gathalast line="184">Atappaneyyarūpena, hāsabhāvasamanvitā.</gathalast>
<gatha1 line="185">‘‘Disvā tamevaṃ cintesiṃ, ahoyamabhirūpinī;</gatha1>
<gathalast line="186">Na mayānena nettena, diṭṭhapubbā kudācanaṃ.</gathalast>
<gatha1 line="187">‘‘Tato <pageBreak edition="M" number="0.0137" /> jarābhibhūtā sā, vivaṇṇā vikatānanā;</gatha1>
<gathalast line="188">Bhinnadantā setasirā, salālā vadanāsuci.</gathalast>
<gatha1 line="189">‘‘Saṃkhittakaṇṇā setakkhī, lambāsubhapayodharā;</gatha1>
<gathalast line="190">Valivitatasabbaṅgī, sirāvitatadehinī.</gathalast>
<gatha1 line="191">‘‘Nataṅgā daṇḍadutiyā, upphāsulikatā kisā;</gatha1>
<gathalast line="192">Pavedhamānā patitā, nissasantī muhuṃ muhuṃ.</gathalast>
<gatha1 line="193">‘‘Tato me āsi saṃvego, abbhuto lomahaṃsano;</gatha1>
<gathalast line="194">Dhiratthu rūpaṃ asuciṃ, ramante yattha bālisā.</gathalast>
<gatha1 line="195">‘‘Tadā mahākāruṇiko, disvā saṃviggamānasaṃ;</gatha1>
<gathalast line="196">Udaggacitto sugato, imā gāthā abhāsatha.</gathalast>
<gatha1 line="197">‘‘Āturaṃ asuciṃ pūtiṃ, passa kheme samussayaṃ;</gatha1>
<gathalast line="198">Uggharantaṃ paggharantaṃ, bālānaṃ abhinanditaṃ.</gathalast>
<gatha1 line="199">‘‘Asubhāya cittaṃ bhāvehi, ekaggaṃ susamāhitaṃ;</gatha1>
<gathalast line="200">Sati kāyagatā tyatthu, nibbidā bahulā bhava.</gathalast>
<gatha1 line="201">‘‘Yathā idaṃ tathā etaṃ, yathā etaṃ tathā idaṃ;</gatha1>
<gathalast line="202">Ajjhattañca bahiddhā ca, kāye chandaṃ virājaya.</gathalast>
<gatha1 line="203">‘‘Animittañca bhāvehi, mānānusayamujjaha;</gatha1>
<gathalast line="204">Tato mānābhisamayā, upasantā carissasi.</gathalast>
<gatha1 line="205">‘‘Ye <pageBreak edition="V" number="0.0148" /> rāgarattānupatanti sotaṃ, sayaṃ kataṃ makkaṭakova jālaṃ;</gatha1>
<gathalast line="206">Etampi <pageBreak edition="P" number="0.0134" /> chetvāna paribbajanti, anapekkhino kāmasukhaṃ pahāya.</gathalast>
<gatha1 line="207">‘‘Tato kallitacittaṃ maṃ, ñatvāna narasārathi;</gatha1>
<gathalast line="208">Mahānidānaṃ desesi, suttantaṃ vinayāya me.</gathalast>
<gatha1 line="209">‘‘Sutvā suttantaseṭṭhaṃ taṃ, pubbasaññamanussariṃ;</gatha1>
<gathalast line="210">Tattha ṭhitāvahaṃ santī, dhammacakkhuṃ visodhayiṃ.</gathalast>
<gatha1 line="211">‘‘Nipatitvā mahesissa, pādamūlamhi tāvade;</gatha1>
<gathalast line="212">Accayaṃ desanatthāya, idaṃ vacanamabraviṃ.</gathalast>
<gatha1 line="213">‘‘Namo <pageBreak edition="M" number="0.0138" /> te sabbadassāvi, namo te karuṇākara;</gatha1>
<gathalast line="214">Namo te tiṇṇasaṃsāra, namo te amataṃ dada.</gathalast>
<gatha1 line="215">‘‘Diṭṭhigahanapakkhandā, kāmarāgavimohitā;</gatha1>
<gathalast line="216">Tayā sammā upāyena, vinītā vinaye ratā.</gathalast>
<gatha1 line="217">‘‘Adassanena vibhogā, tādisānaṃ mahesinaṃ;</gatha1>
<gathalast line="218">Anubhonti mahādukkhaṃ, sattā saṃsārasāgare.</gathalast>
<gatha1 line="219">‘‘Yadāhaṃ lokasaraṇaṃ, araṇaṃ araṇantaguṃ;</gatha1>
<gathalast line="220">Nāddasāmi adūraṭṭhaṃ, desayāmi tamaccayaṃ.</gathalast>
<gatha1 line="221">‘‘Mahāhitaṃ varadadaṃ, ahitoti visaṅkitā;</gatha1>
<gathalast line="222">Nopesiṃ rūpaniratā, desayāmi tamaccayaṃ.</gathalast>
<gatha1 line="223">‘‘Tadā madhuranigghoso, mahākāruṇiko jino;</gatha1>
<gathalast line="224">Avoca tiṭṭha khemeti, siñcanto amatena maṃ.</gathalast>
<gatha1 line="225">‘‘Tadā <pageBreak edition="V" number="0.0149" /> pakamya sirasā, katvā ca naṃ padakkhiṇaṃ;</gatha1>
<gathalast line="226">Gantvā disvā narapatiṃ, idaṃ vacanamabraviṃ.</gathalast>
<gatha1 line="227">‘‘Aho sammā upāyo te, cintitoyamarindama;</gatha1>
<gathalast line="228">Vanadassanakāmāya, diṭṭho nibbānato muni.</gathalast>
<gatha1 line="229">‘‘Yadi te ruccate rāja, sāsane tassa tādino;</gatha1>
<gathalast line="230">Pabbajissāmi rūpehaṃ, nibbinnā munivāṇinā.</gathalast>
<gatha1 line="231">‘‘Añjaliṃ paggahetvāna, tadāha sa mahīpati;</gatha1>
<gathalast line="232">Anujānāmi te bhadde, pabbajjā tava sijjhatu.</gathalast>
<gatha1 line="233">‘‘Pabbajitvā <pageBreak edition="P" number="0.0135" /> tadā cāhaṃ, addhamāse upaṭṭhite;</gatha1>
<gathalast line="234">Dīpodayañca bhedañca, disvā saṃviggamānasā.</gathalast>
<gatha1 line="235">‘‘Nibbinnā sabbasaṅkhāre, paccayākārakovidā;</gatha1>
<gathalast line="236">Caturoghe atikkamma, arahattamapāpuṇiṃ.</gathalast>
<gatha1 line="237">‘‘Iddhīsu ca vasī āsiṃ, dibbāya sotadhātuyā;</gatha1>
<gathalast line="238">Cetopariyañāṇassa, vasī cāpi bhavāmahaṃ.</gathalast>
<gatha1 line="239">‘‘Pubbenivāsaṃ <pageBreak edition="M" number="0.0139" /> jānāmi, dibbacakkhu visodhitaṃ;</gatha1>
<gathalast line="240">Sabbāsavaparikkhīṇā, natthi dāni punabbhavo.</gathalast>
<gatha1 line="241">‘‘Atthadhammaniruttīsa, paṭibhāne tatheva ca;</gatha1>
<gathalast line="242">Parisuddhaṃ mama ñāṇaṃ, uppannaṃ buddhasāsane.</gathalast>
<gatha1 line="243">‘‘Kusalāhaṃ visuddhīsu, kathāvatthuvisāradā;</gatha1>
<gathalast line="244">Abhidhammanayaññū ca, vasippattāmhi sāsane.</gathalast>
<gatha1 line="245">‘‘Tato <pageBreak edition="V" number="0.0150" /> toraṇavatthusmiṃ, raññā kosalasāminā;</gatha1>
<gathalast line="246">Pucchitā nipuṇe pañhe, byākarontī yathātathaṃ.</gathalast>
<gatha1 line="247">‘‘Tadā sa rājā sugataṃ, upasaṅkamma pucchatha;</gatha1>
<gathalast line="248">Tatheva buddho byākāsi, yathā te byākatā mayā.</gathalast>
<gatha1 line="249">‘‘Jino tasmiṃ guṇe tuṭṭho, etadagge ṭhapesi maṃ;</gatha1>
<gathalast line="250">Mahāpaññānamaggāti, bhikkhunīnaṃ naruttamo.</gathalast>
<gatha1 line="251">‘‘Kilesā jhāpitā mayhaṃ…pe… kataṃ buddhassa sāsana’’nti. (apa. therī 2.2.289-383);</gatha1>
<paragraph line="252">Arahattaṃ pana patvā phalasukhena nibbānasukhena ca viharantiyā imissā theriyā satipi aññāsaṃ khīṇāsavattherīnaṃ paññāvepullappattiyaṃ tattha pana katādhikāratāya mahāpaññābhāvo pākaṭo ahosi. Tathā hi naṃ bhagavā jetavanamahāvihāre ariyagaṇamajjhe nisinno paṭipāṭiyā bhikkhuniyo ṭhānantare ṭhapento ‘‘etadaggaṃ, bhikkhave, mama sāvikānaṃ bhikkhunīnaṃ mahāpaññānaṃ yadidaṃ khemā’’ti (a. ni. 1.235-236) mahāpaññatāya aggaṭṭhāne ṭhapesi. Taṃ ekadivasaṃ aññatarasmiṃ rukkhamūle divāvihāraṃ nisinnaṃ māro pāpimā taruṇarūpena upasaṅkamitvā kāmehi palobhento –</paragraph>
<hangnum line="253" number="139"></hangnum>
<gatha1 line="254"> ‘‘Daharā tvaṃ rūpavatī, ahampi daharo yuvā;</gatha1>
<gathalast line="255">Pañcaṅgikena turiyena, ehi kheme ramāmase’’ti. – gāthamāha <pageBreak edition="P" number="0.0136" />;</gathalast>
<paragraph line="256">Tassattho – kheme, tvaṃ taruṇappattā, yobbane ṭhitā rūpasampannā, ahampi taruṇo yuvā, tasmā mayaṃ yobbaññaṃ akhepetvā pañcaṅgikena turiyena vajjamānena ehi kāmakhiḍḍāratiyā ramāma kīḷāmāti.</paragraph>
<paragraph line="257">Taṃ <pageBreak edition="M" number="0.0140" /> sutvā sā kāmesu sabbadhammesu ca attano virattabhāvaṃ tassa ca mārabhāvaṃ attābhinivesesu sattesu attano thāmagataṃ appasādaṃ katakiccatañca pakāsentī –</paragraph>
<hangnum line="258" number="140"></hangnum>
<gatha1 line="259"> ‘‘Iminā <pageBreak edition="V" number="0.0151" /> pūtikāyena, āturena pabhaṅgunā;</gatha1>
<gathalast line="260">Aṭṭiyāmi harāyāmi, kāmataṇhā samūhatā.</gathalast>
<hangnum line="261" number="141"></hangnum>
<gatha1 line="262"> ‘‘Sattisūlūpamā kāmā, khandhāsaṃ adhikuṭṭanā;</gatha1>
<gathalast line="263">Yaṃ tvaṃ kāmaratiṃ brūsi, aratī dāni sā mama.</gathalast>
<hangnum line="264" number="142"></hangnum>
<gatha1 line="265"> ‘‘Sabbattha vihatā nandī, tamokhandho padālito;</gatha1>
<gathalast line="266">Evaṃ jānāhi pāpima, nihato tvamasi antaka.</gathalast>
<hangnum line="267" number="143"></hangnum>
<gatha1 line="268"> ‘‘Nakkhattāni namassantā, aggiṃ paricaraṃ vane;</gatha1>
<gathalast line="269">Yathābhuccamajānantā, bālā suddhimamaññatha.</gathalast>
<hangnum line="270" number="144"></hangnum>
<gatha1 line="271"> ‘‘Ahañca kho namassantī, sambuddhaṃ purisuttamaṃ;</gatha1>
<gathalast line="272">Pamuttā sabbadukkhehi, satthusāsanakārikā’’ti. – imā gāthā abhāsi;</gathalast>
<paragraph line="273">Tattha <bold>aggiṃ paricaraṃ vane</bold>ti tapovane aggihuttaṃ paricaranto. <bold>Yathābhuccamajānantā</bold>ti pavattiyo yathābhūtaṃ aparijānantā. Sesamettha heṭṭhā vuttanayattā uttānameva.</paragraph>
<centered line="274">Khemātherīgāthāvaṇṇanā niṭṭhitā.</centered>
<subhead line="275">4. Sujātātherīgāthāvaṇṇanā</subhead>
<paragraph line="276"><bold>Alaṅkatā suvasanā</bold>tiādikā sujātāya theriyā gāthā. Ayampi purimabuddhesu katādhikārā tattha tattha <pageBreak edition="P" number="0.0137" /> bhave vivaṭṭūpanissayaṃ kusalaṃ upacinantī anukkamena sambhatavimokkhasambhārā hutvā imasmiṃ buddhuppāde sāketanagare seṭṭhikule nibbattitvā vayappattā mātāpitūhi samānajātikassa seṭṭhiputtassa dinnā hutvā patikulaṃ gatā. Tattha tena saddhiṃ sukhasaṃvāsaṃ vasantī ekadivasaṃ uyyānaṃ gantvā nakkhattakīḷaṃ kīḷitvā parijanena <pageBreak edition="M" number="0.0141" /> saddhiṃ nagaraṃ āgacchantī añjanavane satthāraṃ disvā pasannamānasā upasaṅkamitvā vanditvā ekamantaṃ nisīdi. Satthā tassā anupubbiṃ kathaṃ kathetvā kallacittataṃ ñatvā upari sāmukkaṃsikaṃ dhammadesanaṃ pakāsesi. Sā desanāvasāne attano katādhikāratāya ñāṇassa paripākaṃ gatattā ca <pageBreak edition="V" number="0.0152" />, satthu ca desanāvilāsena yathānisinnāva saha paṭisambhidāhi arahattaṃ patvā satthāraṃ vanditvā gehaṃ gantvā sāmikañca mātāpitaro ca anujānāpetvā satthuāṇāya bhikkhunupassayaṃ gantvā bhikkhunīnaṃ santike pabbaji. Pabbajitvā ca attano paṭipattiṃ paccavekkhitvā udānavasena –</paragraph>
<hangnum line="277" number="145"></hangnum>
<gatha1 line="278"> ‘‘Alaṅkatā suvasanā, mālinī candanokkhitā;</gatha1>
<gathalast line="279">Sabbābharaṇasañchannā, dāsīgaṇapurakkhatā.</gathalast>
<hangnum line="280" number="146"></hangnum>
<gatha1 line="281"> ‘‘Annaṃ pānañca ādāya, khajjaṃ bhojjaṃ anappakaṃ;</gatha1>
<gathalast line="282">Gehato nikkhamitvāna, uyyānamabhihārayiṃ.</gathalast>
<hangnum line="283" number="147"></hangnum>
<gatha1 line="284"> ‘‘Tattha ramitvā kīḷitvā, āgacchantī sakaṃ gharaṃ;</gatha1>
<gathalast line="285">Vihāraṃ daṭṭhuṃ pāvisiṃ, sākete añjanaṃ vanaṃ.</gathalast>
<hangnum line="286" number="148"></hangnum>
<gatha1 line="287"> ‘‘Disvāna lokapajjotaṃ, vanditvāna upāvisiṃ;</gatha1>
<gathalast line="288">So me dhammamadesesi, anukampāya cakkhumā.</gathalast>
<hangnum line="289" number="149"></hangnum>
<gatha1 line="290"> ‘‘Sutvā ca kho mahesissa, saccaṃ sampaṭivijjhahaṃ;</gatha1>
<gathalast line="291">Tattheva virajaṃ dhammaṃ, phusayiṃ amataṃ padaṃ.</gathalast>
<hangnum line="292" number="150"></hangnum>
<gatha1 line="293"> ‘‘Tato viññātasaddhammā, pabbajiṃ anagāriyaṃ;</gatha1>
<gathalast line="294">Tisso vijjā anuppattā, amoghaṃ buddhasāsana’’nti. –</gathalast>
<unindented line="295">Imā gāthā abhāsi.</unindented>
<paragraph line="296">Tattha <bold>alaṅkatā</bold>ti vibhūsitā. Taṃ pana alaṅkatākāraṃ dassetuṃ <bold>‘‘suvasanā mālinī candanokkhitā’’</bold>ti vuttaṃ. Tattha <bold>mālinī</bold>ti mālādhārinī. <bold>Candanokkhitā</bold>ti candanānulittā. <bold>Sabbābharaṇasañchannā</bold>ti <pageBreak edition="P" number="0.0138" /> hatthūpagādīhi sabbehi ābharaṇehi alaṅkāravasena sañchāditasarīrā.</paragraph>
<paragraph line="297"><bold>Annaṃ</bold><pageBreak edition="M" number="0.0142" /><pageBreak edition="V" number="0.0153" /><bold>pānañca ādāya, khajjaṃ bhojjaṃ anappaka</bold>nti sāliodanādiannaṃ, ambapānādipānaṃ, piṭṭhakhādanīyādikhajjaṃ, avasiṭṭhaṃ āhārasaṅkhātaṃ bhojjañca pahūtaṃ gahetvā. <bold>Uyyānamabhihārayi</bold>nti nakkhattakīḷāvasena uyyānaṃ upanesiṃ. Annapānādiṃ tattha ānetvā saha parijanena kīḷantī ramantī paricāresinti adhippāyo.</paragraph>
<paragraph line="298"><bold>Sākete añjanaṃ vana</bold>nti sāketasamīpe añjanavane vihāraṃ pāvisiṃ.</paragraph>
<paragraph line="299"><bold>Lokapajjota</bold>nti ñāṇapajjotena lokassa pajjotabhūtaṃ.</paragraph>
<paragraph line="300"><bold>Phusayi</bold>nti phusiṃ, adhigacchinti attho. Sesaṃ vuttanayameva.</paragraph>
<centered line="301">Sujātātherīgāthāvaṇṇanā niṭṭhitā.</centered>
<subhead line="302">5. Anopamātherīgāthāvaṇṇanā</subhead>
<paragraph line="303"><bold>Ucce kule</bold>tiādikā anopamāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī anukkamena vimuttiparipācanīye dhamme paribrūhitvā imasmiṃ buddhuppāde sāketanagare majjhassa nāma seṭṭhino dhītā hutvā nibbatti. Tassā rūpasampattiyā <bold>anopamā</bold>ti nāmaṃ ahosi. Tassā vayappattakāle bahū seṭṭhiputtā rājamahāmattā rājāno ca pitu dūtaṃ pāhesuṃ – ‘‘attano dhītaraṃ anopamaṃ dehi, idañcidañca te dassāmā’’ti. Sā taṃ sutvā upanissayasampannatāya ‘‘gharāvāsena mayhaṃ attho natthī’’ti satthu santikaṃ gantvā dhammaṃ sutvā ñāṇassa paripākaṃ gatattā desanānusārena vipassanaṃ ārabhitvā taṃ ussukkāpentī maggapaṭipāṭiyā tatiyaphale patiṭṭhāsi. Sā satthāraṃ pabbajjaṃ yācitvā satthuāṇāya bhikkhunupassayaṃ upagantvā bhikkhunīnaṃ santike pabbajitvā sattame divase arahattaṃ sacchikatvā attano paṭipattiṃ paccavekkhitvā udānavasena –</paragraph>
<hangnum line="304" number="151"></hangnum>
<gatha1 line="305"> ‘‘Ucce <pageBreak edition="P" number="0.0139" /> kule ahaṃ jātā, bahuvitte mahaddhane;</gatha1>
<gathalast line="306">Vaṇṇarūpena sampannā, dhītā majjhassa atrajā.</gathalast>
<hangnum line="307" number="152"></hangnum>
<gatha1 line="308"> ‘‘Patthitā <pageBreak edition="M" number="0.0143" /><pageBreak edition="V" number="0.0154" /> rājaputtehi, seṭṭhiputtehi gijjhitā;</gatha1>
<gathalast line="309">Pitu me pesayī dūtaṃ, detha mayhaṃ anopamaṃ.</gathalast>
<hangnum line="310" number="153"></hangnum>
<gatha1 line="311"> ‘‘Yattakaṃ tulitā esā, tuyhaṃ dhītā anopamā;</gatha1>
<gathalast line="312">Tato aṭṭhaguṇaṃ dassaṃ, hiraññaṃ ratanāni ca.</gathalast>
<hangnum line="313" number="154"></hangnum>
<gatha1 line="314"> ‘‘Sāhaṃ disvāna sambuddhaṃ, lokajeṭṭhaṃ anuttaraṃ;</gatha1>
<gathalast line="315">Tassa pādāni vanditvā, ekamantaṃ upāvisiṃ.</gathalast>
<hangnum line="316" number="155"></hangnum>
<gatha1 line="317"> ‘‘So me dhammamadesesi, anukampāya gotamo;</gatha1>
<gathalast line="318">Nisinnā āsane tasmiṃ, phusayiṃ tatiyaṃ phalaṃ.</gathalast>
<hangnum line="319" number="156"></hangnum>
<gatha1 line="320"> ‘‘Tato kesāni chetvāna, pabbajiṃ anagāriyaṃ;</gatha1>
<gathalast line="321">Ajja me sattamī ratti, yato taṇhā visesitā’’ti. –</gathalast>
<unindented line="322">Imā gāthā abhāsi.</unindented>
<paragraph line="323">Tattha <bold>ucce kule</bold>ti uḷāratame vessakule. <bold>Bahuvitte</bold>ti alaṅkārādipahūtavittūpakaraṇe. <bold>Mahaddhane</bold>ti nidhānagatasseva cattārīsakoṭiparimāṇassa mahato dhanassa atthibhāvena mahaddhane ahaṃ jātāti yojanā. <bold>Vaṇṇarūpena sampannā</bold>ti vaṇṇasampannā ceva rūpasampannā ca, siniddhabhāsurāya chavisampattiyā vatthābharaṇādisarīrāvayavasampattiyā ca samannāgatāti attho. <bold>Dhītā majjhassa atrajā</bold>ti majjhanāmassa seṭṭhino orasā dhītā.</paragraph>
<paragraph line="324"><bold>Patthitā rājaputtehī</bold>ti ‘‘kathaṃ nu kho taṃ labheyyāmā’’ti rājakumārehi abhipatthitā. <bold>Seṭṭhiputtehi gijjhitā</bold>ti tathā seṭṭhikumārehipi abhigijjhitā paccāsīsitā. <bold>Detha mayhaṃ anopama</bold>nti rājaputtādayo ‘‘detha mayhaṃ anopamaṃ detha mayha’’nti pitu santike dūtaṃ pesayiṃsu.</paragraph>
<paragraph line="325"><bold>Yattakaṃ tulitā esā</bold>ti ‘‘tuyhaṃ dhītā anopamā yattakaṃ dhanaṃ agghatī’’ti tulitā lakkhaṇaññūhi paricchinnā, ‘‘tato aṭṭhaguṇaṃ dassāmī’’ti pitu me pesayi dūtanti yojanā. Sesaṃ heṭṭhā vuttanayameva.</paragraph>
<centered line="326">Anopamātherīgāthāvaṇṇanā niṭṭhitā.</centered>
<subhead line="327">6. Mahāpajāpatigotamītherīgāthāvaṇṇanā</subhead>
<paragraph line="328"><bold>Buddha</bold><pageBreak edition="M" number="0.0144" /><pageBreak edition="V" number="0.0155" /><pageBreak edition="P" number="0.0140" /><bold>vīra namo tyatthū</bold>tiādikā mahāpajāpatigotamiyā gāthā. Ayampi kira padumuttarassa bhagavato kāle haṃsavatīnagare kulagehe nibbattitvā viññutaṃ patvā satthu santike dhammaṃ suṇantī satthāraṃ ekaṃ bhikkhuniṃ rattaññūnaṃ aggaṭṭhāne ṭhapentaṃ disvā, adhikārakammaṃ katvā taṃ ṭhānantaraṃ patthetvā yāvajīvaṃ dānādīni puññāni katvā kappasatasahassaṃ devamanussesu saṃsaritvā, kassapassa ca bhagavato antare amhākañca bhagavato buddhasuññe loke bārāṇasiyaṃ pañcannaṃ dāsisatānaṃ jeṭṭhikā hutvā nibbatti. Atha sā vassūpanāyikasamaye pañca paccekabuddhe nandamūlakapabbhārato isipatane otaritvā, nagare piṇḍāya caritvā isipatanameva gantvā, vassūpanāyikasamaye kuṭiyā atthāya hatthakammaṃ pariyesante disvā, tā dāsiyo tāsaṃ attano ca sāmike samādapetvā caṅkamādiparivārasampannā pañca kuṭiyo kāretvā, mañcapīṭhapānīyaparibhojanīyabhājanādīni upaṭṭhapetvā paccekabuddhe temāsaṃ tattheva vasanatthāya paṭiññaṃ kāretvā vārabhikkhaṃ paṭṭhapesuṃ. Yā attano vāradivase bhikkhaṃ dātuṃ na sakkoti, tassā sayaṃ sakagehato nīharitvā deti. Evaṃ temāsaṃ paṭijaggitvā pavāraṇāya sampattāya ekekaṃ dāsiṃ ekekaṃ sāṭakaṃ vissajjāpesi. Pañcathūlasāṭakasatāni ahesuṃ. Tāni parivattāpetvā pañcannaṃ paccekabuddhānaṃ ticīvarāni katvā adāsi. Paccekabuddhā tāsaṃ passantīnaṃyeva ākāsena gandhamādanapabbataṃ agamaṃsu.</paragraph>
<paragraph line="329">Tāpi sabbā yāvajīvaṃ kusalaṃ katvā devaloke nibbattiṃsu. Tāsaṃ jeṭṭhikā tato cavitvā bārāṇasiyā avidūre pesakāragāme pesakārajeṭṭhakassa gehe nibbattitvā viññutaṃ patvā, padumavatiyā putte pañcasate paccekabuddhe disvā sampiyāyamānā sabbe vanditvā bhikkhaṃ adāsi. Te bhattakiccaṃ katvā gandhamādanameva agamaṃsu. Sāpi yāvajīvaṃ kusalaṃ katvā devamanussesu saṃsarantī amhākaṃ satthu nibbattito puretarameva devadahanagare mahāsuppabuddhassa gehe paṭisandhiṃ gaṇhi, <pageBreak edition="P" number="0.0141" /><bold>gotamī</bold>tissā gottāgatameva nāmaṃ ahosi; mahāmāyāya kaniṭṭhabhaginī. Lakkhaṇapāṭhakāpi ‘‘imāsaṃ dvinnampi kucchiyaṃ vasitā dārakā cakkavattino <pageBreak edition="M" number="0.0145" /> bhavissantī’’ti byākariṃsu. Suddhodanamahārājā vayappattakāle dvepi maṅgalaṃ katvā attano gharaṃ abhinesi.</paragraph>
<paragraph line="330">Aparabhāge amhākaṃ satthari uppajjitvā pavattitavaradhammacakke anupubbena tattha tattha veneyyānaṃ anuggahaṃ karonte vesāliṃ upanissāya kūṭāgārasālāyaṃ viharante suddhodanamahārājā setacchattassa <pageBreak edition="V" number="0.0156" /> heṭṭhā arahattaṃ sacchikatvā parinibbāyi. Atha mahāpajāpatigotamī pabbajitukāmā hutvā satthāraṃ ekavāraṃ pabbajjaṃ yācamānā alabhitvā dutiyavāraṃ kese chindāpetvā kāsāyāni acchādetvā <bold>kalahavivādasuttanta</bold>desanāpariyosāne (su. ni. 868 ādayo) nikkhamitvā pabbajitānaṃ pañcannaṃ sakyakumārasatānaṃ pādaparicārikāhi saddhiṃ vesāliṃ gantvā ānandattheraṃ satthāraṃ yācāpetvā aṭṭhahi garudhammehi (a. ni. 8.51; cūḷava. 403) pabbajjañca upasampadañca paṭilabhi. Itarā pana sabbāpi ekatoupasampannā ahesuṃ. Ayamettha saṅkhepo, vitthārato panetaṃ vatthu pāḷiyaṃ āgatameva.</paragraph>
<paragraph line="331">Evaṃ upasampannā pana mahāpajāpatigotamī satthāraṃ upasaṅkamitvā abhivādetvā ekamantaṃ aṭṭhāsi. Athassā satthā dhammaṃ desesi. Sā satthu santike kammaṭṭhānaṃ gahetvā bhāvanamanuyuñjantī na cirasseva abhiññāpaṭisambhidāparivāraṃ arahattaṃ pāpuṇi. Sesā pana pañcasatā bhikkhuniyo <bold>nandakovāda</bold>pariyosāne (ma. ni. 3.398 ādayo) chaḷabhiññā ahesuṃ. Athekadivasaṃ satthā jetavanamahāvihāre ariyagaṇamajjhe nisinno bhikkhuniyo ṭhānantare ṭhapento mahāpajāpatigotamiṃ rattaññūnaṃ bhikkhunīnaṃ aggaṭṭhāne ṭhapesi. Sā phalasukhena nibbānasukhena ca vītināmentī kataññutāya ṭhatvā ekadivasaṃ satthu guṇābhitthavanapubbakaupakārakavibhāvanāmukhena aññaṃ byākarontī –</paragraph>
<hangnum line="332" number="157"></hangnum>
<gatha1 line="333"> ‘‘Buddhavīra namo tyatthu, sabbasattānamuttama;</gatha1>
<gathalast line="334">Yo maṃ dukkhā pamocesi, aññañca bahukaṃ janaṃ.</gathalast>
<hangnum line="335" number="158"></hangnum>
<gatha1 line="336"> ‘‘Sabbadukkhaṃ <pageBreak edition="P" number="0.0142" /> pariññātaṃ, hetutaṇhā visositā;</gatha1>
<gathalast line="337">Bhāvito aṭṭhaṅgiko maggo, nirodho phusito mayā.</gathalast>
<hangnum line="338" number="159"></hangnum>
<gatha1 line="339"> ‘‘Mātā <pageBreak edition="M" number="0.0146" /> putto pitā bhātā, ayyakā ca pure ahuṃ;</gatha1>
<gathalast line="340">Yathābhuccamajānantī, saṃsariṃhaṃ anibbisaṃ.</gathalast>
<hangnum line="341" number="160"></hangnum>
<gatha1 line="342"> ‘‘Diṭṭho hi me so bhagavā, antimoyaṃ samussayo;</gatha1>
<gathalast line="343">Vikkhīṇo jātisaṃsāro, natthi dāni punabbhavo.</gathalast>
<hangnum line="344" number="161"></hangnum>
<gatha1 line="345"> ‘‘Āraddhavīriye <pageBreak edition="V" number="0.0157" /> pahitatte, niccaṃ daḷhaparakkame;</gatha1>
<gathalast line="346">Samagge sāvake passe, esā buddhāna vandanā.</gathalast>
<hangnum line="347" number="162"></hangnum>
<gatha1 line="348"> ‘‘Bahūnaṃ vata atthāya, māyā janayi gotamaṃ;</gatha1>
<gathalast line="349">Byādhimaraṇatunnānaṃ, dukkhakkhandhaṃ byapānudī’’ti. – imā gāthā abhāsi;</gathalast>
<paragraph line="350">Tattha <bold>buddhavīrā</bold>ti catusaccabuddhesu vīra, sabbabuddhā hi uttamavīriyehi catusaccabuddhehi vā catubbidhasammappadhānavīriyanipphattiyā vijitavijayattā vīrā nāma. Bhagavā pana vīriyapāramipāripūriyā caturaṅgasamannāgatavīriyādhiṭṭhānena sātisayacatubbidhasammappadhānakiccanipphattiyā tassā ca veneyyasantāne sammadeva patiṭṭhāpitattā visesato vīriyayuttatāya vīroti vattabbataṃ arahati. <bold>Namo tyatthū</bold>ti namo namakkāro te hotu. <bold>Sabbasattānamuttamā</bold>ti apadādibhedesu sattesu sīlādiguṇehi uttamo bhagavā. Tadekadesaṃ satthupakāraguṇaṃ dassetuṃ, <bold>‘‘yo maṃ dukkhā pamocesi, aññañca bahukaṃ jana’’</bold>nti vatvā attano dukkhā pamuttabhāvaṃ vibhāventī <bold>‘‘sabbadukkha’’</bold>nti gāthamāha.</paragraph>
<paragraph line="351">Puna yato pamocesi, taṃ vaṭṭadukkhaṃ ekadesena dassentī <bold>‘‘mātā putto’’</bold>ti gāthamāha. Tattha <bold>yathābhuccamajānantī</bold>ti pavattihetuādiṃ yathābhūtaṃ anavabujjhantī. <bold>Saṃsariṃhaṃ anibbisa</bold>nti saṃsārasamudde patiṭṭhaṃ avindantī alabhantī bhavādīsu aparāparuppattivasena saṃsariṃ ahanti kathentī āha <bold>‘‘mātā putto’’</bold>tiādi. Yasmiṃ <pageBreak edition="P" number="0.0143" /> bhave etassa mātā ahosi, tato aññasmiṃ bhave tasseva putto, tato aññasmiṃ bhave pitā bhātā ahūti attho.</paragraph>
<paragraph line="352"><bold>‘‘Diṭṭho</bold><pageBreak edition="M" number="0.0147" /><bold>hi me’’</bold>ti gāthāyapi attano dukkhato pamuttabhāvameva vibhāveti. Tattha <bold>diṭṭho hi me so bhagavā</bold>ti so bhagavā sammāsambuddho attanā diṭṭhalokuttaradhammadassanena ñāṇacakkhunā mayā paccakkhato diṭṭho. Yo hi dhammaṃ passati, so bhagavantaṃ passati nāma. Yathāha – ‘‘yo kho, vakkali, dhammaṃ passati, so maṃ passatī’’tiādi (saṃ. ni. 3.87).</paragraph>
<paragraph line="353"><bold>Āraddhavīriye</bold>ti paggahitavīriye. <bold>Pahitatte</bold>ti nibbānaṃ pesitacitte. <bold>Niccaṃ daḷhaparakkame</bold>ti apattassa pattiyā pattassa vepullatthāya sabbakālaṃ thiraparakkame. <bold>Samagge</bold>ti sīladiṭṭhisāmaññena saṃhatabhāvena samagge. Satthudesanāya savanante jātattā <bold>sāvake,</bold> ‘‘ime maggaṭṭhā <pageBreak edition="V" number="0.0158" /> ime phalaṭṭhā’’ti yāthāvato passati. <bold>Esā buddhāna vandanā</bold>ti yā satthu dhammasarīrabhūtassa ariyasāvakānaṃ ariyabhāvabhūtassa ca lokuttaradhammassa attapaccakkhakiriyā, esā sammāsambuddhānaṃ sāvakabuddhānañca vandanā yāthāvato guṇaninnatā.</paragraph>
<paragraph line="354"><bold>‘‘Bahūnaṃ vata atthāyā’’</bold>ti osānagāthāyapi satthu lokassa bahūpakārataṃyeva vibhāveti. Yaṃ panettha atthato na vibhattaṃ, taṃ suviññeyyameva.</paragraph>
<paragraph line="355">Athekadā mahāpajāpatigotamī satthari vesāliyaṃ viharante mahāvane kūṭāgārasālāyaṃ sayaṃ vesāliyaṃ bhikkhunupassaye viharantī pubbaṇhasamayaṃ vesāliyaṃ piṇḍāya caritvā bhattaṃ bhuñjitvā attano divāṭṭhāne yathāparicchinnakālaṃ phalasamāpattisukhena vītināmetvā phalasamāpattito vuṭṭhāya attano paṭipattiṃ paccavekkhitvā somanassajātā attano āyusaṅkhāre āvajjentī tesaṃ khīṇabhāvaṃ ñatvā evaṃ cintesi – ‘‘yaṃnūnāhaṃ vihāraṃ gantvā bhagavantaṃ anujānāpetvā manobhāvanīye ca there sabbeva sabrahmacariye āpucchitvā idheva āgantvā parinibbāyeyya’’nti. Yathā ca theriyā, evaṃ tassā parivārabhūtānaṃ <pageBreak edition="P" number="0.0144" /> pañcannaṃ bhikkhunisatānaṃ parivitakko ahosi. Tena vuttaṃ <bold>apadāne</bold> (apa. therī 2.2.97-288) –</paragraph>
<gatha1 line="356">‘‘Ekadā lokapajjoto, vesāliyaṃ mahāvane;</gatha1>
<gathalast line="357">Kūṭāgāre kusālāyaṃ, vasate narasārathi.</gathalast>
<gatha1 line="358">‘‘Tadā <pageBreak edition="M" number="0.0148" /> jinassa mātucchā, mahāgotami bhikkhunī;</gatha1>
<gathalast line="359">Tahiṃ kate pure ramme, vasī bhikkhunupassaye.</gathalast>
<gatha1 line="360">‘‘Bhikkhunīhi vimuttāhi, satehi saha pañcahi;</gatha1>
<gathalast line="361">Rahogatāya tassevaṃ, citassāsi vitakkitaṃ.</gathalast>
<gatha1 line="362">‘‘Buddhassa parinibbānaṃ, sāvakaggayugassa vā;</gatha1>
<gathalast line="363">Rāhulānandanandānaṃ, nāhaṃ lacchāmi passituṃ.</gathalast>
<gatha1 line="364">‘‘Buddhassa <pageBreak edition="V" number="0.0159" /> parinibbānā, sāvakaggayugassa vā;</gatha1>
<gathalast line="365">Mahākassapanandānaṃ, ānandarāhulāna ca.</gathalast>
<gatha1 line="366">‘‘Paṭikaccāyusaṅkhāraṃ, osajjitvāna nibbutiṃ;</gatha1>
<gathalast line="367">Gaccheyyaṃ lokanāthena, anuññātā mahesinā.</gathalast>
<gatha1 line="368">‘‘Tathā pañcasatānampi, bhikkhunīnaṃ vitakkitaṃ;</gatha1>
<gathalast line="369">Āsi khemādikānampi, etadeva vitakkitaṃ.</gathalast>
<gatha1 line="370">‘‘Bhūmicālo tadā asi, nāditā devadundubhī;</gatha1>
<gathalast line="371">Upassayādhivatthāyo, devatā sokapīḷitā.</gathalast>
<gatha1 line="372">‘‘Vilapantā sukaruṇaṃ, tatthassūni pavattayuṃ;</gatha1>
<gathalast line="373">Mittā bhikkhuniyo tāhi, upagantvāna gotamiṃ.</gathalast>
<gatha1 line="374">‘‘Nipacca sirasā pāde, idaṃ vacanamabravuṃ;</gatha1>
<gathalast line="375">Tattha toyalavāsittā, mayamayye rahogatā.</gathalast>
<gatha1 line="376">‘‘Sā calā calitā bhūmi, nāditā devadundubhī;</gatha1>
<gathalast line="377">Paridevā ca suyyante, kimatthaṃ nūna gotamī.</gathalast>
<gatha1 line="378">‘‘Tadā avoca sā sabbaṃ, yathāparivitakkitaṃ;</gatha1>
<gathalast line="379">Tāyopi sabbā āhaṃsu, yathāparivitakkitaṃ.</gathalast>
<gatha1 line="380">‘‘Yadi te rucitaṃ ayye, nibbānaṃ paramaṃ sivaṃ;</gatha1>
<gathalast line="381">Nibbāyissāma sabbāpi, buddhānuññāya subbate.</gathalast>
<gatha1 line="382">‘‘Mayaṃ <pageBreak edition="P" number="0.0145" /> sahāva nikkhantā, gharāpi ca bhavāpi ca;</gatha1>
<gathalast line="383">Sahāyeva gamissāma, nibbānaṃ padamuttamaṃ.</gathalast>
<gatha1 line="384">‘‘Nibbānāya <pageBreak edition="M" number="0.0149" /><pageBreak edition="V" number="0.0160" /> vajantīnaṃ, kiṃ vakkhāmīti sā vadaṃ;</gatha1>
<gathalast line="385">Saha sabbāhi niggañchi, bhikkhunīnilayā tadā.</gathalast>
<gatha1 line="386">‘‘Upassaye yādhivatthā, devatā tā khamantu me;</gatha1>
<gathalast line="387">Bhikkhunīnilayassedaṃ, pacchimaṃ dassanaṃ mama.</gathalast>
<gatha1 line="388">‘‘Na jarā maccu vā yattha, appiyehi samāgamo;</gatha1>
<gathalast line="389">Piyehi na viyogotthi, taṃ vajissaṃ asaṅkhataṃ.</gathalast>
<gatha1 line="390">‘‘Avītarāgā taṃ sutvā, vacanaṃ sugatorasā;</gatha1>
<gathalast line="391">Sokaṭṭā parideviṃsu, aho no appapuññatā.</gathalast>
<gatha1 line="392">‘‘Bhikkhunīnilayo suñño, bhūto tāhi vinā ayaṃ;</gatha1>
<gathalast line="393">Pabhāte viya tārāyo, na dissanti jinorasā.</gathalast>
<gatha1 line="394">‘‘Nibbānaṃ gotamī yāti, satehi saha pañcahi;</gatha1>
<gathalast line="395">Nadīsatehiva saha, gaṅgā pañcahi sāgaraṃ.</gathalast>
<gatha1 line="396">‘‘Rathiyāya vajantiyo, disvā saddhā upāsikā;</gatha1>
<gathalast line="397">Gharā nikkhamma pādesu, nipacca idamabravuṃ.</gathalast>
<gatha1 line="398">‘‘Pasīdassu mahābhoge, anāthāyo vihāya no;</gatha1>
<gathalast line="399">Tayā na yuttā nibbātuṃ, icchaṭṭā vilapiṃsu tā.</gathalast>
<gatha1 line="400">‘‘Tāsaṃ sokapahānatthaṃ, avoca madhuraṃ giraṃ;</gatha1>
<gathalast line="401">Ruditena alaṃ puttā, hāsakāloyamajja vo.</gathalast>
<gatha1 line="402">‘‘Pariññātaṃ mayā dukkhaṃ, dukkhahetu vivajjito;</gatha1>
<gathalast line="403">Nirodho me sacchikato, maggo cāpi subhāvito.</gathalast>
<gatha1 line="404">‘‘Pariciṇṇo mayā satthā, kataṃ buddhassa sāsanaṃ;</gatha1>
<gathalast line="405">Ohito garuko bhāro, bhavanetti samūhatā.</gathalast>
<gatha1 line="406">‘‘Yassatthāya <pageBreak edition="V" number="0.0161" /> pabbajitā, agārasmānagāriyaṃ;</gatha1>
<gathalast line="407">So me attho anuppatto, sabbasaṃyojanakkhayo.</gathalast>
<gatha1 line="408">‘‘Buddho tassa ca saddhammo, anūno yāva tiṭṭhati;</gatha1>
<gathalast line="409">Nibbātuṃ tāva kālo me, mā maṃ socatha puttikā.</gathalast>
<gatha1 line="410">‘‘Koṇḍaññānandanandādī <pageBreak edition="M" number="0.0150" />, tiṭṭhanti rāhulo jino;</gatha1>
<gathalast line="411">Sukhito sahito saṅgho, hatadabbā ca titthiyā.</gathalast>
<gatha1 line="412">‘‘Okkākavaṃsassa yaso, ussito māramaddano;</gatha1>
<gathalast line="413">Nanu sampati kālo me, nibbānatthāya puttikā.</gathalast>
<gatha1 line="414">‘‘Cirappabhuti <pageBreak edition="P" number="0.0146" /> yaṃ mayhaṃ, patthitaṃ ajja sijjhate;</gatha1>
<gathalast line="415">Ānandabherikāloyaṃ, kiṃ vo assūhi puttikā.</gathalast>
<gatha1 line="416">‘‘Sace mayi dayā atthi, yadi catthi kataññutā;</gatha1>
<gathalast line="417">Saddhammaṭṭhitiyā sabbā, karotha vīriyaṃ daḷhaṃ.</gathalast>
<gatha1 line="418">‘‘Thīnaṃ adāsi pabbajjaṃ, sambuddho yācito mayā;</gatha1>
<gathalast line="419">Tasmā yathāhaṃ nandissaṃ, tathā tamanutiṭṭhatha.</gathalast>
<gatha1 line="420">‘‘Tā evamanusāsitvā, bhikkhunīhi purakkhatā;</gatha1>
<gathalast line="421">Upecca buddhaṃ vanditvā, idaṃ vacanamabravi.</gathalast>
<gatha1 line="422">‘‘Ahaṃ sugata te mātā, tvañca vīra pitā mama;</gatha1>
<gathalast line="423">Saddhammasukhada nātha, tayi jātāmhi gotama.</gathalast>
<gatha1 line="424">‘‘Saṃvaddhitoyaṃ sugata, rūpakāyo mayā tava;</gatha1>
<gathalast line="425">Anindito dhammakāyo, mama saṃvaddhito tayā.</gathalast>
<gatha1 line="426">‘‘Muhuttaṃ <pageBreak edition="V" number="0.0162" /> taṇhāsamaṇaṃ, khīraṃ tvaṃ pāyito mayā;</gatha1>
<gathalast line="427">Tayāhaṃ santamaccantaṃ, dhammakhīrañhi pāyitā.</gathalast>
<gatha1 line="428">‘‘Bandhanārakkhaṇe mayhaṃ, aṇaṇo tvaṃ mahāmune;</gatha1>
<gathalast line="429">Puttakāmā thiyo yācaṃ, labhanti tādisaṃ sutaṃ.</gathalast>
<gatha1 line="430">‘‘Mandhātādinarindānaṃ, yā mātā sā bhavaṇṇave;</gatha1>
<gathalast line="431">Nimuggāhaṃ tayā putta, tāritā bhavasāgarā.</gathalast>
<gatha1 line="432">‘‘Rañño mātā mahesīti, sulabhaṃ nāmamitthinaṃ;</gatha1>
<gathalast line="433">Buddhamātāti yaṃ nāmaṃ, etaṃ paramadullabhaṃ.</gathalast>
<gatha1 line="434">‘‘Tañca laddhaṃ mahāvīra, paṇidhānaṃ mamaṃ tayā;</gatha1>
<gathalast line="435">Aṇukaṃ vā mahantaṃ vā, taṃ sabbaṃ pūritaṃ mayā.</gathalast>
<gatha1 line="436">‘‘Parinibbātumicchāmi <pageBreak edition="M" number="0.0151" />, vihāyemaṃ kaḷevaraṃ;</gatha1>
<gathalast line="437">Anujānāhi me vīra, dukkhantakara nāyaka.</gathalast>
<gatha1 line="438">‘‘Cakkaṅkusadhajākiṇṇe, pāde kamalakomale;</gatha1>
<gathalast line="439">Pasārehi paṇāmaṃ te, karissaṃ puttauttame.</gathalast>
<gatha1 line="440">‘‘Suvaṇṇarāsisaṅkāsaṃ, sarīraṃ kuru pākaṭaṃ;</gatha1>
<gathalast line="441">Katvā dehaṃ sudiṭṭhaṃ te, santiṃ gacchāmi nāyaka.</gathalast>
<gatha1 line="442">‘‘Dvattiṃsalakkhaṇūpetaṃ, suppabhālaṅkataṃ tanuṃ;</gatha1>
<gathalast line="443">Sañjhāghanāva bālakkaṃ, mātucchaṃ dassayī jino.</gathalast>
<gatha1 line="444">‘‘Phullāravindasaṃkāse <pageBreak edition="P" number="0.0147" />, taruṇādiccasappabhe;</gatha1>
<gathalast line="445">Cakkaṅkite pādatale, tato sā sirasā pati.</gathalast>
<gatha1 line="446">‘‘Paṇamāmi <pageBreak edition="V" number="0.0163" /> narādicca, ādiccakulaketukaṃ;</gatha1>
<gathalast line="447">Pacchime maraṇe mayhaṃ, na taṃ ikkhāmahaṃ puno.</gathalast>
<gatha1 line="448">‘‘Itthiyo nāma lokagga, sabbadosākarā matā;</gatha1>
<gathalast line="449">Yadi ko catthi doso me, khamassu karuṇākara.</gathalast>
<gatha1 line="450">‘‘Itthikānañca pabbajjaṃ, haṃ taṃ yāciṃ punappunaṃ;</gatha1>
<gathalast line="451">Tattha ce atthi doso me, taṃ khamassu narāsabha.</gathalast>
<gatha1 line="452">‘‘Mayā bhikkhuniyo vīra, tavānuññāya sāsitā;</gatha1>
<gathalast line="453">Tatra ce atthi dunnītaṃ, taṃ khamassu khamādhipa.</gathalast>
<gatha1 line="454">‘‘Akkhante nāma khantabbaṃ, kiṃ bhave guṇabhūsane;</gatha1>
<gathalast line="455">Kimuttaraṃ te vatthāmi, nibbānāya vajantiyā.</gathalast>
<gatha1 line="456">‘‘Suddhe anūne mama bhikkhusaṅghe, lokā ito nissarituṃ khamante;</gatha1>
<gathalast line="457">Pabhātakāle byasanaṅgatānaṃ, disvāna niyyātiva candalekhā.</gathalast>
<gatha1 line="458">‘‘Tadetarā bhikkhuniyo jinaggaṃ, tārāva candānugatā sumeruṃ;</gatha1>
<gathalast line="459">Padakkhiṇaṃ kacca nipacca pāde, ṭhitā mukhantaṃ samudikkhamānā.</gathalast>
<gatha1 line="460">‘‘Na tittipubbaṃ tava dassanena, cakkhuṃ na sotaṃ tava bhāsitena;</gatha1>
<gathalast line="461">Cittaṃ mamaṃ kevalamekameva, pappuyya taṃ dhammarasena titti.</gathalast>
<gatha1 line="462">‘‘Nadato <pageBreak edition="M" number="0.0152" /> parisāyaṃ te, vāditabbapahārino;</gatha1>
<gathalast line="463">Ye te dakkhanti vadanaṃ, dhaññā te narapuṅgava.</gathalast>
<gatha1 line="464">‘‘Dīghaṅgulī tambanakhe, subhe āyatapaṇhike;</gatha1>
<gathalast line="465">Ye pāde paṇamissanti, tepi dhaññā guṇandhara.</gathalast>
<gatha1 line="466">‘‘Madhurāni pahaṭṭhāni, dosagghāni hitāni ca;</gatha1>
<gathalast line="467">Ye te vākyāni suyyanti, tepi dhaññā naruttama.</gathalast>
<gatha1 line="468">‘‘Dhaññāhaṃ <pageBreak edition="V" number="0.0164" /><pageBreak edition="P" number="0.0148" /> te mahāvīra, pādapūjanatapparā;</gatha1>
<gathalast line="469">Tiṇṇasaṃsārakantārā, suvākyena sirīmato.</gathalast>
<gatha1 line="470">‘‘Tato sā anusāvetvā, bhikkhusaṅghampi subbatā;</gatha1>
<gathalast line="471">Rāhulānandanande ca, vanditvā idamabravi.</gathalast>
<gatha1 line="472">‘‘Āsīvisālayasame, rogāvāse kaḷevare;</gatha1>
<gathalast line="473">Nibbindā dukkhasaṅghāṭe, jarāmaraṇagocare.</gathalast>
<gatha1 line="474">‘‘Nānākalimalākiṇṇe, parāyatte nirīhake;</gatha1>
<gathalast line="475">Tena nibbātumicchāmi, anumaññatha puttakā.</gathalast>
<gatha1 line="476">‘‘Nando rāhulabhaddo ca, vītasokā nirāsavā;</gatha1>
<gathalast line="477">Ṭhitācalaṭṭhiti thirā, dhammatamanucintayuṃ.</gathalast>
<gatha1 line="478">‘‘Dhiratthu saṅkhataṃ lolaṃ, asāraṃ kadalūpamaṃ;</gatha1>
<gathalast line="479">Māyāmarīcisadisaṃ, ittaraṃ anavaṭṭhitaṃ.</gathalast>
<gatha1 line="480">‘‘Yattha nāma jinassāyaṃ, mātucchā buddhaposikā;</gatha1>
<gathalast line="481">Gotamī nidhanaṃ yāti, aniccaṃ sabbasaṅkhataṃ.</gathalast>
<gatha1 line="482">‘‘Ānando ca tadā sekho, sokaṭṭo jinavacchalo;</gatha1>
<gathalast line="483">Tatthassūni karonto so, karuṇaṃ paridevati.</gathalast>
<gatha1 line="484">‘‘Hā santiṃ gotamī yāti, nūna buddhopi nibbutiṃ;</gatha1>
<gathalast line="485">Gacchati na cireneva, aggiriva nirindhano.</gathalast>
<gatha1 line="486">‘‘Evaṃ vilāpamānaṃ taṃ, ānandaṃ āha gotamī;</gatha1>
<gathalast line="487">Sutasāgaragambhīra, buddhopaṭṭhāna tappara.</gathalast>
<gatha1 line="488">‘‘Na <pageBreak edition="M" number="0.0153" /><pageBreak edition="V" number="0.0165" /> yuttaṃ socituṃ putta, hāsakāle upaṭṭhite;</gatha1>
<gathalast line="489">Tayā me saraṇaṃ putta, nibbānaṃ tamupāgataṃ.</gathalast>
<gatha1 line="490">‘‘Tayā tāta samajjhiṭṭho, pabbajjaṃ anujāni no;</gatha1>
<gathalast line="491">Mā putta vimano hohi, saphalo te parissamo.</gathalast>
<gatha1 line="492">‘‘Yaṃ na diṭṭhaṃ purāṇehi, titthikācariyehipi;</gatha1>
<gathalast line="493">Taṃ padaṃ sukumārīhi, sattavassāhi veditaṃ.</gathalast>
<gatha1 line="494">‘‘Buddhasāsanapāleta, pacchimaṃ dassanaṃ tava;</gatha1>
<gathalast line="495">Tattha gacchāmahaṃ putta, gato yattha na dissate.</gathalast>
<gatha1 line="496">‘‘Kadāci <pageBreak edition="P" number="0.0149" /> dhammaṃ desento, khipī lokagganāyako;</gatha1>
<gathalast line="497">Tadāhaṃ āsīsavācaṃ, avocaṃ anukampikā.</gathalast>
<gatha1 line="498">‘‘Ciraṃ jīva mahāvīra, kappaṃ tiṭṭha mahāmune;</gatha1>
<gathalast line="499">Sabbalokassa atthāya, bhavassu ajarāmaro.</gathalast>
<gatha1 line="500">‘‘Taṃ tathāvādiniṃ buddho, mamaṃ so etadabravi;</gatha1>
<gathalast line="501">Na hevaṃ vandiyā buddhā, yathā vandasi gotamī.</gathalast>
<gatha1 line="502">‘‘Kathaṃ carahi sabbaññū, vanditabbā tathāgatā;</gatha1>
<gathalast line="503">Kathaṃ avandiyā buddhā, taṃ me akkhāhi pucchito.</gathalast>
<gatha1 line="504">‘‘Āraddhavīriye pahitatte, niccaṃ daḷhaparakkame;</gatha1>
<gathalast line="505">Samagge sāvake passa, etaṃ buddhānavandanaṃ.</gathalast>
<gatha1 line="506">‘‘Tato upassayaṃ gantvā, ekikāhaṃ vicintayiṃ;</gatha1>
<gathalast line="507">Samaggaparisaṃ nātho, rodhesi tibhavantago.</gathalast>
<gatha1 line="508">‘‘Handāhaṃ <pageBreak edition="V" number="0.0166" /> parinibbissaṃ, mā vipattitamaddasaṃ;</gatha1>
<gathalast line="509">Evāhaṃ cintayitvāna, disvāna isisattamaṃ.</gathalast>
<gatha1 line="510">‘‘Parinibbānakālaṃ me, ārocesiṃ vināyakaṃ;</gatha1>
<gathalast line="511">Tato so samanuññāsi, kālaṃ jānāhi gotamī.</gathalast>
<gatha1 line="512">‘‘Kilesā jhāpitā mayhaṃ, bhavā sabbe samūhatā;</gatha1>
<gathalast line="513">Nāgova bandhanaṃ chetvā, viharāmi anāsavā.</gathalast>
<gatha1 line="514">‘‘Svāgataṃ <pageBreak edition="M" number="0.0154" /> vata me āsi, mama buddhassa santike;</gatha1>
<gathalast line="515">Tisso vijjā anuppattā, kataṃ buddhassa sāsanaṃ.</gathalast>
<gatha1 line="516">‘‘Paṭisambhidā catasso, vimokkhāpi ca aṭṭhime;</gatha1>
<gathalast line="517">Chaḷabhiññā sacchikatā, kataṃ buddhassa sāsanaṃ.</gathalast>
<gatha1 line="518">‘‘Thīnaṃ dhammābhisamaye, ye bālā vimatiṃ gatā;</gatha1>
<gathalast line="519">Tesaṃ diṭṭhippahānatthaṃ, iddhiṃ dassehi gotamī.</gathalast>
<gatha1 line="520">‘‘Tadā nipacca sambuddhaṃ, uppatitvāna ambaraṃ;</gatha1>
<gathalast line="521">Iddhī anekā dassesi, buddhānuññāya gotamī.</gathalast>
<gatha1 line="522">‘‘Ekikā bahudhā āsi, bahudhā cekikā tathā;</gatha1>
<gathalast line="523">Āvibhāvaṃ tirobhāvaṃ, tirokuṭṭaṃ tironagaṃ.</gathalast>
<gatha1 line="524">‘‘Asajjamānā agamā, bhūmiyampi nimujjatha;</gatha1>
<gathalast line="525">Abhijjamāne udake, agañchi mahiyā yathā.</gathalast>
<gatha1 line="526">‘‘Sakuṇīva tathākāse, pallaṅkena kamī tadā;</gatha1>
<gathalast line="527">Vasaṃ vattesi kāyena, yāva brahmanivesanaṃ.</gathalast>
<gatha1 line="528">‘‘Sineruṃ <pageBreak edition="V" number="0.0167" /><pageBreak edition="P" number="0.0150" /> daṇḍaṃ katvāna, chattaṃ katvā mahāmahiṃ;</gatha1>
<gathalast line="529">Samūlaṃ parivattetvā, dhārayaṃ caṅkamī nabhe.</gathalast>
<gatha1 line="530">‘‘Chassūrodayakāleva, lokañcākāsi dhūmikaṃ;</gatha1>
<gathalast line="531">Yugante viya lokaṃ sā, jālāmālākulaṃ akā.</gathalast>
<gatha1 line="532">‘‘Mucalindaṃ mahāselaṃ, merumūlanadantare;</gatha1>
<gathalast line="533">Sāsapāriva sabbāni, ekenaggahi muṭṭhinā.</gathalast>
<gatha1 line="534">‘‘Aṅgulaggena chādesi, bhākaraṃ sanisākaraṃ;</gatha1>
<gathalast line="535">Candasūrasahassāni, āveḷamiva dhārayi.</gathalast>
<gatha1 line="536">‘‘Catusāgaratoyāni, dhārayī ekapāṇinā;</gatha1>
<gathalast line="537">Yugantajaladākāraṃ, mahāvassaṃ pavassatha.</gathalast>
<gatha1 line="538">‘‘Cakkavattiṃ saparisaṃ, māpayī sā nabhattale;</gatha1>
<gathalast line="539">Garuḷaṃ dviradaṃ sīhaṃ, vinadantaṃ padassayi.</gathalast>
<gatha1 line="540">‘‘Ekikā <pageBreak edition="M" number="0.0155" /> abhinimmitvā, appameyyaṃ bhikkhunīgaṇaṃ;</gatha1>
<gathalast line="541">Puna antaradhāpetvā, ekikā munimabravi.</gathalast>
<gatha1 line="542">‘‘Mātucchā te mahāvīra, tava sāsanakārikā;</gatha1>
<gathalast line="543">Anuppattā sakaṃ atthaṃ, pāde vandāmi cakkhuma.</gathalast>
<gatha1 line="544">‘‘Dassetvā vividhā iddhī, orohitvā nabhattalā;</gatha1>
<gathalast line="545">Vanditvā lokapajjotaṃ, ekamantaṃ nisīdi sā.</gathalast>
<gatha1 line="546">‘‘Sā vīsavassasatikā, jātiyāhaṃ mahāmune;</gatha1>
<gathalast line="547">Alamettāvatā vīra, nibbāyissāmi nāyaka.</gathalast>
<gatha1 line="548">‘‘Tadātivimhitā <pageBreak edition="V" number="0.0168" /> sabbā, parisā sā katañjalī;</gatha1>
<gathalast line="549">Avocayye kathaṃ āsi, atuliddhiparakkamā.</gathalast>
<gatha1 line="550">‘‘Padumuttaro nāma jino, sabbadhammesu cakkhumā;</gatha1>
<gathalast line="551">Ito satasahassamhi, kappe uppajji nāyako.</gathalast>
<gatha1 line="552">‘‘Tadāhaṃ haṃsavatiyaṃ, jātāmaccakule ahuṃ;</gatha1>
<gathalast line="553">Sabbopakārasampanne, iddhe phīte mahaddhane.</gathalast>
<gatha1 line="554">‘‘Kadāci pitunā saddhiṃ, dāsīgaṇapurakkhatā;</gatha1>
<gathalast line="555">Mahatā parivārena, taṃ upecca narāsabhaṃ.</gathalast>
<gatha1 line="556">‘‘Vāsavaṃ <pageBreak edition="P" number="0.0151" /> viya vassantaṃ, dhammameghaṃ anāsavaṃ;</gatha1>
<gathalast line="557">Saradādiccasadisaṃ, raṃsijālasamujjalaṃ.</gathalast>
<gatha1 line="558">‘‘Disvā cittaṃ pasādetvā, sutvā cassa subhāsitaṃ;</gatha1>
<gathalast line="559">Mātucchaṃ bhikkhuniṃ agge, ṭhapentaṃ naranāyakaṃ.</gathalast>
<gatha1 line="560">‘‘Sutvā datvā mahādānaṃ, sattāhaṃ tassa tādino;</gatha1>
<gathalast line="561">Sasaṅghassa naraggassa, paccayāni bahūni ca.</gathalast>
<gatha1 line="562">‘‘Nipacca pādamūlamhi, taṃ ṭhānamabhipatthayiṃ;</gatha1>
<gathalast line="563">Tato mahāparisatiṃ, avoca isisattamo.</gathalast>
<gatha1 line="564">‘‘Yā sasaṅghaṃ abhojesi, sattāhaṃ lokanāyakaṃ;</gatha1>
<gathalast line="565">Tamahaṃ kittayissāmi, suṇātha mama bhāsato.</gathalast>
<gatha1 line="566">‘‘Satasahassito <pageBreak edition="M" number="0.0156" /> kappe, okkākakulasambhavo;</gatha1>
<gathalast line="567">Gotamo nāma gottena, satthā loke bhavissati.</gathalast>
<gatha1 line="568">Tassa <pageBreak edition="V" number="0.0169" /> dhammesu dāyādā, orasā dhammanimmitā;</gatha1>
<gathalast line="569">Gotamī nāma nāmena, hessati satthu sāvikā.</gathalast>
<gatha1 line="570">‘‘Tassa buddhassa mātucchā, jīvitāpādikā ayaṃ;</gatha1>
<gathalast line="571">Rattaññūnañca aggattaṃ, bhikkhunīnaṃ labhissati.</gathalast>
<gatha1 line="572">‘‘Taṃ sutvāna pamoditvā, yāvajīvaṃ tadā jinaṃ;</gatha1>
<gathalast line="573">Paccayehi upaṭṭhitvā, tato kālaṅkatā ahaṃ.</gathalast>
<gatha1 line="574">‘‘Tāvatiṃsesu devesu, sabbakāmasamiddhisu;</gatha1>
<gathalast line="575">Nibbattā dasahaṅgehi, aññe abhibhaviṃ ahaṃ.</gathalast>
<gatha1 line="576">‘‘Rūpasaddehi gandhehi, rasehi phusanehi ca;</gatha1>
<gathalast line="577">Āyunāpi ca vaṇṇena, sukhena yasasāpi ca.</gathalast>
<gatha1 line="578">‘‘Tathevādhipateyyena, adhigayha virocahaṃ;</gatha1>
<gathalast line="579">Ahosiṃ amarindassa, mahesī dayitā tahiṃ.</gathalast>
<gatha1 line="580">‘‘Saṃsāre saṃsarantīhaṃ, kammavāyusameritā;</gatha1>
<gathalast line="581">Kāsissa rañño visaye, ajāyiṃ dāsagāmake.</gathalast>
<gatha1 line="582">‘‘Pañcadāsasatānūnā, nivasanti tahiṃ tadā;</gatha1>
<gathalast line="583">Sabbesaṃ tattha yo jeṭṭho, tassa jāyā ahosahaṃ.</gathalast>
<gatha1 line="584">‘‘Sayambhuno pañcasatā, gāmaṃ piṇḍāya pāvisuṃ;</gatha1>
<gathalast line="585">Te disvāna ahaṃ tuṭṭhā, saha sabbāhi itthibhi.</gathalast>
<gatha1 line="586">‘‘Pūgā <pageBreak edition="P" number="0.0152" /> hutvāva sabbāyo, catumāse upaṭṭhahuṃ;</gatha1>
<gathalast line="587">Ticīvarāni datvāna, saṃsarimha sasāmikā.</gathalast>
<gatha1 line="588">‘‘Tato <pageBreak edition="V" number="0.0170" /> cutā sabbāpi tā, tāvatiṃsagatā mayaṃ;</gatha1>
<gathalast line="589">Pacchime ca bhave dāni, jātā devadahe pure.</gathalast>
<gatha1 line="590">‘‘Pitā añjanasakko me, mātā mama sulakkhaṇā;</gatha1>
<gathalast line="591">Tato kapilavatthusmiṃ, suddhodanagharaṃ gatā.</gathalast>
<gatha1 line="592">‘‘Sesā <pageBreak edition="M" number="0.0157" /> sakyakule jātā, sakyānaṃ gharamāgamuṃ;</gatha1>
<gathalast line="593">Ahaṃ visiṭṭhā sabbāsaṃ, jinassāpādikā ahuṃ.</gathalast>
<gatha1 line="594">‘‘Mama puttobhinikkhamma, buddho āsi vināyako;</gatha1>
<gathalast line="595">Pacchāhaṃ pabbajitvāna, satehi saha pañcahi.</gathalast>
<gatha1 line="596">‘‘Sākiyānīhi dhīrāhi, saha santisukhaṃ phusiṃ;</gatha1>
<gathalast line="597">Ye tadā pubbajātiyaṃ, amhākaṃ āsu sāmino.</gathalast>
<gatha1 line="598">‘‘Sahapuññassa kattāro, mahāsamayakārakā;</gatha1>
<gathalast line="599">Phusiṃsu arahattaṃ te, sugatenānukampitā.</gathalast>
<gatha1 line="600">‘‘Tadetarā bhikkhuniyo, āruhiṃsu nabhattalaṃ;</gatha1>
<gathalast line="601">Saṃgatā viya tārāyo, virociṃsu mahiddhikā.</gathalast>
<gatha1 line="602">‘‘Iddhī anekā dassesuṃ, piḷandhavikatiṃ yathā;</gatha1>
<gathalast line="603">Kammāro kanakasseva, kammaññassa susikkhito.</gathalast>
<gatha1 line="604">‘‘Dassetvā pāṭihīrāni, vicittāni bahūni ca;</gatha1>
<gathalast line="605">Tosetvā vādipavaraṃ, muniṃ saparisaṃ tadā.</gathalast>
<gatha1 line="606">‘‘Orohitvāna gaganā, vanditvā isisattamaṃ;</gatha1>
<gathalast line="607">Anuññātā naraggena, yathāṭhāne nisīdisuṃ.</gathalast>
<gatha1 line="608">‘‘Ahonukampikā amhaṃ, sabbāsaṃ cira gotamī;</gatha1>
<gathalast line="609">Vāsitā tava puññehi, pattā no āsavakkhayaṃ.</gathalast>
<gatha1 line="610">‘‘Kilesā <pageBreak edition="V" number="0.0171" /> jhāpitā amhaṃ, bhavā sabbe samūhatā;</gatha1>
<gathalast line="611">Nāgīva bandhanaṃ chetvā, viharāma anāsavā.</gathalast>
<gatha1 line="612">‘‘Svāgataṃ vata no āsi, buddhaseṭṭhassa santike;</gatha1>
<gathalast line="613">Tisso vijjā anuppattā, kataṃ buddhassa sāsanaṃ.</gathalast>
<gatha1 line="614">‘‘Paṭisambhidā catasso, vimokkhāpi ca aṭṭhime;</gatha1>
<gathalast line="615">Chaḷabhiññā sacchikatā, kataṃ buddhassa sāsanaṃ.</gathalast>
<gatha1 line="616">‘‘Iddhīsu ca vasī homa, dibbāya sotadhātuyā;</gatha1>
<gathalast line="617">Cetopariyañāṇassa, vasī homa mahāmune.</gathalast>
<gatha1 line="618">‘‘Pubbenivāsaṃ <pageBreak edition="M" number="0.0158" /> jānāma, dibbacakkhu visodhitaṃ;</gatha1>
<gathalast line="619">Sabbāsavaparikkhīṇā, natthi dāni punabbhavā.</gathalast>
<gatha1 line="620">‘‘Atthe <pageBreak edition="P" number="0.0153" /> dhamme ca nerutte, paṭibhāne ca vijjati;</gatha1>
<gathalast line="621">Ñāṇaṃ amhaṃ mahāvīra, uppannaṃ tava santike.</gathalast>
<gatha1 line="622">‘‘Asmābhi pariciṇṇosi, mettacittā hi nāyaka;</gatha1>
<gathalast line="623">Anujānāhi sabbāsaṃ, nibbānāya mahāmune.</gathalast>
<gatha1 line="624">‘‘Nibbāyissāma iccevaṃ, kiṃ vakkhāmi vadantiyo;</gatha1>
<gathalast line="625">Yassa dāni ca vo kālaṃ, maññathāti jinobravi.</gathalast>
<gatha1 line="626">‘‘Gotamīādikā tāyo, tadā bhikkhuniyo jinaṃ;</gatha1>
<gathalast line="627">Vanditvā āsanā tamhā, vuṭṭhāya āgamiṃsu tā.</gathalast>
<gatha1 line="628">‘‘Mahatā janakāyena, saha lokagganāyako;</gatha1>
<gathalast line="629">Anusaṃyāyī so vīro, mātucchaṃ yāvakoṭṭhakaṃ.</gathalast>
<gatha1 line="630">‘‘Tadā <pageBreak edition="V" number="0.0172" /> nipati pādesu, gotamī lokabandhuno;</gatha1>
<gathalast line="631">Saheva tāhi sabbāhi, pacchimaṃ pādavandanaṃ.</gathalast>
<gatha1 line="632">‘‘Idaṃ pacchimakaṃ mayhaṃ, lokanāthassa dassanaṃ;</gatha1>
<gathalast line="633">Na puno amatākāraṃ, passissāmi mukhaṃ tava.</gathalast>
<gatha1 line="634">‘‘Na ca me vandanaṃ vīra, tava pāde sukomale;</gatha1>
<gathalast line="635">Samphusissati lokagga, ajja gacchāmi nibbutiṃ.</gathalast>
<gatha1 line="636">‘‘Rūpena kiṃ tavānena, diṭṭhe dhamme yathātathe;</gatha1>
<gathalast line="637">Sabbaṃ saṅkhatamevetaṃ, anassāsikamittaraṃ.</gathalast>
<gatha1 line="638">‘‘Sā saha tāhi gantvāna, bhikkhunupassayaṃ sakaṃ;</gatha1>
<gathalast line="639">Aḍḍhapallaṅkamābhujja, nisīdi paramāsane.</gathalast>
<gatha1 line="640">‘‘Tadā upāsikā tattha, buddhasāsanavacchalā;</gatha1>
<gathalast line="641">Tassā pavattiṃ sutvāna, upesuṃ pādavandikā.</gathalast>
<gatha1 line="642">‘‘Karehi uraṃ pahantā, chinnamūlā yathā latā;</gatha1>
<gathalast line="643">Rodantā karuṇaṃ ravaṃ, sokaṭṭā bhūmipātitā.</gathalast>
<gatha1 line="644">‘‘Mā <pageBreak edition="M" number="0.0159" /> no saraṇade nāthe, vihāya gami nibbutiṃ;</gatha1>
<gathalast line="645">Nipatitvāna yācāma, sabbāyo sirasā mayaṃ.</gathalast>
<gatha1 line="646">‘‘Yā padhānatamā tāsaṃ, saddhā paññā upāsikā;</gatha1>
<gathalast line="647">Tassā sīsaṃ pamajjantī, idaṃ vacanamabravi.</gathalast>
<gatha1 line="648">‘‘Alaṃ puttā visādena, mārapāsānuvattinā;</gatha1>
<gathalast line="649">Aniccaṃ saṅkhataṃ sabbaṃ, viyogantaṃ calācalaṃ.</gathalast>
<gatha1 line="650">‘‘Tato <pageBreak edition="V" number="0.0173" /><pageBreak edition="P" number="0.0154" /> sā tā visajjitvā, paṭhamaṃ jhānamuttamaṃ;</gatha1>
<gathalast line="651">Dutiyañca tatiyañca, samāpajji catutthakaṃ.</gathalast>
<gatha1 line="652">‘‘Ākāsāyatanañceva, viññāṇāyatanaṃ tathā;</gatha1>
<gathalast line="653">Ākiñcaṃ nevasaññañca, samāpajji yathākkamaṃ.</gathalast>
<gatha1 line="654">‘‘Paṭilomena jhānāni, samāpajjittha gotamī;</gatha1>
<gathalast line="655">Yāvatā paṭhamaṃ jhānaṃ, tato yāvacatutthakaṃ.</gathalast>
<gatha1 line="656">‘‘Tato vuṭṭhāya nibbāyi, dīpaccīva nirāsavā;</gatha1>
<gathalast line="657">Bhūmicālo mahā āsi, nabhasā vijjutā pati.</gathalast>
<gatha1 line="658">‘‘Panāditā dundubhiyo, parideviṃsu devatā;</gatha1>
<gathalast line="659">Pupphavuṭṭhī ca gaganā, abhivassatha medaniṃ.</gathalast>
<gatha1 line="660">‘‘Kampito merurājāpi, raṅgamajjhe yathā naṭo;</gatha1>
<gathalast line="661">Sokena cātidīnova, viravo āsi sāgaro.</gathalast>
<gatha1 line="662">‘‘Devā nāgāsurā brahmā, saṃviggāhiṃsu taṅkhaṇe;</gatha1>
<gathalast line="663">Aniccā vata saṅkhārā, yathāyaṃ vilayaṃ gatā.</gathalast>
<gatha1 line="664">‘‘Yā ce maṃ parivāriṃsu, satthu sāsanakārikā;</gatha1>
<gathalast line="665">Tayopi anupādānā, dīpacci viya nibbutā.</gathalast>
<gatha1 line="666">‘‘Hā yogā vippayogantā, hāniccaṃ sabbasaṅkhataṃ;</gatha1>
<gathalast line="667">Hā jīvitaṃ vināsantaṃ, iccāsi paridevanā.</gathalast>
<gatha1 line="668">‘‘Tato devā ca brahmā ca, lokadhammānuvattanaṃ;</gatha1>
<gathalast line="669">Kālānurūpaṃ kubbanti, upetvā isisattamaṃ.</gathalast>
<gatha1 line="670">‘‘Tadā <pageBreak edition="M" number="0.0160" /><pageBreak edition="V" number="0.0174" /> āmantayī satthā, ānandaṃ sutasāgaraṃ;</gatha1>
<gathalast line="671">Gacchānanda nivedehi, bhikkhūnaṃ mātu nibbutiṃ.</gathalast>
<gatha1 line="672">‘‘Tadānando nirānando, assunā puṇṇalocano;</gatha1>
<gathalast line="673">Gaggarena sarenāha, samāgacchantu bhikkhavo.</gathalast>
<gatha1 line="674">‘‘Pubbadakkhiṇapacchāsu, uttarāya ca santike;</gatha1>
<gathalast line="675">Suṇantu bhāsitaṃ mayhaṃ, bhikkhavo sugatorasā.</gathalast>
<gatha1 line="676">‘‘Yā vaḍḍhayi payattena, sarīraṃ pacchimaṃ mune;</gatha1>
<gathalast line="677">Sā gotamī gatā santiṃ, tārāva sūriyodaye.</gathalast>
<gatha1 line="678">‘‘Buddhamātāpi <pageBreak edition="P" number="0.0155" /> paññattiṃ, ṭhapayitvā gatāsamaṃ;</gatha1>
<gathalast line="679">Na yattha pañcanettopi, gatiṃ dakkhati nāyako.</gathalast>
<gatha1 line="680">‘‘Yassatthi sugate saddhā, yo ca piyo mahāmune;</gatha1>
<gathalast line="681">Buddhamātussa sakkāraṃ, karotu sugatoraso.</gathalast>
<gatha1 line="682">‘‘Sudūraṭṭhāpi taṃ sutvā, sīghamāgacchu bhikkhavo;</gatha1>
<gathalast line="683">Keci buddhānubhāvena, keci iddhīsu kovidā.</gathalast>
<gatha1 line="684">‘‘Kūṭāgāravare ramme, sabbasoṇṇamaye subhe;</gatha1>
<gathalast line="685">Mañcakaṃ samāropesuṃ, yattha suttāsi gotamī.</gathalast>
<gatha1 line="686">‘‘Cattāro lokapālā te, aṃsehi samadhārayuṃ;</gatha1>
<gathalast line="687">Sesā sakkādikā devā, kūṭāgāre samaggahuṃ.</gathalast>
<gatha1 line="688">‘‘Kūṭāgārāni sabbāni, āsuṃ pañcasatānipi;</gatha1>
<gathalast line="689">Saradādiccavaṇṇāni, vissakammakatāni hi.</gathalast>
<gatha1 line="690">‘‘Sabbā <pageBreak edition="V" number="0.0175" /> tāpi bhikkhuniyo, āsuṃ mañcesu sāyitā;</gatha1>
<gathalast line="691">Devānaṃ khandhamāruḷhā, niyyanti anupubbaso.</gathalast>
<gatha1 line="692">‘‘Sabbaso chāditaṃ āsi, vitānena nabhattalaṃ;</gatha1>
<gathalast line="693">Satārā candasūrā ca, lañchitā kanakāmayā.</gathalast>
<gatha1 line="694">‘‘Paṭākā ussitānekā, vitatā pupphakañcukā;</gatha1>
<gathalast line="695">Ogatākāsapadumā, mahiyā pupphamuggataṃ.</gathalast>
<gatha1 line="696">‘‘Dissanti <pageBreak edition="M" number="0.0161" /> candasūriyā, pajjalanti ca tārakā;</gatha1>
<gathalast line="697">Majjhaṃ gatopi cādicco, na tāpesi sasī yathā.</gathalast>
<gatha1 line="698">‘‘Devā dibbehi gandhehi, mālehi surabhīhi ca;</gatha1>
<gathalast line="699">Vāditehi ca naccehi, saṅgītīhi ca pūjayuṃ.</gathalast>
<gatha1 line="700">‘‘Nāgāsurā ca brahmāno, yathāsatti yathābalaṃ;</gatha1>
<gathalast line="701">Pūjayiṃsu ca niyyantiṃ, nibbutaṃ buddhamātaraṃ.</gathalast>
<gatha1 line="702">‘‘Sabbāyo purato nītā, nibbutā sugatorasā;</gatha1>
<gathalast line="703">Gotamī niyyate pacchā, sakkatā buddhaposikā.</gathalast>
<gatha1 line="704">‘‘Purato <pageBreak edition="P" number="0.0156" /> devamanujā, sanāgāsurabrahmakā;</gatha1>
<gathalast line="705">Pacchā sasāvako buddho, pūjatthaṃ yāti mātuyā.</gathalast>
<gatha1 line="706">‘‘Buddhassa parinibbānaṃ, nedisaṃ āsi yādisaṃ;</gatha1>
<gathalast line="707">Gotamīparinibbānaṃ, atevacchariyaṃ ahu.</gathalast>
<gatha1 line="708">‘‘Buddho buddhassa nibbāne, nopaṭiyādi bhikkhavo;</gatha1>
<gathalast line="709">Buddho gotaminibbāne, sāriputtādikā tathā.</gathalast>
<gatha1 line="710">‘‘Citakāni <pageBreak edition="V" number="0.0176" /> karitvāna, sabbagandhamayāni te;</gatha1>
<gathalast line="711">Gandhacuṇṇapakiṇṇāni, jhāpayiṃsu ca tā tahiṃ.</gathalast>
<gatha1 line="712">‘‘Sesabhāgāni ḍayhiṃsu, aṭṭhī sesāni sabbaso;</gatha1>
<gathalast line="713">Ānando ca tadāvoca, saṃvegajanakaṃ vaco.</gathalast>
<gatha1 line="714">‘‘Gotamī nidhanaṃ yātā, ḍayhañcassa sarīrakaṃ;</gatha1>
<gathalast line="715">Saṅketaṃ buddhanibbānaṃ, na cirena bhavissati.</gathalast>
<gatha1 line="716">‘‘Tato gotamidhātūni, tassā pattagatāni so;</gatha1>
<gathalast line="717">Upanāmesi nāthassa, ānando buddhacodito.</gathalast>
<gatha1 line="718">‘‘Pāṇinā tāni paggayha, avoca isisattamo;</gatha1>
<gathalast line="719">Mahato sāravantassa, yathā rukkhassa tiṭṭhato.</gathalast>
<gatha1 line="720">‘‘Yo so mahattaro khandho, palujjeyya aniccatā;</gatha1>
<gathalast line="721">Tathā bhikkhunisaṅghassa, gotamī parinibbutā.</gathalast>
<gatha1 line="722">‘‘Aho <pageBreak edition="M" number="0.0162" /> acchariyaṃ mayhaṃ, nibbutāyapi mātuyā;</gatha1>
<gathalast line="723">Sārīramattasesāya, natthi sokapariddavo.</gathalast>
<gatha1 line="724">‘‘Na sociyā paresaṃ sā, tiṇṇasaṃsārasāgarā;</gatha1>
<gathalast line="725">Parivajjitasantāpā, sītibhūtā sunibbutā.</gathalast>
<gatha1 line="726">‘‘Paṇḍitāsi mahāpaññā, puthupaññā tatheva ca;</gatha1>
<gathalast line="727">Rattaññū bhikkhunīnaṃ sā, evaṃ dhāretha bhikkhavo.</gathalast>
<gatha1 line="728">‘‘Iddhīsu ca vasī āsi, dibbāya sotadhātuyā;</gatha1>
<gathalast line="729">Cetopariyañāṇassa, vasī āsi ca gotamī.</gathalast>
<gatha1 line="730">‘‘Pubbenivāsamaññāsi, dibbacakkhu visodhitaṃ;</gatha1>
<gathalast line="731">Sabbāsavaparikkhīṇā, natthi tassā punabbhavo.</gathalast>
<gatha1 line="732">‘‘Atthadhammaniruttīsu <pageBreak edition="V" number="0.0177" />, paṭibhāne tatheva ca;</gatha1>
<gathalast line="733">Parisuddhaṃ ahu ñāṇaṃ, tasmā socaniyā na sā.</gathalast>
<gatha1 line="734">‘‘Ayoghanahatasseva <pageBreak edition="P" number="0.0157" />, jalato jātavedassa;</gatha1>
<gathalast line="735">Anupubbūpasantassa, yathā na ñāyate gati.</gathalast>
<gatha1 line="736">‘‘Evaṃ sammā vimuttānaṃ, kāmabandhoghatārinaṃ;</gatha1>
<gathalast line="737">Paññāpetuṃ gati natthi, pattānaṃ acalaṃ sukhaṃ.</gathalast>
<gatha1 line="738">‘‘Attadīpā tato hotha, satipaṭṭhānagocarā;</gatha1>
<gathalast line="739">Bhāvetvā sattabojjhaṅge, dukkhassantaṃ karissathā’’ti. (apa. therī 2.2.97-288);</gathalast>
<centered line="740">Mahāpajāpatigotamītherīgāthāvaṇṇanā niṭṭhitā.</centered>
<subhead line="741">7. Guttātherīgāthāvaṇṇanā</subhead>
<paragraph line="742"><bold>Gutte yadatthaṃ pabbajjā</bold>tiādikā guttāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī anukkamena sambhatavimokkhasambhārā hutvā, paripakkakusalamūlā sugatīsuyeva saṃsarantī imasmiṃ buddhuppāde sāvatthiyaṃ brāhmaṇakule nibbattā, <bold>guttā</bold>tissā nāmaṃ ahosi. Sā viññutaṃ patvā upanissayasampattiyā codiyamānā gharāvāsaṃ jigucchantī mātāpitaro anujānāpetvā mahāpajāpatigotamiyā santike pabbaji. Pabbajitvā <pageBreak edition="M" number="0.0163" /> ca vipassanaṃ paṭṭhapetvā bhāvanaṃ anuyuñjantiyā tassā cittaṃ cirakālaparicayena bahiddhārammaṇe vidhāvati, ekaggaṃ nāhosi. Satthā disvā taṃ anuggaṇhanto, gandhakuṭiyaṃ yathānisinnova obhāsaṃ pharitvā tassā āsanne ākāse nisinnaṃ viya attānaṃ dassetvā ovadanto –</paragraph>
<hangnum line="743" number="163"></hangnum>
<gatha1 line="744"> ‘‘Gutte yadatthaṃ pabbajjā, hitvā puttaṃ vasuṃ piyaṃ;</gatha1>
<gathalast line="745">Tameva anubrūhehi, mā cittassa vasaṃ gami.</gathalast>
<hangnum line="746" number="164"></hangnum>
<gatha1 line="747"> ‘‘Cittena <pageBreak edition="V" number="0.0178" /> vañcitā sattā, mārassa visaye ratā;</gatha1>
<gathalast line="748">Anekajātisaṃsāraṃ, sandhāvanti aviddasū.</gathalast>
<hangnum line="749" number="165"></hangnum>
<gatha1 line="750"> ‘‘Kāmācchandañca <pageBreak edition="P" number="0.0158" /> byāpādaṃ, sakkāyadiṭṭhimeva ca;</gatha1>
<gathalast line="751">Sīlabbataparāmāsaṃ, vicikicchaṃ ca pañcamaṃ.</gathalast>
<hangnum line="752" number="166"></hangnum>
<gatha1 line="753"> ‘‘Saṃyojanāni etāni, pajahitvāna bhikkhunī;</gatha1>
<gathalast line="754">Orambhāgamanīyāni, nayidaṃ punarehisi.</gathalast>
<hangnum line="755" number="167"></hangnum>
<gatha1 line="756"> ‘‘Rāgaṃ mānaṃ avijjañca, uddhaccañca vivajjiya;</gatha1>
<gathalast line="757">Saṃyojanāni chetvāna, dukkhassantaṃ karissasi.</gathalast>
<hangnum line="758" number="168"></hangnum>
<gatha1 line="759"> ‘‘Khepetvā jātisaṃsāraṃ, pariññāya punabbhavaṃ;</gatha1>
<gathalast line="760">Diṭṭheva dhamme nicchātā, upasantā carissasī’’ti. – imā gāthā ābhāsi;</gathalast>
<paragraph line="761">Tattha <bold>tameva anubrūhehī</bold>ti <bold>yadatthaṃ</bold> yassa kilesaparinibbānassa khandhaparinibbānassa ca atthāya. <bold>Hitvā puttaṃ vasuṃ piya</bold>nti piyāyitabbaṃ ñātiparivaṭṭaṃ bhogakkhandhañca hitvā mama sāsane <bold>pabbajjā</bold> brahmacariyavāso icchito, tameva vaḍḍheyyāsi sampādeyyāsi. <bold>Mā cittassa vasaṃ gamī</bold>ti dīgharattaṃ rūpādiārammaṇavasena vaḍḍhitassa kūṭacittassa vasaṃ mā gacchi.</paragraph>
<paragraph line="762">Yasmā cittaṃ nāmetaṃ māyūpamaṃ, yena vañcitā andhaputhujjanā māravasānugā saṃsāraṃ nātivattanti. Tena vuttaṃ <bold>‘‘cittena vañcitā’’</bold>tiādi.</paragraph>
<paragraph line="763"><bold>Saṃyojanāni</bold><pageBreak edition="M" number="0.0164" /><bold>etānī</bold>ti etāni <bold>‘‘kāmacchandañca byāpāda’’</bold>ntiādinā yathāvuttāni pañca bandhanaṭṭhena saṃyojanāni. <bold>Pajahitvānā</bold>ti anāgāmimaggena samucchinditvā. <bold>Bhikkhunī</bold>ti tassā ālapanaṃ. <bold>Orambhāgamanīyānī</bold>ti rūpārūpadhātuto heṭṭhābhāge kāmadhātuyaṃ manussajīvassa hitāni upakārāni tattha paṭisandhiyā paccayabhāvato. Ma-kāro padasandhikaro. ‘‘Oramāgamanīyānī’’ti pāḷi, so evattho. <bold>Nayidaṃ punarehisī</bold>ti orambhāgiyānaṃ saṃyojanānaṃ pahānena idaṃ kāmaṭṭhānaṃ kāmabhavaṃ <pageBreak edition="V" number="0.0179" /> paṭisandhivasena puna nāgamissasi. Ra-kāro padasandhikaro. ‘‘Ittha’’nti vā pāḷi, itthattaṃ kāmabhavamicceva attho.</paragraph>
<paragraph line="764"><bold>Rāga</bold>nti rūparāgañca arūparāgañca. <bold>Māna</bold>nti aggamaggavajjhaṃ mānaṃ. <bold>Avijjañca uddhaccañcā</bold>ti etthāpi <pageBreak edition="P" number="0.0159" /> eseva nayo. <bold>Vivajjiyā</bold>ti vipassanāya vikkhambhetvā. <bold>Saṃyojanāni chetvānā</bold>ti etāni rūparāgādīni pañcuddhambhāgiyāni saṃyojanāni arahattamaggena samucchinditvā. <bold>Dukkhassantaṃ karissasī</bold>ti sabbassāpi vaṭṭadukkhassa pariyantaṃ pariyosānaṃ pāpuṇissasi.</paragraph>
<paragraph line="765"><bold>Khepetvā jātisaṃsāra</bold>nti jāti samūlikasaṃsārapavattiṃ pariyosāpetvā. <bold>Nicchātā</bold>ti nittaṇhā. <bold>Upasantā</bold>ti sabbaso kilesānaṃ vūpasamena upasantā. Sesaṃ vuttanayameva.</paragraph>
<paragraph line="766">Evaṃ satthārā imāsu gāthāsu bhāsitāsu gāthāpariyosāne therī saha paṭisambhidāhi arahattaṃ patvā udānavasena bhagavatā bhāsitaniyāmeneva imā gāthā abhāsi. Teneva tā theriyā gāthā nāma jātā.</paragraph>
<centered line="767">Guttātherīgāthāvaṇṇanā niṭṭhitā.</centered>
<subhead line="768">8. Vijayātherīgāthāvaṇṇanā</subhead>
<paragraph line="769"><bold>Catukkhattu</bold>ntiādikā vijayāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, anukkamena paribrūhitakusalamūlā devamanussesu saṃsarantī, imasmiṃ buddhuppāde rājagahe aññatarasmiṃ kulagehe nibbattitvā viññutaṃ patvā khemāya <pageBreak edition="M" number="0.0165" /> theriyā gihikāle sahāyikā ahosi. Sā tassā pabbajitabhāvaṃ sutvā ‘‘sāpi nāma rājamahesī pabbajissati kimaṅgaṃ panāha’’nti pabbajitukāmāyeva hutvā khemātheriyā santikaṃ upasaṅkami. Therī tassā ajjhāsayaṃ ñatvā tathā dhammaṃ desesi, yathā saṃsāre saṃviggamānasā sāsane sā abhippasannā bhavissati. Sā taṃ dhammaṃ sutvā saṃvegajātā paṭiladdhasaddhā ca hutvā pabbajjaṃ yāci. Therī taṃ pabbājesi. Sā pabbajitvā katapubbakiccā vipassanaṃ paṭṭhapetvā hetusampannatāya, na cirasseva saha paṭisambhidāhi arahattaṃ patvā attano paṭipattiṃ paccavekkhitvā udānavasena –</paragraph>
<hangnum line="770" number="169"></hangnum>
<gatha1 line="771"> ‘‘Catukkhattuṃ <pageBreak edition="P" number="0.0160" /> pañcakkhattuṃ, vihārā upanikkhamiṃ;</gatha1>
<gathalast line="772">Aladdhā cetaso santiṃ, citte avasavattinī.</gathalast>
<hangnum line="773" number="170"></hangnum>
<gatha1 line="774"> ‘‘Bhikkhuniṃ <pageBreak edition="V" number="0.0180" /> upasaṅkamma, sakkaccaṃ paripucchahaṃ;</gatha1>
<gathalast line="775">Sā me dhammamadesesi, dhātuāyatanāni ca.</gathalast>
<hangnum line="776" number="171"></hangnum>
<gatha1 line="777"> ‘‘Cattāri ariyasaccāni, indriyāni balāni ca;</gatha1>
<gathalast line="778">Bojjhaṅgaṭṭhaṅgikaṃ maggaṃ, uttamatthassa pattiyā.</gathalast>
<hangnum line="779" number="172"></hangnum>
<gatha1 line="780"> ‘‘Tassāhaṃ vacanaṃ sutvā, karontī anusāsaniṃ;</gatha1>
<gathalast line="781">Rattiyā purime yāme, pubbajātimanussariṃ.</gathalast>
<hangnum line="782" number="173"></hangnum>
<gatha1 line="783"> ‘‘Rattiyā majjhime yāme, dibbacakkhuṃ visodhayiṃ;</gatha1>
<gathalast line="784">Rattiyā pacchime yāme, tamokhandhaṃ padālayiṃ.</gathalast>
<hangnum line="785" number="174"></hangnum>
<gatha1 line="786"> ‘‘Pītisukhena ca kāyaṃ, pharitvā vihariṃ tadā;</gatha1>
<gathalast line="787">Sattamiyā pāde pasāresiṃ, tamokhandhaṃ padāliyā’’ti. –</gathalast>
<unindented line="788">Imā gāthā abhāsi.</unindented>
<paragraph line="789">Tattha <bold>bhikkhuni</bold>nti khemātheriṃ sandhāya vadati.</paragraph>
<paragraph line="790"><bold>Bojjhaṅgaṭṭhaṅgikaṃ magga</bold>nti sattabojjhaṅgañca aṭṭhaṅgikañca ariyamaggaṃ. <bold>Uttamatthassa pattiyā</bold>ti arahattassa nibbānasseva vā pattiyā adhigamāya.</paragraph>
<paragraph line="791"><bold>Pītisukhenā</bold>ti <pageBreak edition="M" number="0.0166" /> phalasamāpattipariyāpannāya pītiyā sukhena ca. <bold>Kāya</bold>nti taṃsampayuttaṃ nāmakāyaṃ tadanusārena rūpakāyañca. <bold>Pharitvā</bold>ti phusitvā byāpetvā vā. <bold>Sattamiyā pāde pasāresi</bold>nti vipassanāya āraddhadivasato sattamiyaṃ pallaṅkaṃ bhinditvā pāde pasāresiṃ. Kathaṃ? <bold>Tamokhandhaṃ padāliya,</bold> appadālitapubbaṃ mohakkhandhaṃ aggamaggañāṇāsinā padāletvā. Sesaṃ heṭṭhā vuttanayameva.</paragraph>
<centered line="792">Vijayātherīgāthāvaṇṇanā niṭṭhitā.</centered>
<centered line="793">Chakkanipātavaṇṇanā niṭṭhitā.</centered>
</body>
</document>