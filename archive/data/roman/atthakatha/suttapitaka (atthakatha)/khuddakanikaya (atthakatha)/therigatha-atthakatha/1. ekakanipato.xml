<?xml version="1.0"?>
<document>
<metadata>
<normativeSource>http://tipitaka.org/romn/cscd/s0509a.att0.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/1. ekakanipato.xml</archivePath>
<titlePath>1. Ekakanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<nikaya line="2">Khuddakanikāye</nikaya>
<book line="3">Therīgāthā-aṭṭhakathā</book>
<chapter line="4">1. Ekakanipāto</chapter>
<subhead line="5">1. Aññatarātherīgāthāvaṇṇanā</subhead>
<paragraph line="6">Idāni <pageBreak edition="M" number="0.0001" /><pageBreak edition="V" number="0.0001" /><pageBreak edition="P" number="0.0001" /> therīgāthānaṃ atthasaṃvaṇṇanāya okāso anuppatto. Tattha yasmā bhikkhunīnaṃ ādito yathā pabbajjā upasampadā ca paṭiladdhā, taṃ pakāsetvā atthasaṃvaṇṇanāya karīyamānāya tattha tattha gāthānaṃ aṭṭhuppattiṃ vibhāvetuṃ sukarā hoti supākaṭā ca, tasmā taṃ pakāsetuṃ ādito paṭṭhāya saṅkhepato ayaṃ anupubbikathā –</paragraph>
<paragraph line="7">Ayañhi <pageBreak edition="V" number="0.0002" /> lokanātho ‘‘manussattaṃ liṅgasampattī’’tyādinā vuttāni aṭṭhaṅgāni samodhānetvā dīpaṅkarassa bhagavato pādamūle katamahābhinīhāro samatiṃsapāramiyo pūrento catuvīsatiyā buddhānaṃ santike laddhabyākaraṇo anukkamena pāramiyo pūretvā ñātatthacariyāya lokatthacariyāya buddhatthacariyāya ca koṭiṃ patvā tusitabhavane nibbattitvā tattha yāvatāyukaṃ ṭhatvā dasasahassacakkavāḷadevatāhi buddhabhāvāya –</paragraph>
<gatha1 line="8">‘‘Kālo kho te mahāvīra, uppajja mātukucchiyaṃ;</gatha1>
<gathalast line="9">Sadevakaṃ tārayanto, bujjhassu amataṃ pada’’nti. (bu. vaṃ. 1.67) –</gathalast>
<unindented line="10">Āyācitamanussūpapattiko <pageBreak edition="M" number="0.0002" /> tāsaṃ devatānaṃ paṭiññaṃ datvā, katapañcamahāvilokano sakyarājakule suddhodanamahārājassa gehe sato sampajāno mātukucchiṃ okkanto dasamāse sato sampajāno tattha ṭhatvā, sato sampajāno tato nikkhanto lumbinīvane laddhābhijātiko vividhā dhātiyo ādiṃ katvā mahatā parihārena sammadeva parihariyamāno anukkamena vuḍḍhippatto tīsu pāsādesu vividhanāṭakajanaparivuto devo viya sampattiṃ anubhavanto jiṇṇabyādhimatadassanena jātasaṃvego ñāṇassa paripākataṃ gatattā, kāmesu ādīnavaṃ nekkhamme ca ānisaṃsaṃ disvā, rāhulakumārassa jātadivase channasahāyo kaṇḍakaṃ assarājaṃ āruyha <pageBreak edition="P" number="0.0002" />, devatāhi vivaṭena dvārena aḍḍharattikasamaye mahābhinikkhamanaṃ nikkhamitvā, teneva rattāvasesena tīṇi rajjāni atikkamitvā anomānadītīraṃ patvā ghaṭikāramahābrahmunā ānīte arahattaddhaje gahetvā pabbajito, tāvadeva vassasaṭṭhikatthero viya ākappasampanno hutvā, pāsādikena iriyāpathena anukkamena rājagahaṃ patvā, tattha piṇḍāya caritvā paṇḍavapabbatapabbhāre piṇḍapātaṃ paribhuñjitvā, māgadharājena rajjena nimantiyamāno taṃ paṭikkhipitvā, bhaggavassārāmaṃ gantvā, tassa samayaṃ pariggaṇhitvā tato āḷārudakānaṃ samayaṃ pariggaṇhitvā, taṃ sabbaṃ analaṅkaritvā anukkamena uruvelaṃ gantvā tattha chabbassāni dukkarakārikaṃ katvā, tāya ariyadhammapaṭivedhassābhāvaṃ ñatvā ‘‘nāyaṃ maggo bodhāyā’’ti oḷārikaṃ āhāraṃ āharanto katipāhena balaṃ gāhetvā visākhāpuṇṇamadivase sujātāya dinnaṃ varabhojanaṃ bhuñjitvā, suvaṇṇapātiṃ nadiyā paṭisotaṃ khipitvā, ‘‘ajja buddho bhavissāmī’’ti katasanniṭṭhāno sāyanhasamaye <bold>kāḷena</bold> nāgarājena abhitthutiguṇo bodhimaṇḍaṃ āruyha acalaṭṭhāne pācīnalokadhātuabhimukho aparājitapallaṅke nisinno caturaṅgasamannāgataṃ vīriyaṃ adhiṭṭhāya, sūriye anatthaṅgateyeva mārabalaṃ vidhamitvā, paṭhamayāme pubbenivāsaṃ anussaritvā <pageBreak edition="V" number="0.0003" />, majjhimayāme dibbacakkhuṃ visodhetvā, pacchimayāme paṭiccasamuppāde ñāṇaṃ otāretvā, anulomapaṭilomaṃ paccayākāraṃ sammasanto vipassanaṃ vaḍḍhetvā sabbabuddhehi adhigataṃ anaññasādhāraṇaṃ sammāsambodhiṃ adhigantvā, nibbānārammaṇāya phalasamāpattiyā tattheva sattāhaṃ <pageBreak edition="M" number="0.0003" /> vītināmetvā, teneva nayena itarasattāhepi bodhimaṇḍeyeva vītināmetvā, rājāyatanamūle madhupiṇḍikabhojanaṃ bhuñjitvā, puna ajapālanigrodhamūle nisinno dhammatāya dhammagambhīrataṃ paccavekkhitvā appossukkatāya citte namante mahābrahmunā āyācito buddhacakkhunā lokaṃ volokento tikkhindriyamudindriyādibhede satte disvā mahābrahmunā dhammadesanāya katapaṭiñño ‘‘kassa nu kho ahaṃ paṭhamaṃ dhammaṃ deseyya’’nti āvajjento āḷārudakānaṃ kālaṅkatabhāvaṃ ñatvā, ‘‘bahupakārā kho me pañcavaggiyā bhikkhū, ye <pageBreak edition="P" number="0.0003" /> maṃ padhānapahitattaṃ upaṭṭhahiṃsu, yaṃnūnāhaṃ pañcavaggiyānaṃ bhikkhūnaṃ paṭhamaṃ dhammaṃ deseyya’’nti (mahāva. 10) cintetvā, āsāḷhipuṇṇamāyaṃ mahābodhito bārāṇasiṃ uddissa aṭṭhārasayojanaṃ maggaṃ paṭipanno antarāmagge upakena ājīvakena saddhiṃ mantetvā, anukkamena isipatanaṃ patvā tattha pañcavaggiye saññāpetvā ‘‘dveme, bhikkhave, antā pabbajitena na sevitabbā’’tiādinā (mahāva. 13; saṃ. ni. 5.1081; paṭi. ma. 2.30) dhammacakkapavattanasuttantadesanāya aññāsikoṇḍaññappamukhā aṭṭhārasabrahmakoṭiyo dhammāmataṃ pāyetvā pāṭipade bhaddiyattheraṃ, pakkhassa dutiyāyaṃ vappattheraṃ, pakkhassa tatiyāyaṃ mahānāmattheraṃ, catutthiyaṃ assajittheraṃ, sotāpattiphale patiṭṭhāpetvā, pañcamiyaṃ pana pakkhassa anattalakkhaṇasuttantadesanāya (mahāva. 20; saṃ. ni. 3.59) sabbepi arahatte patiṭṭhāpetvā tato paraṃ yasadārakappamukhe pañcapaṇṇāsapurise, kappāsikavanasaṇḍe tiṃsamatte bhaddavaggiye, gayāsīse piṭṭhipāsāṇe sahassamatte purāṇajaṭileti evaṃ mahājanaṃ ariyabhūmiṃ otāretvā bimbisārappamukhāni ekādasanahutāni sotāpattiphale nahutaṃ saraṇattaye patiṭṭhāpetvā veḷuvanaṃ paṭiggahetvā tattha viharanto assajittherassa vāhasā adhigatapaṭhamamagge sañcayaṃ āpucchitvā, saddhiṃ parisāya attano santikaṃ upagate sāriputtamoggallāne aggaphalaṃ sacchikatvā sāvakapāramiyā matthakaṃ patte aggasāvakaṭṭhāne ṭhapetvā kāḷudāyittherassa abhiyācanāya kapilavatthuṃ gantvā, mānatthaddhe ñātake yamakapāṭihāriyena dametvā, pitaraṃ anāgāmiphale, mahāpajāpatiṃ sotāpattiphale paṭiṭṭhāpetvā <pageBreak edition="M" number="0.0004" />, nandakumāraṃ rāhulakumārañca pabbājetvā, satthā punadeva rājagahaṃ paccāgacchi.</unindented>
<paragraph line="11">Athāparena samayena satthari vesāliṃ upanissāya kūṭāgārasālāyaṃ viharante suddhodanamahārājā <pageBreak edition="V" number="0.0004" /> setacchattassa heṭṭhāva arahattaṃ sacchikatvā parinibbāyi. Atha mahāpajāpatiyā gotamiyā pabbajjāya cittaṃ uppajji, tato rohinīnadītīre kalahavivādasuttantadesanāya (su. ni. 868 ādayo) pariyosāne nikkhamitvā, pabbajitānaṃ pañcannaṃ kumārasatānaṃ pādaparicārikā ekajjhāsayāva hutvā mahāpajāpatiyā santikaṃ gantvā, sabbāva ‘‘satthu santike pabbajissāmā’’ti <pageBreak edition="P" number="0.0004" /> mahāpajāpatiṃ jeṭṭhikaṃ katvā satthu santikaṃ gantukāmā ahesuṃ. Ayañca mahāpajāpati pubbepi ekavāraṃ satthāraṃ pabbajjaṃ yācitvā nālattha, tasmā kappakaṃ pakkosāpetvā kese chindāpetvā kāsāyāni acchādetvā sabbā tā sākiyāniyo ādāya vesāliṃ gantvā ānandattherena dasabalaṃ yācāpetvā, aṭṭhagarudhammapaṭiggahaṇena pabbajjaṃ upasampadañca alattha. Itarā pana sabbāpi ekato upasampannā ahesuṃ. Ayamettha saṅkhepo. Vitthārato panetaṃ vatthu tattha tattha pāḷiyaṃ (cūḷava. 402) āgatameva.</paragraph>
<paragraph line="12">Evaṃ upasampannā pana mahāpajāpati satthāraṃ upasaṅkamitvā abhivādetvā ekamantaṃ aṭṭhāsi. Athassā satthā dhammaṃ desesi. Sā satthu santike kammaṭṭhānaṃ gahetvā arahattaṃ pāpuṇi. Sesā ca pañcasatabhikkhuniyo nandakovādapariyosāne (ma. ni. 3.398) arahattaṃ pāpuṇiṃsu. Evaṃ bhikkhunisaṅghe suppatiṭṭhite puthubhūte tattha tattha gāmanigamajanapadarājadhānīsu kulitthiyo kulasuṇhāyo kulakumārikāyo buddhasubuddhataṃ dhammasudhammataṃ saṅghasuppaṭipattitañca sutvā, sāsane abhippasannā saṃsāre ca jātasaṃvegā attano sāmike mātāpitaro ñātake ca anujānāpetvā, sāsane uraṃ datvā pabbajiṃsu. Pabbajitvā ca sīlācārasampannā satthuno ca tesaṃ therānañca santike ovādaṃ labhitvā ghaṭentiyo vāyamantiyo nacirasseva arahattaṃ sacchākaṃsu. Tāhi udānādivasena tattha tattha bhāsitā <pageBreak edition="M" number="0.0005" /> gāthā pacchā saṅgītikārakehi ekajjhaṃ katvā ekakanipātādivasena saṅgītiṃ āropayiṃsu ‘‘imā <bold>therīgāthā</bold> nāmā’’ti. Tāsaṃ nipātādivibhāgo heṭṭhā vuttoyeva. Tattha nipātesu ekakanipāto ādi. Tatthapi –</paragraph>
<hangnum line="13" number="1"></hangnum>
<gatha1 line="14"> ‘‘Sukhaṃ supāhi therike, katvā coḷena pārutā;</gatha1>
<gathalast line="15">Upasanto hi te rāgo, sukkhaḍākaṃva kumbhiya’’nti. –</gathalast>
<unindented line="16">Ayaṃ gāthā ādi. Tassā kā uppatti? Atīte kira aññatarā kuladhītā <pageBreak edition="P" number="0.0005" /> koṇāgamanassa bhagavato <pageBreak edition="V" number="0.0005" /> kāle sāsane abhippasannā hutvā satthāraṃ nimantetvā dutiyadivase sākhāmaṇḍapaṃ kāretvā vālikaṃ attharitvā upari vitānaṃ bandhitvā gandhapupphādīhi pūjaṃ katvā satthu kālaṃ ārocāpesi. Satthā tattha gantvā paññatte āsane nisīdi. Sā bhagavantaṃ vanditvā paṇītena khādanīyena bhojanīyena parivisitvā, bhagavantaṃ bhuttāviṃ onītapattapāṇiṃ ticīvarena acchādesi. Tassā bhagavā anumodanaṃ katvā pakkāmi. Sā yāvatāyukaṃ puññāni katvā āyupariyosāne devaloke nibbattitvā ekaṃ buddhantaraṃ sugatīsu eva saṃsarantī kassapassa bhagavato kāle gahapatikule nibbattitvā viññutaṃ patvā, saṃsāre jātasaṃvegā sāsane pabbajitvā upasampajjitvā vīsativassahassāni bhikkhunisīlaṃ pūretvā, puthujjanakālakiriyaṃ katvā, sagge nibbattā ekaṃ buddhantaraṃ saggasampattiṃ anubhavitvā imasmiṃ buddhuppāde vesāliyaṃ khattiyamahāsālakule nibbatti. Taṃ thirasantasarīratāya <bold>therikā</bold>ti vohariṃsu. Sā vayappattā kulappadesādinā samānajātikassa khattiyakumārassa mātāpitūhi dinnā patidevatā hutvā vasantī satthu vesāligamane sāsane paṭiladdhasaddhā upāsikā hutvā, aparabhāge mahāpajāpatigotamītheriyā santike dhammaṃ sutvā pabbajjāya ruciṃ uppādetvā ‘‘ahaṃ pabbajissāmī’’ti sāmikassārocesi. Sāmiko nānujānāti. Sā pana katādhikāratāya yathāsutaṃ dhammaṃ paccavekkhitvā rūpārūpadhamme pariggahetvā vipassanaṃ anuyuttā viharati.</unindented>
<paragraph line="17">Athekadivasaṃ mahānase byañjane paccamāne mahatī aggijālā uṭṭhahi. Sā aggijālā sakalabhājanaṃ taṭataṭāyantaṃ jhāyati. Sā taṃ disvā tadevārammaṇaṃ <pageBreak edition="M" number="0.0006" /> katvā suṭṭhutaraṃ aniccataṃ upaṭṭhahantaṃ upadhāretvā tato tattha dukkhāniccānattatañca āropetvā vipassanaṃ vaḍḍhetvā anukkamena ussukkāpetvā maggapaṭipāṭiyā anāgāmiphale patiṭṭhahi. Sā tato paṭṭhāya ābharaṇaṃ vā alaṅkāraṃ vā na dhāreti. Sā sāmikena ‘‘kasmā tvaṃ, bhadde, idāni pubbe viya ābharaṇaṃ vā alaṅkāraṃ vā na dhāresī’’ti vuttā attano gihibhāve abhabbabhāvaṃ ārocetvā pabbajjaṃ anujānāpesi. So visākho upāsako viya dhammadinnaṃ mahatā parihārena <pageBreak edition="P" number="0.0006" /> mahāpajāpatigotamiyā santikaṃ netvā ‘‘imaṃ, ayye, pabbājethā’’ti āha. Atha mahāpajāpatigotamī taṃ pabbājetvā upasampādetvā vihāraṃ netvā satthāraṃ dassesi. Satthāpissā pakatiyā diṭṭhārammaṇameva vibhāvento <bold>‘‘sukhaṃ supāhī’’</bold>ti gāthamāha.</paragraph>
<paragraph line="18">Tattha <bold>sukha</bold>nti bhāvanapuṃsakaniddeso. <bold>Supāhī</bold>ti āṇattivacanaṃ. <bold>Therike</bold>ti āmantanavacanaṃ. <bold>Katvā coḷena pārutā</bold>ti appicchatāya niyojanaṃ. <bold>Upasanto hi te rāgo</bold>ti paṭipattikittanaṃ. <bold>Sukkhaḍākaṃvā</bold>ti <pageBreak edition="V" number="0.0006" /> upasametabbassa kilesassa asārabhāvanidassanaṃ. <bold>Kumbhiya</bold>nti tadādhārassa aniccatucchādibhāvanidassanaṃ.</paragraph>
<paragraph line="19"><bold>Sukha</bold>nti cetaṃ iṭṭhādhivacanaṃ. Sukhena nidukkhā hutvāti attho. <bold>Supāhī</bold>ti nipajjanidassanañcetaṃ catunnaṃ iriyāpathānaṃ, tasmā cattāropi iriyāpathe sukheneva kappehi sukhaṃ viharāti attho. <bold>Therike</bold>ti idaṃ yadipi tassā nāmakittanaṃ, pacurena anvatthasaññābhāvato pana thire sāsane thirabhāvappatte, thirehi sīlādidhammehi samannāgateti attho. <bold>Katvā coḷena pārutā</bold>ti paṃsukūlacoḷehi cīvaraṃ katvā acchāditasarīrā taṃ nivatthā ceva pārutā ca. <bold>Upasanto hi te rāgo</bold>ti hi-saddo hetvattho. Yasmā tava santāne uppajjanakakāmarāgo upasanto anāgāmimaggañāṇagginā daḍḍho, idāni tadavasesaṃ rāgaṃ aggamaggañāṇagginā dahetvā sukhaṃ supāhīti adhippāyo. <bold>Sukkhaḍākaṃva kumbhiya</bold>nti yathā taṃ pakke bhājane appakaṃ ḍākabyañjanaṃ mahatiyā aggijālāya paccamānaṃ jhāyitvā sussantaṃ vūpasammati, yathā vā udakamisse ḍākabyañjane uddhanaṃ āropetvā paccamāne udake <pageBreak edition="M" number="0.0007" /> vijjamāne taṃ cicciṭāyati ciṭiciṭāyati, udake pana chinne upasantameva hoti, evaṃ tava santāne kāmarāgo upasanto, itarampi vūpasametvā sukhaṃ supāhīti.</paragraph>
<paragraph line="20">Therī indriyānaṃ paripākaṃ gatattā satthu desanāvilāsena ca gāthāpariyosāne saha paṭisambhidāhi arahattaṃ pāpuṇi. Tena vuttaṃ <bold>apadāne</bold> (apa. therī 2.1.26-30).</paragraph>
<gatha1 line="21">‘‘Koṇāgamanabuddhassa, maṇḍapo kārito mayā;</gatha1>
<gathalast line="22">Dhuvaṃ ticīvaraṃdāsiṃ, buddhassa lokabandhuno.</gathalast>
<gatha1 line="23">‘‘Yaṃ yaṃ janapadaṃ yāmi, nigame rājadhāniyo;</gatha1>
<gathalast line="24">Sabbattha <pageBreak edition="P" number="0.0007" /> pūjito homi, puññakammassidaṃ phalaṃ.</gathalast>
<gatha1 line="25">‘‘Kilesā jhāpitā mayhaṃ, bhavā sabbe samūhatā;</gatha1>
<gathalast line="26">Nāgīva bandhanaṃ chetvā, viharāmi anāsavā.</gathalast>
<gatha1 line="27">‘‘Svāgataṃ <pageBreak edition="V" number="0.0007" /> vata me āsi, buddhaseṭṭhassa santike;</gatha1>
<gathalast line="28">Tisso vijjā anuppattā, kataṃ buddhassa sāsanaṃ.</gathalast>
<gatha1 line="29">‘‘Paṭisambhidā catasso, vimokkhāpi ca aṭṭhime;</gatha1>
<gathalast line="30">Chaḷabhiññā sacchikatā, kataṃ buddhassa sāsana’’nti.</gathalast>
<paragraph line="31">Arahattaṃ pana patvā therī udānentī tameva gāthaṃ abhāsi, tenāyaṃ gāthā tassā theriyā gāthā ahosi. Tattha theriyā vuttagāthāya anavaseso rāgo pariggahito aggamaggena tassa vūpasamassa adhippetattā. Rāgavūpasameneva cettha sabbesampi kilesānaṃ vūpasamo vuttoti daṭṭhabbaṃ tadekaṭṭhatāya sabbesaṃ kilesadhammānaṃ vūpasamasiddhito. Tathā hi vuccati –</paragraph>
<gatha1 line="32">‘‘Uddhaccavicikicchāhi, yo moho sahajo mato;</gatha1>
<gathalast line="33">Pahānekaṭṭhabhāvena, rāgena saraṇo hi so’’ti.</gathalast>
<paragraph line="34">Yathā cettha sabbesaṃ saṃkilesānaṃ vūpasamo vutto, evaṃ sabbatthāpi tesaṃ vūpasamo vuttoti veditabbaṃ. Pubbabhāge tadaṅgavasena, samathavipassanākkhaṇe vikkhambhanavasena, maggakkhaṇe samucchedavasena, phalakkhaṇe paṭippassaddhivasena vūpasamasiddhito. Tena catubbidhassāpi pahānassa siddhi veditabbā <pageBreak edition="M" number="0.0008" />. Tattha tadaṅgappahānena sīlasampadāsiddhi, vikkhambhanapahānena samādhisampadāsiddhi, itarehi paññāsampadāsiddhi dassitā hoti pahānābhisamayopasijjhanato. Yathā bhāvanābhisamayaṃ sādheti tasmiṃ asati tadabhāvato, tathā sacchikiriyābhisamayaṃ pariññābhisamayañca sādheti evāti. Caturābhisamayasiddhiyā tisso sikkhā, paṭipattiyā tividhakalyāṇatā, sattavisuddhiyo ca paripuṇṇā imāya gāthāya pakāsitā hontīti veditabbaṃ. <bold>Aññatarātherī</bold> apaññātā nāmagottādivasena apākaṭā, ekā therī lakkhaṇasampannā bhikkhunī imaṃ gāthaṃ abhāsīti adhippāyo.</paragraph>
<centered line="35">Aññatarātherīgāthāvaṇṇanā niṭṭhitā.</centered>
<subhead line="36">2. Muttātherīgāthāvaṇṇanā</subhead>
<hangnum line="37" number="2"></hangnum>
<gatha1 line="38"> ‘‘Mutte <pageBreak edition="V" number="0.0008" /><pageBreak edition="P" number="0.0008" /> muccassu yogehi, cando rāhuggahā iva;</gatha1>
<gathalast line="39">Vippamuttena cittena, anaṇā bhuñja piṇḍaka’’nti. –</gathalast>
<unindented line="40">Ayaṃ muttāya nāma sikkhamānāya gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle kulagehe nibbattitvā viññutaṃ patvā ekadivasaṃ satthāraṃ rathiyaṃ gacchantaṃ disvā pasannamānasā pañcapatiṭṭhitena vanditvā pītivegena satthu pādamūle avakujjā nipajji. Sā tena puññakammena devaloke nibbattitvā aparāparaṃ sugatīsuyeva saṃsarantī imasmiṃ buddhuppāde sāvatthiyaṃ brāhmaṇamahāsālakule nibbatti, <bold>muttā</bold>tissā nāmaṃ ahosi. Sā upanissayasampannatāya vīsativassakāle mahāpajāpatigotamiyā santike pabbajitvā sikkhamānāva hutvā kammaṭṭhānaṃ kathāpetvā vipassanāya kammaṃ karoti. Sā ekadivasaṃ bhattakiccaṃ katvā piṇḍapātapaṭikkantā therīnaṃ bhikkhunīnaṃ vattaṃ dassetvā divāṭṭhānaṃ gantvā raho nisinnā vipassanāya manasikāraṃ ārabhi. Satthā surabhigandhakuṭiyā nisinnova obhāsaṃ vissajjetvā tassā purato nisinno viya attānaṃ dassetvā <bold>‘‘mutte muccassu yogehī’’</bold>ti imaṃ gāthamāha.</unindented>
<paragraph line="41">Tattha <pageBreak edition="M" number="0.0009" /><bold>mutte</bold>ti tassā ālapanaṃ. <bold>Muccassu yogehī</bold>ti maggapaṭipāṭiyā kāmayogādīhi catūhi yogehi mucca, tehi vimuttacittā hohi. Yathā kiṃ? <bold>Cando rāhuggahā ivā</bold>ti rāhusaṅkhāto gahato cando viya upakkilesato muccassu. <bold>Vippamuttena cittenā</bold>ti ariyamaggena samucchedavimuttiyā suṭṭhu vimuttena cittena, itthaṃ bhūtalakkhaṇe cetaṃ karaṇavacanaṃ. <bold>Anaṇā bhuñja piṇḍaka</bold>nti kilesaiṇaṃ pahāya anaṇā hutvā raṭṭhapiṇḍaṃ bhuñjeyyāsi. Yo hi kilese appahāya satthārā anuññātapaccaye paribhuñjati, so sāṇo paribhuñjati nāma. Yathāha āyasmā bākulo – ‘‘sattāhameva kho ahaṃ, āvuso, sāṇo <pageBreak edition="P" number="0.0009" /> raṭṭhapiṇḍaṃ bhuñji’’nti (ma. ni. 3.211). Tasmā sāsane pabbajitena kāmacchandādiiṇaṃ pahānāya anaṇena hutvā saddhādeyyaṃ paribhuñjitabbaṃ. <bold>Piṇḍaka</bold>nti desanāsīsameva, cattāropi paccayeti attho. <bold>Abhiṇhaṃ ovadatī</bold>ti ariyamaggappattiyā upakkilese visodhento bahuso ovādaṃ deti.</paragraph>
<paragraph line="42">Sā <pageBreak edition="V" number="0.0009" /> tasmiṃ ovāde ṭhatvā nacirasseva arahattaṃ pāpuṇi. Tena vuttaṃ <bold>apadāne</bold> (apa. therī 2.1.31-36) –</paragraph>
<gatha1 line="43">‘‘Vipassissa bhagavato, lokajeṭṭhassa tādino;</gatha1>
<gathalast line="44">Rathiyaṃ paṭipannassa, tārayantassa pāṇino.</gathalast>
<gatha1 line="45">‘‘Gharato nikkhamitvāna, avakujjā nipajjahaṃ;</gatha1>
<gathalast line="46">Anukampako lokanātho, sirasi akkamī mama.</gathalast>
<gatha1 line="47">‘‘Akkamitvāna sirasi, agamā lokanāyako;</gatha1>
<gathalast line="48">Tena cittappasādena, tusitaṃ agamāsahaṃ.</gathalast>
<gathalast line="49">‘‘Kilesā jhāpitā mayhaṃ…pe… kataṃ buddhassa sāsana’’nti.</gathalast>
<paragraph line="50">Arahattaṃ pana patvā sā tameva gāthaṃ udānesi. Paripuṇṇasikkhā upasampajjitvā aparabhāge parinibbānakālepi tameva gāthaṃ paccabhāsīti.</paragraph>
<centered line="51">Muttātherīgāthāvaṇṇanā niṭṭhitā.</centered>
<subhead line="52">3. Puṇṇātherīgāthāvaṇṇanā</subhead>
<paragraph line="53"><bold>Puṇṇe</bold><pageBreak edition="M" number="0.0010" /><bold>pūrassu dhammehī</bold>ti puṇṇāya nāma sikkhamānāya gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī buddhasuññe loke candabhāgāya nadiyā tīre kinnarayoniyaṃ nibbattā. Ekadivasaṃ tattha aññataraṃ paccekabuddhaṃ disvā pasannamānasā naḷamālāya taṃ pūjetvā añjaliṃ paggayha aṭṭhāsi. Sā tena puññakammena sugatīsuyeva saṃsarantī imasmiṃ buddhuppāde sāvatthiyaṃ gahapatimahāsālakule nibbatti. <bold>Puṇṇā</bold>tissā nāmaṃ ahosi. Sā upanissayasampannatāya vīsativassāni vasamānā mahāpajāpatigotamiyā santike dhammaṃ sutvā paṭiladdhasaddhā pabbajitvā <pageBreak edition="P" number="0.0010" /> sikkhamānā eva hutvā vipassanaṃ ārabhi. Satthā tassā gandhakuṭiyaṃ nisinno eva obhāsaṃ vissajjetvā –</paragraph>
<hangnum line="54" number="3"></hangnum>
<gatha1 line="55"> ‘‘Puṇṇe <pageBreak edition="V" number="0.0010" /> pūrassu dhammehi, cando pannaraseriva;</gatha1>
<gathalast line="56">Paripuṇṇāya paññāya, tamokhandhaṃ padālayā’’ti. – imaṃ gāthamāha;</gathalast>
<paragraph line="57">Tattha <bold>puṇṇe</bold>ti tassā ālapanaṃ. <bold>Pūrassu dhammehī</bold>ti sattatiṃsabodhipakkhiyadhammehi paripuṇṇā hohi. <bold>Cando pannaraserivā</bold>ti ra-kāro padasandhikaro. Pannarase puṇṇamāsiyaṃ sabbāhi kalāhi paripuṇṇo cando viya. <bold>Paripuṇṇāya paññāyā</bold>ti soḷasannaṃ kiccānaṃ pāripūriyā paripuṇṇāya arahattamaggapaññāya. <bold>Tamokhandhaṃ padālayā</bold>ti mohakkhandhaṃ anavasesato bhinda samucchinda. Mohakkhandhapadālanena saheva sabbepi kilesā padālitā hontīti.</paragraph>
<paragraph line="58">Sā taṃ gāthaṃ sutvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. therī 2.1.37-45) –</paragraph>
<gatha1 line="59">‘‘Candabhāgānadītīre, ahosiṃ kinnarī tadā;</gatha1>
<gathalast line="60">Addasaṃ virajaṃ buddhaṃ, sayambhuṃ aparājitaṃ.</gathalast>
<gatha1 line="61">‘‘Pasannacittā sumanā, vedajātā katañjalī;</gatha1>
<gathalast line="62">Naḷamālaṃ gahetvāna, sayambhuṃ abhipūjayiṃ.</gathalast>
<gatha1 line="63">‘‘Tena <pageBreak edition="M" number="0.0011" /> kammena sukatena, cetanāpaṇidhīhi ca;</gatha1>
<gathalast line="64">Jahitvā kinnarīdehaṃ, agacchiṃ tidasaṃ gatiṃ.</gathalast>
<gatha1 line="65">‘‘Chattiṃsadevarājūnaṃ, mahesittamakārayiṃ;</gatha1>
<gatha2 line="66">Dasannaṃ cakkavattīnaṃ, mahesittamakārayiṃ;</gatha2>
<gathalast line="67">Saṃvejetvāna me cittaṃ, pabbajiṃ anagāriyaṃ.</gathalast>
<gatha1 line="68">‘‘Kilesā jhāpitā mayhaṃ, bhavā sabbe samūhatā;</gatha1>
<gathalast line="69">Sabbāsavaparikkhīṇā, natthi dāni punabbhavo.</gathalast>
<gatha1 line="70">‘‘Catunnavutito kappe, yaṃ pupphamabhipūjayiṃ;</gatha1>
<gathalast line="71">Duggatiṃ nābhijānāmi, pupphapūjāyidaṃ phalaṃ.</gathalast>
<gathalast line="72">‘‘Kilesā jhāpitā mayhaṃ…pe… kataṃ buddhassa sāsana’’nti.</gathalast>
<paragraph line="73">Arahattaṃ <pageBreak edition="V" number="0.0011" /> pana patvā sā therī tameva gāthaṃ udānesi. Ayameva <pageBreak edition="P" number="0.0011" /> cassā aññābyākaraṇagāthā ahosīti.</paragraph>
<centered line="74">Puṇṇātherīgāthāvaṇṇanā niṭṭhitā.</centered>
<subhead line="75">4. Tissātherīgāthāvaṇṇanā</subhead>
<paragraph line="76"><bold>Tisse sikkhassu sikkhāyā</bold>ti tissāya sikkhamānāya gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinitvā sambhatakusalapaccayā imasmiṃ buddhuppāde kapilavatthusmiṃ sakyarājakule nibbattitvā vayappattā bodhisattassa orodhabhūtā pacchā mahāpajāpatigotamiyā saddhiṃ nikkhamitvā pabbajitvā vipassanāya kammaṃ karoti. Tassā satthā heṭṭhā vuttanayeneva obhāsaṃ vissajjetvā –</paragraph>
<hangnum line="77" number="4"></hangnum>
<gatha1 line="78"> ‘‘Tisse sikkhassu sikkhāya, mā taṃ yogā upaccaguṃ;</gatha1>
<gathalast line="79">Sabbayogavisaṃyuttā, cara loke anāsavā’’ti. – gāthaṃ abhāsi;</gathalast>
<paragraph line="80">Tattha <bold>tisse</bold>ti tassā ālapanaṃ. <bold>Sikkhassu sikkhāyā</bold>ti adhisīlasikkhādikāya tividhāya sikkhāya sikkha, maggasampayuttā tisso sikkhāyo <pageBreak edition="M" number="0.0012" /> sampādehīti attho. Idāni tāsaṃ sampādane kāraṇamāha <bold>‘‘mā taṃ yogā upaccagu’’</bold>nti manussattaṃ, indriyāvekallaṃ, buddhuppādo, saddhāpaṭilābhoti ime yogā samayā dullabhakkhaṇā taṃ mā atikkamuṃ. Kāmayogādayo eva vā cattāro <bold>yogā</bold> taṃ <bold>mā upaccaguṃ</bold> mā abhibhaveyyuṃ. <bold>Sabbayogavisaṃyuttā</bold>ti sabbehi kāmayogādīhi yogehi vimuttā tato eva anāsavā hutvā loke cara, diṭṭhasukhavihārena viharāhīti attho.</paragraph>
<paragraph line="81">Sā taṃ gāthaṃ sutvā vipassanaṃ vaḍḍhetvā arahattaṃ pāpuṇīti ādinayo heṭṭhā vuttanayeneva veditabbo.</paragraph>
<centered line="82">Tissātherīgāthāvaṇṇanā niṭṭhitā.</centered>
<subhead line="83">5-10. Tissāditherīgāthāvaṇṇanā</subhead>
<paragraph line="84"><bold>Tisse</bold><pageBreak edition="V" number="0.0012" /><bold>yuñjassu dhammehī</bold>ti tissāya theriyā gāthā <pageBreak edition="P" number="0.0012" />. Tassā vatthu <bold>tissā</bold>sikkhamānāya vatthusadisaṃ. Ayaṃ pana therī hutvā arahattaṃ pāpuṇi. Yathā ca ayaṃ, evaṃ ito paraṃ <bold>dhīrā, vīrā, mittā, bhadrā, upasamā</bold>ti pañcannaṃ therīnaṃ vatthu ekasadisameva. Sabbāpi imā kapilavatthuvāsiniyo bodhisattassa orodhabhūtā mahāpajāpatigotamiyā saddhiṃ nikkhantā obhāsagāthāya ca arahattaṃ pattā ṭhapetvā sattamiṃ. Sā pana obhāsagāthāya vinā pageva satthu santike laddhaṃ ovādaṃ nissāya vipassanaṃ ussukkāpetvā arahattaṃ pāpuṇitvā udānavasena ‘‘vīrā vīrehī’’ti gāthaṃ abhāsi. Itarāpi arahattaṃ patvā –</paragraph>
<hangnum line="85" number="5"></hangnum>
<gatha1 line="86"> ‘‘Tisse yuñjassu dhammehi, khaṇo taṃ mā upaccagā;</gatha1>
<gathalast line="87">Khaṇātītā hi socanti, nirayamhi samappitā.</gathalast>
<hangnum line="88" number="6"></hangnum>
<gatha1 line="89"> ‘‘Dhīre nirodhaṃ phusehi, saññāvūpasamaṃ sukhaṃ;</gatha1>
<gathalast line="90">Ārādhayāhi nibbānaṃ, yogakkhemamanuttaraṃ.</gathalast>
<hangnum line="91" number="7"></hangnum>
<gatha1 line="92"> ‘‘Vīrā <pageBreak edition="M" number="0.0013" /> vīrehi dhammehi, bhikkhunī bhāvitindriyā;</gatha1>
<gathalast line="93">Dhāreti antimaṃ dehaṃ, jetvā māraṃ savāhanaṃ.</gathalast>
<hangnum line="94" number="8"></hangnum>
<gatha1 line="95"> ‘‘Saddhāya pabbajitvāna, mitte mittaratā bhava;</gatha1>
<gathalast line="96">Bhāvehi kusale dhamme, yogakkhemassa pattiyā.</gathalast>
<hangnum line="97" number="9"></hangnum>
<gatha1 line="98"> ‘‘Saddhāya pabbajitvāna, bhadre bhadraratā bhava;</gatha1>
<gathalast line="99">Bhāvehi kusale dhamme, yogakkhemamanuttaraṃ.</gathalast>
<hangnum line="100" number="10"></hangnum>
<gatha1 line="101"> ‘‘Upasame tare oghaṃ, maccudheyyaṃ suduttaraṃ;</gatha1>
<gathalast line="102">Dhārehi antimaṃ dehaṃ, jetvā māraṃ savāhana’’nti. – gāthāyo abhāsiṃsu;</gathalast>
<paragraph line="103">Tattha <bold>yuñjassu dhammehī</bold>ti samathavipassanādhammehi ariyehi bodhipakkhiyadhammehi ca yuñja yogaṃ <pageBreak edition="V" number="0.0013" /> karohi. <bold>Khaṇo taṃ mā upaccagā</bold>ti yo evaṃ yogabhāvanaṃ na karoti, taṃ puggalaṃ patirūpadese uppattikkhaṇo, channaṃ āyatanānaṃ avekallakkhaṇo, buddhuppādakkhaṇo, saddhāya paṭiladdhakkhaṇo, sabbopi ayaṃ khaṇo atikkamati nāma. So khaṇo taṃ mā atikkami. <bold>Khaṇātītā</bold>ti ye hi khaṇaṃ atītā, ye ca puggale so khaṇo abhīto, te nirayamhi samappitā hutvā <pageBreak edition="P" number="0.0013" /> socanti, tattha nibbattitvā mahādukkhaṃ paccanubhavantīti attho.</paragraph>
<paragraph line="104"><bold>Nirodhaṃ phusehī</bold>ti kilesanirodhaṃ phussa paṭilabha. <bold>Saññāvūpasamaṃ sukhaṃ, ārādhayāhi nibbāna</bold>nti kāmasaññādīnaṃ pāpasaññānaṃ upasamanimittaṃ accantasukhaṃ nibbānaṃ ārādhehi.</paragraph>
<paragraph line="105"><bold>Vīrā vīrehi dhammehī</bold>ti vīriyapadhānatāya vīrehi tejussadehi ariyamaggadhammehi <bold>bhāvitindriyā</bold> vaḍḍhitasaddhādiindriyā vīrā bhikkhunī vatthukāmehi savāhanaṃ kilesamāraṃ jinitvā āyatiṃ punabbhavābhāvato antimaṃ dehaṃ dhāretīti therī aññaṃ viya katvā attānaṃ dasseti.</paragraph>
<paragraph line="106"><bold>Mitte</bold>ti taṃ ālapati. <bold>Mittaratā</bold>ti kalyāṇamittesu abhiratā. Tattha sakkārasammānakaraṇatā hohi. <bold>Bhāvehi kusale dhamme</bold>ti ariyamaggadhamme vaḍḍhehi. <bold>Yogakkhemassā</bold>ti arahattassa nibbānassa ca pattiyā adhigamāya.</paragraph>
<paragraph line="107"><bold>Bhadre</bold>ti <pageBreak edition="M" number="0.0014" /> taṃ ālapati. <bold>Bhadraratā</bold>ti bhadresu sīlādidhammesu ratā abhiratā hohi. <bold>Yogakkhemamanuttara</bold>nti catūhi yogehi khemaṃ anupaddavaṃ anuttaraṃ nibbānaṃ, tassa pattiyā kusale bodhipakkhiyadhamme bhāvehīti attho.</paragraph>
<paragraph line="108"><bold>Upasame</bold>ti taṃ ālapati. <bold>Tare oghaṃ maccudheyyaṃ suduttara</bold>nti maccu ettha dhīyatīti maccudheyyaṃ, anupacitakusalasambhārehi suṭṭhu duttaranti suduttaraṃ, saṃsāramahoghaṃ <bold>tare</bold> ariyamagganāvāya tareyyāsi. <bold>Dhārehi antimaṃ deha</bold>nti tassa taraṇeneva antimadehadharā hohīti attho.</paragraph>
<centered line="109">Tissāditherīgāthāvaṇṇanā niṭṭhitā.</centered>
<centered line="110">Niṭṭhitā paṭhamavaggavaṇṇanā.</centered>
<subhead line="111">11. Muttātherīgāthāvaṇṇanā</subhead>
<paragraph line="112"><bold>Sumuttā</bold><pageBreak edition="V" number="0.0014" /><bold>sādhumuttāmhī</bold>tiādikā muttātheriyā gāthā. Ayampi purimabuddhesu katādhikārā tattha tattha <pageBreak edition="P" number="0.0014" /> bhave kusalaṃ upacinitvā imasmiṃ buddhuppāde kosalajanapade <bold>oghātakassa</bold> nāma daliddabrāhmaṇassa dhītā hutvā nibbatti, taṃ vayappattakāle mātāpitaro ekassa khujjabrāhmaṇassa adaṃsu. Sā tena gharāvāsaṃ arocantī taṃ anujānāpetvā pabbajitvā vipassanāya kammaṃ karoti. Tassā bahiddhārammaṇesu cittaṃ vidhāvati, sā taṃ niggaṇhantī ‘‘sumuttā sādhumuttāmhī’’ti gāthaṃ vadantīyeva vipassanaṃ ussukkāpetvā saha paṭisambhidāhi arahattaṃ pāpuṇi. Tena vuttaṃ <bold>apadāne</bold> –</paragraph>
<gatha1 line="113">‘‘Padumuttaro nāma jino, sabbadhammesu cakkhumā;</gatha1>
<gathalast line="114">Pāṇine anugaṇhanto, piṇḍāya pāvisī puraṃ.</gathalast>
<gatha1 line="115">‘‘Tassa āgacchato satthu, sabbe nagaravāsino;</gatha1>
<gathalast line="116">Haṭṭhatuṭṭhā samāgantvā, vālikā ākiriṃsu te.</gathalast>
<gatha1 line="117">‘‘Vīthisammajjanaṃ katvā, kadalipuṇṇakaddhaje;</gatha1>
<gathalast line="118">Dhūmaṃ cuṇṇañca māsañca, sakkāraṃ kacca satthuno.</gathalast>
<gatha1 line="119">‘‘Maṇḍapaṃ <pageBreak edition="M" number="0.0015" /> paṭiyādetvā, nimantetvā vināyakaṃ;</gatha1>
<gathalast line="120">Mahādānaṃ daditvāna, sambodhiṃ abhipatthayi.</gathalast>
<gatha1 line="121">‘‘Padumuttaro mahāvīro, hārako sabbapāṇinaṃ;</gatha1>
<gathalast line="122">Anumodaniyaṃ katvā, byākāsi aggapuggalo.</gathalast>
<gatha1 line="123">‘‘Satasahasse atikkante, kappo hessati bhaddako;</gatha1>
<gathalast line="124">Bhavābhave sukhaṃ laddhā, pāpuṇissasi bodhiyaṃ.</gathalast>
<gatha1 line="125">‘‘Hatthakammañca ye keci, katāvī naranāriyo;</gatha1>
<gathalast line="126">Anāgatamhi addhāne, sabbā hessanti sammukhā.</gathalast>
<gatha1 line="127">‘‘Tena <pageBreak edition="V" number="0.0015" /> kammavipākena, cetanāpaṇidhīhi ca;</gatha1>
<gathalast line="128">Uppannadevabhavane, tuyhaṃ tā paricārikā.</gathalast>
<gatha1 line="129">‘‘Dibbaṃ sukhamasaṅkhyeyyaṃ, mānusañca asaṅkhiyaṃ;</gatha1>
<gathalast line="130">Anubhonti ciraṃ kālaṃ, saṃsarimha bhavābhave.</gathalast>
<gatha1 line="131">‘‘Satasahassito kappe, yaṃ kammamakariṃ tadā;</gatha1>
<gathalast line="132">Sukhumālā manussesu, atho devapuresu ca.</gathalast>
<gatha1 line="133">‘‘Rūpaṃ bhogaṃ yasaṃ āyuṃ, atho kittisukhaṃ piyaṃ;</gatha1>
<gathalast line="134">Labhāmi satataṃ sabbaṃ, sukataṃ kammasampadaṃ.</gathalast>
<gatha1 line="135">‘‘Pacchime bhave sampatte, jātāhaṃ brāhmaṇe kule;</gatha1>
<gathalast line="136">Sukhumālahatthapādā <pageBreak edition="P" number="0.0015" />, ramaṇiye nivesane.</gathalast>
<gatha1 line="137">‘‘Sabbakālampi pathavī, na passāmanalaṅkataṃ;</gatha1>
<gathalast line="138">Cikkhallabhūmiṃ asuciṃ, na passāmi kudācanaṃ.</gathalast>
<gathalast line="139">‘‘Kilesā jhāpitā mayhaṃ…pe… kataṃ buddhassa sāsana’’nti.</gathalast>
<paragraph line="140">Arahattaṃ pana patvā udānentī –</paragraph>
<hangnum line="141" number="11"></hangnum>
<gatha1 line="142"> ‘‘Sumuttā sādhumuttāmhi, tīhi khujjehi muttiyā;</gatha1>
<gatha2 line="143">Udukkhalena musalena, patinā khujjakena ca;</gatha2>
<gathalast line="144">Muttāmhi jātimaraṇā, bhavanetti samūhatā’’ti. – imaṃ gāthaṃ abhāsi;</gathalast>
<paragraph line="145">Tattha <pageBreak edition="M" number="0.0016" /><bold>sumuttā</bold>ti suṭṭhu muttā. <bold>Sādhumuttāmhī</bold>ti sādhu sammadeva muttā amhi. Kuto pana sumuttā sādhumuttāti āha <bold>‘‘tīhi khujjehi muttiyā’’</bold>ti, tīhi vaṅkakehi parimuttiyāti attho. Idāni tāni sarūpato dassentī <bold>‘‘udukkhalena musalena, patinā khujjakena cā’’</bold>ti āha. Udukkhale <pageBreak edition="V" number="0.0016" /> hi dhaññaṃ pakkhipantiyā parivattentiyā musalena koṭṭentiyā ca piṭṭhi onāmetabbā hotīti khujjakaraṇahetutāya tadubhayaṃ ‘‘khujja’’nti vuttaṃ. Sāmiko panassā khujjo eva. Idāni yassā muttiyā nidassanavasena tīhi khujjehi mutti vuttā. Tameva dassentī <bold>‘‘muttāmhi jātimaraṇā’’</bold>ti vatvā tattha kāraṇamāha <bold>‘‘bhavanetti samūhatā’’</bold>ti. Tassattho – na kevalamahaṃ tīhi khujjehi eva muttā, atha kho sabbasmā jātimaraṇāpi, yasmā sabbassāpi bhavassa netti nāyikā taṇhā aggamaggena mayā samugghāṭitāti.</paragraph>
<centered line="146">Muttātherīgāthāvaṇṇanā niṭṭhitā.</centered>
<subhead line="147">12. Dhammadinnātherīgāthāvaṇṇanā</subhead>
<paragraph line="148"><bold>Chandajātā avasāyī</bold>ti dhammadinnātheriyā gāthā. Sā kira padumuttarabuddhakāle haṃsavatīnagare parādhīnavuttikā hutvā jīvantī nirodhato vuṭṭhitassa aggasāvakassa pūjāsakkārapubbakaṃ dānaṃ datvā devaloke nibbattā. Tato cavitvā devamanussesu saṃsarantī <bold>phussassa</bold> bhagavato kāle satthu vemātikabhātikānaṃ kammikassa gehe <pageBreak edition="P" number="0.0016" /> vasamānā dānaṃ paṭicca ‘‘ekaṃ dehī’’ti sāmikena vutte dve dentī, bahuṃ puññaṃ katvā kassapabuddhakāle <bold>kikissa</bold> kāsikarañño gehe paṭisandhiṃ gahetvā sattannaṃ bhaginīnaṃ abbhantarā hutvā vīsativassasahassāni brahmacariyaṃ caritvā ekaṃ buddhantaraṃ devamanussesu saṃsarantī imasmiṃ buddhuppāde rājagahe kulagehe nibbattitvā vayappattā visākhassa seṭṭhino gehaṃ gatā.</paragraph>
<paragraph line="149">Athekadivasaṃ visākho seṭṭhi satthu santike dhammaṃ sutvā anāgāmī hutvā gharaṃ gantvā pāsādaṃ abhiruhanto sopānamatthake ṭhitāya dhammadinnāya pasāritahatthaṃ anālambitvāva pāsādaṃ abhiruhitvā bhuñjamānopi <pageBreak edition="M" number="0.0017" /> tuṇhībhūtova bhuñji. Dhammadinnā taṃ upadhāretvā, ‘‘ayyaputta, kasmā tvaṃ ajja mama hatthaṃ nālambi, bhuñjamānopi na kiñci kathesi, atthi nu kho koci mayhaṃ doso’’ti āha. Visākho ‘‘dhammadinne, na te doso atthi, ahaṃ pana ajja paṭṭhāya itthisarīraṃ phusituṃ āhāre ca lolabhāvaṃ kātuṃ anaraho, tādiso mayā dhammo paṭividdho. Tvaṃ pana sace icchasi, imasmiṃyeva gehe vasa. No ce icchasi, yattakena dhanena te attho, tattakaṃ gahetvā kulagharaṃ gacchāhī’’ti āha. ‘‘Nāhaṃ, ayyaputta, tayā vantavamanaṃ ācamissāmi, pabbajjaṃ me anujānāhī’’ti. Visākho ‘‘sādhu, dhammadinne’’ti taṃ suvaṇṇasivikāya bhikkhuniupassayaṃ pesesi. Sā pabbajitvā kammaṭṭhānaṃ gahetvā katipāhaṃ tattha <pageBreak edition="V" number="0.0017" /> vasitvā vivekavāsaṃ vasitukāmā ācariyupajjhāyānaṃ santikaṃ gantvā, ‘‘ayyā, ākiṇṇaṭṭhāne mayhaṃ cittaṃ na ramati, gāmakāvāsaṃ gacchāmī’’ti āha. Bhikkhuniyo taṃ gāmakāvāsaṃ nayiṃsu. Sā tattha vasantī atīte madditasaṅkhāratāya na cirasseva saha paṭisambhidāhi arahattaṃ pāpuṇi. Tena vuttaṃ <bold>apadāne</bold> (apa. therī 2.3.95-130) –</paragraph>
<gatha1 line="150">‘‘Padumuttaro nāma jino, sabbadhammāna pāragū;</gatha1>
<gathalast line="151">Ito satasahassamhi, kappe uppajji nāyako.</gathalast>
<gatha1 line="152">‘‘Tadāhaṃ haṃsavatiyaṃ, kule aññatare ahuṃ;</gatha1>
<gathalast line="153">Parakammakārī āsiṃ, nipakā sīlasaṃvutā.</gathalast>
<gatha1 line="154">‘‘Padumuttarabuddhassa, sujāto aggasāvako;</gatha1>
<gathalast line="155">Vihārā <pageBreak edition="P" number="0.0017" /> abhinikkhamma, piṇḍapātāya gacchati.</gathalast>
<gatha1 line="156">‘‘Ghaṭaṃ gahetvā gacchantī, tadā udakahārikā;</gatha1>
<gathalast line="157">Taṃ disvā adadaṃ pūpaṃ, pasannā sehi pāṇibhi.</gathalast>
<gatha1 line="158">‘‘Paṭiggahetvā tattheva, nisinno paribhuñji so;</gatha1>
<gathalast line="159">Tato netvāna taṃ gehaṃ, adāsiṃ tassa bhojanaṃ.</gathalast>
<gatha1 line="160">‘‘Tato me ayyako tuṭṭho, akarī suṇisaṃ sakaṃ;</gatha1>
<gathalast line="161">Sassuyā saha gantvāna, sambuddhaṃ abhivādayiṃ.</gathalast>
<gatha1 line="162">‘‘Tadā <pageBreak edition="M" number="0.0018" /> so dhammakathikaṃ, bhikkhuniṃ parikittayaṃ;</gatha1>
<gathalast line="163">Ṭhapesi etadaggamhi, taṃ sutvā muditā ahaṃ.</gathalast>
<gatha1 line="164">‘‘Nimantayitvā sugataṃ, sasaṅghaṃ lokanāyakaṃ;</gatha1>
<gathalast line="165">Mahādānaṃ daditvāna, taṃ ṭhānamabhipatthayiṃ.</gathalast>
<gatha1 line="166">‘‘Tato <pageBreak edition="V" number="0.0018" /> maṃ sugato āha, ghananinnādasussaro;</gatha1>
<gathalast line="167">Mamupaṭṭhānanirate, sasaṅghaparivesike.</gathalast>
<gatha1 line="168">‘‘Saddhammassavane yutte, guṇavaddhitamānase;</gatha1>
<gathalast line="169">Bhadde bhavassu muditā, lacchase paṇidhīphalaṃ.</gathalast>
<gatha1 line="170">‘‘Satasahassito kappe, okkākakulasambhavo;</gatha1>
<gathalast line="171">Gotamo nāma gottena, satthā loke bhavissati.</gathalast>
<gatha1 line="172">‘‘Tassa dhammesu dāyādā, orasā dhammanimmitā;</gatha1>
<gathalast line="173">Dhammadinnāti nāmena, hessati satthu sāvikā.</gathalast>
<gatha1 line="174">‘‘Taṃ sutvā muditā hutvā, yāvajīvaṃ mahāmuniṃ;</gatha1>
<gathalast line="175">Mettacittā paricariṃ, paccayehi vināyakaṃ.</gathalast>
<gatha1 line="176">‘‘Tena kammena sukatena, cetanāpaṇidhīhi ca;</gatha1>
<gathalast line="177">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="178">‘‘Imamhi bhaddake kappe, brahmabandhu mahāyaso;</gatha1>
<gathalast line="179">Kassapo nāma gottena, uppajji vadataṃ varo.</gathalast>
<gatha1 line="180">‘‘Upaṭṭhāko mahesissa, tadā āsi narissaro;</gatha1>
<gathalast line="181">Kāsirājā kikī nāma, bārāṇasipuruttame.</gathalast>
<gatha1 line="182">‘‘Chaṭṭhā tassāsahaṃ dhītā, sudhammā iti vissutā;</gatha1>
<gathalast line="183">Dhammaṃ sutvā jinaggassa, pabbajjaṃ samarocayiṃ.</gathalast>
<gatha1 line="184">‘‘Anujāni na no tāto, agāreva tadā mayaṃ;</gatha1>
<gathalast line="185">Vīsavassasahassāni <pageBreak edition="P" number="0.0018" />, vicarimha atanditā.</gathalast>
<gatha1 line="186">‘‘Komāribrahmacariyaṃ <pageBreak edition="V" number="0.0019" />, rājakaññā sukhedhitā;</gatha1>
<gathalast line="187">Buddhopaṭṭhānaniratā, muditā satta dhītaro.</gathalast>
<gatha1 line="188">‘‘Samaṇī <pageBreak edition="M" number="0.0019" /> samaṇaguttā ca, bhikkhunī bhikkhudāyikā;</gatha1>
<gathalast line="189">Dhammā ceva sudhammā ca, sattamī saṅghadāyikā.</gathalast>
<gatha1 line="190">‘‘Khemā uppalavaṇṇā ca, paṭācārā ca kuṇḍalā;</gatha1>
<gathalast line="191">Gotamī ca ahañceva, visākhā hoti sattamī.</gathalast>
<gatha1 line="192">‘‘Tehi kammehi sukatehi, cetanāpaṇidhīhi ca;</gatha1>
<gathalast line="193">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="194">‘‘Pacchime ca bhave dāni, giribbajapuruttame;</gatha1>
<gathalast line="195">Jātā seṭṭhikule phīte, sabbakāmasamiddhine.</gathalast>
<gatha1 line="196">‘‘Yadā rūpaguṇūpetā, paṭhame yobbane ṭhitā;</gatha1>
<gathalast line="197">Tadā parakulaṃ gantvā, vasiṃ sukhasamappitā.</gathalast>
<gatha1 line="198">‘‘Upetvā lokasaraṇaṃ, suṇitvā dhammadesanaṃ;</gatha1>
<gathalast line="199">Anāgāmiphalaṃ patto, sāmiko me subuddhimā.</gathalast>
<gatha1 line="200">‘‘Tadāhaṃ anujānetvā, pabbajiṃ anagāriyaṃ;</gatha1>
<gathalast line="201">Nacireneva kālena, arahattamapāpuṇiṃ.</gathalast>
<gatha1 line="202">‘‘Tadā upāsako so maṃ, upagantvā apucchatha;</gatha1>
<gathalast line="203">Gambhīre nipuṇe pañhe, te sabbe byākariṃ ahaṃ.</gathalast>
<gatha1 line="204">‘‘Jino tasmiṃ guṇe tuṭṭho, etadagge ṭhapesi maṃ;</gatha1>
<gathalast line="205">Bhikkhuniṃ dhammakathikaṃ, nāññaṃ passāmi edisiṃ.</gathalast>
<gatha1 line="206">‘‘Dhammadinnā yathā dhīrā, evaṃ dhāretha bhikkhavo;</gatha1>
<gathalast line="207">Evāhaṃ paṇḍitā homi, nāyakenānukampitā.</gathalast>
<gatha1 line="208">‘‘Pariciṇṇo <pageBreak edition="V" number="0.0020" /> mayā satthā, kataṃ buddhassa sāsanaṃ;</gatha1>
<gathalast line="209">Ohito garuko bhāro, bhavanetti samūhatā.</gathalast>
<gatha1 line="210">‘‘Yassatthāya pabbajitā, agārasmānagāriyaṃ;</gatha1>
<gathalast line="211">So me attho anuppatto, sabbasaṃyojanakkhayo.</gathalast>
<gatha1 line="212">‘‘Iddhīsu ca vasī homi, dibbāya sotadhātuyā;</gatha1>
<gathalast line="213">Paracittāni jānāmi, satthusāsanakārikā.</gathalast>
<gatha1 line="214">‘‘Pubbenivāsaṃ <pageBreak edition="M" number="0.0020" /> jānāmi, dibbacakkhu visodhitaṃ;</gatha1>
<gathalast line="215">Khepetvā āsave sabbe, visuddhāsiṃ sunimmalā.</gathalast>
<gathalast line="216">‘‘Kilesā <pageBreak edition="P" number="0.0019" /> jhāpitā mayhaṃ…pe… kataṃ buddhassa sāsana’’nti. (apa. therī 2.3.95-130);</gathalast>
<paragraph line="217">Arahattaṃ pana patvā ‘‘mayhaṃ manaṃ matthakaṃ pattaṃ, idāni idha vasitvā kiṃ karissāmi, rājagahameva gantvā satthārañca vandissāmi, bahū ca me ñātakā puññāni karissantī’’ti bhikkhunīhi saddhiṃ rājagahameva paccāgatā. Visākho tassā āgatabhāvaṃ sutvā tassā adhigamaṃ vīmaṃsanto pañcakkhandhādivasena pañhaṃ pucchi. Dhammadinnā sunisitena satthena kumudanāḷe chindantī viya pucchitaṃ pucchitaṃ pañhaṃ vissajjesi. Visākho sabbaṃ pucchāvissajjananayaṃ satthu ārocesi. Satthā ‘‘paṇḍitā, visākha, dhammadinnā bhikkhunī’’tiādinā taṃ pasaṃsanto sabbaññutaññāṇena saddhiṃ saṃsandetvā byākatabhāvaṃ pavedetvā tameva cūḷavedallasuttaṃ (ma. ni. 1.460) aṭṭhuppattiṃ katvā taṃ dhammakathikānaṃ bhikkhunīnaṃ aggaṭṭhāne ṭhapesi. Yadā pana sā tasmiṃ gāmakāvāse vasantī heṭṭhimamagge adhigantvā aggamaggatthāya vipassanaṃ paṭṭhapesi, tadā –</paragraph>
<hangnum line="218" number="12"></hangnum>
<gatha1 line="219"> ‘‘Chandajātā avasāyī, manasā ca phuṭā siyā;</gatha1>
<gathalast line="220">Kāmesu appaṭibaddhacittā, uddhaṃsotāti vuccatī’’ti. –</gathalast>
<unindented line="221">Imaṃ <pageBreak edition="V" number="0.0021" /> gāthaṃ abhāsi.</unindented>
<paragraph line="222">Tattha <bold>chandajātā</bold>ti aggaphalatthaṃ jātacchandā. <bold>Avasāyī</bold>ti avasāyo vuccati avasānaṃ niṭṭhānaṃ, tampi kāmesu appaṭibaddhacittatāya ‘‘uddhaṃsotā’’ti vakkhamānattā samaṇakiccassa niṭṭhānaṃ veditabbaṃ, na yassa kassaci, tasmā padadvayenāpi appattamānasā anuttaraṃ yogakkhemaṃ patthayamānāti ayamattho vutto hoti. <bold>Manasā ca phuṭā siyā</bold>ti heṭṭhimehi tīhi maggacittehi nibbānaṃ phuṭā phusitā bhaveyya. <bold>Kāmesu appaṭibaddhacittā</bold>ti anāgāmimaggavasena kāmesu na paṭibaddhacittā. <bold>Uddhaṃsotā</bold>ti uddhameva maggasoto saṃsārasoto ca etissāti <pageBreak edition="P" number="0.0020" /> uddhaṃsotā. Anāgāmino hi yathā aggamaggo uppajjati, na añño, evaṃ avihādīsu uppannassa yāva akaniṭṭhā uddhameva uppatti hotīti.</paragraph>
<centered line="223">Dhammadinnātherīgāthāvaṇṇanā niṭṭhitā.</centered>
<subhead line="224">13. Visākhātherīgāthāvaṇṇanā</subhead>
<paragraph line="225"><bold>Karotha</bold><pageBreak edition="M" number="0.0021" /><bold>buddhasāsana</bold>nti visākhāya theriyā gāthā. Tassā vatthu dhīrātheriyāvatthusadisameva. Sā arahattaṃ patvā vimuttisukhena vītināmentī –</paragraph>
<hangnum line="226" number="13"></hangnum>
<gatha1 line="227"> ‘‘Karotha buddhasāsanaṃ, yaṃ katvā nānutappati;</gatha1>
<gathalast line="228">Khippaṃ pādāni dhovitvā, ekamante nisīdathā’’ti. –</gathalast>
<unindented line="229">Imāya gāthāya aññaṃ byākāsi.</unindented>
<paragraph line="230">Tattha <bold>karotha buddhasāsana</bold>nti buddhasāsanaṃ ovādaanusiṭṭhiṃ karotha, yathānusiṭṭhaṃ paṭipajjathāti attho. <bold>Yaṃ katvā nānutappatī</bold>ti anusiṭṭhiṃ katvā karaṇahetu na anutappati takkarassa sammadeva adhippāyānaṃ samijjhanato. <bold>Khippaṃ pādāni dhovitvā, ekamante nisīdathā</bold>ti idaṃ yasmā sayaṃ pacchābhattaṃ piṇḍapātapaṭikkantā ācariyupajjhāyānaṃ vattaṃ dassetvā attano divāṭṭhāne pāde dhovitvā raho nisinnā sadatthaṃ matthakaṃ pāpesi, tasmā tattha aññepi niyojentī avoca.</paragraph>
<centered line="231">Visākhātherīgāthāvaṇṇanā niṭṭhitā.</centered>
<subhead line="232">14. Sumanātherīgāthāvaṇṇanā</subhead>
<paragraph line="233"><bold>Dhātuyo</bold><pageBreak edition="V" number="0.0022" /><bold>dukkhato disvā</bold>ti sumanāya theriyā gāthā. Tassā vatthu tissātheriyā vatthusadisaṃ. Imissāpi hi satthā obhāsaṃ vissajjetvā purato nisinno viya attānaṃ dassetvā –</paragraph>
<hangnum line="234" number="14"></hangnum>
<gatha1 line="235"> ‘‘Dhātuyo dukkhato disvā, mā jātiṃ punarāgami;</gatha1>
<gathalast line="236">Bhave chandaṃ virājetvā, upasantā carissasī’’ti. –</gathalast>
<unindented line="237">Imaṃ gāthamāha. Sā gāthāpariyosāne arahattaṃ pāpuṇi <pageBreak edition="P" number="0.0021" />.</unindented>
<paragraph line="238">Tattha <bold>dhātuyo dukkhato disvā</bold>ti sasantatipariyāpannā cakkhādidhātuyo itarāpi ca udayabbayapaṭipīḷanādinā ‘‘dukkhā’’ti ñāṇacakkhunā disvā. <bold>Mā jātiṃ punarāgamī</bold>ti puna jātiṃ āyatiṃ punabbhavaṃ mā upagacchi <pageBreak edition="M" number="0.0022" />. <bold>Bhave chandaṃ virājetvā</bold>ti kāmabhavādike sabbasmiṃ bhave taṇhāchandaṃ virāgasaṅkhātena maggena pajahitvā. <bold>Upasantā carissasī</bold>ti sabbaso pahīnakilesatāya nibbutā viharissasi.</paragraph>
<paragraph line="239">Ettha ca ‘‘dhātuyo dukkhato disvā’’ti iminā dukkhānupassanāmukhena vipassanā dassitā. ‘‘Bhave chandaṃ virājetvā’’ti iminā maggo, ‘‘upasantā carissasī’’ti iminā saupādisesā nibbānadhātu, ‘‘mā jātiṃ punarāgamī’’ti iminā anupādisesā nibbānadhātu dassitāti daṭṭhabbaṃ.</paragraph>
<centered line="240">Sumanātherīgāthāvaṇṇanā niṭṭhitā.</centered>
<subhead line="241">15. Uttarātherīgāthāvaṇṇanā</subhead>
<paragraph line="242"><bold>Kāyena saṃvutā āsi</bold>nti uttarāya theriyā gāthā. Tassāpi vatthu tissātheriyā vatthusadisaṃ. Sāpi hi sakyakulappasutā bodhisattassa orodhabhūtā mahāpajāpatigotamiyā saddhiṃ nikkhantā obhāsagāthāya arahattaṃ patvā pana –</paragraph>
<hangnum line="243" number="15"></hangnum>
<gatha1 line="244"> ‘‘Kāyena <pageBreak edition="V" number="0.0023" /> saṃvutā āsiṃ, vācāya uda cetasā;</gatha1>
<gathalast line="245">Samūlaṃ taṇhamabbuyha, sītibhūtāmhi nibbutā’’ti. –</gathalast>
<unindented line="246">Udānavasena tameva gāthaṃ abhāsi.</unindented>
<paragraph line="247">Tattha <bold>kāyena saṃvutā āsi</bold>nti kāyikena saṃvarena saṃvutā ahosiṃ. <bold>Vācāyā</bold>ti vācasikena saṃvarena saṃvutā āsinti yojanā, padadvayenāpi sīlasaṃvaramāha. <bold>Udā</bold>ti atha. <bold>Cetasā</bold>ti samādhicittena, etena vipassanābhāvanamāha. <bold>Samūlaṃ taṇhamabbuyhā</bold>ti sānusayaṃ, saha vā avijjāya taṇhaṃ uddharitvā. Avijjāya hi paṭicchāditādīnave bhavattaye taṇhā uppajjati.</paragraph>
<paragraph line="248">Aparo nayo – <bold>kāyena saṃvutā</bold>ti sammākammantena sabbaso <pageBreak edition="P" number="0.0022" /> micchākammantassa pahānā maggasaṃvareneva kāyena saṃvutā āsiṃ. <bold>Vācāyā</bold>ti sammāvācāya sabbaso micchāvācāya pahānā maggasaṃvareneva vācāya saṃvutā āsinti attho. <bold>Cetasā</bold>ti samādhinā. Cetosīsena <pageBreak edition="M" number="0.0023" /> hettha sammāsamādhi vutto, sammāsamādhiggahaṇeneva maggalakkhaṇena ekalakkhaṇā sammādiṭṭhiādayo maggadhammā gahitāva hontīti, maggasaṃvarena abhijjhādikassa asaṃvarassa anavasesato pahānaṃ dassitaṃ hoti. Tenevāha ‘‘samūlaṃ taṇhamabbuyhā’’ti. <bold>Sītibhūtāmhi nibbutā</bold>ti sabbaso kilesapariḷāhābhāvena sītibhāvappattā anupādisesāya nibbānadhātuyā nibbutā amhīti.</paragraph>
<centered line="249">Uttarātherīgāthāvaṇṇanā niṭṭhitā.</centered>
<subhead line="250">16. Vuḍḍhapabbajitasumanātherīgāthāvaṇṇanā</subhead>
<paragraph line="251"><bold>Sukhaṃ tvaṃ vuḍḍhike sehī</bold>ti sumanāya vuḍḍhapabbajitāya gāthā. Ayampi purimabuddhesu katādhikārā tattha tattha bhave kusalaṃ upacinitvā imasmiṃ buddhuppāde sāvatthiyaṃ mahākosalarañño bhaginī hutvā nibbatti. Sā satthārā rañño pasenadissa kosalassa ‘‘cattāro kho me, mahārāja, daharāti na uññātabbā’’tiādinā (saṃ. ni. 1.112) desitaṃ dhammaṃ sutvā laddhappasādā saraṇesu ca sīlesu ca patiṭṭhāya pabbajitukāmāpi ‘‘ayyikaṃ paṭijaggissāmī’’ti cirakālaṃ vītināmetvā aparabhāge ayyikāya kālaṅkatāya raññā saddhiṃ mahagghāni attharaṇapāvuraṇāni gāhāpetvā vihāraṃ gantvā saṅghassa dāpetvā satthu santike dhammaṃ sutvā anāgāmiphale patiṭṭhitā pabbajjaṃ yāci. Satthā tassā ñāṇaparipākaṃ disvā –</paragraph>
<hangnum line="252" number="16"></hangnum>
<gatha1 line="253"> ‘‘Sukhaṃ <pageBreak edition="V" number="0.0024" /> tvaṃ vuḍḍhike sehi, katvā coḷena pārutā;</gatha1>
<gathalast line="254">Upasanto hi te rāgo, sītibhūtāsi nibbutā’’ti. –</gathalast>
<unindented line="255">Imaṃ gāthaṃ abhāsi. Sā gāthāpariyosāne saha paṭisambhidāhi arahattaṃ <pageBreak edition="P" number="0.0023" /> patvā udānavasena tameva gāthaṃ abhāsi. Idameva cassā aññābyākaraṇaṃ ahosi, sā tāvadeva pabbaji. Gāthāya pana <bold>vuḍḍhike</bold>ti vuḍḍhe, vayovuḍḍheti attho. Ayaṃ pana sīlādiguṇehipi vuḍḍhā, theriyā vuttagāthāya catutthapāde sītibhūtāsi nibbutāti yojetabbaṃ. Sesaṃ vuttanayameva.</unindented>
<centered line="256">Vuḍḍhapabbajitasumanātherīgāthāvaṇṇanā niṭṭhitā.</centered>
<subhead line="257">17. Dhammātherīgāthāvaṇṇanā</subhead>
<paragraph line="258"><bold>Piṇḍapātaṃ</bold><pageBreak edition="M" number="0.0024" /><bold>caritvānā</bold>ti dhammāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinitvā sambhatapuññasambhārā imasmiṃ buddhuppāde sāvatthiyaṃ kulaghare nibbattitvā vayappattā patirūpassa sāmikassa gehaṃ gantvā sāsane paṭiladdhasaddhā pabbajitukāmā hutvā sāmikena ananuññātā pacchā sāmike kālaṅkate pabbajitvā vipassanāya kammaṃ karontī ekadivasaṃ bhikkhāya caritvā vihāraṃ āgacchantī paripatitvā tameva ārammaṇaṃ katvā vipassanaṃ vaḍḍhetvā saha paṭisambhidāhi arahattaṃ patvā –</paragraph>
<hangnum line="259" number="17"></hangnum>
<gatha1 line="260"> ‘‘Piṇḍapātaṃ caritvāna, daṇḍamolubbha dubbalā;</gatha1>
<gatha2 line="261">Vedhamānehi gattehi, tattheva nipatiṃ chamā;</gatha2>
<gathalast line="262">Disvā ādīnavaṃ kāye, atha cittaṃ vimucci me’’ti. –</gathalast>
<unindented line="263">Udānavasena imaṃ gāthaṃ abhāsi.</unindented>
<paragraph line="264">Tattha <bold>piṇḍapātaṃ caritvāna, daṇḍamolubbhā</bold>ti piṇḍapātatthāya yaṭṭhiṃ upatthambhena nagare vicaritvā bhikkhāya āhiṇḍitvā. <bold>Chamā</bold>ti chamāyaṃ bhūmiyaṃ, pādānaṃ avasena bhūmiyaṃ nipatinti attho. <bold>Disvā ādīnavaṃ kāye</bold>ti asubhāniccadukkhānattatādīhi nānappakārehi sarīre dosaṃ paññācakkhunā disvā. <bold>Atha cittaṃ vimucci me</bold>ti ādīnavānupassanāya parato pavattehi nibbidānupassanādīhi vikkhambhanavasena mama <pageBreak edition="P" number="0.0024" /> cittaṃ kilesehi vimuccitvā puna maggaphalehi <pageBreak edition="V" number="0.0025" /> yathākkamaṃ samucchedavasena ceva paṭippassaddhivasena ca sabbaso vimucci vimuttaṃ, na dānissā vimocetabbaṃ atthīti. Idameva cassā aññābyākaraṇaṃ ahosīti.</paragraph>
<centered line="265">Dhammātherīgāthāvaṇṇanā niṭṭhitā.</centered>
<subhead line="266">18. Saṅghātherīgāthāvaṇṇanā</subhead>
<paragraph line="267"><bold>Hitvā ghare pabbajitvā</bold>ti saṅghāya theriyā gāthā. Tassā vatthu dhīrātheriyā vatthusadisaṃ. Gāthā pana –</paragraph>
<hangnum line="268" number="18"></hangnum>
<gatha1 line="269"> ‘‘Hitvā <pageBreak edition="M" number="0.0025" /> ghare pabbajitvā, hitvā puttaṃ pasuṃ piyaṃ;</gatha1>
<gatha2 line="270">Hitvā rāgañca dosañca, avijjañca virājiya;</gatha2>
<gathalast line="271">Samūlaṃ taṇhamabbuyha, upasantāmhi nibbutā’’ti. – gāthaṃ abhāsi;</gathalast>
<paragraph line="272">Tattha <bold>hitvā</bold>ti chaḍḍetvā. <bold>Ghare</bold>ti gehaṃ. Gharasaddo hi ekasmimpi abhidheyye kadāci bahūsu bījaṃ viya rūḷhivasena voharīyati. <bold>Hitvā puttaṃ pasuṃ piya</bold>nti piyāyitabbe putte ceva gomahiṃsādike pasū ca tappaṭibaddhachandarāgappahānena pahāya. <bold>Hitvā rāgañca dosañcā</bold>ti rajjanasabhāvaṃ rāgaṃ, dussanasabhāvaṃ dosañca ariyamaggena samucchinditvā. <bold>Avijjañca virājiyā</bold>ti sabbākusalesu pubbaṅgamaṃ mohañca virājetvā maggena samugghāṭetvā icceva attho. Sesaṃ vuttanayameva.</paragraph>
<centered line="273">Saṅghātherīgāthāvaṇṇanā niṭṭhitā.</centered>
<centered line="274">Ekakanipātavaṇṇanā niṭṭhitā.</centered>
</body>
</document>