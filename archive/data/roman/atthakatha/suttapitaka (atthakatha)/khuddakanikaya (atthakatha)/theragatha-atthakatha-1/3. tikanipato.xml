<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0508a1.att3.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-1/3. tikanipato.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/theragatha-atthakatha-1</directory>
    <basename>3. tikanipato</basename>
    <titlePath>3. Tikanipāto - Theragāthā-aṭṭhakathā-1 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">3. Tikanipāto</chapter>
    <subhead line="2">1. Aṅgaṇikabhāradvājattheragāthāvaṇṇanā</subhead>
    <paragraph line="3">Tikanipāte <pageBreak edition="Myanmar" number="1.0434" /><pageBreak edition="Vipassana Research Institut" number="1.0369" /><bold>ayoni suddhimanvesa</bold>nti āyasmato aṅgaṇikabhāradvājattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito ekatiṃse kappe sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ piṇḍāya carantaṃ disvā pasannamānaso pañcapatiṭṭhitena vanditvā añjaliṃ paggaṇhi. So tena puññakammena devamanussesu saṃsaranto imasmiṃ buddhuppāde himavantasamīpe ukkaṭṭhe nāma nagare vibhavasampannassa brāhmaṇassa gehe nibbattitvā <bold>aṅgaṇikabhāradvājo</bold>ti laddhanāmo vayappatto vijjāsippesu nipphattiṃ gato nekkhammajjhāsayatāya paribbājakapabbajjaṃ pabbajitvā amaraṃ tapaṃ caranto tattha tattha vicaranto sammāsambuddhaṃ janapadacārikaṃ carantaṃ disvā pasannamānaso satthu santike dhammaṃ sutvā taṃ micchātapaṃ pahāya sāsane pabbajitvā vipassanāya kammaṃ karonto nacirasseva chaḷabhiñño ahosi. Tena vuttaṃ <bold>apadāne</bold> (apa. thera 1.23.48-51) –</paragraph>
    <gatha1 line="4">‘‘Usabhaṃ pavaraṃ vīraṃ, vessabhuṃ vijitāvinaṃ;</gatha1>
    <gathalast line="5">Pasannacitto sumano, buddhaseṭṭhamavandahaṃ.</gathalast>
    <gatha1 line="6">‘‘Ekatiṃse ito kappe, yaṃ kammamakariṃ tadā;</gatha1>
    <gathalast line="7">Duggatiṃ nābhijānāmi, vandanāya idaṃ phalaṃ.</gathalast>
    <gatha1 line="8">‘‘Catuvīsatikappamhi, vikatānandanāmako;</gatha1>
    <gathalast line="9">Sattaratanasampanno, cakkavattī mahabbalo.</gathalast>
    <gatha1 line="10">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="11">Chaḷabhiñño pana hutvā vimuttisukhena viharanto ñātīnaṃ anukampāya attano jātibhūmiṃ gantvā bahū ñātake saraṇesu ca sīlesu ca patiṭṭhāpetvā tato nivattitvā kururaṭṭhe kuṇḍiyassa <pageBreak edition="Vipassana Research Institut" number="1.0370" /> nāma nigamassa avidūre <pageBreak edition="Myanmar" number="1.0435" /> araññe vasanto kenacideva karaṇīyena uggārāmaṃ gato uttarāpathato āgatehi sandiṭṭhehi brāhmaṇehi <pageBreak edition="Pali Text Society" number="2.0084" /> samāgato tehi, ‘‘bho bhāradvāja, kiṃ disvā brāhmaṇānaṃ samayaṃ pahāya imaṃ samayaṃ gaṇhī’’ti pucchito tesaṃ ito buddhasāsanato bahiddhā suddhi natthīti dassento –</paragraph>
    <hangnum line="12" number="219"></hangnum>
    <gatha1 line="13"> ‘‘Ayoni suddhimanvesaṃ, aggiṃ paricariṃ vane;</gatha1>
    <gathalast line="14">Suddhimaggaṃ ajānanto, akāsiṃ amaraṃ tapa’’nti. – paṭhamaṃ gāthamāha;</gathalast>
    <paragraph line="15">Tattha <bold>ayonī</bold>ti ayoniso anupāyena. <bold>Suddhi</bold>nti saṃsārasuddhiṃ bhavanissaraṇaṃ. <bold>Anvesa</bold>nti gavesanto. <bold>Aggiṃ paricariṃ vane</bold>ti ‘‘ayaṃ suddhimaggo’’ti adhippāyena araññāyatane aggihutasālāyaṃ agyāgāraṃ katvā āhutiṃ paggaṇhanto aggidevaṃ paricariṃ vede vuttavidhinā pūjesiṃ. <bold>Suddhimaggaṃ ajānanto, akāsiṃ amaraṃ tapa</bold>nti suddhiyā nibbānassa maggaṃ ajānanto aggiparicaraṇaṃ viya pañcatapatappanādiattakilamathānuyogaṃ ‘‘suddhimaggo’’ti maññāya akāsiṃ acariṃ paṭipajjiṃ.</paragraph>
    <paragraph line="16">Evaṃ thero assamato assamaṃ gacchanto viya vede vuttavidhinā aggiparicaraṇādinā anuṭṭhāya suddhiyā appattabhāvena bahiddhā suddhiyā abhāvaṃ dassetvā idāni imasmiṃyeva sāsane suddhi ca mayā adhigatāti dassento –</paragraph>
    <hangnum line="17" number="220"></hangnum>
    <gatha1 line="18"> ‘‘Taṃ sukhena sukhaṃ laddhaṃ, passa dhammasudhammataṃ;</gatha1>
    <gathalast line="19">Tisso vijjā anuppattā, kataṃ buddhassa sāsana’’nti. – dutiyagāthamāha;</gathalast>
    <paragraph line="20">Tattha <bold>ta</bold>nti yassatthāya suddhiṃ anvesanto tassa maggaṃ ajānanto aggiṃ paricariṃ amaraṃ tapaṃ acariṃ, taṃ nibbāna<bold>sukhaṃ sukhena</bold> samathavipassanāya sukhāya paṭipadāya attakilamathānuyogaṃ anupagamma mayā <bold>laddhaṃ</bold> pattaṃ adhigataṃ. <bold>Passa dhammasudhammata</bold>nti satthu sāsanadhammassa sudhammataṃ aviparītaniyyānikadhammasabhāvaṃ <pageBreak edition="Myanmar" number="1.0436" /> passa jānāhīti dhammālapanavasena vadati, attānaṃ vā ālapati. Tassa laddhabhāvaṃ pana dassento –</paragraph>
    <gathalast line="21"><bold>‘‘Tisso vijjā anuppattā, kataṃ buddhassa sāsana’’</bold>nti. –</gathalast>
    <unindented line="22">Āha <pageBreak edition="Vipassana Research Institut" number="1.0371" />, taṃ vuttatthameva. Evaṃ suddhiyā adhigatattā ‘‘ito paṭṭhāyāhaṃ paramatthato brāhmaṇo’’ti dassento –</unindented>
    <hangnum line="23" number="221"></hangnum>
    <gatha1 line="24"> ‘‘Brahmabandhu <pageBreak edition="Pali Text Society" number="2.0085" /> pure āsiṃ, idāni khomhi brāhmaṇo;</gatha1>
    <gathalast line="25">Tevijjo nhātakocamhi, sottiyo camhi vedagū’’ti. – tatiyaṃ gāthamāha;</gathalast>
    <paragraph line="26">Tassattho – ito pubbe jātimattena brāhmaṇabhāvato brāhmaṇānaṃ samaññāya <bold>brahmabandhu</bold> nāma <bold>āsiṃ</bold>. Bāhitapāpattā pana <bold>idāni kho</bold> arahattādhigamena paramatthato <bold>brāhmaṇo ca amhi</bold>. Ito pubbe bhavasañcayakarānaṃ tissannaṃ vedasaṅkhātānaṃ vijjānaṃ ajjhayanena samaññāmattena tevijjo nāma hutvā idāni bhavakkhayakarāya vijjāya vasena tissannaṃ vijjānaṃ adhigatattā paramatthato <bold>tevijjo ca amhi</bold>. Tathā ito pubbe bhavassādagadhitāya nhātakavatanipphattiyā samaññāmattena nhātako nāma hutvā idāni aṭṭhaṅgikamaggajalena suvikkhālitakilesamalatāya paramatthato <bold>nhātako camhi</bold>. Ito pubbe avimuttabhavassādamantajjhānena vohāramattato sottiyo nāma hutvā idāni suvimuttabhavassādadhammajjhānena paramatthato <bold>sottiyo camhi</bold>. Ito pubbe appaṭinissaṭṭhapāpadhammānaṃ vedānaṃ gatamattena vedagū nāma hutvā idāni vedasaṅkhātena maggañāṇena saṃsāramahoghassa vedassa catusaccassa ca pāraṃ gatattā adhigatattā ñātattā paramatthato <bold>vedagū</bold> jātoti. Taṃ sutvā brāhmaṇā sāsane uḷāraṃ pasādaṃ pavedesuṃ.</paragraph>
    <centered line="27">Aṅgaṇikabhāradvājattheragāthāvaṇṇanā niṭṭhitā.</centered>
    <subhead line="28">2. Paccayattheragāthāvaṇṇanā</subhead>
    <paragraph line="29"><bold>Pañcāhāhaṃ</bold><pageBreak edition="Myanmar" number="1.0437" /><bold>pabbajito</bold>ti āyasmato paccayattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekanavute kappe vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ vinatāya nāma nadiyā tīre gacchantaṃ disvā pasannamānaso manuññadassanāni mahantāni udumbaraphalāni ocinitvā upanāmesi. So tena puññakammena sugatīsuyeva saṃsaranto imasmiṃ bhaddakappe kassape bhagavati loke uppajjitvā pavattavaradhammacakke veneyyajanānuggahaṃ karonte tassa sāsane pabbajitvā vipassanaṃ paṭṭhapetvā bhāvanamanuyuñjanto ekadivasaṃ saṃsāradukkhaṃ cintetvā</paragraph>
    <unindented line="30">Ativiya <pageBreak edition="Vipassana Research Institut" number="1.0372" /> sañjātasaṃvego vihāre nisinno ‘‘arahattaṃ appatvā ito na nikkhamissāmī’’ti <pageBreak edition="Pali Text Society" number="2.0086" /> cittaṃ adhiṭṭhāya vāyamanto ñāṇassa aparipakkattā vipassanaṃ ussukkāpetuṃ nāsakkhi. So kālaṅkatvā devamanussesu saṃsaranto imasmiṃ buddhuppāde rohitanagare khattiyakule nibbattitvā <bold>paccayo</bold>ti laddhanāmo vayappatto pitu accayena rajje patiṭṭhito ekadivasaṃ mahārājabaliṃ kātuṃ ārabhi. Tattha mahājano sannipati. Tasmiṃ samāgame tassa pasādañjananatthaṃ satthā mahājanassa pekkhantasseva ākāse vessavaṇena nimmite ratanamayakūṭāgāre ratanamayasīhāsane nisīditvā dhammaṃ desesi. Mahato janakāyassa dhammābhisamayo ahosi. Taṃ dhammaṃ sutvā paccayarājāpi rajjaṃ pahāya purimahetusañcodito pabbaji. So yathā kassapassa bhagavato kāle paṭiññaṃ akāsi, evaṃ paṭiññaṃ katvā vihāraṃ pavisitvā vipassanaṃ vaḍḍhento ñāṇassa paripākaṃ gatattā tāvadeva arahattaṃ pāpuṇi. Tena vuttaṃ <bold>apadāne</bold> (apa. thera 1.39.15-20) –</unindented>
    <gatha1 line="31">‘‘Vinatānadiyā tīre, vihāsi purisuttamo;</gatha1>
    <gathalast line="32">Addasaṃ virajaṃ buddhaṃ, ekaggaṃ susamāhitaṃ.</gathalast>
    <gatha1 line="33">‘‘Tasmiṃ pasannamānaso, kilesamaladhovane;</gatha1>
    <gathalast line="34">Udumbaraphalaṃ gayha, buddhaseṭṭhassadāsahaṃ.</gathalast>
    <gatha1 line="35">‘‘Ekanavutito <pageBreak edition="Myanmar" number="1.0438" /> kappe, yaṃ phalamadadiṃ tadā;</gatha1>
    <gathalast line="36">Duggatiṃ nābhijānāmi, phaladānassidaṃ phalaṃ.</gathalast>
    <gatha1 line="37">‘‘Imamhi bhaddake kappe, saṃviggamānamānaso;</gatha1>
    <gathalast line="38">Kassapassa bhagavato, sāsane pabbajiṃ ahaṃ.</gathalast>
    <gatha1 line="39">‘‘Tathā pabbajito santo, bhāvanaṃ anuyuñjisaṃ;</gatha1>
    <gathalast line="40">Na vihārā nikkhamissaṃ, iti katvāna mānasaṃ.</gathalast>
    <gatha1 line="41">‘‘Uttamatthaṃ asampatto, na ca pattomhi tāvade;</gatha1>
    <gathalast line="42">Idāni pana ñāṇassa, paripākena nibbuto;</gathalast>
    <gathalast line="43">Pattomhi acalaṃ ṭhānaṃ, phusitvā accutaṃ padaṃ.</gathalast>
    <gatha1 line="44">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="45">Arahattaṃ pana patvā attano paṭipattikittanamukhena aññaṃ byākaronto –</paragraph>
    <hangnum line="46" number="222"></hangnum>
    <gatha1 line="47"> ‘‘Pañcāhāhaṃ <pageBreak edition="Vipassana Research Institut" number="1.0373" /> pabbajito, sekho appattamānaso;</gatha1>
    <gathalast line="48">Vihāraṃ me paviṭṭhassa, cetaso paṇidhī ahu.</gathalast>
    <hangnum line="49" number="223"></hangnum>
    <gatha1 line="50"> ‘‘Nāsissaṃ na pivissāmi, vihārato na nikkhame;</gatha1>
    <gathalast line="51">Napi passaṃ nipātessaṃ, taṇhāsalle anūhate.</gathalast>
    <hangnum line="52" number="224"></hangnum>
    <gatha1 line="53"> ‘‘Tassa mevaṃ viharato, passa vīriyaparakkamaṃ;</gatha1>
    <gathalast line="54">Tisso vijjā anuppattā, kataṃ buddhassa sāsana’’nti. –</gathalast>
    <unindented line="55">Imā tisso gāthā abhāsi.</unindented>
    <paragraph line="56">Tattha <bold>pañcāhāhaṃ pabbajito</bold>ti pañcāho ahaṃ, pabbajito hutvā pañcāho, pabbajitadivasato pañcamo aho niṭṭhitoti attho. <bold>Sekho appattamānaso</bold>ti adhisīlasikkhādīnaṃ sikkhanato sekho. Anavasesato mānaṃ siyati samucchindatīti mānaso, aggamaggo, taṃnibbattito mānasato āgataṃ mānasaṃ, arahattaṃ, taṃ, so vā appatto <pageBreak edition="Myanmar" number="1.0439" /> etenāti appattamānaso. <bold>Vihāraṃ me paviṭṭhassa, cetaso paṇidhī ahū</bold>ti evaṃ sekhassa me vasanakavihāraṃ ovarakaṃ paviṭṭhassa sato evarūpo idāni vuccamānākāro cetopaṇidhi ahosi, evaṃ mayā cittaṃ paṇihitanti attho.</paragraph>
    <paragraph line="57"><bold>Nāsissa</bold>ntiādinā <pageBreak edition="Pali Text Society" number="2.0087" /> cittapaṇidhiṃ dasseti. Tattha <bold>nāsissa</bold>nti yaṃkiñci bhojanaṃ na bhuñjissaṃ na bhuñjissāmi <bold>taṇhāsalle</bold> mama hadayagate <bold>anūhate</bold> anuddhateti evaṃ sabbapadesu yojetabbaṃ. <bold>Na pivissāmī</bold>ti yaṃkiñci pātabbaṃ na pivissāmi. <bold>Vihārato na nikkhame</bold>ti imasmā idāni mayā nisinnagabbhato na nikkhameyyaṃ. <bold>Napi passaṃ nipātessa</bold>nti mama sarīrassa dvīsu passesu ekampi passaṃ kāyakilamathavinodanatthaṃ na nipātessaṃ, ekapassenapi na nipajjissāmīti attho.</paragraph>
    <paragraph line="58"><bold>Tassa mevaṃ viharato</bold>ti tassa me evaṃ cittaṃ paṇidhāya daḷhavīriyādhiṭṭhānaṃ katvā vipassanānuyogavasena viharato. <bold>Passa vīriyaparakkama</bold>nti vidhinā īrayitabbato ‘‘vīriyaṃ’’ paraṃ ṭhānaṃ akkamanato ‘‘parakkamo’’ti ca laddhanāmaṃ ussoḷhībhūtaṃ vāyāmaṃ passa jānāhi. Yassa panānubhāvena mayā <bold>tisso vijjā anuppattā, kataṃ buddhassa sāsana</bold>nti vuttatthameva.</paragraph>
    <centered line="59">Paccayattheragāthāvaṇṇanā niṭṭhitā.</centered>
    <subhead line="60">3. Bākulattheragāthāvaṇṇanā</subhead>
    <paragraph line="61"><bold>Yo</bold><pageBreak edition="Vipassana Research Institut" number="1.0374" /><bold>pubbe karaṇīyānī</bold>ti āyasmato bākulattherassa gāthā. Kā uppatti? Ayampi kira atīte ito kappasatasahassādhikassa asaṅkhyeyyassa matthake anomadassissa bhagavato uppattito puretarameva brāhmaṇakule nibbattitvā vayappatto tayo vede uggahetvā tattha sāraṃ apassanto ‘‘samparāyikatthaṃ gavesissāmī’’ti isipabbajjaṃ pabbajitvā pabbatapāde viharanto pañcābhiññāaṭṭhasamāpattilābhī hutvā viharanto buddhuppādaṃ sutvā satthu santikaṃ gantvā dhammaṃ sutvā saraṇesu <pageBreak edition="Myanmar" number="1.0440" /> patiṭṭhito satthu udarābādhe uppanne araññato bhesajjāni āharitvā taṃ vūpasametvā tattha puññaṃ ārogyatthāya pariṇāmetvā tato cuto brahmaloke nibbattitvā ekaṃ asaṅkhyeyyaṃ devamanussesu saṃsaranto padumuttarabuddhakāle haṃsavatīnagare kulagehe nibbatto satthāraṃ ekaṃ bhikkhuṃ appābādhānaṃ aggaṭṭhāne ṭhapentaṃ disvā sayaṃ taṃ ṭhānantaraṃ ākaṅkhanto paṇidhānaṃ katvā yāvajīvaṃ kusalaṃ upacinitvā sugatīsuyeva saṃsaranto vipassissa bhagavato nibbattito puretarameva bandhumatīnagare brāhmaṇakule nibbatto purimanayeneva isipabbajjaṃ pabbajitvā jhānābhiññālābhī hutvā pabbatapāde vasanto buddhuppādaṃ sutvā satthu santikaṃ gantvā dhammaṃ sutvā saraṇesu <pageBreak edition="Pali Text Society" number="2.0088" /> patiṭṭhito bhikkhūnaṃ tiṇapupphakaroge uppanne taṃ vūpasametvā tattha yāvatāyukaṃ ṭhatvā tato cuto brahmaloke nibbattitvā ekanavutikappe devamanussesu saṃsaranto kassapassa bhagavato kāle bārāṇasiyaṃ kulagehe nibbattitvā gharāvāsaṃ vasanto ekaṃ jiṇṇaṃ vinassamānaṃ mahāvihāraṃ disvā tattha uposathāgārādikaṃ sabbaṃ āvasathaṃ kāretvā tattha bhikkhusaṅghassa sabbaṃ bhesajjaṃ paṭiyādetvā yāvajīvaṃ kusalaṃ katvā ekaṃ buddhantaraṃ devamanussesu saṃsaranto amhākaṃ bhagavato uppattito puretarameva kosambiyaṃ seṭṭhigehe nibbatti. So arogabhāvāya mahāyamunāya nhāpiyamāno dhātiyā hatthato macchena gilito macche kevaṭṭahatthagate bārāṇasiseṭṭhibhariyāya vikkiṇitvā gahite phāliyamānepi puññabalena arogoyeva hutvā tāya puttoti gahetvā posiyamāno taṃ pavattiṃ sutvā janakehi mātāpitūhi ‘‘ayaṃ amhākaṃ putto, detha no putta’’nti anuyoge kate raññā ‘‘ubhayesampi sādhāraṇo hotū’’ti dvinnaṃ kulānaṃ dāyādabhāvena vinicchayaṃ katvā ṭhapitattā <bold>bākulo</bold>ti laddhanāmo vayappatto hutvā mahatiṃ sampattiṃ anubhavanto āsītiko hutvā satthu santike dhammaṃ sutvā paṭiladdhasaddho pabbajitvā sattāhameva puthujjano ahosi, aṭṭhame aruṇe saha paṭisambhidāhi arahattaṃ pāpuṇi. Tena vuttaṃ <bold>apadāne</bold> (apa. thera 1.40.386-411) –</paragraph>
    <gatha1 line="62">‘‘Himavantassāvidūre <pageBreak edition="Myanmar" number="1.0441" /><pageBreak edition="Vipassana Research Institut" number="1.0375" />, sobhito nāma pabbato;</gatha1>
    <gathalast line="63">Assamo sukato mayhaṃ, sakasissehi māpito.</gathalast>
    <gatha1 line="64">‘‘Maṇḍapā ca bahū tattha, pupphitā sindhuvārakā;</gatha1>
    <gathalast line="65">Kapitthā ca bahū tattha, pupphitā jīvajīvakā.</gathalast>
    <gatha1 line="66">‘‘Nigguṇḍiyo bahū tattha, badarāmalakāni ca;</gatha1>
    <gathalast line="67">Phārusakā alābū ca, puṇḍarīkā ca pupphitā.</gathalast>
    <gatha1 line="68">‘‘Āḷakā beluvā tattha, kadalī mātuluṅgakā;</gatha1>
    <gathalast line="69">Mahānāmā bahū tattha, ajjunā ca piyaṅgukā.</gathalast>
    <gatha1 line="70">‘‘Kosambā saḷalā nimbā, nigrodhā ca kapitthanā;</gatha1>
    <gathalast line="71">Ediso assamo mayhaṃ, sasissohaṃ tahiṃ vasiṃ.</gathalast>
    <gatha1 line="72">‘‘Anomadassī bhagavā, sayambhū lokanāyako;</gatha1>
    <gathalast line="73">Gavesaṃ paṭisallānaṃ, mamassamamupāgami.</gathalast>
    <gatha1 line="74">‘‘Upetamhi mahāvīre, anomadassimahāyase;</gatha1>
    <gathalast line="75">Khaṇena lokanāthassa, vātābādho samuṭṭhahi.</gathalast>
    <gatha1 line="76">‘‘Vicaranto araññamhi, addasaṃ lokanāyakaṃ;</gatha1>
    <gathalast line="77">Upagantvāna sambuddhaṃ, cakkhumantaṃ mahāyasaṃ.</gathalast>
    <gatha1 line="78">‘‘Iriyañcāpi disvāna, upalakkhesahaṃ tadā;</gatha1>
    <gathalast line="79">Asaṃsayañhi buddhassa, byādhi no udapajjatha.</gathalast>
    <gatha1 line="80">‘‘Khippaṃ assamamāgañchiṃ, mama sissāna santike;</gatha1>
    <gathalast line="81">Bhesajjaṃ kattukāmohaṃ, sisse āmantayiṃ tadā.</gathalast>
    <gatha1 line="82">‘‘Paṭissuṇitvāna me vākyaṃ, sissā sabbe sagāravā;</gatha1>
    <gathalast line="83">Ekajjhaṃ sannipatiṃsu, satthugāravatā mama.</gathalast>
    <gatha1 line="84">‘‘Khippaṃ pabbatamāruyha, sabbosadhamahāsahaṃ;</gatha1>
    <gathalast line="85">Pānīyayogaṃ katvāna, buddhaseṭṭhassadāsahaṃ.</gathalast>
    <gatha1 line="86">‘‘Paribhutte mahāvīre, sabbaññulokanāyake;</gatha1>
    <gathalast line="87">Khippaṃ vāto vūpasami, sugatassa mahesino.</gathalast>
    <gatha1 line="88">‘‘Passaddhaṃ <pageBreak edition="Myanmar" number="1.0442" /> darathaṃ disvā, anomadassī mahāyaso;</gatha1>
    <gathalast line="89">Sakāsane nisīditvā, imā gāthā abhāsatha.</gathalast>
    <gatha1 line="90">‘‘Yo me pādāsi bhesajjaṃ, byādhiñca samayī mama;</gatha1>
    <gathalast line="91">Tamahaṃ kittayissāmi, suṇātha mama bhāsato.</gathalast>
    <gatha1 line="92">‘‘Kappasatasahassāni, devaloke ramissati;</gatha1>
    <gathalast line="93">Vādite tūriye tattha, modissati sadā ayaṃ.</gathalast>
    <gatha1 line="94">‘‘Manussalokamāgantvā <pageBreak edition="Vipassana Research Institut" number="1.0376" />, sukkamūlena codito;</gatha1>
    <gathalast line="95">Sahassakkhattuṃ rājā ca, cakkavattī bhavissati.</gathalast>
    <gatha1 line="96">‘‘Pañcapaññāsakappamhi, anomo nāma khattiyo;</gatha1>
    <gathalast line="97">Cāturanto vijitāvī, jambumaṇḍassa issaro.</gathalast>
    <gatha1 line="98">‘‘Sattaratanasampanno, cakkavattī mahabbalo;</gatha1>
    <gathalast line="99">Tāvatiṃsepi khobhetvā, issaraṃ kārayissati.</gathalast>
    <gatha1 line="100">‘‘Devabhūto manusso vā, appābādho bhavissati;</gatha1>
    <gathalast line="101">Pariggahaṃ vivajjetvā, byādhiṃ loke tarissati.</gathalast>
    <gatha1 line="102">‘‘Aparimeyye ito kappe, okkākakulasambhavo;</gatha1>
    <gathalast line="103">Gotamo nāma gottena, satthā loke bhavissati.</gathalast>
    <gatha1 line="104">‘‘Tassa dhammesu dāyādo, oraso dhammanimmito;</gatha1>
    <gathalast line="105">Sabbāsave pariññāya, nibbāyissatināsavo.</gathalast>
    <gatha1 line="106">‘‘Kilese jhāpayitvāna, taṇhāsotaṃ tarissati;</gatha1>
    <gathalast line="107">Bākulo nāma nāmena, hessati satthu sāvako.</gathalast>
    <gatha1 line="108">‘‘Idaṃ sabbaṃ abhiññāya, gotamo sakyapuṅgavo;</gatha1>
    <gathalast line="109">Bhikkhusaṅghe nisīditvā, etadagge ṭhapessati.</gathalast>
    <gatha1 line="110">‘‘Anomadassī bhagavā, sayambhū lokanāyako;</gatha1>
    <gathalast line="111">Vivekānuvilokento, mamassamamupāgami.</gathalast>
    <gatha1 line="112">‘‘Upāgataṃ mahāvīraṃ, sabbaññuṃ lokanāyakaṃ;</gatha1>
    <gathalast line="113">Sabbosadhena tappesiṃ, pasanno sehi pāṇibhi.</gathalast>
    <gatha1 line="114">‘‘Tassa <pageBreak edition="Myanmar" number="1.0443" /> me sukataṃ kammaṃ, sukhette bījasampadā;</gatha1>
    <gathalast line="115">Khepetuṃ neva sakkomi, tadā hi sukataṃ mama.</gathalast>
    <gatha1 line="116">‘‘Lābhā mama suladdhaṃ me, yohaṃ addakkhi nāyakaṃ;</gatha1>
    <gathalast line="117">Tena kammāvasesena, pattomhi acalaṃ padaṃ.</gathalast>
    <gatha1 line="118">‘‘Sabbametaṃ abhiññāya, gotamo sakyapuṅgavo;</gatha1>
    <gathalast line="119">Bhikkhusaṅghe nisīditvā, etadagge ṭhapesi maṃ.</gathalast>
    <gatha1 line="120">‘‘Aparimeyye ito kappe, yaṃ kammamakariṃ tadā;</gatha1>
    <gathalast line="121">Duggatiṃ nābhijānāmi, bhesajjassa idaṃ phalaṃ.</gathalast>
    <gatha1 line="122">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="123">Arahattaṃ pana patvā ekadivasaṃ satthārā attano sāvake paṭipāṭiyā ṭhānantare ṭhapentena appābādhānaṃ <pageBreak edition="Vipassana Research Institut" number="1.0377" /> aggaṭṭhāne ṭhapito so parinibbānasamaye saṅghamajjhe bhikkhūnaṃ ovādamukhena aññaṃ byākaronto –</paragraph>
    <hangnum line="124" number="225"></hangnum>
    <gatha1 line="125"> ‘‘Yo pubbe karaṇīyāni, pacchā so kātumicchati;</gatha1>
    <gathalast line="126">Sukhā so dhaṃsate ṭhānā, pacchā ca manutappati.</gathalast>
    <hangnum line="127" number="226"></hangnum>
    <gatha1 line="128"> ‘‘Yañhi kayirā tañhi vade, yaṃ na kayirā na taṃ vade;</gatha1>
    <gathalast line="129">Akarontaṃ bhāsamānaṃ, parijānanti paṇḍitā.</gathalast>
    <hangnum line="130" number="227"></hangnum>
    <gatha1 line="131"> ‘‘Susukhaṃ vata nibbānaṃ, sammāsambuddhadesitaṃ;</gatha1>
    <gathalast line="132">Asokaṃ virajaṃ khemaṃ, yattha dukkhaṃ nirujjhatī’’ti. – gāthāttayamabhāsi;</gathalast>
    <paragraph line="133">Tattha <pageBreak edition="Pali Text Society" number="2.0089" /><bold>yo pubbe karaṇīyāni, pacchā so kātumicchatī</bold>ti yo puggalo pubbe puretaraṃ jarārogādīhi anabhibhūtakāleyeva kātabbāni attano hitasukhāvahāni kammāni pamādavasena akatvā pacchā so kātabbakālaṃ atikkamitvā kātuṃ icchati. <bold>So</bold>ti ca nipātamattaṃ. Tadā pana jarārogādīhi abhibhūtattā kātuṃ na sakkoti, asakkonto ca <bold>sukhā so dhaṃsate ṭhānā, pacchā ca manutappatī</bold>ti so puggalo sukhā <pageBreak edition="Myanmar" number="1.0444" /> ṭhānā saggato nibbānato ca tadupāyassa anuppāditattā parihāyanto ‘‘akataṃ me kalyāṇa’’ntiādinā (ma. ni. 3.248; netti. 120) pacchā ca anutappati vippaṭisāraṃ āpajjati. <bold>Ma</bold>-kāro padasandhikaro. Ahaṃ pana karaṇīyaṃ katvā eva tumhe evaṃ vadāmīti dassento <bold>‘‘yañhi kayirā’’</bold>ti dutiyaṃ gāthamāha.</paragraph>
    <paragraph line="134">Tattha <bold>parijānantī</bold>ti ‘‘ettako aya’’nti paricchijja jānanti na bahuṃ maññantīti attho. Sammāpaṭipattivasena hi yathāvādī tathākārī eva sobhati, na tato aññathā. Karaṇīyapariyāyena sādhāraṇato vuttamatthaṃ idāni sarūpato dassetuṃ <bold>‘‘susukhaṃ vatā’’</bold>tiādinā tatiyaṃ gāthamāha. Tassattho – sammā sāmaṃ sabbadhammānaṃ buddhattā <bold>sammāsambuddhena</bold> bhagavatā <bold>desitaṃ</bold> sabbaso sokahetūnaṃ abhāvato <bold>asokaṃ</bold> vigatarāgādirajattā <bold>virajaṃ</bold> catūhi yogehi anupaddutattā <bold>khemaṃ</bold> nibbānaṃ suṭṭhu <bold>sukhaṃ vata,</bold> kasmā? <bold>Yattha</bold> yasmiṃ nibbāne sakalaṃ <bold>vaṭṭadukkhaṃ nirujjhati</bold> accantameva vūpasamatīti.</paragraph>
    <centered line="135">Bākulattheragāthāvaṇṇanā niṭṭhitā.</centered>
    <subhead line="136">4. Dhaniyattheragāthāvaṇṇanā</subhead>
    <paragraph line="137"><bold>Sukhañce</bold><pageBreak edition="Vipassana Research Institut" number="1.0378" /><bold>jīvituṃ icche</bold>ti āyasmato dhaniyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso naḷamālāya pūjaṃ akāsi. So tena puññakammena devamanussesu saṃsaranto imasmiṃ buddhuppāde rājagahe kumbhakārakule nibbattitvā <bold>dhaniyo</bold>ti laddhanāmo vayappatto kumbhakārakammena jīvati. Tena ca samayena satthā dhaniyassa kumbhakārassa sālāyaṃ nisīditvā pukkusātissa kulaputtassa <bold>chadhātuvibhaṅgasuttaṃ</bold> (ma. ni. 3.342 ādayo) desesi. So taṃ sutvā katakicco ahosi. Dhaniyo tassa parinibbutabhāvaṃ sutvā ‘‘niyyānikaṃ vata buddhasāsanaṃ, yattha ekarattiparicayenāpi vaṭṭadukkhato muñcituṃ sakkā’’ti paṭiladdhasaddho pabbajitvā <pageBreak edition="Pali Text Society" number="2.0090" /> kuṭimaṇḍanānuyutto <pageBreak edition="Myanmar" number="1.0445" /> viharanto kuṭikaraṇaṃ paṭicca bhagavatā garahito saṅghike senāsane vasanto vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.48.1-7) –</paragraph>
    <gatha1 line="138">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha1>
    <gathalast line="139">Vipinaggena gacchantaṃ, addasaṃ lokanāyakaṃ.</gathalast>
    <gatha1 line="140">‘‘Naḷamālaṃ gahetvāna, nikkhamanto ca tāvade;</gatha1>
    <gathalast line="141">Tatthaddasāsiṃ sambuddhaṃ, oghatiṇṇamanāsavaṃ.</gathalast>
    <gatha1 line="142">‘‘Pasannacitto sumano, naḷamālamapūjayiṃ;</gatha1>
    <gathalast line="143">Dakkhiṇeyyaṃ mahāvīraṃ, sabbalokānukampakaṃ.</gathalast>
    <gatha1 line="144">‘‘Ekatiṃse ito kappe, yaṃ mālamabhiropayiṃ;</gatha1>
    <gathalast line="145">Duggatiṃ nābhijānāmi, buddhapūjāyidaṃ phalaṃ.</gathalast>
    <gatha1 line="146">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="147">Arahattaṃ pana patvā ye bhikkhū dhutaṅgasamādhānena attānaṃ ukkaṃsetvā saṅghabhattādiṃ sādiyante aññe bhikkhū avajānanti, tesaṃ ovādadānamukhena aññaṃ byākaronto –</paragraph>
    <hangnum line="148" number="228"></hangnum>
    <gatha1 line="149"> ‘‘Sukhañce jīvituṃ icche, sāmaññasmiṃ apekkhavā;</gatha1>
    <gathalast line="150">Saṅghikaṃ nātimaññeyya, cīvaraṃ pānabhojanaṃ.</gathalast>
    <hangnum line="151" number="229"></hangnum>
    <gatha1 line="152"> Sukhañce <pageBreak edition="Vipassana Research Institut" number="1.0379" /> jīvituṃ icche, sāmaññasmiṃ apekkhavā;</gatha1>
    <gathalast line="153">Ahi mūsikasobbhaṃva, sevetha sayanāsanaṃ.</gathalast>
    <hangnum line="154" number="230"></hangnum>
    <gatha1 line="155"> Sukhañce jīvituṃ icche, sāmaññasmiṃ apekkhavā;</gatha1>
    <gathalast line="156">Itarītarena tusseyya, ekadhammañca bhāvaye’’ti. – tisso gāthā abhāsi;</gathalast>
    <paragraph line="157">Tattha <bold>sukhañce jīvituṃ icche, sāmaññasmiṃ apekkhavā</bold>ti sāmaññasmiṃ samaṇabhāve apekkhavā sikkhāya tibbagāravo hutvā sukhaṃ jīvituṃ iccheyya ce, anesanaṃ pahāya sāmaññasukhena sace jīvitukāmoti attho <pageBreak edition="Myanmar" number="1.0446" />. <bold>Saṅghikaṃ nātimaññeyya, cīvaraṃ pānabhojana</bold>nti saṅghato ābhataṃ cīvaraṃ āhāraṃ na avamaññeyya, saṅghassa uppajjanakalābho nāma parisuddhuppādo hotīti taṃ paribhuñjantassa ājīvapārisuddhisambhavena sāmaññasukhaṃ hatthagatamevāti adhippāyo. <bold>Ahi mūsikasobbhaṃvā</bold>ti ahi viya mūsikāya khatabilaṃ <bold>sevetha</bold> seveyya senāsanaṃ. Yathā nāma sappo sayamattano āsayaṃ akatvā mūsikāya aññena vā kate āsaye vasitvā yena kāmaṃ pakkamati, evamevaṃ bhikkhu sayaṃ senāsanakaraṇā saṃkilesaṃ anāpajjitvā yattha katthaci vasitvā pakkameyyāti attho.</paragraph>
    <paragraph line="158">Idāni vutte avutte ca paccaye yathālābhasantoseneva sāmaññasukhaṃ hoti, na aññathāti dassento āha <bold>‘‘itarītarena tusseyyā’’</bold>ti, yena kenaci hīnena vā paṇītena vā yathāladdhena paccayena santosaṃ āpajjeyyāti attho. <bold>Ekadhamma</bold>nti appamādabhāvaṃ, tañhi anuyuñjantassa anavajjaṃ sabbaṃ lokiyasukhaṃ lokuttarasukhañca hatthagatameva hoti. Tenāha bhagavā – ‘‘appamatto hi jhāyanto, pappoti vipulaṃ sukha’’nti (ma. ni. 2.352; dha. pa. 27).</paragraph>
    <centered line="159">Dhaniyattheragāthāvaṇṇanā niṭṭhitā.</centered>
    <subhead line="160">5. Mātaṅgaputtattheragāthāvaṇṇanā</subhead>
    <paragraph line="161"><bold>Atisīta</bold>nti <pageBreak edition="Pali Text Society" number="2.0091" /> āyasmato mātaṅgaputtattherassa gāthā. Kā uppatti? Ayaṃ kira padumuttarassa bhagavato kāle himavantasamīpe mahato jātassarassa heṭṭhā mahati nāgabhavane mahānubhāvo nāgarājā hutvā nibbatto ekadivasaṃ nāgabhavanato nikkhamitvā vicaranto satthāraṃ ākāsena gacchantaṃ disvā pasannamānaso attano sīsamaṇinā pūjaṃ akāsi. So tena puññakammena devamanussesu saṃsaranto imasmiṃ buddhuppāde kosalaraṭṭhe mātaṅgassa nāma kuṭumbikassa putto <pageBreak edition="Vipassana Research Institut" number="1.0380" /> hutvā nibbatto <pageBreak edition="Myanmar" number="1.0447" /><bold>mātaṅgaputto</bold>tveva paññāyittha. So viññutaṃ patto alasajātiko hutvā kiñci kammaṃ akaronto ñātakehi aññehi ca garahito ‘‘sukhajīvino ime samaṇā sakyaputtiyā’’ti sukhajīvitaṃ ākaṅkhanto bhikkhūhi kataparicayo hutvā satthāraṃ upasaṅkamitvā dhammaṃ sutvā paṭiladdhasaddho pabbajitvā aññe bhikkhū iddhimante disvā iddhibalaṃ patthetvā satthu santike kammaṭṭhānaṃ gahetvā bhāvanaṃ anuyuñjanto chaḷabhiñño ahosi. Tena vuttaṃ <bold>apadāne</bold> (apa. thera 2.48.8-29) –</paragraph>
    <gatha1 line="162">‘‘Padumuttaro nāma jino, sabbadhammāna pāragū;</gatha1>
    <gathalast line="163">Vivekakāmo sambuddho, gacchate anilañjase.</gathalast>
    <gatha1 line="164">‘‘Avidūre himavantassa, mahājātassaro ahu;</gatha1>
    <gathalast line="165">Tattha me bhavanaṃ āsi, puññakammena saṃyutaṃ.</gathalast>
    <gatha1 line="166">‘‘Bhavanā abhinikkhamma, addasaṃ lokanāyakaṃ;</gatha1>
    <gathalast line="167">Indīvaraṃva jalitaṃ, ādittaṃva hutāsanaṃ.</gathalast>
    <gatha1 line="168">‘‘Vicinaṃ naddasaṃ pupphaṃ, pūjayissanti nāyakaṃ;</gatha1>
    <gathalast line="169">Sakaṃ cittaṃ pasādetvā, avandiṃ satthuno ahaṃ.</gathalast>
    <gatha1 line="170">‘‘Mama sīse maṇiṃ gayha, pūjayiṃ lokanāyakaṃ;</gatha1>
    <gathalast line="171">Imāya maṇipūjāya, vipāko hotu bhaddako.</gathalast>
    <gatha1 line="172">‘‘Padumuttaro lokavidū, āhutīnaṃ paṭiggaho;</gatha1>
    <gathalast line="173">Antalikkhe ṭhito satthā, imaṃ gāthaṃ abhāsatha.</gathalast>
    <gatha1 line="174">‘‘So te ijjhatu saṅkappo, labhassu vipulaṃ sukhaṃ;</gatha1>
    <gathalast line="175">Imāya maṇipūjāya, anubhohi mahāyasaṃ.</gathalast>
    <gatha1 line="176">‘‘Idaṃ vatvāna bhagavā, jalajuttamanāmako;</gatha1>
    <gathalast line="177">Agamāsi buddhaseṭṭho, yattha cittaṃ paṇīhitaṃ.</gathalast>
    <gatha1 line="178">‘‘Saṭṭhikappāni devindo, devarajjamakārayiṃ;</gatha1>
    <gathalast line="179">Anekasatakkhattuñca, cakkavattī ahosahaṃ.</gathalast>
    <gatha1 line="180">‘‘Pubbakammaṃ sarantassa, devabhūtassa me sato;</gatha1>
    <gathalast line="181">Maṇi nibbattate mayhaṃ, ālokakaraṇo mamaṃ.</gathalast>
    <gatha1 line="182">‘‘Chaḷasītisahassāni <pageBreak edition="Myanmar" number="1.0448" />, nāriyo me pariggahā;</gatha1>
    <gathalast line="183">Vicittavatthābharaṇā, āmukkamaṇikuṇḍalā.</gathalast>
    <gatha1 line="184">‘‘Aḷārapamhā hasulā, susaññā tanumajjhimā;</gatha1>
    <gathalast line="185">Parivārenti maṃ niccaṃ, maṇipūjāyidaṃ phalaṃ.</gathalast>
    <gatha1 line="186">‘‘Soṇṇamayā <pageBreak edition="Vipassana Research Institut" number="1.0381" /> maṇimayā, lohitaṅkamayā tathā;</gatha1>
    <gathalast line="187">Bhaṇḍā me sukatā honti, yadicchasi piḷandhanā.</gathalast>
    <gatha1 line="188">‘‘Kūṭāgārā gahā rammā, sayanañca mahārahaṃ;</gatha1>
    <gathalast line="189">Mama saṅkappamaññāya, nibbattanti yadicchakaṃ.</gathalast>
    <gatha1 line="190">‘‘Lābhā tesaṃ suladdhañca, ye labhanti upassutiṃ;</gatha1>
    <gathalast line="191">Puññakkhettaṃ manussānaṃ, osadhaṃ sabbapāṇinaṃ.</gathalast>
    <gatha1 line="192">‘‘Mayhampi sukataṃ kammaṃ, yohaṃ adakkhi nāyakaṃ;</gatha1>
    <gathalast line="193">Vinipātā pamuttomhi, pattomhi acalaṃ padaṃ.</gathalast>
    <gatha1 line="194">‘‘Yaṃ yaṃ yonūpapajjāmi, devattaṃ atha mānusaṃ;</gatha1>
    <gathalast line="195">Divasañceva rattiñca, āloko hoti me sadā.</gathalast>
    <gatha1 line="196">‘‘Tāyeva maṇipūjāya, anubhotvāna sampadā;</gatha1>
    <gathalast line="197">Ñāṇāloko mayā diṭṭho, pattomhi acalaṃ padaṃ.</gathalast>
    <gatha1 line="198">‘‘Satasahassito kappe, yaṃ maṇiṃ abhipūjayiṃ;</gatha1>
    <gathalast line="199">Duggatiṃ nābhijānāmi, maṇipūjāyidaṃ phalaṃ.</gathalast>
    <gatha1 line="200">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="201">Chaḷabhiñño pana hutvā puggalādhiṭṭhānavasena kosajjaṃ garahanto attano ca vīriyārambhaṃ kittento –</paragraph>
    <hangnum line="202" number="231"></hangnum>
    <gatha1 line="203"> ‘‘Atisītaṃ atiuṇhaṃ, atisāyamidaṃ ahu;</gatha1>
    <gathalast line="204">Iti vissaṭṭhakammante, khaṇā accenti māṇave.</gathalast>
    <hangnum line="205" number="232"></hangnum>
    <gatha1 line="206"> ‘‘Yo ca sītañca uṇhañca, tiṇā bhiyyo na maññati;</gatha1>
    <gathalast line="207">Karaṃ purisakiccāni, so sukhā na vihāyati.</gathalast>
    <hangnum line="208" number="233"></hangnum>
    <gatha1 line="209"> ‘‘Dabbaṃ <pageBreak edition="Myanmar" number="1.0449" /> kusaṃ poṭakilaṃ, usīraṃ muñjapabbajaṃ;</gatha1>
    <gathalast line="210">Urasā panudissāmi, vivekamanubrūhaya’’nti. – gāthāttayamāha;</gathalast>
    <paragraph line="211">Tattha <bold>atisīta</bold>nti himapātavaddalādinā ativiya sītaṃ, <bold>idaṃ ahū</bold>ti ānetvā sambandho. <bold>Atiuṇha</bold>nti dhammaparitāpādinā ativiya uṇhaṃ, ubhayenapi utuvasena kosajjavatthumāha. <bold>Atisāya</bold>nti divasassa pariṇatiyā atisāyaṃ, sāyaggahaṇeneva cettha pātopi saṅgayhati <pageBreak edition="Pali Text Society" number="1.0092" />, tadubhayena kālavasena kosajjavatthumāha. <bold>Itī</bold>ti iminā pakārena. Etena ‘‘idha, bhikkhave, bhikkhunā kammaṃ kattabbaṃ hotī’’tiādinā (a. ni. 8.80; dī. ni. 3.334) vuttaṃ kosajjavatthuṃ <pageBreak edition="Vipassana Research Institut" number="1.0382" /> saṅgaṇhāti. <bold>Vissaṭṭhakammante</bold>ti pariccattayogakammante. <bold>Khaṇā</bold>ti buddhuppādādayo brahmacariyavāsassa okāsā. <bold>Accentī</bold>ti atikkamanti. <bold>Māṇave</bold>ti satte. <bold>Tiṇā bhiyyo na maññatī</bold>ti tiṇato upari na maññati, tiṇaṃ viya maññati, sītuṇhāni abhibhavitvā attanā kattabbaṃ karoti. <bold>Kara</bold>nti karonto. <bold>Purisakiccānī</bold>ti vīrapurisena kattabbāni attahitaparahitāni. <bold>Sukhā</bold>ti sukhato, nibbānasukhatoti adhippāyo. Tatiyagāthāya attho heṭṭhā vuttoyeva.</paragraph>
    <centered line="212">Mātaṅgaputtattheragāthāvaṇṇanā niṭṭhitā.</centered>
    <subhead line="213">6. Khujjasobhitattheragāthāvaṇṇanā</subhead>
    <paragraph line="214"><bold>Ye cittakathī bahussutā</bold>ti āyasmato khujjasobhitattherassa gāthā. Kā uppatti? Ayaṃ kira padumuttarassa bhagavato kāle kulagehe nibbattitvā viññutaṃ patto ekadivasaṃ bhagavantaṃ mahatā bhikkhusaṅghena saddhiṃ gacchantaṃ disvā pasannamānaso dasahi gāthāhi abhitthavi. So tena puññakammena devamanussesu saṃsaranto imasmiṃ buddhuppāde pāṭaliputtanagare brāhmaṇakule nibbatti, ‘‘sobhito’’tissa nāmaṃ <pageBreak edition="Myanmar" number="1.0450" /> ahosi. Thokaṃ khujjadhātukatāya pana <bold>khujjasobhito</bold>tveva paññāyittha. So vayappatto satthari parinibbute ānandattherassa santike pabbajitvā chaḷabhiñño ahosi. Tena vuttaṃ <bold>apadāne</bold> (apa. thera 2.47.49-58) –</paragraph>
    <gatha1 line="215">‘‘Kakudhaṃ vilasantaṃva, devadevaṃ narāsabhaṃ;</gatha1>
    <gathalast line="216">Rathiyaṃ paṭipajjantaṃ, ko disvā na pasīdati.</gathalast>
    <gatha1 line="217">‘‘Tamandhakāraṃ nāsetvā, santāretvā bahuṃ janaṃ;</gatha1>
    <gathalast line="218">Ñāṇālokena jotantaṃ, ko disvā na pasīdati.</gathalast>
    <gatha1 line="219">‘‘Vasīsatasahassehi, nīyantaṃ lokanāyakaṃ;</gatha1>
    <gathalast line="220">Uddharantaṃ bahū satte, ko disvā na pasīdati.</gathalast>
    <gatha1 line="221">‘‘Āhanantaṃ dhammabheriṃ, maddantaṃ titthiye gaṇe;</gatha1>
    <gathalast line="222">Sīhanādaṃ vinadantaṃ, ko disvā na pasīdati.</gathalast>
    <gatha1 line="223">‘‘Yāvatā brahmalokato, āgantvāna sabrahmakā;</gatha1>
    <gathalast line="224">Pucchanti nipuṇe pañhe, ko disvā na pasīdati.</gathalast>
    <gatha1 line="225">‘‘Yassañjaliṃ karitvāna, āyācanti sadevakā;</gatha1>
    <gathalast line="226">Tena puññaṃ anubhonti, ko disvā na pasīdati.</gathalast>
    <gatha1 line="227">‘‘Sabbe <pageBreak edition="Vipassana Research Institut" number="1.0383" /> janā samāgantvā, sampavārenti cakkhumaṃ;</gatha1>
    <gathalast line="228">Na vikampati ajjhiṭṭho, ko disvā na pasīdati.</gathalast>
    <gatha1 line="229">‘‘Nagaraṃ pavisato yassa, ravanti bheriyo bahū;</gatha1>
    <gathalast line="230">Vinadanti gajā mattā, ko disvā na pasīdati.</gathalast>
    <gatha1 line="231">‘‘Vīthiyā gacchato yassa, sabbābhā jotate sadā;</gatha1>
    <gathalast line="232">Abbhunnatā samā honti, ko disvā na pasīdati.</gathalast>
    <gatha1 line="233">‘‘Byāharantassa buddhassa, cakkavāḷampi suyyati;</gatha1>
    <gathalast line="234">Sabbe satte viññāpeti, ko disvā na pasīdati.</gathalast>
    <gatha1 line="235">‘‘Satasahassito kappe, yaṃ buddhamabhikittayiṃ;</gatha1>
    <gathalast line="236">Duggatiṃ nābhijānāmi, kittanāya idaṃ phalaṃ.</gathalast>
    <gatha1 line="237">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="238">Chaḷabhiñño <pageBreak edition="Myanmar" number="1.0451" /> pana hutvā paṭhamamahāsaṅgītikāle rājagahe sattapaṇṇiguhāyaṃ sannipatitena saṅghena ‘‘āyasmantaṃ ānandaṃ āmantehī’’ti āṇatto pathaviyaṃ nimujjitvā therassa purato uṭṭhahitvā saṅghassa sāsanaṃ ārocetvā sayaṃ puretaraṃ ākāsena gantvā sattapaṇṇiguhādvāraṃ sampāpuṇi. Tena ca samayena mārassa mārakāyikānañca paṭisedhanatthaṃ devasaṅghena pesitā aññatarā devatā sattapaṇṇiguhādvāre ṭhitā hoti, tassā khujjasobhito thero attano āgamanaṃ kathento –</paragraph>
    <hangnum line="239" number="234"></hangnum>
    <gatha1 line="240"> ‘‘Ye <pageBreak edition="Pali Text Society" number="2.0093" /> cittakathī bahussutā, samaṇā pāṭaliputtavāsino;</gatha1>
    <gathalast line="241">Tesaññataroyamāyuvā, dvāre tiṭṭhati khujjasobhito’’ti. – paṭhamaṃ gāthamāha;</gathalast>
    <paragraph line="242">Tattha <bold>cittakathī</bold>ti vicittadhammakathikā, saṅkhipanaṃ, vitthāraṇaṃ gambhīrakaraṇaṃ uttānīkaraṇaṃ kaṅkhāvinodanaṃ dhammapatiṭṭhāpananti evamādīhi nānānayehi paresaṃ ajjhāsayānurūpaṃ dhammassa kathanasīlāti attho. <bold>Bahussutā</bold>ti pariyattipaṭivedhabāhusaccapāripūriyā bahussutā. Sabbaso samitapāpatāya <bold>samaṇā. Pāṭaliputtavāsino, tesaññataro</bold>ti pāṭaliputtanagaravāsitāya pāṭaliputtavāsino, tesaṃ aññataro, <bold>ayaṃ āyuvā</bold> dīghāyu āyasmā. <bold>Dvāre tiṭṭhatī</bold>ti sattapaṇṇiguhāya dvāre tiṭṭhati, saṅghassa anumatiyā pavisitunti attho. Taṃ sutvā sā devatā therassa āgamanaṃ saṅghassa nivedentī –</paragraph>
    <hangnum line="243" number="235"></hangnum>
    <gatha1 line="244"> ‘‘Ye <pageBreak edition="Vipassana Research Institut" number="1.0384" /> cittakathī…pe… dvāre tiṭṭhati māluterito’’ti. – dutiyaṃ gāthamāha;</gatha1>
    <paragraph line="245">Tattha <bold>māluterito</bold>ti iddhicittajanitena vāyunā erito, iddhibalena āgatoti attho.</paragraph>
    <paragraph line="246">Evaṃ <pageBreak edition="Myanmar" number="1.0452" /> tāya devatāya niveditena saṅghena katokāso thero saṅghassa santikaṃ gacchanto –</paragraph>
    <hangnum line="247" number="236"></hangnum>
    <gatha1 line="248"> ‘‘Suyuddhena suyiṭṭhena, saṅgāmavijayena ca;</gatha1>
    <gathalast line="249">Brahmacariyānuciṇṇena, evāyaṃ sukhamedhatī’’ti. –</gathalast>
    <unindented line="250">Imāya tatiyagāthāya aññaṃ byākāsi.</unindented>
    <paragraph line="251">Tattha <bold>suyuddhenā</bold>ti pubbabhāge tadaṅgavikkhambhanappahānavasena kilesehi suṭṭhu yujjhanena. <bold>Suyiṭṭhenā</bold>ti antarantarā kalyāṇamittehi dinnasappāyadhammadānena. <bold>Saṅgāmavijayena cā</bold>ti samucchedappahānavasena sabbaso kilesābhisaṅkhāranimmathanena laddhasaṅgāmavijayena ca. <bold>Brahmacariyānuciṇṇenā</bold>ti anuciṇṇena aggamaggabrahmacariyena. <bold>Evāyaṃ sukhamedhatī</bold>ti evaṃ vuttappakārena ayaṃ khujjasobhito nibbānasukhaṃ phalasamāpattisukhañca edhati, anubhavatīti attho.</paragraph>
    <centered line="252">Khujjasobhitattheragāthāvaṇṇanā niṭṭhitā.</centered>
    <subhead line="253">7. Vāraṇattheragāthāvaṇṇanā</subhead>
    <paragraph line="254"><bold>Yodha koci manussesū</bold>ti āyasmato vāraṇattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto ito dvānavute kappe tissassa bhagavato uppattito puretarameva <pageBreak edition="Pali Text Society" number="2.0094" /> brāhmaṇakule nibbattitvā brāhmaṇānaṃ vijjāsippesu pāragū hutvā isipabbajjaṃ pabbajitvā catupaṇṇāsasahassānaṃ antevāsikānaṃ mante vācento vasati. Tena ca samayena tissassa bhagavato bodhisattabhūtassa tusitā kāyā cavitvā carimabhave mātukucchiṃ okkamanena mahāpathavikampo ahosi. Taṃ disvā mahājano bhīto saṃviggo naṃ isiṃ upasaṅkamitvā pathavikampanakāraṇaṃ pucchi. So ‘‘mahābodhisatto mātukucchiṃ okkami, tenāyaṃ pathavikampo, tasmā mā bhāyathā’’ti buddhuppādassa pubbanimittabhāvaṃ kathetvā samassāsesi, buddhārammaṇañca pītiṃ paṭivedesi. So tena puññakammena devamanussesu <pageBreak edition="Myanmar" number="1.0453" /> saṃsaranto imasmiṃ <pageBreak edition="Vipassana Research Institut" number="1.0385" /> buddhuppāde kosalaraṭṭhe brāhmaṇakule nibbattitvā <bold>vāraṇo</bold>ti laddhanāmo vayappatto aññatarassa āraññakassa therassa santike dhammaṃ sutvā laddhappasādo pabbajitvā samaṇadhammaṃ karoti. So ekadivasaṃ buddhupaṭṭhānaṃ gacchanto antarāmagge ahinakule aññamaññaṃ kalahaṃ katvā kālaṅkate disvā ‘‘ime sattā aññamaññavirodhena jīvitakkhayaṃ pattā’’ti saṃviggamānaso hutvā bhagavato santikaṃ gato, tassa bhagavā cittācāraṃ ñatvā tadanurūpameva ovādaṃ dento –</paragraph>
    <hangnum line="255" number="237"></hangnum>
    <gatha1 line="256"> ‘‘Yodha koci manussesu, parapāṇāni hiṃsati;</gatha1>
    <gathalast line="257">Asmā lokā paramhā ca, ubhayā dhaṃsate naro.</gathalast>
    <hangnum line="258" number="238"></hangnum>
    <gatha1 line="259"> ‘‘Yo ca mettena cittena, sabbapāṇānukampati;</gatha1>
    <gathalast line="260">Bahuñhi so pasavati, puññaṃ tādisako naro.</gathalast>
    <hangnum line="261" number="239"></hangnum>
    <gatha1 line="262"> ‘‘Subhāsitassa sikkhetha, samaṇūpāsanassa ca;</gatha1>
    <gathalast line="263">Ekāsanassa ca raho, cittavūpasamassā cā’’ti. – tisso gāthā abhāsi;</gathalast>
    <paragraph line="264">Tattha <bold>yodha koci manussesū</bold>ti idha manussesu yo koci khattiyo vā brāhmaṇo vā vesso vā suddo vā gahaṭṭho vā pabbajito vā. Manussaggahaṇañcettha ukkaṭṭhasattanidassananti daṭṭhabbaṃ. <bold>Parapāṇāni hiṃsatī</bold>ti parasatte māreti vibādhati ca. <bold>Asmā lokā</bold>ti idha lokato. <bold>Paramhā</bold>ti paralokato. <bold>Ubhayā dhaṃsate</bold>ti ubhayato dhaṃsati, ubhayalokapariyāpannahitasukhato parihāyatīti attho. <bold>Naro</bold>ti satto.</paragraph>
    <paragraph line="265">Evaṃ parapīḷālakkhaṇaṃ pāpadhammaṃ dassetvā idāni parapīḷānivattilakkhaṇaṃ kusalaṃ dhammaṃ dassento <bold>‘‘yo ca mettenā’’</bold>tiādinā dutiyaṃ gāthamāha. Tattha <bold>mettena cittenā</bold>ti mettāsampayuttena cittena appanāpattena itarītarena vā. <bold>Sabbapāṇānukampatī</bold>ti sabbe pāṇe attano orasaputte viya mettāyati. <bold>Bahuñhi so pasavati, puññaṃ tādisako naro</bold>ti <pageBreak edition="Pali Text Society" number="2.0095" /> so tathārūpo mettāvihārī puggalo bahuṃ mahantaṃ anappakaṃ kusalaṃ pasavati paṭilabhati adhigacchati.</paragraph>
    <paragraph line="266">Idāni <pageBreak edition="Myanmar" number="1.0454" /> taṃ sasambhāre samathavipassanādhamme niyojento <bold>‘‘subhāsitassā’’</bold>tiādinā tatiyaṃ gāthamāha. Tattha <bold>subhāsitassa sikkhethā</bold>ti appicchakathādibhedaṃ subhāsitaṃ pariyattidhammaṃ savanadhāraṇaparipucchādivasena sikkheyya. <bold>Samaṇūpāsanassa cā</bold>ti samitapāpānaṃ samaṇānaṃ kalyāṇamittānaṃ upāsakānaṃ kālena kālaṃ upasaṅkamitvā payirupāsanañceva paṭipattiyā tesaṃ samīpacariyañca <pageBreak edition="Vipassana Research Institut" number="1.0386" /> sikkheyya. <bold>Ekāsanassa ca raho cittavūpasamassa cā</bold>ti ekassa asahāyassa kāyavivekaṃ anubrūhantassa raho kammaṭṭhānānuyogavasena āsanaṃ nisajjaṃ sikkheyya. Evaṃ kammaṭṭhānaṃ anuyuñjanto bhāvanañca matthakaṃ pāpento samucchedavasena kilesānaṃ cittassa vūpasamañca sikkheyya. Yāhi adhisīlasikkhādīhi kilesā accantameva vūpasantā pahīnā honti, tā maggaphalasikkhā sikkhantassa accantameva cittaṃ vūpasantaṃ nāma hotīti. Gāthāpariyosāne vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.47.59-72) –</paragraph>
    <gatha1 line="267">‘‘Ajjhogāhetvā himavaṃ, mante vācemahaṃ tadā;</gatha1>
    <gathalast line="268">Catupaññāsasahassāni, sissā mayhaṃ upaṭṭhahuṃ.</gathalast>
    <gatha1 line="269">‘‘Adhitā vedagū sabbe, chaḷaṅge pāramiṃ gatā;</gatha1>
    <gathalast line="270">Sakavijjāhupatthaddhā, himavante vasanti te.</gathalast>
    <gatha1 line="271">‘‘Cavitvā tusitā kāyā, devaputto mahāyaso;</gatha1>
    <gathalast line="272">Uppajji mātukucchismiṃ, sampajāno patissato.</gathalast>
    <gatha1 line="273">‘‘Sambuddhe upapajjante, dasasahassi kampatha;</gatha1>
    <gathalast line="274">Andhā cakkhuṃ alabhiṃsu, uppajjantamhi nāyake.</gathalast>
    <gatha1 line="275">‘‘Sabbākāraṃ pakampittha, kevalā vasudhā ayaṃ;</gatha1>
    <gathalast line="276">Nigghosasaddaṃ sutvāna, ubbijjiṃsu mahājanā.</gathalast>
    <gatha1 line="277">‘‘Sabbe janā samāgamma, āgacchuṃ mama santikaṃ;</gatha1>
    <gathalast line="278">Vasudhāyaṃ pakampittha, kiṃ vipāko bhavissati.</gathalast>
    <gatha1 line="279">‘‘Avacāsiṃ <pageBreak edition="Myanmar" number="1.0455" /> tadā tesaṃ, mā bhetha natthi vo bhayaṃ;</gatha1>
    <gathalast line="280">Visaṭṭhā hotha sabbepi, uppādoyaṃ suvatthiko.</gathalast>
    <gatha1 line="281">‘‘Aṭṭhahetūhi samphussa, vasudhāyaṃ pakampati;</gatha1>
    <gathalast line="282">Tathā nimittā dissanti, obhāso vipulo mahā.</gathalast>
    <gatha1 line="283">‘‘Asaṃsayaṃ buddhaseṭṭho, uppajjissati cakkhumā;</gatha1>
    <gathalast line="284">Saññāpetvāna janataṃ, pañcasīle kathesahaṃ.</gathalast>
    <gatha1 line="285">‘‘Sutvāna pañcasīlāni, buddhuppādañca dullabhaṃ;</gatha1>
    <gathalast line="286">Ubbegajātā sumanā, tuṭṭhahaṭṭhā ahaṃsu te.</gathalast>
    <gatha1 line="287">‘‘Dvenavute ito kappe, yaṃ nimittaṃ viyākariṃ;</gatha1>
    <gathalast line="288">Duggatiṃ nābhijānāmi, byākaraṇassidaṃ phalaṃ.</gathalast>
    <gatha1 line="289">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <centered line="290">Vāraṇattheragāthāvaṇṇanā niṭṭhitā.</centered>
    <subhead line="291">8. Vassikattheragāthāvaṇṇanā</subhead>
    <paragraph line="292"><bold>Ekopi</bold><pageBreak edition="Vipassana Research Institut" number="1.0387" /><bold>saddho medhāvī</bold>ti āyasmato vassikattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto atthadassissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannacitto pilakkhaphalāni adāsi. So tena puññakammena devamanussesu saṃsaranto imasmiṃ buddhuppāde kosalaraṭṭhe brāhmaṇakule nibbattitvā <bold>vassiko</bold>ti laddhanāmo vayappatto satthu yamakapāṭihāriyaṃ disvā paṭiladdhasaddho pabbajitvā samaṇadhammaṃ karonto ābādhiko ahosi. Atha naṃ ñātakā vejjaparidiṭṭhena bhesajjavidhinā upaṭṭhahitvā arogamakaṃsu. So tamhā ābādhā vuṭṭhito saṃvegajāto bhāvanaṃ ussukkāpetvā chaḷabhiñño ahosi. Tena vuttaṃ <bold>apadāne</bold> (apa. thera 2.47.40-44) –</paragraph>
    <gatha1 line="293">‘‘Vanantare <pageBreak edition="Myanmar" number="1.0456" /> buddhaṃ disvā, atthadassiṃ mahāyasaṃ;</gatha1>
    <gathalast line="294">Pasannacitto sumano, pilakkhassa phalaṃ adā.</gathalast>
    <gatha1 line="295">‘‘Aṭṭhārase kappasate, yaṃ phalaṃ adadiṃ tadā;</gatha1>
    <gathalast line="296">Duggatiṃ nābhijānāmi, phaladānassidaṃ phalaṃ.</gathalast>
    <gatha1 line="297">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="298">Chaḷabhiñño <pageBreak edition="Pali Text Society" number="2.0096" /> pana hutvā ākāsena ñātakānaṃ santike gantvā ākāse ṭhito dhammaṃ desetvā te saraṇesu sīlesu ca patiṭṭhāpesi. Tesu keci kālaṅkatā saraṇesu sīlesu ca patiṭṭhitattā sagge nibbattiṃsu. Atha naṃ satthā buddhupaṭṭhānaṃ upagataṃ ‘‘kiṃ te, vassika, ñātīnaṃ ārogya’’nti pucchi. So ñātīnaṃ attanā kataṃ upakāraṃ satthu kathento –</paragraph>
    <hangnum line="299" number="240"></hangnum>
    <gatha1 line="300"> ‘‘Ekopi saddho medhāvī, assaddhānīdha ñātinaṃ;</gatha1>
    <gathalast line="301">Dhammaṭṭho sīlasampanno, hoti atthāya bandhunaṃ.</gathalast>
    <hangnum line="302" number="241"></hangnum>
    <gatha1 line="303"> ‘‘Niggayha anukampāya, coditā ñātayo mayā;</gatha1>
    <gathalast line="304">Ñātibandhavapemena, kāraṃ katvāna bhikkhusu.</gathalast>
    <hangnum line="305" number="242"></hangnum>
    <gatha1 line="306"> ‘‘Te abbhatītā kālaṅkatā, pattā te tidivaṃ sukhaṃ;</gatha1>
    <gathalast line="307">Bhātaro mayhaṃ mātā ca, modanti kāmakāmino’’ti. –</gathalast>
    <unindented line="308">Tisso gāthā abhāsi.</unindented>
    <paragraph line="309">Tatthāyaṃ <pageBreak edition="Vipassana Research Institut" number="1.0388" /> paṭhamagāthāya attho – yo kammaphalasaddhāya ca ratanattayasaddhāya ca vasena <bold>saddho,</bold> tato eva kammassakatañāṇādiyogato <bold>medhāvī,</bold> satthu ovādadhamme navalokuttaradhamme ca ṭhitattā <bold>dhammaṭṭho,</bold> ācārasīlassa maggasīlassa phalasīlassa ca vasena <bold>sīlasampanno,</bold> so <bold>ekopi</bold> yathāvuttāya saddhāya abhāvena <bold>assaddhānaṃ idha</bold> imasmiṃ loke ‘‘amhākaṃ ime’’ti ñātabbaṭṭhena <bold>ñātīnaṃ,</bold> tathā pemabandhanena bandhanaṭṭhena <bold>‘‘bandhū’’</bold>ti ca laddhanāmānaṃ bandhavānaṃ <bold>atthāya</bold> hitāya <bold>hotī</bold>ti.</paragraph>
    <paragraph line="310">Evaṃ <pageBreak edition="Myanmar" number="1.0457" /> sādhāraṇato vuttamatthaṃ attūpanāyikaṃ katvā dassetuṃ <bold>‘‘niggayhā’’</bold>tiādinā itaragāthā vuttā. Tattha <bold>niggayha anukampāya, coditā ñātayo mayā</bold>ti idānipi duggatā kusalaṃ akatvā āyatiṃ parikkilesaṃ puna mānubhavitthāti niggahetvā ñātayo mayā ovaditā. <bold>Ñātibandhavapemena</bold> ‘‘amhākaṃ ayaṃ bandhavo’’ti evaṃ pavattena pemena mama ovādaṃ atikkamituṃ asakkontā <bold>kāraṃ katvāna bhikkhūsu</bold> pasannacittā hutvā cīvarādipaccayadānena ceva upaṭṭhānena ca bhikkhūsu sakkārasammānaṃ katvā <bold>te abbhatītā kālaṅkatā</bold> hutvā imaṃ lokaṃ atikkantā. Puna <bold>te</bold>ti nipātamattaṃ. <bold>Tidivaṃ sukha</bold>nti devalokapariyāpannasukhaṃ, sukhaṃ vā iṭṭhaṃ tidivaṃ adhigatā. ‘‘Ke pana te’’ti āha. ‘‘<bold>Bhātaro mayhaṃ mātā ca, modanti kāmakāmino’’</bold>ti. Attanā yathākāmitavatthukāmasamaṅgino hutvā abhiramantīti attho.</paragraph>
    <centered line="311">Vassikattheragāthāvaṇṇanā niṭṭhitā.</centered>
    <subhead line="312">9. Yasojattheragāthāvaṇṇanā</subhead>
    <paragraph line="313"><bold>Kālapabbaṅgasaṅkāso</bold>ti <pageBreak edition="Pali Text Society" number="2.0097" /> āyasmato yasojattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle ārāmagopakakule nibbattitvā viññutaṃ patto ekadivasaṃ vipassiṃ bhagavantaṃ ākāsena gacchantaṃ disvā pasannamānaso labujaphalaṃ adāsi.</paragraph>
    <paragraph line="314">So tena puññakammena devamanussesu saṃsaranto imasmiṃ buddhuppāde sāvatthinagaradvāre kevaṭṭagāme pañcakulasatajeṭṭhakassa kevaṭṭassa putto hutvā nibbatti, <bold>yasojo</bold>tissa nāmaṃ akaṃsu. So vayappatto attano sahāyehi kevaṭṭaputtehi saddhiṃ macchagahaṇatthaṃ aciravatiyaṃ nadiyaṃ jālaṃ khipi. Tattheko suvaṇṇavaṇṇo mahāmaccho antojālaṃ pāvisi. Taṃ te rañño pasenadissa dassesuṃ <pageBreak edition="Vipassana Research Institut" number="1.0389" />. Rājā ‘‘imassa suvaṇṇavaṇṇassa macchassa vaṇṇakāraṇaṃ bhagavā jānātī’’ti macchaṃ gāhāpetvā bhagavato <pageBreak edition="Myanmar" number="1.0458" /> dassesi. Bhagavā ‘‘ayaṃ kassapassa sammāsambuddhassa sāsane osakkamāne pabbajitvā micchā paṭipajjanto sāsanaṃ osakkāpetvā niraye nibbatto ekaṃ buddhantaraṃ niraye paccitvā tato cuto aciravatiyaṃ maccho hutvā nibbatto’’ti vatvā tassa bhaginīnañca niraye nibbattabhāvaṃ, tassa bhātikattherassa parinibbutabhāvañca teneva kathāpetvā imissā aṭṭhuppattiyā <bold>kapilasuttaṃ</bold> desesi.</paragraph>
    <paragraph line="315">Satthu desanaṃ sutvā yasojo saṃvegajāto saddhiṃ attano sahāyehi bhagavato santike pabbajitvā patirūpe ṭhāne vasanto ekadivasaṃ sapariso bhagavantaṃ vandituṃ jetavanaṃ agamāsi. Tassa āgamane senāsanapaññāpanādinā vihāre uccāsaddamahāsaddo ahosi. Taṃ sutvā ‘‘bhagavā saparisaṃ yasojaṃ paṇāmesī’’ti (udā. 23) sabbaṃ udāne āgatanayena veditabbaṃ. Paṇāmito pana āyasmā yasojo kasābhihato bhaddo assājānīyo viya saṃviggamānaso saddhiṃ parisāya vaggumudāya nadiyā tīre vasanto ghaṭento vāyamanto vipassanaṃ vaḍḍhetvā antovasseyeva chaḷabhiñño ahosi. Tena vuttaṃ <bold>apadāne</bold> (apa. thera 2.47.32-39) –</paragraph>
    <gatha1 line="316">‘‘Nagare bandhumatiyā, ārāmiko ahaṃ tadā;</gatha1>
    <gathalast line="317">Addasaṃ virajaṃ buddhaṃ, gacchantaṃ anilañjase.</gathalast>
    <gatha1 line="318">‘‘Labujaṃ phalamādāya, buddhaseṭṭhassadāsahaṃ;</gatha1>
    <gathalast line="319">Ākāseva ṭhito santo, paṭiggaṇhi mahāyaso.</gathalast>
    <gatha1 line="320">‘‘Vittisañjānano mayhaṃ, diṭṭhadhammasukhāvaho;</gatha1>
    <gathalast line="321">Phalaṃ buddhassa datvāna, vippasannena cetasā.</gathalast>
    <gatha1 line="322">‘‘Adhigañchiṃ tadā pītiṃ, vipulaṃ sukhamuttamaṃ;</gatha1>
    <gathalast line="323">Uppajjateva ratanaṃ, nibbattassa tahiṃ tahiṃ.</gathalast>
    <gatha1 line="324">‘‘Ekanavutito kappe, yaṃ phalaṃ adadiṃ tadā;</gatha1>
    <gathalast line="325">Duggatiṃ nābhijānāmi, phaladānassidaṃ phalaṃ.</gathalast>
    <gatha1 line="326">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="327">Chaḷabhiññaṃ <pageBreak edition="Myanmar" number="1.0459" /> pana samānaṃ saparisaṃ āyasmantaṃ yasojaṃ satthā pakkositvā āneñjasamāpattinā paṭisanthāramakāsi. So sabbepi <pageBreak edition="Pali Text Society" number="2.0098" /> dhutaṅgadhamme samādāya vattati. Tenassa sarīraṃ kisaṃ ahosi lūkhaṃ dubbaṇṇaṃ, taṃ bhagavā paramappicchatāya pasaṃsanto –</paragraph>
    <hangnum line="328" number="243"></hangnum>
    <gatha1 line="329"> ‘‘Kālapabbaṅgasaṅkāso <pageBreak edition="Vipassana Research Institut" number="1.0390" />, kiso dhamanisanthato;</gatha1>
    <gathalast line="330">Mattaññū annapānamhi, adīnamānaso naro’’ti. – paṭhamaṃ gāthamāha;</gathalast>
    <paragraph line="331">Tattha <bold>kālapabbaṅgasaṅkāso</bold>ti maṃsūpacayavigamena kisadusaṇṭhitasarīrāvayavatāya dantilatāpabbasadisaṅgo, tenāha <bold>‘‘kiso dhamanisanthato’’</bold>ti. <bold>Kiso</bold>ti moneyyapaṭipadāpūraṇena kisasarīro. <bold>Dhamanisanthato</bold>ti dhamanīhi santhatagatto appamaṃsalohitatāya pākaṭīhi kaṇḍarasirāhi vitatasarīro. <bold>Mattaññū</bold>ti pariyesanapaṭiggahaṇaparibhogavissajjanesu pamāṇaññū. <bold>Adīnamānaso</bold>ti kosajjādīhi anabhibhūtattā alīnacitto akusītavutti. <bold>Naro</bold>ti puriso, porisassa dhurassa vahanato porisalakkhaṇasampanno purisadhorayhoti adhippāyo.</paragraph>
    <paragraph line="332">Evaṃ thero satthārā pasaṭṭho pasaṭṭhabhāvānurūpaṃ attano adhivāsanakhantivīriyārambhavivekābhiratikittanamukhena bhikkhūnaṃ dhammaṃ kathento –</paragraph>
    <hangnum line="333" number="244"></hangnum>
    <gatha1 line="334"> ‘‘Phuṭṭho ḍaṃsehi makasehi, araññasmiṃ brahāvane;</gatha1>
    <gathalast line="335">Nāgo saṅgāmasīseva, sato tatrādhivāsaye.</gathalast>
    <hangnum line="336" number="245"></hangnum>
    <gatha1 line="337"> ‘‘Yathā brahmā tathā eko, yathā devo tathā duve;</gatha1>
    <gathalast line="338">Yathā gāmo tathā tayo, kolāhalaṃ tatuttari’’nti. –</gathalast>
    <unindented line="339">Imā dve gāthā abhāsi.</unindented>
    <paragraph line="340">Tattha <bold>nāgo saṅgāmasīsevā</bold>ti yathā nāma ājāneyyo hatthināgo yuddhamaṇḍale asisattitomarādippahāre adhivāsetvā parasenaṃ viddhaṃseti, evaṃ bhikkhu <bold>araññasmiṃ brahāvane</bold> araññāniyaṃ ḍaṃsādiparissaye <bold>sato</bold><pageBreak edition="Myanmar" number="1.0460" /> sampajāno adhivāseyya, adhivāsetvā ca bhāvanābalena mārabalaṃ vidhameyya.</paragraph>
    <paragraph line="341"><bold>Yathā brahmā</bold>ti yathā brahmā ekako cittappakoparahito jhānasukhena niccameva sukhito viharati <bold>tathā eko</bold>ti bhikkhupi eko adutiyo vivekasukhamanubrūhento sukhaṃ viharati. Ekassa sāmaññasukhaṃ paṇītanti hi vuttaṃ. Etena ekavihārī bhikkhu ‘‘brahmasamo’’ti ovādaṃ deti. <bold>Yathā devo tathā duve</bold>ti yathā devānaṃ antarantarā <pageBreak edition="Pali Text Society" number="2.0099" /> cittappakopopi siyā, tathā dvinnaṃ bhikkhūnaṃ sahavāse ghaṭṭanāpi bhaveyyāti sadutiyavāsena bhikkhu ‘‘devasamo’’ti vutto. <bold>Yathā gāmo tathā tayo</bold>ti asmimeva pāṭhe tiṇṇaṃ bhikkhūnaṃ sahavāso gāmavāsasadiso vivekavāso na hotīti adhippāyo <pageBreak edition="Vipassana Research Institut" number="1.0391" />. <bold>Kolāhalaṃ tatuttari</bold>nti tato tayato upari ca bahūnaṃ saṃvāso kolāhalaṃ uccāsaddamahāsaddamahājanasannipātasadiso, tasmā ekavihārinā bhavitabbanti adhippāyoti.</paragraph>
    <centered line="342">Yasojattheragāthāvaṇṇanā niṭṭhitā.</centered>
    <subhead line="343">10. Sāṭimattiyattheragāthāvaṇṇanā</subhead>
    <paragraph line="344"><bold>Ahu tuyhaṃ pure saddhā</bold>ti āyasmato sāṭimattiyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso tālavaṇṭaṃ adāsi. So tena puññakammena devamanussesu saṃsaranto imasmiṃ buddhuppāde magadharaṭṭhe brāhmaṇakule nibbattitvā <bold>sāṭimattiyo</bold>ti laddhanāmo vayappatto hetusampannatāya āraññakabhikkhūnaṃ santike pabbajitvā vipassanāya kammaṃ karonto chaḷabhiñño ahosi. Tena vuttaṃ <bold>apadāne</bold> (apa. thera 1.38.43-47) –</paragraph>
    <gatha1 line="345">‘‘Siddhatthassa <pageBreak edition="Myanmar" number="1.0461" /> bhagavato, tālavaṇṭamadāsahaṃ;</gatha1>
    <gathalast line="346">Sumanehi paṭicchannaṃ, dhārayāmi mahārahaṃ.</gathalast>
    <gatha1 line="347">‘‘Catunnavutito kappe, tālavaṇṭamadāsahaṃ;</gatha1>
    <gathalast line="348">Duggatiṃ nābhijānāmi, tālavaṇṭassidaṃ phalaṃ.</gathalast>
    <gatha1 line="349">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="350">Chaḷabhiñño pana hutvā bhikkhū ovadati anusāsati bahū ca satte dhammaṃ kathetvā saraṇesu ca sīlesu ca patiṭṭhāpesi. Aññatarañca kulaṃ assaddhaṃ appasannaṃ saddhaṃ pasannaṃ akāsi. Tena tasmiṃ kule manussā there abhippasannā ahesuṃ. Tatthekā dārikā abhirūpā dassanīyā theraṃ piṇḍāya paviṭṭhaṃ sakkaccaṃ bhojanena parivisati. Athekadivasaṃ māro ‘‘evaṃ imassa ayaso vaḍḍhissati, appatiṭṭho bhavissatī’’ti cintetvā therassa rūpena gantvā taṃ dārikaṃ hatthe aggahesi. Dārikā ‘‘nāyaṃ manussasamphasso’’ti ca aññāsi, hatthañca muñcāpesi. Taṃ disvā gharajano there appasādaṃ janesi. Punadivase thero taṃ kāraṇaṃ anāvajjento taṃ gharaṃ agamāsi. Tattha manussā anādaraṃ akaṃsu. Thero taṃ kāraṇaṃ āvajjento mārassa kiriyaṃ disvā ‘‘tassa gīvāyaṃ kukkurakuṇapaṃ paṭimuñcatū’’ti adhiṭṭhahitvā <pageBreak edition="Vipassana Research Institut" number="1.0392" /> tassa mocanatthaṃ upagatena mārena atītadivase katakiriyaṃ <pageBreak edition="Pali Text Society" number="2.0100" /> kathāpetvā taṃ tajjetvā vissajjesi. Taṃ disvā gharasāmiko ‘‘khamatha, bhante, accaya’’nti khamāpetvā ‘‘ajjatagge ahameva, bhante, tumhe upaṭṭhahāmī’’ti āha. Thero tassa dhammaṃ kathento –</paragraph>
    <hangnum line="351" number="246"></hangnum>
    <gatha1 line="352"> ‘‘Ahu tuyhaṃ pure saddhā, sā te ajja na vijjati;</gatha1>
    <gathalast line="353">Yaṃ tuyhaṃ tuyhamevetaṃ, natthi duccaritaṃ mama.</gathalast>
    <hangnum line="354" number="247"></hangnum>
    <gatha1 line="355"> ‘‘Aniccā hi calā saddhā, evaṃ diṭṭhā hi sā mayā;</gatha1>
    <gathalast line="356">Rajjantipi virajjanti, tattha kiṃ jiyyate muni.</gathalast>
    <hangnum line="357" number="248"></hangnum>
    <gatha1 line="358"> ‘‘Paccati munino bhattaṃ, thokaṃ thokaṃ kule kule;</gatha1>
    <gathalast line="359">Piṇḍikāya carissāmi, atthi jaṅghabalaṃ mamā’’ti. –</gathalast>
    <unindented line="360">Tisso gāthā abhāsi.</unindented>
    <paragraph line="361">Tattha <pageBreak edition="Myanmar" number="1.0462" /><bold>ahu tuyhaṃ pure saddhā, sā te ajja na vijjatī</bold>ti, upāsaka, ito pubbe tava mayi ‘‘ayyo dhammacārī samacārī’’tiādinā saddhā ahosi, sā saddhā te tava ajja idāni na upalabbhati. Tasmā <bold>yaṃ tuyhaṃ tuyhameveta</bold>nti catupaccayadānaṃ, tuyhameva etaṃ hotu, na tena mayhaṃ attho, sammā pasannacittena hi dānaṃ nāma dātabbanti adhippāyo. Atha vā <bold>yaṃ tuyhaṃ tuyhameveta</bold>nti yaṃ tava mayi ajja agāravaṃ pavattaṃ, taṃ tuyhameva, tassa phalaṃ tayā eva paccanubhavitabbaṃ, na mayāti attho. <bold>Natthi duccaritaṃ mamā</bold>ti mama pana duccaritaṃ nāma natthi maggeneva duccaritahetūnaṃ kilesānaṃ samucchinnattā.</paragraph>
    <paragraph line="362"><bold>Aniccā hi calā saddhā</bold>ti yasmā pothujjanikā saddhā aniccā ekantikā na hoti, tato eva calā assapiṭṭhe ṭhapitakumbhaṇḍaṃ viya, thusarāsimhi nikhātakhāṇukaṃ viya ca anavaṭṭhitā. <bold>Evaṃ diṭṭhā hi sā mayā</bold>ti evaṃ bhūtā ca sā saddhā mayā tayi diṭṭhā paccakkhato viditā. <bold>Rajjantipi virajjantī</bold>ti evaṃ tassā anavaṭṭhitattā eva ime sattā kadāci katthaci mittasanthavavasena rajjanti sinehampi karonti, kadāci virajjanti virattacittā honti. <bold>Tattha kiṃ jiyyate munī</bold>ti tasmiṃ puthujjanānaṃ rajjane virajjane ca muni pabbajito kiṃ jiyyati, kā tassa hānīti attho.</paragraph>
    <paragraph line="363">‘‘Sace mama paccaye na gaṇhatha, kathaṃ tumhe yāpethā’’ti evaṃ mā cintayīti dassento <bold>‘‘paccatī’’</bold>ti gāthamāha. Tassattho <bold>munino</bold> pabbajitassa <bold>bhattaṃ</bold> nāma <bold>kule kule</bold> anugharaṃ divase divase <pageBreak edition="Vipassana Research Institut" number="1.0393" /><bold>thokaṃ thokaṃ</bold> paccate, na ca tuyhaṃ eva gehe. <bold>Piṇḍikāya carissāmi, atthi jaṅghabalaṃ mamā</bold>ti atthi me jaṅghabalaṃ, nāhaṃ obhaggajaṅgho na khañjo na ca pādarogī, tasmā <pageBreak edition="Pali Text Society" number="2.0101" /> piṇḍikāya missakabhikkhāya carissāmi, ‘‘yathāpi bhamaro puppha’’ntiādinā (dha. pa. 49; netti. 123) satthārā vuttanayena piṇḍāya caritvā yāpessāmīti dasseti.</paragraph>
    <centered line="364">Sāṭimattiyattheragāthāvaṇṇanā niṭṭhitā.</centered>
    <subhead line="365">11. Upālittheragāthāvaṇṇanā</subhead>
    <paragraph line="366"><bold>Saddhāya</bold><pageBreak edition="Myanmar" number="1.0463" /><bold>abhinikkhammā</bold>ti āyasmato upālittherassa gāthā. Kā uppatti? Ayampi padumuttarassa bhagavato kāle haṃsavatīnagare kulaghare nibbatto ekadivasaṃ satthu dhammaṃ suṇanto satthāraṃ ekaṃ bhikkhuṃ vinayadharānaṃ aggaṭṭhāne ṭhapentaṃ disvā adhikārakammaṃ katvā taṃ ṭhānantaraṃ patthesi. So yāvajīvaṃ kusalaṃ katvā devamanussesu saṃsaranto imasmiṃ buddhuppāde kappakagehe paṭisandhiṃ gaṇhi, <bold>upālī</bold>tissa nāmaṃ akaṃsu. So vayappatto anuruddhādīnaṃ channaṃ khattiyānaṃ pasādako hutvā tathāgate anupiyambavane viharante pabbajanatthāya nikkhamantehi chahi khattiyehi saddhiṃ nikkhamitvā pabbaji. Tassa pabbajjāvidhānaṃ pāḷiyaṃ āgatameva (cūḷava. 330).</paragraph>
    <paragraph line="367">So pabbajitvā upasampanno satthu santike kammaṭṭhānaṃ gahetvā ‘‘mayhaṃ, bhante, araññavāsaṃ anujānāthā’’ti āha. Bhikkhu tava araññe vasantassa ekameva dhuraṃ vaḍḍhissati, amhākaṃ pana santike vasantassa ganthadhurañca vipassanādhurañca paripūressatīti. Thero satthu vacanaṃ sampaṭicchitvā vipassanāya kammaṃ karonto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.1.441-595) –</paragraph>
    <gatha1 line="368">‘‘Nagare haṃsavatiyā, sujāto nāma brāhmaṇo;</gatha1>
    <gathalast line="369">Asītikoṭinicayo, pahūtadhanadhaññavā.</gathalast>
    <gatha1 line="370">‘‘Ajjhāyako mantadharo, tiṇṇaṃ vedāna pāragū;</gatha1>
    <gathalast line="371">Lakkhaṇe itihāse ca, sadhamme pāramiṃ gato.</gathalast>
    <gatha1 line="372">‘‘Paribbājā ekasikhā, gotamā buddhasāvakā;</gatha1>
    <gathalast line="373">Carakā tāpasā ceva, caranti mahiyā tadā.</gathalast>
    <gatha1 line="374">‘‘Tepi <pageBreak edition="Vipassana Research Institut" number="1.0394" /> maṃ parivārenti, brāhmaṇo vissuto iti;</gatha1>
    <gathalast line="375">Bahujjano maṃ pūjeti, nāhaṃ pūjemi kiñcanaṃ.</gathalast>
    <gatha1 line="376">‘‘Pūjārahaṃ na passāmi, mānatthaddho ahaṃ tadā;</gatha1>
    <gathalast line="377">Buddhoti vacanaṃ natthi, tāva nuppajjate jino.</gathalast>
    <gatha1 line="378">‘‘Accayena ahorattaṃ, padumuttaranāmako;</gatha1>
    <gathalast line="379">Sabbaṃ tamaṃ vinodetvā, loke uppajji cakkhumā.</gathalast>
    <gatha1 line="380">‘‘Vitthārike <pageBreak edition="Myanmar" number="1.0464" /> bāhujaññe, puthubhūte ca sāsane;</gatha1>
    <gathalast line="381">Upāgami tadā buddho, nagaraṃ haṃsasavhayaṃ.</gathalast>
    <gatha1 line="382">‘‘Pitu atthāya so buddho, dhammaṃ desesi cakkhumā;</gatha1>
    <gathalast line="383">Tena kālena parisā, samantā yojanaṃ tadā.</gathalast>
    <gatha1 line="384">‘‘Sammato manujānaṃ so, sunando nāma tāpaso;</gatha1>
    <gathalast line="385">Yāvatā buddhaparisā, pupphehacchādayī tadā.</gathalast>
    <gatha1 line="386">‘‘Catusaccaṃ pakāsente, seṭṭhe ca pupphamaṇḍape;</gatha1>
    <gathalast line="387">Koṭisatasahassānaṃ, dhammābhisamayo ahu.</gathalast>
    <gatha1 line="388">‘‘Sattarattindivaṃ buddho, vassetvā dhammavuṭṭhiyo;</gatha1>
    <gathalast line="389">Aṭṭhame divase patte, sunandaṃ kittayī jino.</gathalast>
    <gatha1 line="390">‘‘Devaloke manusse vā, saṃsaranto ayaṃ bhave;</gatha1>
    <gathalast line="391">Sabbesaṃ pavaro hutvā, bhavesu saṃsarissati.</gathalast>
    <gatha1 line="392">‘‘Kappasatasahassamhi, okkākakulasambhavo;</gatha1>
    <gathalast line="393">Gotamo nāma gottena, satthā loke bhavissati.</gathalast>
    <gatha1 line="394">‘‘Tassa dhammesu dāyādo, oraso dhammanimmito;</gatha1>
    <gathalast line="395">Mantāṇiputto puṇṇoti, hessati satthu sāvako.</gathalast>
    <gatha1 line="396">‘‘Evaṃ kittayi sambuddho, sunandaṃ tāpasaṃ tadā;</gatha1>
    <gathalast line="397">Hāsayanto janaṃ sabbaṃ, dassayanto sakaṃ balaṃ.</gathalast>
    <gatha1 line="398">‘‘Katañjalī namassanti, sunandaṃ tāpasaṃ janā;</gatha1>
    <gathalast line="399">Buddhe kāraṃ karitvāna, sodhesi gatimattano.</gathalast>
    <gatha1 line="400">‘‘Tattha me ahu saṅkappo, sutvāna munino vacaṃ;</gatha1>
    <gathalast line="401">Ahampi kāraṃ kassāmi, yathā passāmi gotamaṃ.</gathalast>
    <gatha1 line="402">‘‘Evāhaṃ cintayitvāna, kiriyaṃ cintayiṃ mama;</gatha1>
    <gathalast line="403">Kyāhaṃ kammaṃ ācarāmi, puññakkhette anuttare.</gathalast>
    <gatha1 line="404">‘‘Ayañca pāṭhiko bhikkhu, sabbapāṭhissa sāsane;</gatha1>
    <gathalast line="405">Vinaye agganikkhitto, taṃ ṭhānaṃ patthaye ahaṃ.</gathalast>
    <gatha1 line="406">‘‘Idaṃ <pageBreak edition="Myanmar" number="1.0465" /><pageBreak edition="Vipassana Research Institut" number="1.0395" /> me amitaṃ bhogaṃ, akkhobhaṃ sāgarūpamaṃ;</gatha1>
    <gathalast line="407">Tena bhogena buddhassa, ārāmaṃ māpaye ahaṃ.</gathalast>
    <gatha1 line="408">‘‘Sobhanaṃ nāma ārāmaṃ, nagarassa puratthato;</gatha1>
    <gathalast line="409">Kiṇitvā satasahassena, saṅghārāmaṃ amāpayiṃ.</gathalast>
    <gatha1 line="410">‘‘Kūṭāgāre ca pāsāde, maṇḍape hammiye guhā;</gatha1>
    <gathalast line="411">Caṅkame sukate katvā, saṅghārāmaṃ amāpayiṃ.</gathalast>
    <gatha1 line="412">‘‘Jantāgharaṃ aggisālaṃ, atho udakamāḷakaṃ;</gatha1>
    <gathalast line="413">Nhānagharaṃ māpayitvā, bhikkhusaṅghassadāsahaṃ.</gathalast>
    <gatha1 line="414">‘‘Āsandiyo pīṭhake ca, paribhoge ca bhājane;</gatha1>
    <gathalast line="415">Ārāmikañca bhesajjaṃ, sabbametaṃ adāsahaṃ.</gathalast>
    <gatha1 line="416">‘‘Ārakkhaṃ paṭṭhapetvāna, pākāraṃ kārayiṃ daḷhaṃ;</gatha1>
    <gathalast line="417">Mā naṃ koci viheṭhesi, santacittāna tādinaṃ.</gathalast>
    <gatha1 line="418">‘‘Satasahassenāvāsaṃ, saṅghārāme amāpayiṃ;</gatha1>
    <gathalast line="419">Vepullaṃ taṃ māpayitvā, sambuddhaṃ upanāmayiṃ.</gathalast>
    <gatha1 line="420">‘‘Niṭṭhāpito mayārāmo, sampaṭiccha tuvaṃ muni;</gatha1>
    <gathalast line="421">Niyyādessāmi taṃ vīra, adhivāsehi cakkhuma.</gathalast>
    <gatha1 line="422">‘‘Padumuttaro lokavidū, āhutīnaṃ paṭiggaho;</gatha1>
    <gathalast line="423">Mama saṅkappamaññāya, adhivāsesi nāyako.</gathalast>
    <gatha1 line="424">‘‘Adhivāsanamaññāya, sabbaññussa mahesino;</gatha1>
    <gathalast line="425">Bhojanaṃ paṭiyādetvā, kālamārocayiṃ ahaṃ.</gathalast>
    <gatha1 line="426">‘‘Ārocitamhi kālamhi, padumuttaranāyako;</gatha1>
    <gathalast line="427">Khīṇāsavasahassehi, ārāmaṃ me upāgami.</gathalast>
    <gatha1 line="428">‘‘Nisinnaṃ kālamaññāya, annapānena tappayiṃ;</gatha1>
    <gathalast line="429">Bhuttāviṃ kālamaññāya, idaṃ vacanamabraviṃ.</gathalast>
    <gatha1 line="430">‘‘Kīto satasahassena, tattakeneva kārito;</gatha1>
    <gathalast line="431">Sobhano nāma ārāmo, sampaṭiccha tuvaṃ muni.</gathalast>
    <gatha1 line="432">‘‘Iminārāmadānena <pageBreak edition="Myanmar" number="1.0466" />, cetanāpaṇidhīhi ca;</gatha1>
    <gathalast line="433">Bhave nibbattamānohaṃ, labhāmi mama patthitaṃ.</gathalast>
    <gatha1 line="434">‘‘Paṭiggahetvā sambuddho, saṅghārāmaṃ sumāpitaṃ;</gatha1>
    <gathalast line="435">Bhikkhusaṅghe nisīditvā, idaṃ vacanamabravi.</gathalast>
    <gatha1 line="436">‘‘Yo so buddhassa pādāsi, saṅghārāmaṃ sumāpitaṃ;</gatha1>
    <gathalast line="437">Tamahaṃ kittayissāmi, suṇātha mama bhāsato.</gathalast>
    <gatha1 line="438">‘‘Hatthī <pageBreak edition="Vipassana Research Institut" number="1.0396" /> assā rathā pattī, senā ca caturaṅginī;</gatha1>
    <gathalast line="439">Parivāressantimaṃ niccaṃ, saṅghārāmassidaṃ phalaṃ.</gathalast>
    <gatha1 line="440">‘‘Saṭṭhi tūrasahassāni, bheriyo samalaṅkatā;</gatha1>
    <gathalast line="441">Parivāressantimaṃ niccaṃ, saṅghārāmassidaṃ phalaṃ.</gathalast>
    <gatha1 line="442">‘‘Chaḷasītisahassāni, nāriyo samalaṅkatā;</gatha1>
    <gathalast line="443">Vicittavatthābharaṇā, āmuttamaṇikuṇḍalā.</gathalast>
    <gatha1 line="444">‘‘Aḷārapamhā hasulā, susaññā tanumajjhimā;</gatha1>
    <gathalast line="445">Parivāressantimaṃ niccaṃ, saṅghārāmassidaṃ phalaṃ.</gathalast>
    <gatha1 line="446">‘‘Tiṃsakappasahassāni, devaloke ramissati;</gatha1>
    <gathalast line="447">Sahassakkhattuṃ devindo, devarajjaṃ karissati.</gathalast>
    <gatha1 line="448">‘‘Devarājena pattabbaṃ, sabbaṃ paṭilabhissati;</gatha1>
    <gathalast line="449">Anūnabhogo hutvāna, devarajjaṃ karissati.</gathalast>
    <gatha1 line="450">‘‘Sahassakkhattuṃ cakkavattī, rājā raṭṭhe bhavissati.</gatha1>
    <gathalast line="451">Pathabyā rajjaṃ vipulaṃ, gaṇanāto asaṅkhiyaṃ.</gathalast>
    <gatha1 line="452">‘‘Kappasatasahassamhi, okkākakulasambhavo;</gatha1>
    <gathalast line="453">Gotamo nāma gottena, satthā loke bhavissati.</gathalast>
    <gatha1 line="454">‘‘Tassa dhammesu dāyādo, oraso dhammanimmito;</gatha1>
    <gathalast line="455">Upāli nāma nāmena, hessati satthu sāvako.</gathalast>
    <gatha1 line="456">‘‘Vinaye pāramiṃ patvā, ṭhānāṭhāne ca kovido;</gatha1>
    <gathalast line="457">Jinasāsanaṃ dhārento, viharissatināsavo.</gathalast>
    <gatha1 line="458">‘‘Sabbametaṃ <pageBreak edition="Myanmar" number="1.0467" /> abhiññāya, gotamo sakyapuṅgavo;</gatha1>
    <gathalast line="459">Bhikkhusaṅghe nisīditvā, etadagge ṭhapessati.</gathalast>
    <gatha1 line="460">‘‘Aparimeyyupādāya, patthemi tava sāsanaṃ;</gatha1>
    <gathalast line="461">So me attho anuppatto, sabbasaṃyojanakkhayo.</gathalast>
    <gatha1 line="462">‘‘Yathā sūlāvuto poso, rājadaṇḍena tajjito;</gatha1>
    <gathalast line="463">Sūle sātaṃ avindanto, parimuttiṃva icchati.</gathalast>
    <gatha1 line="464">‘‘Tathevāhaṃ mahāvīra, bhavadaṇḍena tajjito;</gatha1>
    <gathalast line="465">Kammasūlāvuto santo, pipāsāvedanaṭṭito.</gathalast>
    <gatha1 line="466">‘‘Bhave sātaṃ na vindāmi, ḍayhanto tīhi aggibhi;</gatha1>
    <gathalast line="467">Parimuttiṃ gavesāmi, yathāpi rājadaṇḍito.</gathalast>
    <gatha1 line="468">‘‘Yathā visādo puriso, visena paripīḷito;</gatha1>
    <gathalast line="469">Agadaṃ so gaveseyya, visaghātāyupālanaṃ.</gathalast>
    <gatha1 line="470">‘‘Gavesamāno <pageBreak edition="Vipassana Research Institut" number="1.0397" /> passeyya, agadaṃ visaghātakaṃ;</gatha1>
    <gathalast line="471">Taṃ pivitvā sukhī assa, visamhā parimuttiyā.</gathalast>
    <gatha1 line="472">‘‘Tathevāhaṃ mahāvīra, yathā visahato naro;</gatha1>
    <gathalast line="473">Sampīḷito avijjāya, saddhammāgadamesahaṃ.</gathalast>
    <gatha1 line="474">‘‘Dhammāgadaṃ gavesanto, addakkhiṃ sakyasāsanaṃ;</gatha1>
    <gathalast line="475">Aggaṃ sabbosadhānaṃ taṃ, sabbasallavinodanaṃ.</gathalast>
    <gatha1 line="476">‘‘Dhammosadhaṃ pivitvāna, visaṃ sabbaṃ samūhaniṃ;</gatha1>
    <gathalast line="477">Ajarāmaraṃ sītibhāvaṃ, nibbānaṃ phassayiṃ ahaṃ.</gathalast>
    <gatha1 line="478">‘‘Yathā bhūtaṭṭito poso, bhūtaggāhena pīḷito;</gatha1>
    <gathalast line="479">Bhūtavejjaṃ gaveseyya, bhūtasmā parimuttiyā.</gathalast>
    <gatha1 line="480">‘‘Gavesamāno passeyya, bhūtavijjāsu kovidaṃ;</gatha1>
    <gathalast line="481">Tassa so vihane bhūtaṃ, samūlañca vināsaye.</gathalast>
    <gatha1 line="482">‘‘Tathevāhaṃ mahāvīra, tamaggāhena pīḷito;</gatha1>
    <gathalast line="483">Ñāṇālokaṃ gavesāmi, tamato parimuttiyā.</gathalast>
    <gatha1 line="484">‘‘Athaddasaṃ <pageBreak edition="Myanmar" number="1.0468" /> sakyamuniṃ, kilesatamasodhanaṃ;</gatha1>
    <gathalast line="485">So me tamaṃ vinodesi, bhūtavejjova bhūtakaṃ.</gathalast>
    <gatha1 line="486">‘‘Saṃsārasotaṃ sañchindiṃ, taṇhāsotaṃ nivārayiṃ;</gatha1>
    <gathalast line="487">Bhavaṃ ugghāṭayiṃ sabbaṃ, bhūtavejjova mūlato.</gathalast>
    <gatha1 line="488">‘‘Garuḷo yathā opatati, pannagaṃ bhakkhamattano;</gatha1>
    <gathalast line="489">Samantā yojanasataṃ, vikkhobheti mahāsaraṃ.</gathalast>
    <gatha1 line="490">‘‘Pannagaṃ so gahetvāna, adhosīsaṃ viheṭhayaṃ;</gatha1>
    <gathalast line="491">Ādāya so pakkamati, yenakāmaṃ vihaṅgamo.</gathalast>
    <gatha1 line="492">‘‘Tathevāhaṃ mahāvīra, yathāpi garuḷo balī;</gatha1>
    <gathalast line="493">Asaṅkhataṃ gavesanto, dose vikkhālayiṃ ahaṃ.</gathalast>
    <gatha1 line="494">‘‘Diṭṭho ahaṃ dhammavaraṃ, santipadamanuttaraṃ;</gatha1>
    <gathalast line="495">Ādāya viharāmetaṃ, garuḷo pannagaṃ yathā.</gathalast>
    <gatha1 line="496">‘‘Āsāvatī nāma latā, jātā cittalatāvane;</gatha1>
    <gathalast line="497">Tassā vassasahassena, ekaṃ nibbattate phalaṃ.</gathalast>
    <gatha1 line="498">‘‘Taṃ devā payirupāsanti, tāvadūraphale sati;</gatha1>
    <gathalast line="499">Devānaṃ sā piyā evaṃ, āsāvatī latuttamā.</gathalast>
    <gatha1 line="500">‘‘Satasahassupādāya, tāhaṃ paricare muni;</gatha1>
    <gathalast line="501">Sāyaṃ pātaṃ namassāmi, devā āsāvatiṃ yathā.</gathalast>
    <gatha1 line="502">‘‘Avañjhā <pageBreak edition="Vipassana Research Institut" number="1.0398" /> pāricariyā, amoghā ca namassanā;</gatha1>
    <gathalast line="503">Dūrāgatampi maṃ santaṃ, khaṇoyaṃ na virādhayi.</gathalast>
    <gatha1 line="504">‘‘Paṭisandhiṃ na passāmi, vicinanto bhave ahaṃ;</gatha1>
    <gathalast line="505">Nirūpadhi vippamutto, upasanto carāmahaṃ.</gathalast>
    <gatha1 line="506">‘‘Yathāpi padumaṃ nāma, sūriyaraṃsena pupphati;</gatha1>
    <gathalast line="507">Tathevāhaṃ mahāvīra, buddharaṃsena pupphito.</gathalast>
    <gatha1 line="508">‘‘Yathā balākayonimhi, na vijjati pumo sadā;</gatha1>
    <gathalast line="509">Meghesu gajjamānesu, gabbhaṃ gaṇhanti tā sadā.</gathalast>
    <gatha1 line="510">‘‘Cirampi <pageBreak edition="Myanmar" number="1.0469" /> gabbhaṃ dhārenti, yāva megho na gajjati;</gatha1>
    <gathalast line="511">Bhārato parimuccanti, yadā megho pavassati.</gathalast>
    <gatha1 line="512">‘‘Padumuttarabuddhassa, dhammameghena gajjato;</gatha1>
    <gathalast line="513">Saddena dhammameghassa, dhammagabbhaṃ agaṇhahaṃ.</gathalast>
    <gatha1 line="514">‘‘Satasahassupādāya, puññagabbhaṃ dharemahaṃ;</gatha1>
    <gathalast line="515">Nappamuccāmi bhārato, dhammamegho na gajjati.</gathalast>
    <gatha1 line="516">‘‘Yadā tuvaṃ sakyamuni, ramme kapilavatthave;</gatha1>
    <gathalast line="517">Gajjasi dhammameghena, bhārato parimuccahaṃ.</gathalast>
    <gatha1 line="518">‘‘Suññataṃ animittañca, tathāppaṇihitampi ca;</gatha1>
    <gathalast line="519">Caturo ca phale sabbe, dhammevaṃ vijanayiṃ ahaṃ.</gathalast>
    <gatha1 line="520">‘‘Aparimeyyupādāya, patthemi tava sāsanaṃ;</gatha1>
    <gathalast line="521">So me attho anuppatto, santipadamanuttaraṃ.</gathalast>
    <gatha1 line="522">‘‘Vinaye pāramiṃ patto, yathāpi pāṭhiko isi;</gatha1>
    <gathalast line="523">Na me samasamo atthi, dhāremi sāsanaṃ ahaṃ.</gathalast>
    <gatha1 line="524">‘‘Vinaye khandhake cāpi, tikacchede ca pañcake;</gatha1>
    <gathalast line="525">Ettha me vimati natthi, akkhare byañjanepi vā.</gathalast>
    <gatha1 line="526">‘‘Niggahe paṭikamme ca, ṭhānāṭhāne ca kovido;</gatha1>
    <gathalast line="527">Osāraṇe vuṭṭhāpane, sabbattha pāramiṃ gato.</gathalast>
    <gatha1 line="528">‘‘Vinaye khandhake vāpi, nikkhipitvā padaṃ ahaṃ;</gatha1>
    <gathalast line="529">Ubhato viniveṭhetvā, rasato osareyyahaṃ.</gathalast>
    <gatha1 line="530">‘‘Niruttiyā sukusalo, atthānatthe ca kovido;</gatha1>
    <gathalast line="531">Anaññātaṃ mayā natthi, ekaggo satthu sāsane.</gathalast>
    <gatha1 line="532">‘‘Rūpadakkho ahaṃ ajja, sakyaputtassa sāsane;</gatha1>
    <gathalast line="533">Kaṅkhaṃ sabbaṃ vinodemi, chindāmi sabbasaṃsayaṃ.</gathalast>
    <gatha1 line="534">‘‘Padaṃ <pageBreak edition="Vipassana Research Institut" number="1.0399" /> anupadañcāpi, akkharañcāpi byañjanaṃ;</gatha1>
    <gathalast line="535">Nidāne pariyosāne, sabbattha kovido ahaṃ.</gathalast>
    <gatha1 line="536">‘‘Yathāpi <pageBreak edition="Myanmar" number="1.0470" /> rājā balavā, niggaṇhitvā parantape;</gatha1>
    <gathalast line="537">Vijinitvāna saṅgāmaṃ, nagaraṃ tattha māpaye.</gathalast>
    <gatha1 line="538">‘‘Pākāraṃ parikhañcāpi, esikaṃ dvārakoṭṭhakaṃ;</gatha1>
    <gathalast line="539">Aṭṭālake ca vividhe, kāraye nagare bahū.</gathalast>
    <gatha1 line="540">‘‘Siṅghāṭakaṃ caccarañca, suvibhattantarāpaṇaṃ;</gatha1>
    <gathalast line="541">Kārayeyya sabhaṃ tattha, atthānatthavinicchayaṃ.</gathalast>
    <gatha1 line="542">‘‘Nigghātatthaṃ amittānaṃ, chiddāchiddañca jānituṃ;</gatha1>
    <gathalast line="543">Balakāyassa rakkhāya, senāpaccaṃ ṭhapeti so.</gathalast>
    <gatha1 line="544">‘‘Ārakkhatthāya bhaṇḍassa, nidhānakusalaṃ naraṃ;</gatha1>
    <gathalast line="545">Mā me bhaṇḍaṃ vinassīti, bhaṇḍarakkhaṃ ṭhapeti so.</gathalast>
    <gatha1 line="546">‘‘Mamatto hoti yo rañño, vuddhiṃ yassa ca icchati;</gatha1>
    <gathalast line="547">Tassādhikaraṇaṃ deti, mittassa paṭipajjituṃ.</gathalast>
    <gatha1 line="548">‘‘Uppātesu nimittesu, lakkhaṇesu ca kovidaṃ;</gatha1>
    <gathalast line="549">Ajjhāyakaṃ mantadharaṃ, porohicce ṭhapeti so.</gathalast>
    <gatha1 line="550">‘‘Etehaṅgehi sampanno, khattiyoti pavuccati;</gatha1>
    <gathalast line="551">Sadā rakkhanti rājānaṃ, cakkavākova dukkhitaṃ.</gathalast>
    <gatha1 line="552">‘‘Tatheva tvaṃ mahāvīra, hatāmittova khattiyo;</gatha1>
    <gathalast line="553">Sadevakassa lokassa, dhammarājāti vuccati.</gathalast>
    <gatha1 line="554">‘‘Titthiye nihanitvāna, mārañcāpi sasenakaṃ;</gatha1>
    <gathalast line="555">Tamandhakāraṃ vidhamitvā, dhammanagaraṃ amāpayi.</gathalast>
    <gatha1 line="556">‘‘Sīlaṃ pākārakaṃ tattha, ñāṇaṃ te dvārakoṭṭhakaṃ;</gatha1>
    <gathalast line="557">Saddhā te esikā vīra, dvārapālo ca saṃvaro.</gathalast>
    <gatha1 line="558">‘‘Satipaṭṭhānamaṭṭālaṃ, paññā te caccaraṃ mune;</gatha1>
    <gathalast line="559">Iddhipādañca siṅghāṭaṃ, dhammavīthi sumāpitā.</gathalast>
    <gatha1 line="560">‘‘Suttantaṃ abhidhammañca, vinayañcāpi kevalaṃ;</gatha1>
    <gathalast line="561">Navaṅgaṃ buddhavacanaṃ, esā dhammasabhā tava.</gathalast>
    <gatha1 line="562">‘‘Suññataṃ <pageBreak edition="Myanmar" number="1.0471" /> animittañca, vihārañcappaṇīhitaṃ;</gatha1>
    <gathalast line="563">Āneñjañca nirodho ca, esā dhammakuṭī tava.</gathalast>
    <gatha1 line="564">‘‘Paññāya aggo nikkhitto, paṭibhāne ca kovido;</gatha1>
    <gathalast line="565">Sāriputtoti nāmena, dhammasenāpatī tava.</gathalast>
    <gatha1 line="566">‘‘Cutūpapātakusalo <pageBreak edition="Vipassana Research Institut" number="1.0400" />, iddhiyā pāramiṃ gato;</gatha1>
    <gathalast line="567">Kolito nāma nāmena, porohicco tavaṃ mune.</gathalast>
    <gatha1 line="568">‘‘Porāṇakavaṃsadharo, uggatejo durāsado;</gatha1>
    <gathalast line="569">Dhutavādīguṇenaggo, akkhadasso tavaṃ mune.</gathalast>
    <gatha1 line="570">‘‘Bahussuto dhammadharo, sabbapāṭhī ca sāsane;</gatha1>
    <gathalast line="571">Ānando nāma nāmena, dhammārakkho tavaṃ mune.</gathalast>
    <gatha1 line="572">‘‘Ete sabbe atikkamma, pamesi bhagavā mamaṃ;</gatha1>
    <gathalast line="573">Vinicchayaṃ me pādāsi, vinaye viññudesitaṃ.</gathalast>
    <gatha1 line="574">‘‘Yo koci vinaye pañhaṃ, pucchati buddhasāvako;</gatha1>
    <gathalast line="575">Tattha me cintanā natthi, taññevatthaṃ kathemahaṃ.</gathalast>
    <gatha1 line="576">‘‘Yāvatā buddhakhettamhi, ṭhapetvā taṃ mahāmuni;</gatha1>
    <gathalast line="577">Vinaye mādiso natthi, kuto bhiyyo bhavissati.</gathalast>
    <gatha1 line="578">‘‘Bhikkhusaṅghe nisīditvā, evaṃ gajjati gotamo;</gatha1>
    <gathalast line="579">Upālissa samo natthi, vinaye khandhakesu ca.</gathalast>
    <gatha1 line="580">‘‘Yāvatā buddhabhaṇitaṃ, navaṅgaṃ satthusāsanaṃ;</gatha1>
    <gathalast line="581">Vinayogadhaṃ taṃ sabbaṃ, vinayamūlapassino.</gathalast>
    <gatha1 line="582">‘‘Mama kammaṃ saritvāna, gotamo sakyapuṅgavo;</gatha1>
    <gathalast line="583">Bhikkhusaṅghe nisīditvā, etadagge ṭhapesi maṃ.</gathalast>
    <gatha1 line="584">‘‘Satasahassupādāya, imaṃ ṭhānaṃ apatthayiṃ;</gatha1>
    <gathalast line="585">So me attho anuppatto, vinaye pāramiṃ gato.</gathalast>
    <gatha1 line="586">‘‘Sakyānaṃ nandijanano, kappako āsahaṃ pure;</gatha1>
    <gathalast line="587">Vijahitvāna taṃ jātiṃ, putto jāto mahesino.</gathalast>
    <gatha1 line="588">‘‘Ito <pageBreak edition="Myanmar" number="1.0472" /> dutiyake kappe, añjaso nāma khattiyo;</gatha1>
    <gathalast line="589">Anantatejo amitayaso, bhūmipālo mahaddhano.</gathalast>
    <gatha1 line="590">‘‘Tassa rañño ahaṃ putto, candano nāma khattiyo;</gatha1>
    <gathalast line="591">Jātimadenupatthaddho, yasabhogamadena ca.</gathalast>
    <gatha1 line="592">‘‘Nāgasatasahassāni, sabbālaṅkārabhūsitā;</gatha1>
    <gathalast line="593">Tidhāpabhinnā mātaṅgā, parivārenti maṃ sadā.</gathalast>
    <gatha1 line="594">‘‘Sabalehi paretohaṃ, uyyānaṃ gantukāmako;</gatha1>
    <gathalast line="595">Āruyha sirikaṃ nāgaṃ, nagarā nikkhamiṃ tadā.</gathalast>
    <gatha1 line="596">‘‘Caraṇena ca sampanno, guttadvāro susaṃvuto;</gatha1>
    <gathalast line="597">Devalo nāma sambuddho, āgacchi purato mama.</gathalast>
    <gatha1 line="598">‘‘Pesetvā <pageBreak edition="Vipassana Research Institut" number="1.0401" /> sirikaṃ nāgaṃ, buddhaṃ āsādayiṃ tadā;</gatha1>
    <gathalast line="599">Tato sañjātakopo so, nāgo nuddharate padaṃ.</gathalast>
    <gatha1 line="600">‘‘Nāgaṃ ruṇṇamanaṃ disvā, buddhe kodhaṃ akāsahaṃ;</gatha1>
    <gathalast line="601">Vihesayitvā sambuddhaṃ, uyyānaṃ agamāsahaṃ.</gathalast>
    <gatha1 line="602">‘‘Sātaṃ tattha na vindāmi, siro pajjalito yathā;</gatha1>
    <gathalast line="603">Pariḷāhena ḍayhāmi, macchova baḷisādako.</gathalast>
    <gatha1 line="604">‘‘Sasāgarantā pathavī, ādittā viya hoti me;</gatha1>
    <gathalast line="605">Pitu santikupāgamma, idaṃ vacanamabraviṃ.</gathalast>
    <gatha1 line="606">‘‘Āsīvisaṃva kupitaṃ, aggikkhandhaṃva āgataṃ;</gatha1>
    <gathalast line="607">Mattaṃva kuñjaraṃ dantiṃ, yaṃ sayambhumasādayiṃ.</gathalast>
    <gatha1 line="608">‘‘Āsādito mayā buddho, ghoro uggatapo jino;</gatha1>
    <gathalast line="609">Purā sabbe vinassāma, khamāpessāma taṃ muniṃ.</gathalast>
    <gatha1 line="610">‘‘No ce taṃ nijjhāpessāma, attadantaṃ samāhitaṃ;</gatha1>
    <gathalast line="611">Orena sattadivasā, raṭṭhaṃ me vidhamissati.</gathalast>
    <gatha1 line="612">‘‘Sumekhalo kosiyo ca, siggavo cāpi sattako;</gatha1>
    <gathalast line="613">Āsādayitvā isayo, duggatā te saraṭṭhakā.</gathalast>
    <gatha1 line="614">‘‘Yadā <pageBreak edition="Myanmar" number="1.0473" /> kuppanti isayo, saññatā brahmacārino;</gatha1>
    <gathalast line="615">Sadevakaṃ vināsenti, sasāgaraṃ sapabbataṃ.</gathalast>
    <gatha1 line="616">‘‘Tiyojanasahassamhi, purise sannipātayiṃ;</gatha1>
    <paragraph line="617">Accayaṃ desanatthāya, sayambhuṃ upasaṅkamiṃ.</paragraph>
    <gatha1 line="618">‘‘Allavatthā allasirā, sabbeva pañjalīkatā;</gatha1>
    <gathalast line="619">Buddhassa pāde nipatitvā, idaṃ vacanamabravuṃ.</gathalast>
    <gatha1 line="620">‘‘Khamassu tvaṃ mahāvīra, abhiyācati taṃ jano;</gatha1>
    <gathalast line="621">Pariḷāhaṃ vinodehi, mā no raṭṭhaṃ vināsaya.</gathalast>
    <gatha1 line="622">‘‘Sadevamānusā sabbe, sadānavā sarakkhasā;</gatha1>
    <gathalast line="623">Ayomayena kūṭena, siraṃ bhindeyyu me sadā.</gathalast>
    <gatha1 line="624">‘‘Dake aggi na saṇṭhāti, bījaṃ sele na rūhati;</gatha1>
    <gathalast line="625">Agade kimi na saṇṭhāti, kopo buddhe na jāyati.</gathalast>
    <gatha1 line="626">‘‘Yathā ca bhūmi acalā, appameyyo ca sāgaro;</gatha1>
    <gathalast line="627">Anantako ca ākāso, evaṃ buddhā akhobhiyā.</gathalast>
    <gatha1 line="628">‘‘Sadā khantā mahāvīrā, khamitā ca tapassino;</gatha1>
    <gathalast line="629">Khantānaṃ khamitānañca, gamanaṃ taṃ na vijjati.</gathalast>
    <gatha1 line="630">‘‘Idaṃ <pageBreak edition="Vipassana Research Institut" number="1.0402" /> vatvāna sambuddho, pariḷāhaṃ vinodayaṃ;</gatha1>
    <gathalast line="631">Mahājanassa purato, nabhaṃ abbhuggamī tadā.</gathalast>
    <gatha1 line="632">‘‘Tena kammenahaṃ vīra, hīnattaṃ ajjhupāgato;</gatha1>
    <gathalast line="633">Samatikkamma taṃ jātiṃ, pāvisiṃ abhayaṃ puraṃ.</gathalast>
    <gatha1 line="634">‘‘Tadāpi maṃ mahāvīra, ḍayhamānaṃ susaṇṭhitaṃ;</gatha1>
    <gathalast line="635">Pariḷāhaṃ vinodesi, sayambhuñca khamāpayiṃ.</gathalast>
    <gatha1 line="636">‘‘Ajjāpi maṃ mahāvīra, ḍayhamānaṃ tihaggibhi;</gatha1>
    <gathalast line="637">Nibbāpesi tayo aggī, sītibhāvañca pāpayiṃ.</gathalast>
    <gatha1 line="638">‘‘Yesaṃ sotāvadhānatthi, suṇātha mama bhāsato;</gatha1>
    <gathalast line="639">Atthaṃ tuyhaṃ pavakkhāmi, yathā diṭṭhaṃ padaṃ mama.</gathalast>
    <gatha1 line="640">‘‘Sayambhuṃ <pageBreak edition="Myanmar" number="1.0474" /> taṃ vimānetvā, santacittaṃ samāhitaṃ;</gatha1>
    <gathalast line="641">Tena kammenahaṃ ajja, jātomhi nīcayoniyaṃ.</gathalast>
    <gatha1 line="642">‘‘Mā vo khaṇaṃ virādhetha, khaṇātītā hi socare;</gatha1>
    <gathalast line="643">Sadatthe vāyameyyātha, khaṇo vo paṭipādito.</gathalast>
    <gatha1 line="644">‘‘Ekaccānañca vamanaṃ, ekaccānaṃ virecanaṃ;</gatha1>
    <gathalast line="645">Visaṃ halāhalaṃ eke, ekaccānañca osadhaṃ.</gathalast>
    <gatha1 line="646">‘‘Vamanaṃ paṭipannānaṃ, phalaṭṭhānaṃ virecanaṃ;</gatha1>
    <gathalast line="647">Osadhaṃ phalalābhīnaṃ, puññakkhettaṃ gavesinaṃ.</gathalast>
    <gatha1 line="648">‘‘Sāsanena viruddhānaṃ, visaṃ halāhalaṃ yathā;</gatha1>
    <gathalast line="649">Āsīviso diṭṭhaviso, evaṃ jhāpeti taṃ naraṃ.</gathalast>
    <gatha1 line="650">‘‘Sakiṃ pītaṃ halāhalaṃ, uparundhati jīvitaṃ;</gatha1>
    <gathalast line="651">Sāsanena virujjhitvā, kappakoṭimhi ḍayhati.</gathalast>
    <gatha1 line="652">‘‘Khantiyā avihiṃsāya, mettacittavatāya ca;</gatha1>
    <gathalast line="653">Sadevakaṃ so tāreti, tasmā te avirādhiyā.</gathalast>
    <gatha1 line="654">‘‘Lābhālābhe na sajjanti, sammānanavimānane;</gatha1>
    <gathalast line="655">Pathavīsadisā buddhā, tasmā te na virādhiyā.</gathalast>
    <gatha1 line="656">‘‘Devadatte ca vadhake, core aṅgulimālake;</gatha1>
    <gathalast line="657">Rāhule dhanapāle ca, sabbesaṃ samako muni.</gathalast>
    <gatha1 line="658">‘‘Etesaṃ paṭigho natthi, rāgomesaṃ na vijjati;</gatha1>
    <gathalast line="659">Sabbesaṃ samako buddho, vadhakassorasassa ca.</gathalast>
    <gatha1 line="660">‘‘Panthe disvāna kāsāvaṃ, chaḍḍitaṃ mīḷhamakkhitaṃ;</gatha1>
    <gathalast line="661">Sirasmiṃ añjaliṃ katvā, vanditabbaṃ isiddhajaṃ.</gathalast>
    <gatha1 line="662">‘‘Abbhatītā <pageBreak edition="Vipassana Research Institut" number="1.0403" /> ca ye buddhā, vattamānā anāgatā;</gatha1>
    <gathalast line="663">Dhajenānena sujjhanti, tasmā ete namassiyā.</gathalast>
    <gatha1 line="664">‘‘Satthukappaṃ suvinayaṃ, dhāremi hadayenahaṃ;</gatha1>
    <gathalast line="665">Namassamāno vinayaṃ, viharissāmi sabbadā.</gathalast>
    <gatha1 line="666">‘‘Vinayo <pageBreak edition="Myanmar" number="1.0475" /> āsayo mayhaṃ, vinayo ṭhānacaṅkamaṃ;</gatha1>
    <gathalast line="667">Kappemi vinaye vāsaṃ, vinayo mama gocaro.</gathalast>
    <gatha1 line="668">‘‘Vinaye pāramippatto, samathe cāpi kovido;</gatha1>
    <gathalast line="669">Upāli taṃ mahāvīra, pāde vandati satthuno.</gathalast>
    <gatha1 line="670">‘‘So ahaṃ vicarissāmi, gāmā gāmaṃ purā puraṃ;</gatha1>
    <gathalast line="671">Namassamāno sambuddhaṃ, dhammassa ca sudhammataṃ.</gathalast>
    <gatha1 line="672">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="673">Tattha hi naṃ satthā sayameva sakalaṃ vinayapiṭakaṃ uggaṇhāpesi. So aparabhāge bhārukacchakavatthuṃ (pārā. 78) ajjukavatthuṃ (pārā. 158) kumārakassapavatthunti imāni tīṇi vatthūni vinicchayi. Satthā ekekasmiṃ vinicchite sādhukāraṃ datvā tayopi vinicchaye aṭṭhuppattiṃ katvā theraṃ vinayadharānaṃ aggaṭṭhāne ṭhapesi. So aparabhāge ekasmiṃ uposathadivase pātimokkhuddesasamaye bhikkhū ovadanto –</paragraph>
    <hangnum line="674" number="249"></hangnum>
    <gatha1 line="675"> ‘‘Saddhāya <pageBreak edition="Pali Text Society" number="2.0102" /> abhinikkhamma, navapabbajito navo;</gatha1>
    <gathalast line="676">Mitte bhajeyya kalyāṇe, suddhājīve atandite.</gathalast>
    <hangnum line="677" number="250"></hangnum>
    <gatha1 line="678"> ‘‘Saddhāya abhinikkhamma, navapabbajito navo;</gatha1>
    <gathalast line="679">Saṅghasmiṃ viharaṃ bhikkhu, sikkhetha vinayaṃ budho.</gathalast>
    <hangnum line="680" number="251"></hangnum>
    <gatha1 line="681"> ‘‘Saddhāya abhinikkhamma, navapabbajito navo;</gatha1>
    <gathalast line="682">Kappākappesu kusalo, careyya apurakkhato’’ti. – tisso gāthā abhāsi;</gathalast>
    <paragraph line="683">Tattha <bold>saddhāyā</bold>ti saddhānimittaṃ, na jīvikatthanti attho. <bold>Saddhāyā</bold>ti vā kammaphalāni ratanattayaguṇañca saddahitvā. <bold>Abhinikkhammā</bold>ti gharāvāsato nikkhamitvā. <bold>Navapabbajito</bold>ti navo hutvā pabbajito, paṭhamavaye eva pabbajito. <bold>Navo</bold>ti sāsane sikkhāya abhinavo daharo. <bold>Mitte bhajeyya kalyāṇe suddhājīve atandite</bold>ti ‘‘piyo garu bhāvanīyo’’tiādinā (a. ni. 7.37) vuttalakkhaṇe kalyāṇamitte, micchājīvavivajjanena suddhājīve <pageBreak edition="Myanmar" number="1.0476" />, āraddhavīriyatāya atandite <pageBreak edition="Vipassana Research Institut" number="1.0404" /> bhajeyya upasaṅkameyya, tesaṃ ovādānusāsanīpaṭiggahaṇavasena seveyya. <bold>Saṅghasmiṃ vihara</bold>nti saṅghe bhikkhusamūhe vattapaṭivattapūraṇavasena viharanto. <bold>Sikkhetha vinayaṃ budho</bold>ti bodhañāṇatāsukusalo hutvā vinayapariyattiṃ sikkheyya. Vinayo hi sāsanassa āyu, tasmiṃ ṭhite sāsanaṃ ṭhitaṃ hoti. ‘‘Buddho’’ti ca paṭhanti, so evattho. <bold>Kappākappesū</bold>ti kappiyākappiyesu kusalo suttavasena suttānulomavasena ca nipuṇo cheko. <bold>Apurakkhato</bold>ti na purakkhato taṇhādīhi kutoci purekkhāraṃ apaccāsīsanto hutvā vihareyya.</paragraph>
    <centered line="684">Upālittheragāthāvaṇṇanā niṭṭhitā.</centered>
    <subhead line="685">12. Uttarapālattheragāthāvaṇṇanā</subhead>
    <paragraph line="686"><bold>Paṇḍitaṃ vata maṃ santa</bold>nti āyasmato uttarapālattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato gamanamagge setuṃ kārāpesi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā <bold>uttarapālo</bold>ti laddhanāmo vayappatto yamakapāṭihāriyaṃ disvā paṭiladdhasaddho pabbajitvā samaṇadhammaṃ karoti. Tassa ekadivasaṃ ayonisomanasikāravasena <pageBreak edition="Pali Text Society" number="2.0103" /> anubhūtārammaṇaṃ anussarantassa kāmarāgo uppajji. So tāvadeva sahoḍḍhaṃ coraṃ gaṇhanto viya attano cittaṃ niggahetvā saṃvegajāto paṭipakkhamanasikārena kilese vikkhambhetvā vipassanāya kammaṃ karonto bhāvanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 2.47.16-20) –</paragraph>
    <gatha1 line="687">‘‘Vipassino bhagavato, caṅkamantassa sammukhā;</gatha1>
    <gathalast line="688">Pasannacitto sumano, setuṃ kārāpayiṃ ahaṃ.</gathalast>
    <gatha1 line="689">‘‘Ekanavutito <pageBreak edition="Myanmar" number="1.0477" /> kappe, yaṃ setuṃ kārayiṃ ahaṃ;</gatha1>
    <gathalast line="690">Duggatiṃ nābhijānāmi, setudānassidaṃ phalaṃ.</gathalast>
    <gatha1 line="691">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="692">Arahattaṃ pana patvā attano paṭipattiṃ paccavekkhitvā sīhanādaṃ nadanto –</paragraph>
    <hangnum line="693" number="252"></hangnum>
    <gatha1 line="694"> ‘‘Paṇḍitaṃ vata maṃ santaṃ, alamatthavicintakaṃ;</gatha1>
    <gathalast line="695">Pañca kāmaguṇā loke, sammohā pātayiṃsu maṃ.</gathalast>
    <hangnum line="696" number="253"></hangnum>
    <gatha1 line="697"> ‘‘Pakkhando <pageBreak edition="Vipassana Research Institut" number="1.0405" /> māravisaye, daḷhasallasamappito;</gatha1>
    <gathalast line="698">Asakkhiṃ maccurājassa, ahaṃ pāsā pamuccituṃ.</gathalast>
    <hangnum line="699" number="254"></hangnum>
    <gatha1 line="700"> ‘‘Sabbe kāmā pahīnā me, bhavā sabbe padālitā;</gatha1>
    <gathalast line="701">Vikkhīṇo jātisaṃsāro, natthi dāni punabbhavo’’ti. –</gathalast>
    <unindented line="702">Tisso gāthā abhāsi.</unindented>
    <paragraph line="703">Tattha <bold>paṇḍitaṃ vata maṃ santa</bold>nti sutacintāmayāya paññāya vasena paññāsampannampi nāma maṃ samānaṃ. <bold>Alamatthavicintaka</bold>nti attano ca paresañca atthaṃ hitaṃ vicintetuṃ samatthaṃ, alaṃ vā pariyattaṃ atthassa vicintakaṃ, kilesaviddhaṃsanasamatthaṃ atthadassinaṃ vā, sabbametaṃ attano antimabhavikatāya thero vadati. <bold>Pañca kāmaguṇā</bold>ti rūpādayo pañca kāmakoṭṭhāsā. <bold>Loke</bold>ti tesaṃ pavattiṭṭhānadassanaṃ. <bold>Sammohā</bold>ti sammohanimittaṃ ayonisomanasikārahetu. <bold>Sammohā</bold>ti vā sammohanā sammohakarā. <bold>Pātayiṃsū</bold>ti dhīrabhāvato pātesuṃ, lokato vā uttaritukāmaṃ maṃ loke pātayiṃsūti attho.</paragraph>
    <paragraph line="704"><bold>Pakkhando</bold>ti anupaviṭṭho. <bold>Māravisaye</bold>ti kilesavisaye kilesamārassa pavattiṭṭhāne, tassa vasaṃ gatoti adhippāyo. Devaputtamārassa vā issariyaṭṭhāne taṃ anupavisitvā ṭhito. <bold>Daḷhasallasamappito</bold>ti daḷhaṃ thiraṃ, daḷhena vā sallena samappito, rāgasallena hadayaṃ āhacca viddho. <bold>Asakkhiṃ maccurājassa, ahaṃ pāsā pamuccitu</bold>nti aggamaggasaṇḍāsena rāgādisallaṃ anavasesato uddharantoyeva rāgabandhanasaṅkhātā <pageBreak edition="Myanmar" number="1.0478" /> maccurājassa pāsā ahaṃ parimuccituṃ asakkhiṃ, tato attānaṃ pamocesiṃ.</paragraph>
    <paragraph line="705">Tato eva ca <bold>sabbe kāmā pahīnā me, bhavā sabbe padālitā</bold>ti vatthārammaṇādibhedena anekabhedabhinnā <pageBreak edition="Pali Text Society" number="2.0104" /> sabbe kilesakāmā ariyamaggena samucchedavasena mayā pahīnā. Kilesakāmesu hi pahīnesu vatthukāmāpi pahīnā eva honti. Tathā kāmabhavakammabhavādayo bhavā sabbe maggañāṇāsinā padālitā viddhaṃsitā. Kammabhavesu hi padālitesu upapattibhavā padālitā eva honti. Evaṃ kammabhavānaṃ padālitattā eva <bold>vikkhīṇo jātisaṃsāro, natthi dāni punabbhavo</bold>ti. Tassattho heṭṭhā vuttoyeva. Idameva ca therassa aññābyākaraṇaṃ ahosi.</paragraph>
    <centered line="706">Uttarapālattheragāthāvaṇṇanā niṭṭhitā.</centered>
    <subhead line="707">13. Abhibhūtattheragāthāvaṇṇanā</subhead>
    <paragraph line="708"><bold>Suṇātha</bold><pageBreak edition="Vipassana Research Institut" number="1.0406" /><bold>ñātayo sabbe</bold>ti āyasmato abhibhūtattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vessabhussa bhagavato kāle kulagehe nibbattitvā viññutaṃ patto tādisena kalyāṇamittasannissayena sāsane abhippasanno ahosi. So satthari parinibbute tassa dhātuṃ gahetuṃ mahājane ussāhaṃ karonte sayaṃ sabbapaṭhamaṃ gandhodakena citakaṃ nibbāpesi. So tena puññakammena devamanussesu saṃsaranto imasmiṃ buddhuppāde veṭhapuranagare rājakule nibbattitvā <bold>abhibhūto</bold>ti laddhanāmo pitu accayena rajjaṃ kāreti. Tasmiñca samaye bhagavā janapadacārikaṃ caranto anupubbena taṃ nagaraṃ pāpuṇi. Tato so rājā ‘‘bhagavā kira mama nagaraṃ anuppatto’’ti sutvā satthu santikaṃ gantvā dhammaṃ sutvā dutiyadivase mahādānaṃ pavattesi. Bhagavā bhuttāvī tassa rañño ajjhāsayānurūpaṃ anumodanaṃ karontoyeva vitthārato dhammaṃ desesi. So dhammaṃ sutvā laddhappasādo rajjaṃ pahāya pabbajitvā arahattaṃ sacchākāsi. Tena vuttaṃ <bold>apadāne</bold> (apa. thera 2.47.11-15) –</paragraph>
    <gatha1 line="709">‘‘Dayhamāne <pageBreak edition="Myanmar" number="1.0479" /> sarīramhi, vessabhussa mahesino;</gatha1>
    <gathalast line="710">Gandhodakaṃ gahetvāna, citaṃ nibbāpayiṃ ahaṃ.</gathalast>
    <gatha1 line="711">‘‘Ekatiṃse ito kappe, citaṃ nibbāpayiṃ ahaṃ;</gatha1>
    <gathalast line="712">Duggatiṃ nābhijānāmi, gandhodakassidaṃ phalaṃ.</gathalast>
    <gatha1 line="713">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="714">Arahattaṃ pana patvā vimuttisukhena viharante tasmiṃ tassa ñātakā amaccā pārisajjā nāgarā jānapadāti sabbe samāgantvā, ‘‘bhante, kasmā tvaṃ amhe anāthe katvā pabbajito’’ti parideviṃsu. Thero te ñātipamukhe manusse paridevante disvā tesaṃ attano pabbajjakāraṇavibhāvanamukhena dhammaṃ kathento –</paragraph>
    <hangnum line="715" number="255"></hangnum>
    <gatha1 line="716"> ‘‘Suṇātha <pageBreak edition="Pali Text Society" number="2.0105" /> ñātayo sabbe, yāvantettha samāgatā;</gatha1>
    <gathalast line="717">Dhammaṃ vo desayissāmi, dukkhā jāti punappunaṃ.</gathalast>
    <hangnum line="718" number="256"></hangnum>
    <gatha1 line="719"> ‘‘Ārambhatha nikkamatha, yuñjatha buddhasāsane;</gatha1>
    <gathalast line="720">Dhunātha maccuno senaṃ, naḷāgāraṃva kuñjaro.</gathalast>
    <hangnum line="721" number="257"></hangnum>
    <gatha1 line="722"> ‘‘Yo <pageBreak edition="Vipassana Research Institut" number="1.0407" /> imasmiṃ dhammavinaye, appamatto vihassati;</gatha1>
    <gathalast line="723">Pahāya jātisaṃsāraṃ, dukkhassantaṃ karissatī’’ti. – tisso gāthā abhāsi;</gathalast>
    <paragraph line="724">Tattha <bold>suṇāthā</bold>ti nisāmetha, idāni mayā vuccamānaṃ ohitasotā sotadvārānusārena upadhārethāti attho. <bold>Ñātayo</bold>ti ñātī pamukhe katvā tesaṃ sabbesaṃ ālapanaṃ, tenāha <bold>‘‘sabbe yāvantettha samāgatā’’</bold>ti, yāvanto yattakā ettha samāgame, etissaṃ vā mama pabbajjāya samāgatāti attho.</paragraph>
    <paragraph line="725">Idāni yaṃ sandhāya ‘‘suṇāthā’’ti savanāṇattikavacanaṃ kataṃ, taṃ <bold>‘‘dhammaṃ vo desayissāmī’’</bold>ti paṭijānitvā <bold>‘‘dukkhā jāti punappuna’’</bold>ntiādinā desetuṃ ārabhi. Tattha <bold>dukkhā jāti punappuna</bold>nti jāti nāmesā gabbhokkantimūlakādibhedassa jarādibhedassa ca anekavihitassa dukkhassa adhiṭṭhānabhāvato dukkhā. Sā punappunaṃ pavattamānā ativiya dukkhā.</paragraph>
    <paragraph line="726">Tassā <pageBreak edition="Myanmar" number="1.0480" /> pana jātiyā samatikkamanatthaṃ ussāho karaṇīyoti dassento āha <bold>‘‘ārambhathā</bold>’’tiādi. Tattha <bold>ārambhathā</bold>ti ārambhadhātusaṅkhātaṃ vīriyaṃ karotha. <bold>Nikkamathā</bold>ti kosajjapakkhato nikkhantattā nikkamadhātusaṅkhātaṃ taduttariṃ vīriyaṃ karotha. <bold>Yuñjatha buddhasāsane</bold>ti yasmā sīlasaṃvaro indriyesu guttadvāratā bhojane mattaññutā satisampajaññanti imesu dhammesu patiṭṭhitānaṃ jāgariyānuyogavasena ārambhanikkamadhātuyo sampajjanti, tasmā tathābhūtā samathavipassanāsaṅkhāte adhisīlasikkhādisaṅkhāte vā bhagavato sāsane yuttappayuttā hotha. <bold>Dhunātha maccuno senaṃ, naḷāgāraṃva kuñjaro</bold>ti evaṃ paṭipajjantā ca tedhātuissarassa maccurājassa vasaṃ satte netīti tassa senāsaṅkhātaṃ abalaṃ dubbalaṃ yathā nāma thāmabalūpapanno kuñjaro naḷehi kataṃ agāraṃ khaṇeneva viddhaṃseti, evameva kilesagaṇaṃ dhunātha vidhamatha viddhaṃsethāti attho.</paragraph>
    <paragraph line="727">Evaṃ pana buddhasāsane ussāhaṃ karontassa ekaṃsiko jātidukkhassa samatikkamoti dassento <bold>‘‘yo imasmi’’</bold>ntiādinā tatiyaṃ gāthamāha. Taṃ suviññeyyameva.</paragraph>
    <centered line="728">Abhibhūtattheragāthāvaṇṇanā niṭṭhitā.</centered>
    <subhead line="729">14. Gotamattheragāthāvaṇṇanā</subhead>
    <paragraph line="730"><bold>Saṃsara</bold>nti <pageBreak edition="Vipassana Research Institut" number="1.0408" /><pageBreak edition="Pali Text Society" number="2.0106" /> āyasmato gotamattherassa gāthā. Kā uppatti? Ayaṃ kira purimabuddhesu katādhikāro tattha tattha bhave puññāni karonto sikhimhi bhagavati parinibbute tassa citakaṃ devamanussesu pūjentesu aṭṭhahi campakapupphehi citakaṃ pūjesi. So tena puññakammena devamanussesu saṃsaranto imasmiṃ buddhuppāde sakyarājakule nibbattitvā <bold>gotamo</bold>ti gottavaseneva abhilakkhitanāmo vayappatto satthu ñātisamāgame paṭiladdhasaddho pabbajitvā vipassanāya kammaṃ karonto chaḷabhiñño ahosi. Tena vuttaṃ <bold>apadāne</bold> (apa. thera 2.47.6-10) –</paragraph>
    <gatha1 line="731">‘‘Jhāyamānassa <pageBreak edition="Myanmar" number="1.0481" /> bhagavato, sikhino lokabandhuno;</gatha1>
    <gathalast line="732">Aṭṭha campakapupphāni, citakaṃ abhiropayiṃ.</gathalast>
    <gatha1 line="733">‘‘Ekatiṃse ito kappe, yaṃ pupphamabhiropayiṃ;</gatha1>
    <gathalast line="734">Duggatiṃ nābhijānāmi, citapūjāyidaṃ phalaṃ.</gathalast>
    <gatha1 line="735">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="736">Chaḷabhiñño pana hutvā vimuttisukhena viharanto ekadivasaṃ ñātakehi ‘‘kasmā, bhante, amhe pahāya pabbajito’’ti puṭṭho saṃsāre attanā anubhūtadukkhañceva idāni adhigataṃ nibbānasukhañca pakāsento –</paragraph>
    <hangnum line="737" number="258"></hangnum>
    <gatha1 line="738"> ‘‘Saṃsarañhi nirayaṃ agacchissaṃ, petalokamagamaṃ punappunaṃ;</gatha1>
    <gathalast line="739">Dukkhamamhipi tiracchānayoniyaṃ, nekadhā hi vusitaṃ ciraṃ mayā.</gathalast>
    <hangnum line="740" number="259"></hangnum>
    <gatha1 line="741"> ‘‘Mānusopi ca bhavobhirādhito, saggakāyamagamaṃ sakiṃ sakiṃ;</gatha1>
    <gathalast line="742">Rūpadhātusu arūpadhātusu, nevasaññisu asaññisuṭṭhitaṃ.</gathalast>
    <hangnum line="743" number="260"></hangnum>
    <gatha1 line="744"> ‘‘Sambhavā suviditā asārakā, saṅkhatā pacalitā saderitā;</gatha1>
    <gathalast line="745">Taṃ viditvā mahamahattasambhavaṃ, santimeva satimā samajjhaga’’nti. –</gathalast>
    <unindented line="746">Tīhi gāthāhi tesaṃ dhammaṃ desesi.</unindented>
    <paragraph line="747">Tattha <bold>saṃsara</bold>nti anādimati saṃsāre saṃsaranto kammakilesehi pañcasu gatīsu cavanupapātavasena aparāparaṃ saṃsarantoti attho. <bold>Hī</bold>ti nipātamattaṃ. <bold>Nirayaṃ agacchissa</bold>nti sañjīvādikaṃ aṭṭhavidhaṃ mahānirayaṃ, kukkuḷādikaṃ soḷasavidhaṃ ussadanirayañca paṭisandhivasena upagacchiṃ <pageBreak edition="Vipassana Research Institut" number="1.0409" />. <bold>‘‘Punappuna’’</bold>nti idaṃ idhāpi ānetabbaṃ <pageBreak edition="Pali Text Society" number="2.0107" />. <bold>Petaloka</bold>nti pettivisayaṃ, khuppipāsādibhedaṃ petattabhāvanti <pageBreak edition="Myanmar" number="1.0482" /> attho. <bold>Agama</bold>nti paṭisandhivasena upagacchiṃ upapajjiṃ. <bold>Punappuna</bold>nti aparāparaṃ. <bold>Dukkhamamhipī</bold>ti aññamaññaṃ tikhiṇakasāpatodābhighātādidukkhehi dussahāyapi. Liṅgavipallāsena hetaṃ vuttaṃ ‘‘dukkhamamhipī’’ti. <bold>Tiracchānayoniya</bold>nti migapakkhiādibhedāya tiracchānayoniyaṃ. <bold>Nekadhā hī</bold>ti oṭṭhagoṇagadrabhādivasena ceva kākabalākakulalādivasena ca anekappakāraṃ anekavārañca <bold>ciraṃ</bold> dīghamaddhānaṃ <bold>mayā vusitaṃ</bold> niccaṃ utrastamānasatādivasena dukkhaṃ anubhūtaṃ. Tiracchānayoniyaṃ nibbattasatto mahāmūḷhatāya cirataraṃ tattheva aparāparaṃ parivattatīti dassanatthaṃ idha ‘‘cira’’nti vuttaṃ.</paragraph>
    <paragraph line="748"><bold>Mānusopi ca bhavobhirādhito</bold>ti manussattabhāvopi mayā tādisena kusalakammunā samavāyena abhirādhito sādhito adhigato. Kāṇakacchapopamasuttamettha (ma. ni. 3.252; saṃ. ni. 5.1117) udāharitabbaṃ. <bold>Saggakāyamagamaṃ sakiṃ saki</bold>nti saggagatisaṅkhātaṃ kāmāvacaradevakāyaṃ sakiṃ sakiṃ kadāci kadāci upapajjanavasena agacchiṃ. <bold>Rūpadhātusū</bold>ti puthujjanabhavaggapariyosānesu rūpabhavesu <bold>arūpadhātusū</bold>ti arūpabhavesu. <bold>Nevasaññisu asaññisuṭṭhita</bold>nti rūpārūpadhātūsu ca na kevalaṃ saññīsu eva, atha kho nevasaññīnāsaññīsu asaññīsu ca upapajja ṭhitaṃ mayāti ānetvā yojetabbaṃ. Nevasaññiggahaṇena hettha nevasaññīnāsaññībhavo gahito. Yadipime dve bhavā rūpārūpadhātuggahaṇeneva gayhanti, ye pana ito bāhirakā tattha niccasaññino bhavavimokkhasaññino ca, tesaṃ tassā saññāya micchābhāvadassanatthaṃ visuṃ gahitāti daṭṭhabbaṃ.</paragraph>
    <paragraph line="749">Evaṃ dvīhi gāthāhi bhavamūlassa anupacchinnattā anādimati saṃsāre attano vaṭṭadukkhānubhavaṃ dassetvā idāni tadupacchedena vivaṭṭasukhānubhavaṃ dassento <bold>‘‘sambhavā’’</bold>tiādinā tatiyaṃ gāthamāha. Tattha <bold>sambhavā</bold>ti bhavā. Kāmabhavādayo eva hi hetupaccayasamavāyena bhavantīti idha sambhavāti vuttā. <bold>Suviditā</bold>ti vipassanāpaññāsahitāya maggapaññāya suṭṭhu viditā. <bold>Asārakā</bold>tiādi tesaṃ viditākāradassanaṃ. Tattha <bold>asārakā</bold>ti niccasārādisārarahitā. <bold>Saṅkhatā</bold>ti samecca sambhuyya paccayehi <pageBreak edition="Myanmar" number="1.0483" /> katā. <bold>Pacalitā</bold>ti saṅkhatattā eva uppādajarādīhi pakārato calitā anavaṭṭhitā. <bold>Saderitā</bold>ti sadā sabbakālaṃ bhaṅgena eritā, ittarā bhaṅgagāmino pabhaṅgunoti attho. <bold>Taṃ viditvā</bold><pageBreak edition="Pali Text Society" number="2.0108" /><bold>mahamattasambhava</bold>nti taṃ yathāvuttaṃ saṅkhatasabhāvaṃ attasambhavaṃ attani sambhūtaṃ attāyattaṃ issarādivasena aparāyattaṃ pariññābhisamayavasena ahaṃ viditvā tappaṭipakkhabhūtaṃ <bold>santimeva</bold> nibbānameva maggapaññāsatiyā <bold>satimā</bold><pageBreak edition="Vipassana Research Institut" number="1.0410" /> hutvā <bold>samajjhagaṃ</bold> adhigacchiṃ ariyamaggabhāvanāya anuppattoti. Evaṃ thero ñātakānaṃ dhammadesanāmukhena aññaṃ byākāsi.</paragraph>
    <centered line="750">Gotamattheragāthāvaṇṇanā niṭṭhitā.</centered>
    <subhead line="751">15. Hāritattheragāthāvaṇṇanā</subhead>
    <paragraph line="752"><bold>Yo pubbe karaṇīyānī</bold>ti āyasmato hāritattherassa gāthā. Kā uppatti? Ayampi padumuttarassa bhagavato kāle kulagehe nibbattitvā viññutaṃ patto satthari parinibbute tassa citakapūjāya kayiramānāya gandhena pūjaṃ akāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā <bold>hārito</bold>ti laddhanāmo vayappatto jātimānaṃ nissāya aññe vasalavādena samudācarati. So bhikkhūnaṃ santikaṃ gantvā dhammaṃ sutvā paṭiladdhasaddho pabbajitopi ciraparicitattā vasalasamudācāraṃ na vissajji. Athekadivasaṃ satthu santike dhammaṃ sutvā sañjātasaṃvego vipassanaṃ paṭṭhapetvā attano cittappavattiṃ upaparikkhanto mānuddhaccaviggahitataṃ disvā taṃ pahāya vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 2.46.63-67) –</paragraph>
    <gatha1 line="753">‘‘Citāsu kurumānāsu, nānāgandhe samāhaṭe;</gatha1>
    <gathalast line="754">Pasannacitto sumano, gandhamuṭṭhimapūjayiṃ.</gathalast>
    <gatha1 line="755">‘‘Satasahassito kappe, citakaṃ yamapūjayiṃ;</gatha1>
    <gathalast line="756">Duggatiṃ nābhijānāmi, citapūjāyidaṃ phalaṃ.</gathalast>
    <gatha1 line="757">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="758">Arahā <pageBreak edition="Myanmar" number="1.0484" /> pana hutvā vimuttisukhaṃ anubhavanto <bold>‘‘yo pubbe karaṇīyānī’’</bold>tiādinā tīhi gāthāhi bhikkhūnaṃ ovādadānamukhena aññaṃ byākāsi. Tāsaṃ attho heṭṭhā vuttoyeva.</paragraph>
    <centered line="759">Hāritattheragāthāvaṇṇanā niṭṭhitā.</centered>
    <subhead line="760">16. Vimalattheragāthāvaṇṇanā</subhead>
    <paragraph line="761"><bold>Pāpamitte</bold>ti <pageBreak edition="Vipassana Research Institut" number="1.0411" /><pageBreak edition="Pali Text Society" number="2.0109" /> āyasmato vimalattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto padumuttarassa bhagavato kāle kulagehe nibbattitvā viññutaṃ patto satthari parinibbute sādhukīḷanadivasesu vītivattesu satthu sarīraṃ gahetvā upāsakesu jhāpanaṭṭhānaṃ gacchantesu satthu guṇe āvajjitvā pasannamānaso sumanapupphehi pūjamakāsi. So tena puññakammena devamanussesu saṃsaranto imasmiṃ buddhuppāde bārāṇasiyaṃ brāhmaṇakule nibbattitvā <bold>vimalo</bold>ti laddhanāmo vayappatto somamittattheraṃ nissāya sāsane pabbajitvā teneva ussāhito vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 2.46.58-62) –</paragraph>
    <gatha1 line="762">‘‘Nīharante sarīramhi, vajjamānāsu bherisu;</gatha1>
    <gathalast line="763">Pasannacitto sumano, paṭṭipupphamapūjayiṃ.</gathalast>
    <gatha1 line="764">‘‘Satasahassito kappe, yaṃ pupphamabhipūjayiṃ;</gatha1>
    <gathalast line="765">Duggatiṃ nābhijānāmi, dehapūjāyidaṃ phalaṃ.</gathalast>
    <gatha1 line="766">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="767">Arahattaṃ pana patvā attano sahāyassa bhikkhussa ovādaṃ dento –</paragraph>
    <hangnum line="768" number="264"></hangnum>
    <gatha1 line="769"> ‘‘Pāpamitte vivajjetvā, bhajeyyuttamapuggalaṃ;</gatha1>
    <gathalast line="770">Ovāde cassa tiṭṭheyya, patthento acalaṃ sukhaṃ.</gathalast>
    <hangnum line="771" number="265"></hangnum>
    <gatha1 line="772"> ‘‘Parittaṃ <pageBreak edition="Myanmar" number="1.0485" /> dārumāruyha, yathā sīde mahaṇṇave;</gatha1>
    <gathalast line="773">Evaṃ kusītamāgamma, sādhujīvīpi sīdati;</gathalast>
    <gathalast line="774">Tasmā taṃ parivajjeyya, kusītaṃ hīnavīriyaṃ.</gathalast>
    <hangnum line="775" number="266"></hangnum>
    <gatha1 line="776"> ‘‘Pavivittehi ariyehi, pahitattehi jhāyibhi;</gatha1>
    <gathalast line="777">Niccaṃ āraddhavīriyehi, paṇḍitehi sahāvase’’ti. –</gathalast>
    <unindented line="778">Tisso gāthā abhāsi.</unindented>
    <paragraph line="779">Tattha <bold>pāpamitte</bold>ti akalyāṇamitte asappurise hīnavīriye. <bold>Vivajjetvā</bold>ti taṃ abhajanavasena dūrato vajjetvā. <bold>Bhajeyyuttamapuggala</bold>nti sappurisaṃ paṇḍitaṃ kalyāṇamittaṃ ovādānusāsanīgahaṇavasena <pageBreak edition="Vipassana Research Institut" number="1.0412" /> seveyya. <bold>Ovāde cassa tiṭṭheyyā</bold>ti assa kalyāṇamittassa ovāde anusiṭṭhiyaṃ yathānusiṭṭhaṃ paṭipajjanavasena tiṭṭheyya. <bold>Patthento</bold>ti ākaṅkhanto. <bold>Acalaṃ sukha</bold>nti nibbānasukhaṃ phalasukhañca. Tampi hi akuppabhāvato ‘‘acala’’nti vuccati. Sesaṃ vuttatthameva.</paragraph>
    <centered line="780">Vimalattheragāthāvaṇṇanā niṭṭhitā.</centered>
    <centered line="781">Tikanipātavaṇṇanā niṭṭhitā.</centered>
    <centered line="782">Paṭhamo bhāgo niṭṭhito.</centered>
  </content>
</document>