<?xml version="1.0"?>
<document>
<metadata>
<normativeSource>http://tipitaka.org/romn/cscd/s0508a1.att1.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-1/1. ekakanipato.xml</archivePath>
<titlePath>1. Ekakanipāto - Theragāthā-aṭṭhakathā-1 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">1. Ekakanipāto</chapter>
<title line="2">1. Paṭhamavaggo</title>
<subhead line="3">1. Subhūtittheragāthāvaṇṇanā</subhead>
<paragraph line="4">Idāni <pageBreak edition="V" number="1.0016" /><bold>channā</bold><pageBreak edition="P" number="1.0020" /><bold>me kuṭikā</bold>tiādinayappavattānaṃ theragāthānaṃ atthavaṇṇanā hoti. Sā panāyaṃ atthavaṇṇanā yasmā tāsaṃ tāsaṃ gāthānaṃ aṭṭhuppattiṃ pakāsetvā vuccamānā pākaṭā hoti suviññeyyā ca. Tasmā tattha tattha aṭṭhuppattiṃ pakāsetvā atthavaṇṇanaṃ karissāmāti.</paragraph>
<paragraph line="5">Tattha <bold>channā me kuṭikā</bold>tigāthāya kā uppatti? Vuccate – ito kira kappasatasahassamatthake anuppanneyeva padumuttare bhagavati lokanāthe haṃsavatīnāmake nagare aññatarassa brāhmaṇamahāsālassa eko putto uppajji. Tassa ‘‘nandamāṇavo’’ti nāmaṃ akaṃsu. So vayappatto tayo vede uggaṇhitvā tattha sāraṃ apassanto attano parivārabhūtehi catucattālīsāya māṇavakasahassehi saddhiṃ pabbatapāde isipabbajjaṃ pabbajitvā aṭṭha samāpattiyo pañca ca abhiññāyo nibbattesi. Antevāsikānampi kammaṭṭhānaṃ ācikkhi. Tepi na cireneva jhānalābhino ahesuṃ.</paragraph>
<paragraph line="6">Tena <pageBreak edition="M" number="1.0020" /> ca samayena padumuttaro bhagavā loke uppajjitvā haṃsavatīnagaraṃ upanissāya viharanto ekadivasaṃ paccūsasamaye lokaṃ volokento nandatāpasassa antevāsikajaṭilānaṃ arahattūpanissayaṃ nandatāpasassa ca dvīhaṅgehi samannāgatassa sāvakaṭṭhānantarassa patthanaṃ disvā pātova sarīrapaṭijagganaṃ katvā pubbaṇhasamaye pattacīvaramādāya aññaṃ kañci anāmantetvā sīho viya ekacaro nandatāpasassa antevāsikesu phalāphalatthāya gatesu ‘‘buddhabhāvaṃ me jānātū’’ti passantasseva nandatāpasassa ākāsato otaritvā pathaviyaṃ patiṭṭhāsi. Nandatāpaso buddhānubhāvañceva lakkhaṇapāripūriñca disvā lakkhaṇamante sammasitvā ‘‘imehi lakkhaṇehi samannāgato nāma agāraṃ ajjhāvasanto rājā hoti cakkavattī, pabbajanto <pageBreak edition="P" number="1.0021" /> loke <pageBreak edition="V" number="1.0017" /> vivaṭacchado sabbaññū buddho hoti. Ayaṃ purisājānīyo nissaṃsayaṃ buddhoti ñatvā paccuggamanaṃ katvā, pañcapatiṭṭhitena vanditvā, āsanaṃ paññāpetvā, adāsi. Nisīdi bhagavā paññatte āsane. Nandatāpasopi attano anucchavikaṃ āsanaṃ gahetvā ekamantaṃ nisīdi.</paragraph>
<paragraph line="7">Tasmiṃ samaye catucattālīsasahassajaṭilā paṇītapaṇītāni ojavantāni phalāphalāni gahetvā ācariyassa santikaṃ sampattā buddhānañceva ācariyassa ca nisinnāsanaṃ olokentā āhaṃsu – ‘‘ācariya, mayaṃ ‘imasmiṃ loke tumhehi mahantataro natthī’ti vicarāma, ayaṃ pana puriso tumhehi mahantataro maññe’’ti. Nandatāpaso, ‘‘tātā, kiṃ vadetha, sāsapena saddhiṃ aṭṭhasaṭṭhisatasahassayojanubbedhaṃ sineruṃ upametuṃ icchatha, sabbaññubuddhena saddhiṃ mā maṃ upamitthā’’ti āha. Atha te tāpasā ‘‘sace ayaṃ orako abhavissa, na amhākaṃ ācariyo evaṃ upamaṃ āhareyya, yāva mahā vatāyaṃ purisājānīyo’’ti pādesu nipatitvā sirasā vandiṃsu. Atha te ācariyo āha – ‘‘tātā, amhākaṃ buddhānaṃ anucchaviko deyyadhammo natthi, bhagavā ca bhikkhācāravelāyaṃ idhāgato, tasmā mayaṃ yathābalaṃ deyyadhammaṃ dassāma, tumhe yaṃ yaṃ paṇītaṃ phalāphalaṃ ānītaṃ, taṃ taṃ āharathā’’ti vatvā āharāpetvā hatthe dhovitvā sayaṃ tathāgatassa patte patiṭṭhāpesi. Satthārā <pageBreak edition="M" number="1.0021" /> phalāphale paṭiggahitamatte devatā dibbojaṃ pakkhipiṃsu. Tāpaso udakampi sayameva parissāvetvā adāsi. Tato bhojanakiccaṃ niṭṭhāpetvā nisinne satthari sabbe antevāsike pakkositvā satthu santike sāraṇīyaṃ kathaṃ kathento nisīdi. Satthā ‘‘bhikkhusaṅgho āgacchatū’’ti cintesi. Bhikkhū satthu cittaṃ ñatvā satasahassamattā khīṇāsavā āgantvā satthāraṃ vanditvā ekamantaṃ aṭṭhaṃsu.</paragraph>
<paragraph line="8">Nandatāpaso antevāsike āmantesi – ‘‘tātā, buddhānaṃ nisinnāsanampi nīcaṃ, samaṇasatasahassassapi āsanaṃ natthi, tumhehi ajja uḷāraṃ bhagavato bhikkhusaṅghassa ca sakkāraṃ kātuṃ vaṭṭati <pageBreak edition="P" number="1.0022" />, pabbatapādato vaṇṇagandhasampannāni pupphāni āharathā’’ti. Acinteyyattā iddhivisayassa muhutteneva vaṇṇagandhasampannāni pupphāni āharitvā buddhānaṃ yojanappamāṇaṃ pupphāsanaṃ paññāpesuṃ. Aggasāvakānaṃ tigāvutaṃ, sesabhikkhūnaṃ aḍḍhayojanikādibhedaṃ, saṅghanavakassa usabhamattaṃ ahosi. Evaṃ paññattesu āsanesu nandatāpaso tathāgatassa purato añjaliṃ paggayha ṭhito, ‘‘bhante, mayhaṃ dīgharattaṃ hitāya sukhāya imaṃ pupphāsanaṃ abhiruhathā’’ti āha. Nisīdi bhagavā pupphāsane. Evaṃ nisinne satthari satthu ākāraṃ ñatvā bhikkhū attano attano pattāsane nisīdiṃsu. Nandatāpaso mahantaṃ pupphachattaṃ gahetvā tathāgatassa matthake dhārento aṭṭhāsi. Satthā ‘‘tāpasānaṃ ayaṃ sakkāro mahapphalo hotū’’ti <pageBreak edition="V" number="1.0018" /> nirodhasamāpattiṃ samāpajji. Satthu samāpannabhāvaṃ ñatvā bhikkhūpi samāpajjiṃsu. Tathāgate sattāhaṃ nirodhaṃ samāpajjitvā nisinne antevāsikā bhikkhācārakāle sampatte vanamūlaphalāphalaṃ paribhuñjitvā sesakāle buddhānaṃ añjaliṃ paggayha tiṭṭhanti. Nandatāpaso pana bhikkhācārampi agantvā pupphachattaṃ dhārento sattāhaṃ pītisukheneva vītināmeti.</paragraph>
<paragraph line="9">Satthā nirodhato vuṭṭhāya araṇavihāriaṅgena dakkhiṇeyyaṅgena cāti dvīhi aṅgehi samannāgataṃ ekaṃ sāvakaṃ ‘‘isigaṇassa pupphāsanānumodanaṃ karohī’’ti āṇāpesi. So cakkavattirañño santikā paṭiladdhamahālābho mahāyodho viya tuṭṭhamānaso attano visaye <pageBreak edition="M" number="1.0022" /> ṭhatvā tepiṭakaṃ buddhavacanaṃ sammasitvā anumodanaṃ akāsi. Tassa desanāvasāne satthā sayaṃ dhammaṃ desesi. Desanāpariyosāne sabbe catucattālīsasahassatāpasā arahattaṃ pāpuṇiṃsu. Satthā ‘‘etha, bhikkhavo’’ti hatthaṃ pasāresi. Tesaṃ tāvadeva kesamassu antaradhāyi. Aṭṭha parikkhārā kāye paṭimukkāva ahesuṃ saṭṭhivassattherā viya satthāraṃ parivārayiṃsu. Nandatāpaso pana vikkhittacittatāya visesaṃ nādhigacchi. Tassa <pageBreak edition="P" number="1.0023" /> kira araṇavihārittherassa santike dhammaṃ sotuṃ āraddhakālato paṭṭhāya ‘‘aho vatāhampi anāgate uppajjanakabuddhassa sāsane iminā sāvakena laddhadhuraṃ labheyya’’nti cittaṃ udapādi. So tena parivitakkena maggaphalapaṭivedhaṃ kātuṃ nāsakkhi. Tathāgataṃ pana vanditvā sammukhe ṭhatvā āha – ‘‘bhante, yena bhikkhunā isigaṇassa pupphāsanānumodanā katā, ko nāmāyaṃ tumhākaṃ sāsane’’ti. ‘‘Araṇavihāriaṅge dakkhiṇeyyaaṅge ca etadaggaṃ patto eso bhikkhū’’ti. ‘‘Bhante, yvāyaṃ mayā sattāhaṃ pupphachattaṃ dhārentena sakkāro kato, tena adhikārena na aññaṃ sampattiṃ patthemi, anāgate pana ekassa buddhassa sāsane ayaṃ thero viya dvīhaṅgehi samannāgato sāvako bhaveyya’’nti patthanamakāsi.</paragraph>
<paragraph line="10">Satthā ‘‘samijjhissati nu, kho imassa tāpasassa patthanā’’ti anāgataṃsañāṇaṃ pesetvā olokento kappasatasahassaṃ atikkamitvā samijjhanakabhāvaṃ disvā nandatāpasaṃ āha – ‘‘na te ayaṃ patthanā moghā bhavissati, anāgate kappasatasahassaṃ atikkamitvā gotamo nāma buddho uppajjissati, tassa santike samijjhissatī’’ti vatvā dhammakathaṃ kathetvā bhikkhusaṅghaparivuto ākāsaṃ pakkhandi. Nandatāpaso yāva cakkhupathasamatikkamā satthāraṃ bhikkhusaṅghañca uddissa añjaliṃ paggayha aṭṭhāsi. So aparabhāge kālena kālaṃ satthāraṃ upasaṅkamitvā dhammaṃ suṇi. Aparihīnajjhānova kālaṅkatvā brahmaloke nibbatto. Tato pana cuto aparānipi pañca jātisatāni pabbajitvā āraññako ahosi. Kassapasammāsambuddhakālepi pabbajitvā āraññako hutvā gatapaccāgatavattaṃ pūresi. Etaṃ kira vattaṃ <pageBreak edition="V" number="1.0019" /> aparipūretvā mahāsāvakabhāvaṃ <pageBreak edition="M" number="1.0023" /> pāpuṇantā nāma natthi. Gatapaccāgatavattaṃ pana āgamaṭṭhakathāsu vuttanayeneva veditabbaṃ. So vīsativassasahassāni gatapaccāgatavattaṃ pūretvā kālaṅkatvā kāmāvacaradevaloke tāvatiṃsabhavane nibbatti. Vuttañhetaṃ <bold>apadāne</bold> (apa. thera 1.3.151) –</paragraph>
<gatha1 line="11">‘‘Himavantassāvidūre <pageBreak edition="P" number="1.0024" />, nisabho nāma pabbato;</gatha1>
<gathalast line="12">Assamo sukato mayhaṃ, paṇṇasālā sumāpitā.</gathalast>
<gatha1 line="13">‘‘Kosiyo nāma nāmena, jaṭilo uggatāpano;</gatha1>
<gathalast line="14">Ekākiyo adutiyo, vasāmi nisabhe tadā.</gathalast>
<gatha1 line="15">‘‘Phalaṃ mūlañca paṇṇañca, na bhuñjāmi ahaṃ tadā;</gatha1>
<gathalast line="16">Pavattaṃva supātāhaṃ, upajīvāmi tāvade.</gathalast>
<gatha1 line="17">‘‘Nāhaṃ kopemi ājīvaṃ, cajamānopi jīvitaṃ;</gatha1>
<gathalast line="18">Ārādhemi sakaṃ cittaṃ, vivajjemi anesanaṃ.</gathalast>
<gatha1 line="19">‘‘Rāgūpasaṃhitaṃ cittaṃ, yadā uppajjate mama;</gatha1>
<gathalast line="20">Sayaṃva paccavekkhāmi, ekaggo taṃ damemahaṃ.</gathalast>
<gatha1 line="21">‘‘Rajjase rajjanīye ca, dussanīye ca dussase;</gatha1>
<gathalast line="22">Muyhase mohanīye ca, nikkhamassu vanā tuvaṃ.</gathalast>
<gatha1 line="23">‘‘Visuddhānaṃ ayaṃ vāso, nimmalānaṃ tapassinaṃ;</gatha1>
<gathalast line="24">Mā kho visuddhaṃ dūsesi, nikkhamassu vanā tuvaṃ.</gathalast>
<gatha1 line="25">‘‘Agāriko bhavitvāna, yadā puttaṃ labhissasi;</gatha1>
<gathalast line="26">Ubhopi mā virādhesi, nikkhamassu vanā tuvaṃ.</gathalast>
<gatha1 line="27">‘‘Chavālātaṃ yathā kaṭṭhaṃ, na kvaci kiccakārakaṃ;</gatha1>
<gathalast line="28">Neva gāme araññe vā, na hi taṃ kaṭṭhasammataṃ.</gathalast>
<gatha1 line="29">‘‘Chavālātūpamo tvaṃ si, na gihī nāpi saññato;</gatha1>
<gathalast line="30">Ubhato muttako ajja, nikkhamassu vanā tuvaṃ.</gathalast>
<gatha1 line="31">‘‘Siyā nu kho tava etaṃ, ko pajānāti te idaṃ;</gatha1>
<gathalast line="32">Saddhādhuraṃ vahisi me, kosajjabahulāya ca.</gathalast>
<gatha1 line="33">‘‘Jigucchissanti <pageBreak edition="M" number="1.0024" /> taṃ viññū, asuciṃ nāgariko yathā;</gatha1>
<gathalast line="34">Ākaḍḍhitvāna isayo, codayissanti taṃ sadā.</gathalast>
<gatha1 line="35">‘‘Taṃ <pageBreak edition="V" number="1.0020" /> viññū pavadissanti, samatikkantasāsanaṃ;</gatha1>
<gathalast line="36">Saṃvāsaṃ alabhanto hi, kathaṃ jīvihisi tuvaṃ.</gathalast>
<gatha1 line="37">‘‘Tidhāpabhinnaṃ mātaṅgaṃ, kuñjaraṃ saṭṭhihāyanaṃ;</gatha1>
<gathalast line="38">Balī nāgo upagantvā, yūthā nīharate gajaṃ.</gathalast>
<gatha1 line="39">‘‘Yūthā vinissaṭo santo, sukhaṃ sātaṃ na vindati;</gatha1>
<gathalast line="40">Dukkhito vimano hoti, pajjhāyanto pavedhati.</gathalast>
<gatha1 line="41">‘‘Tatheva jaṭilā tampi, nīharissanti dummatiṃ;</gatha1>
<gathalast line="42">Tehi tvaṃ nissaṭo santo, sukhaṃ sātaṃ na lacchasi.</gathalast>
<gatha1 line="43">‘‘Divā vā yadi vā rattiṃ, sokasallasamappito;</gatha1>
<gathalast line="44">Dayhati pariḷāhena, gajo yūthāva nissaṭo.</gathalast>
<gatha1 line="45">‘‘Jātarūpaṃ yathā kūṭaṃ, neva jhāyati katthaci;</gatha1>
<gathalast line="46">Tathā sīlavīhino tvaṃ, na jhāyissasi katthaci.</gathalast>
<gatha1 line="47">‘‘Agāraṃ vasamānopi, kathaṃ jīvihisi tuvaṃ;</gatha1>
<gathalast line="48">Mattikaṃ pettikañcāpi, natthi te nihitaṃ dhanaṃ.</gathalast>
<gatha1 line="49">‘‘Sayaṃ kammaṃ karitvāna, gatte sedaṃ pamocayaṃ;</gatha1>
<gathalast line="50">Evaṃ jīvihisi gehe, sādhu te taṃ na ruccati.</gathalast>
<gatha1 line="51">‘‘Evāhaṃ tattha vāremi, saṃkilesagataṃ manaṃ;</gatha1>
<gathalast line="52">Nānādhammakathaṃ katvā, pāpā cittaṃ nivārayiṃ.</gathalast>
<gatha1 line="53">‘‘Evaṃ me viharantassa, appamādavihārino;</gatha1>
<gathalast line="54">Tiṃsavassasahassāni, vipine me atikkamuṃ.</gathalast>
<gatha1 line="55">‘‘Appamādarataṃ disvā, uttamatthaṃ gavesakaṃ;</gatha1>
<gathalast line="56">Padumuttarasambuddho, āgacchi mama santikaṃ.</gathalast>
<gatha1 line="57">‘‘Timbarūsakavaṇṇābho, appameyyo anūpamo;</gatha1>
<gathalast line="58">Rūpenāsadiso buddho, ākāse caṅkamī tadā.</gathalast>
<gatha1 line="59">‘‘Suphullo <pageBreak edition="M" number="1.0025" /> sālarājāva, vijjūvabbhaghanantare;</gatha1>
<gathalast line="60">Ñāṇenāsadiso buddho, ākāse caṅkamī tadā.</gathalast>
<gatha1 line="61">‘‘Sīharājāvasambhīto, gajarājāva dappito;</gatha1>
<gathalast line="62">Lāsīto byaggharājāva, ākāse caṅkamī tadā.</gathalast>
<gatha1 line="63">‘‘Siṅghīnikkhasavaṇṇābho, khadiraṅgārasannibho;</gatha1>
<gathalast line="64">Maṇi yathā jotiraso, ākāse caṅkamī tadā.</gathalast>
<gatha1 line="65">‘‘Visuddhakelāsanibho, puṇṇamāyeva candimā;</gatha1>
<gathalast line="66">Majjhanhikeva sūriyo, ākāse caṅkamī tadā.</gathalast>
<gatha1 line="67">‘‘Disvā <pageBreak edition="V" number="1.0021" /> nabhe caṅkamantaṃ, evaṃ cintesahaṃ tadā;</gatha1>
<gathalast line="68">Devo nu kho ayaṃ satto, udāhu manujo ayaṃ.</gathalast>
<gatha1 line="69">‘‘Na me suto vā diṭṭho vā, mahiyā ediso naro;</gatha1>
<gathalast line="70">Api mantapadaṃ atthi, ayaṃ satthā bhavissati.</gathalast>
<gatha1 line="71">‘‘Evāhaṃ cintayitvāna, sakaṃ cittaṃ pasādayiṃ;</gatha1>
<gathalast line="72">Nānāpupphañca gandhañca, sannipātesahaṃ tadā.</gathalast>
<gatha1 line="73">‘‘Pupphāsanaṃ paññāpetvā, sādhucittaṃ manoramaṃ;</gatha1>
<gathalast line="74">Narasārathinaṃ aggaṃ, idaṃ vacanamabraviṃ.</gathalast>
<gatha1 line="75">‘‘Idaṃ me āsanaṃ vīra, paññattaṃ tavanucchavaṃ;</gatha1>
<gathalast line="76">Hāsayanto mamaṃ cittaṃ, nisīda kusumāsane.</gathalast>
<gatha1 line="77">‘‘Nisīdi tattha bhagavā, asambhītova kesarī;</gatha1>
<gathalast line="78">Sattarattindivaṃ buddho, pavare kusumāsane.</gathalast>
<gatha1 line="79">‘‘Namassamāno aṭṭhāsiṃ, sattarattindivaṃ ahaṃ;</gatha1>
<gatha1 line="80">Vuṭṭhahitvā samādhimhā, satthā loke anuttaro;</gatha1>
<gathalast line="81">Mama kammaṃ pakittento, idaṃ vacanamabravi.</gathalast>
<gatha1 line="82">‘‘Bhāvehi buddhānussatiṃ, bhāvanānamanuttaraṃ;</gatha1>
<gathalast line="83">Imaṃ satiṃ bhāvayitvā, pūrayissasi mānasaṃ.</gathalast>
<gatha1 line="84">‘‘Tiṃsakappasahassāni <pageBreak edition="M" number="1.0026" />, devaloke ramissasi;</gatha1>
<gatha1 line="85">Asītikkhattuṃ devindo, devarajjaṃ karissasi;</gatha1>
<gathalast line="86">Sahassakkhattuṃ cakkavattī, rājā raṭṭhe bhavissasi.</gathalast>
<gatha1 line="87">‘‘Padesarajjaṃ vipulaṃ, gaṇanāto asaṅkhiyaṃ;</gatha1>
<gathalast line="88">Anubhossasi taṃ sabbaṃ, buddhānussatiyā phalaṃ.</gathalast>
<gatha1 line="89">‘‘Bhavābhave saṃsaranto, mahābhogaṃ labhissasi;</gatha1>
<gathalast line="90">Bhoge te ūnatā natthi, buddhānussatiyā phalaṃ.</gathalast>
<gatha1 line="91">‘‘Kappasatasahassamhi, okkākakulasambhavo;</gatha1>
<gathalast line="92">Gotamo nāma gottena, satthā loke bhavissati.</gathalast>
<gatha1 line="93">‘‘Asītikoṭiṃ chaḍḍetvā, dāse kammakare bahū;</gatha1>
<gathalast line="94">Gotamassa bhagavato, sāsane pabbajissasi.</gathalast>
<gatha1 line="95">‘‘Ārādhayitvā sambuddhaṃ, gotamaṃ sakyapuṅgavaṃ;</gatha1>
<gathalast line="96">Subhūti nāma nāmena, hessasi satthu sāvako.</gathalast>
<gatha1 line="97">‘‘Bhikkhusaṅghe nisīditvā, dakkhiṇeyyaguṇamhi taṃ;</gatha1>
<gathalast line="98">Tathāraṇavihāre ca, dvīsu agge ṭhapessasi.</gathalast>
<gatha1 line="99">‘‘Idaṃ <pageBreak edition="V" number="1.0022" /> vatvāna sambuddho, jalajuttamanāmako;</gatha1>
<gathalast line="100">Nabhaṃ abbhuggamī vīro, haṃsarājāva ambare.</gathalast>
<gatha1 line="101">‘‘Sāsito lokanāthena, namassitvā tathāgataṃ;</gatha1>
<gathalast line="102">Sadā bhāvemi mudito, buddhānussatimuttamaṃ.</gathalast>
<gatha1 line="103">‘‘Tena kammena sukatena, cetanāpaṇidhīhi ca;</gatha1>
<gathalast line="104">Jahitvā mānusaṃ dehaṃ, tāvatiṃsaṃ agacchahaṃ.</gathalast>
<gatha1 line="105">‘‘Asītikkhattuṃ devindo, devarajjamakārayiṃ;</gatha1>
<gathalast line="106">Sahassakkhattuṃ rājā ca, cakkavattī ahosahaṃ.</gathalast>
<gatha1 line="107">‘‘Padesarajjaṃ vipulaṃ, gaṇanāto asaṅkhiyaṃ;</gatha1>
<gathalast line="108">Anubhomi susampattiṃ, buddhānussatiyā phalaṃ.</gathalast>
<gatha1 line="109">‘‘Bhavābhave <pageBreak edition="M" number="1.0027" /> saṃsaranto, mahābhogaṃ labhāmahaṃ;</gatha1>
<gathalast line="110">Bhoge me ūnatā natthi, buddhānussatiyā phalaṃ.</gathalast>
<gatha1 line="111">‘‘Satasahassito kappe, yaṃ kammamakariṃ tadā;</gatha1>
<gathalast line="112">Duggatiṃ nābhijānāmi, buddhānussatiyā phalaṃ.</gathalast>
<gatha1 line="113">‘‘Paṭisambhidā catasso, vimokkhāpi ca aṭṭhime;</gatha1>
<gathalast line="114">Chaḷabhiññā sacchikatā, kataṃ buddhassa sāsana’’nti. –</gathalast>
<unindented line="115">Itthaṃ sudaṃ āyasmā subhūtitthero imā gāthāyo abhāsitthāti.</unindented>
<paragraph line="116">Evaṃ pana so tāvatiṃsabhavane aparāparaṃ uppajjanavasena dibbasampattiṃ anubhavitvā tato cuto manussaloke anekasatakkhattuṃ cakkavattirājā ca padesarājā ca hutvā uḷāraṃ manussasampattiṃ anubhavitvā atha amhākaṃ bhagavato kāle sāvatthiyaṃ sumanaseṭṭhissa gehe anāthapiṇḍikassa kaniṭṭho hutvā nibbatti <bold>‘‘subhūtī’’</bold>tissa nāmaṃ ahosi.</paragraph>
<paragraph line="117">Tena ca samayena amhākaṃ bhagavā loke uppajjitvā pavattavaradhammacakko anupubbena rājagahaṃ gantvā tattha veḷuvanapaṭiggahaṇādinā lokānuggahaṃ karonto rājagahaṃ upanissāya sītavane viharati. Tadā anāthapiṇḍiko seṭṭhi sāvatthiyaṃ uṭṭhānakabhaṇḍaṃ gahetvā attano sahāyassa rājagahaseṭṭhino gharaṃ gato buddhuppādaṃ sutvā satthāraṃ sītavane viharantaṃ upasaṅkamitvā paṭhamadassaneneva sotāpattiphale patiṭṭhāya satthāraṃ sāvatthiṃ āgamanatthāya yācitvā tato pañcacattālīsayojane magge yojane yojane satasahassapariccāgena vihāre patiṭṭhāpetvā sāvatthiyaṃ rājamānena aṭṭhakarīsappamāṇaṃ jetassa rājakumārassa uyyānabhūmiṃ koṭisanthārena kiṇitvā tattha bhagavato vihāraṃ kāretvā adāsi. Vihārapariggahaṇadivase ayaṃ subhūtikuṭumbiko anāthapiṇḍikaseṭṭhinā saddhiṃ gantvā dhammaṃ suṇanto saddhaṃ paṭilabhitvā pabbaji <pageBreak edition="V" number="1.0023" />. So upasampajjitvā dve mātikā paguṇā katvā kammaṭṭhānaṃ kathāpetvā araññe samaṇadhammaṃ karonto mettājhānapādakaṃ vipassanaṃ vaḍḍhetvā arahattaṃ pāpuṇi. So dhammaṃ desento <pageBreak edition="M" number="1.0028" /> yasmā satthārā desitaniyāmena anodissakaṃ katvā dhammaṃ deseti. Tasmā araṇavihārīnaṃ aggo nāma jāto. Piṇḍāya caranto ghare ghare mettājhānaṃ samāpajjitvā vuṭṭhāya <pageBreak edition="P" number="1.0025" /> bhikkhaṃ paṭiggaṇhāti ‘‘evaṃ dāyakānaṃ mahapphalaṃ bhavissatī’’ti. Tasmā dakkhiṇeyyānaṃ aggo nāma jāto. Tenāha bhagavā – ‘‘etadaggaṃ, bhikkhave, mama sāvakānaṃ bhikkhūnaṃ araṇavihārīnaṃ yadidaṃ subhūti, dakkhiṇeyyānaṃ yadidaṃ subhūtī’’ti (a. ni. 1.198, 201). Evamayaṃ mahāthero arahatte patiṭṭhāya attanā pūritapāramīnaṃ phalassa matthakaṃ patvā loke abhiññāto abhilakkhito hutvā bahujanahitāya janapadacārikaṃ caranto anupubbena rājagahaṃ agamāsi.</paragraph>
<paragraph line="118">Rājā bimbisāro therassa āgamanaṃ sutvā upasaṅkamitvā vanditvā ‘‘idheva, bhante, vasathā’’ti vatvā ‘‘nivāsanaṭṭhānaṃ karissāmī’’ti pakkanto vissari. Thero senāsanaṃ alabhanto abbhokāse vītināmesi. Therassa ānubhāvena devo na vassati. Manussā avuṭṭhitāya upaddutā rañño nivesanadvāre ukkuṭṭhimakaṃsu. Rājā ‘‘kena nu kho kāraṇena devo na vassatī’’ti vīmaṃsanto ‘‘therassa abbhokāsavāsena maññe na vassatī’’ti cintetvā tassa paṇṇakuṭiṃ kārāpetvā ‘‘imissā, bhante, paṇṇakuṭiyā vasathā’’ti vatvā vanditvā pakkāmi. Thero kuṭikaṃ pavisitvā tiṇasanthārake pallaṅkena nisīdi. Tadā pana devo thokaṃ thokaṃ phusāyati, na sammā dhāraṃ anuppavecchati. Atha thero lokassa avuṭṭhikabhayaṃ visamitukāmo attano ajjhattikabāhiravatthukassa parissayassa abhāvaṃ pavedento –</paragraph>
<hangnum line="119" number="1"></hangnum>
<gatha1 line="120"> ‘‘Channā me kuṭikā sukhā nivātā, vassa deva yathāsukhaṃ;</gatha1>
<gathalast line="121">Cittaṃ me susamāhitaṃ vimuttaṃ, ātāpī viharāmi vassa devā’’ti. –</gathalast>
<unindented line="122">Gāthamāha.</unindented>
<paragraph line="123">Tattha <pageBreak edition="M" number="1.0029" /><bold>channa</bold>-saddo tāva ‘‘channā sā kumārikā imassa kumārakassa’’ (pārā. 296) ‘‘nacchannaṃ nappatirūpa’’ntiādīsu (pārā. 383) patirūpe āgato. ‘‘Channaṃ tveva, phagguṇa, phassāyatanāna’’ntiādīsu vacanavisiṭṭhe saṅkhyāvisese. ‘‘Channamativassati, vivaṭaṃ nātivassatī’’tiādīsu <pageBreak edition="P" number="1.0026" /> (udā. 45; cūḷava. 385) gahaṇe. ‘‘Kyāhaṃ te nacchannopi karissāmī’’tiādīsu nivāsanapārupane ‘‘āyasmā channo anācāraṃ ācaratī’’tiādīsu (pārā. 424) paññattiyaṃ. ‘‘Sabbacchannaṃ sabbaparicchannaṃ (pāci. 52, 54), channā kuṭi āhito <pageBreak edition="V" number="1.0024" /> ginī’’ti (su. ni. 18) ca ādīsu tiṇādīhi chādane. Idhāpi tiṇādīhi chādaneyeva daṭṭhabbo, tasmā tiṇena vā paṇṇena vā channā yathā na vassati vassodakapatanaṃ na hoti na ovassati, evaṃ sammadeva chāditāti attho.</paragraph>
<paragraph line="124"><bold>Me</bold>-saddo ‘‘kicchena me adhigataṃ, halaṃ dāni pakāsitu’’ntiādīsu (mahāva. 8; dī. ni. 2.65; ma. ni. 1.281; 2.337; saṃ. ni. 1.172) karaṇe āgato, mayāti attho. ‘‘Tassa me, bhante, bhagavā saṃkhittena dhammaṃ desetū’’tiādīsu (saṃ. ni. 3.182; a. ni. 4.257) sampadāne, mayhanti attho. ‘‘Pubbeva me, bhikkhave, sambodhā anabhisambuddhassa bodhisattasseva sato’’ādīsu (ma. ni. 1.206; saṃ. ni. 4.14) sāmiatthe āgato. Idhāpi sāmiatthe eva daṭṭhabbo, mamāti attho. Kiñcāpi khīṇāsavānaṃ mamāyitabbaṃ nāma kiñci natthi lokadhammehi anupalittabhāvato, lokasamaññāvasena pana tesampi ‘‘ahaṃ mamā’’ti vohāramattaṃ hoti. Tenāha bhagavā – ‘‘kinti me sāvakā dhammadāyādā bhaveyyuṃ, no āmisadāyādā’’ti (ma. ni. 1.29).</paragraph>
<paragraph line="125"><bold>Kuṭikā</bold>ti pana mātukucchipi karajakāyopi tiṇādicchadano patissayopi vuccati. Tathā hi –</paragraph>
<gatha1 line="126">‘‘Mātaraṃ kuṭikaṃ brūsi, bhariyaṃ brūsi kulāvakaṃ;</gatha1>
<gathalast line="127">Putte santānake brūsi, taṇhā me brūsi bandhana’’nti. (saṃ. ni. 1.19) –</gathalast>
<unindented line="128">Ādīsu mātukucchi ‘‘kuṭikā’’ti vuttā.</unindented>
<gatha1 line="129">‘‘Aṭṭhikaṅkalakuṭike <pageBreak edition="M" number="1.0030" />, maṃsanhārupasibbite;</gatha1>
<gathalast line="130">Dhiratthu pūre duggandhe, paragatte mamāyasī’’ti. (theragā. 1153) –</gathalast>
<unindented line="131">Ādīsu kesādisamūhabhūto karajakāyo. ‘‘Kassapassa bhagavato bhagini kuṭi ovassati’’ (ma. ni. 2.291) ‘‘kuṭi nāma ullittā vā hoti avalittā vā’’tiādīsu (pārā. 349) tiṇachadanapatissayo. Idhāpi <pageBreak edition="P" number="1.0027" /> so eva veditabbo paṇṇasālāya adhippetattā. Kuṭi eva hi kuṭikā, apākaṭakuṭi ‘‘kuṭikā’’ti vuttā.</unindented>
<paragraph line="132"><bold>Sukha</bold>-saddo pana ‘‘vipiṭṭhikatvāna sukhaṃ dukhañca, pubbeva ca somanassadomanassa’’ntiādīsu <pageBreak edition="V" number="1.0025" /> (su. ni. 67) sukhavedanāyaṃ āgato. ‘‘Sukho buddhānamuppādo, sukhā saddhammadesanā’’tiādīsu (dha. pa. 194) sukhamūle. ‘‘Sukhassetaṃ, bhikkhave, adhivacanaṃ yadidaṃ puññānī’’tiādīsu (a. ni. 7.62; itivu. 22) sukhahetumhi. ‘‘Yasmā ca, kho, mahāli, rūpaṃ sukhaṃ sukhānupatitaṃ sukhāvakkanta’’ntiādīsu (saṃ. ni. 3.60) sukhārammaṇe, ‘‘diṭṭhadhammasukhavihārā ete, cunda, ariyassa vinaye’’tiādīsu (ma. ni. 1.82) abyāpajje. ‘‘Nibbānaṃ paramaṃ sukha’’ntiādīsu (ma. ni. 2.215; dha. pa. 203-204) nibbāne. ‘‘Yāvañcidaṃ, bhikkhave, na sukaraṃ akkhānena pāpuṇituṃ yāva sukhā saggā’’tiādīsu (ma. ni. 3.225) sukhappaccayaṭṭhāne. ‘‘Sovaggikaṃ sukhavipākaṃ saggasaṃvattanika’’ntiādīsu (dī. ni. 1.163; saṃ. ni. 1.130) iṭṭhe, piyamanāpeti attho. Idhāpi iṭṭhe sukhappaccaye vā daṭṭhabbo. Sā hi kuṭi anto bahi ca manāpabhāvena sampāditā nivāsanaphāsutāya ‘‘sukhā’’ti vuttā. Tathā nātisītanātiuṇhatāya utusukhasampattiyogena kāyikacetasikasukhassa paccayabhāvato.</paragraph>
<paragraph line="133"><bold>Nivātā</bold>ti avātā, phusitaggaḷapihitavātapānattā vātaparissayarahitāti attho. Idaṃ tassā kuṭikā sukhabhāvavibhāvanaṃ. Savāte hi senāsane utusappāyo na labbhati, nivāte so labbhatīti. <bold>Vassā</bold>ti pavassa sammā dhāraṃ anuppaveccha. <bold>Devā</bold>ti ayaṃ <bold>deva</bold>-saddo ‘‘imāni te, deva, caturāsīti nagarasahassāni kusavatīrājadhānippamukhāni, ettha <pageBreak edition="M" number="1.0031" />, deva, chandaṃ janehi jīvite apekkha’’ntiādīsu (dī. ni. 2.266) sammutideve khattiye āgato. ‘‘Cātumahārājikā devā vaṇṇavanto sukhabahulā’’tiādīsu (dī. ni. 3.337) upapattidevesu. ‘‘Tassa devātidevassa, sāsanaṃ sabbadassino’’tiādīsu visuddhidevesu <pageBreak edition="P" number="1.0028" />. Visuddhidevānañhi bhagavato atidevabhāve vutte itaresaṃ vutto eva hoti. ‘‘Viddhe vigatavalāhake deve’’tiādīsu (ma. ni. 1.486; saṃ. ni. 1.110; itivu. 27) ākāse. ‘‘Devo ca kālena kālaṃ na sammā dhāraṃ anuppavecchatī’’tiādīsu (a. ni. 4.70) meghe pajjunne vā. Idhāpi meghe pajjunne vā daṭṭhabbo. Vassāti hi te āṇāpento thero ālapati. <bold>Yathāsukha</bold>nti yathāruciṃ. Tava vassanena mayhaṃ bāhiro parissayo natthi, tasmā yathākāmaṃ vassāti vassūpajīvisatte anuggaṇhanto vadati.</paragraph>
<paragraph line="134">Idāni abbhantare parissayābhāvaṃ dassento <bold>‘‘citta’’</bold>ntiādimāha. Tattha <bold>cittaṃ me susamāhita</bold>nti mama cittaṃ suṭṭhu ativiya sammā sammadeva ekaggabhāvena ārammaṇe ṭhapitaṃ. Tañca kho na nīvaraṇādivikkhambhanamattena; api ca kho vimuttaṃ orambhāgiyauddhaṃbhāgiyasaṅgahehi <pageBreak edition="V" number="1.0026" /> sabbasaṃyojanehi sabbakilesadhammato ca visesena vimuttaṃ, samucchedappahānavasena paṭipassaddhippahānavasena te pajahitvā ṭhitanti attho. <bold>Ātāpī</bold>ti vīriyavā. Phalasamāpattiatthaṃ vipassanārambhavasena diṭṭhadhammasukhavihāratthañca āraddhavīriyo hutvā viharāmi, dibbavihārādīhi attabhāvaṃ pavattemi, na pana kilesappahānatthaṃ, pahātabbasseva abhāvatoti adhippāyo. ‘‘Yathā pana bāhiraparissayābhāvena, deva, mayā tvaṃ vassane niyojito, evaṃ abbhantaraparissayābhāvenapī’’ti dassento punapi <bold>‘‘vassa, devā’’</bold>ti āha.</paragraph>
<paragraph line="135">Aparo nayo <bold>channā</bold>ti chāditā pihitā. <bold>Kuṭikā</bold>ti attabhāvo. So hi ‘‘anekāvayavassa samudāyassa avijjānīvaraṇassa, bhikkhave, puggalassa taṇhāsaṃyuttassa ayañceva kāyo samudāgato, bahiddhā ca nāmarūpa’’ntiādīsu (saṃ. ni. 2.19) kāyoti āgato. ‘‘Siñca, bhikkhu, imaṃ nāvaṃ <pageBreak edition="M" number="1.0032" />, sittā te lahumessatī’’tiādīsu (dha. pa. 66) nāvāti āgato. ‘‘Gahakāraka diṭṭhosi, gahakūṭaṃ visaṅkhata’’nti (dha. pa. 154) ca ādīsu gahanti āgato. ‘‘Satto guhāyaṃ bahunābhichanno, tiṭṭhaṃ naro mohanasmiṃ pagāḷho’’tiādīsu (su. ni. 778) guhāti <pageBreak edition="P" number="1.0029" /> āgato. ‘‘Nelaṅgo setapacchādo, ekāro vattatī ratho’’tiādīsu (udā. 65) rathoti āgato. ‘‘Puna gehaṃ na kāhasī’’tiādīsu (dha. pa. 154) gehanti āgato. ‘‘Vivaṭā kuṭi nibbuto ginī’’tiādīsu (su. ni. 19) kuṭīti āgato. Tasmā idhāpi so ‘‘kuṭikā’’ti vutto. Attabhāvo hi kaṭṭhādīni paṭicca labbhamānā gehanāmikā kuṭikā viya aṭṭhiādisaññite pathavīdhātuādike phassādike ca paṭicca labbhamāno ‘‘kuṭikā’’ti vutto, cittamakkaṭassa nivāsabhāvato ca. Yathāha –</paragraph>
<gatha1 line="136">‘‘Aṭṭhikaṅkalakuṭivesā, makkaṭāvasatho iti;</gatha1>
<gatha2 line="137">Makkaṭo pañcadvārāya, kuṭikāya pasakkiya;</gatha2>
<gathalast line="138">Dvārenānupariyāti, ghaṭṭayanto punappuna’’nti ca.</gathalast>
<paragraph line="139">Sā panesā attabhāvakuṭikā therassa tiṇṇaṃ channaṃ aṭṭhannañca asaṃvaradvārānaṃ vasena samati vijjhanakassa rāgādiavassutassa paññāya saṃvutattā sammadeva pihitattā ‘‘channā’’ti vuttā. Tenāha bhagavā – ‘‘sotānaṃ saṃvaraṃ brūmi, paññāyete pidhīyare’’ti (su. ni. 1041). Vuttanayena channattā eva kilesadukkhābhāvato nirāmisasukhasamaṅgitāya ca <bold>sukhā</bold> sukhappattā, tato eva ca <bold>nivātā</bold> nihatamānamadathambhasārambhatāya nivātavuttikā. Ayañca nayo <pageBreak edition="V" number="1.0027" /> ‘‘mayhaṃ na saṃkilesadhammānaṃ saṃvaraṇamattena siddho, atha kho aggamaggasamādhinā suṭṭhu samāhitacittatāya ceva aggamaggapaññāya sabbasaṃyojanehi vippamuttacittatāya cā’’ti dassento āha <bold>‘‘cittaṃ me susamāhitaṃ vimutta’’</bold>nti. Evaṃbhūto ca ‘‘idānāhaṃ katakaraṇīyo’’ti na appossukko homi, atha kho <bold>ātāpī viharāmi,</bold> sadevakassa lokassa hitasukhūpasaṃhāre ussāhajāto bhikkhācārakālepi anugharaṃ brahmavihāreneva viharāmi. Tasmā <pageBreak edition="P" number="1.0030" /> tvampi, <bold>deva,</bold> pajjunna mayhaṃ piyaṃ kātukāmatāyapi vassūpajīvīnaṃ sattānaṃ anukampāyapi <bold>vassa</bold> sammā dhāraṃ anuppavecchāti evamettha attho daṭṭhabbo.</paragraph>
<paragraph line="140">Ettha <pageBreak edition="M" number="1.0033" /> ca thero ‘‘channā me kuṭikā sukhā nivātā’’ti iminā lokiyalokuttarabhedaṃ attano adhisīlasikkhaṃ dasseti. ‘‘Cittaṃ me susamāhita’’nti iminā adhicittasikkhaṃ. ‘‘Vimutta’’nti iminā adhipaññāsikkhaṃ. ‘‘Ātāpī viharāmī’’ti iminā diṭṭhadhammasukhavihāraṃ. Atha vā ‘‘channā me kuṭikā sukhā nivātā’’ti iminā animittavihāraṃ dasseti kilesavassapidhānamukhena niccādinimittugghāṭanadīpanato. ‘‘Cittaṃ me susamāhita’’nti iminā appaṇihitavihāraṃ. ‘‘Vimutta’’nti iminā suññatavihāraṃ. ‘‘Ātāpī viharāmī’’ti iminā tesaṃ tiṇṇaṃ vihārānaṃ adhigamūpāyaṃ. Paṭhamena vā dosappahānaṃ, dutiyena rāgappahānaṃ, tatiyena mohappahānaṃ. Tathā dutiyena paṭhamadutiyehi vā dhammavihārasampattiyo dasseti. Tatiyena vimuttisampattiyo. ‘‘Ātāpī viharāmī’’ti iminā parahitapaṭipattiyaṃ atanditabhāvaṃ dassetīti daṭṭhabbaṃ.</paragraph>
<paragraph line="141">Evaṃ ‘‘yathānāmā’’ti gāthāya vuttānaṃ dhammavihārādīnaṃ imāya gāthāya dassitattā tattha adassitesu nāmagottesu nāmaṃ dassetuṃ <bold>‘‘itthaṃ suda’’</bold>ntiādi vuttaṃ. Ye hi therā nāmamattena pākaṭā, te nāmena, ye gottamattena pākaṭā, te gottena, ye ubhayathā pākaṭā, te ubhayenapi dassissa’’nti. Ayaṃ pana thero nāmena abhilakkhito, na tathā gottenāti <bold>‘‘itthaṃ sudaṃ āyasmā subhūtī’’</bold>ti vuttaṃ. Tattha <bold>ittha</bold>nti idaṃ pakāraṃ, iminā ākārenāti attho. <bold>Suda</bold>nti su idaṃ, sandhivasena ikāralopo. <bold>Sū</bold>ti ca nipātamattaṃ, idaṃ gāthanti yojanā. <bold>Āyasmā</bold>ti piyavacanametaṃ garugāravasappatissavacanametaṃ. <bold>Subhūtī</bold>ti nāmakittanaṃ. So hi sarīrasampattiyāpi dassanīyo pāsādiko, guṇasampattiyāpi. Iti sundarāya sarīrāvayavavibhūtiyā sīlasampattiyādivibhūtiyā ca samannāgatattā subhūtīti paññāyittha sīlasārādithiraguṇayogato <bold>thero. Abhāsitthā</bold>ti kathesi. Kasmā panete mahātherā attano guṇe pakāsentīti? Iminā dīghena addhunā <pageBreak edition="P" number="1.0031" /> anadhigatapubbaṃ paramagambhīraṃ ativiya santaṃ paṇītaṃ attanā adhigataṃ lokuttaradhammaṃ paccavekkhitvā <pageBreak edition="V" number="1.0028" /> pītivegasamussāhitaudānavasena sāsanassa niyyānikabhāvavibhāvanavasena ca paramappicchā ariyā <pageBreak edition="M" number="1.0034" /> attano guṇe pakāsenti, yathā taṃ lokanātho bodhaneyyaajjhāsayavasena ‘‘dasabalasamannāgato, bhikkhave, tathāgato catuvesārajjavisārado’’tiādinā attano guṇe pakāseti, evamayaṃ therassa aññābyākaraṇagāthā hotīti.</paragraph>
<centered line="142">Paramatthadīpaniyā theragāthāsaṃvaṇṇanāya</centered>
<centered line="143">Subhūtittheragāthāvaṇṇanā niṭṭhitā.</centered>
<subhead line="144">2. Mahākoṭṭhikattheragāthāvaṇṇanā</subhead>
<paragraph line="145"><bold>Upasanto</bold>ti āyasmato mahākoṭṭhikattherassa gāthā. Tassa kā uppatti? Ayampi thero padumuttarassa bhagavato kāle haṃsavatīnagare mahābhogakule nibbattitvā viññutaṃ patto mātāpitūnaṃ accayena kuṭumbaṃ saṇṭhapetvā gharāvāsaṃ vasanto ekadivasaṃ padumuttarassa bhagavato dhammadesanākāle haṃsavatīnagaravāsike gandhamālādihatthe yena buddho yena dhammo yena saṅgho, tanninne tappoṇe tappabbhāre gacchante disvā mahājanena saddhiṃ upagato satthāraṃ ekaṃ bhikkhuṃ paṭisambhidāpattānaṃ aggaṭṭhāne ṭhapentaṃ disvā ‘‘ayaṃ kira imasmiṃ sāsane paṭisambhidāpattānaṃ aggo, aho vatāhampi ekassa buddhassa sāsane ayaṃ viya paṭisambhidāpattānaṃ aggo bhaveyya’’nti cintetvā satthu desanāpariyosāne vuṭṭhitāya parisāya bhagavantaṃ upasaṅkamitvā, ‘‘bhante, sve mayhaṃ bhikkhaṃ gaṇhathā’’ti nimantesi. Satthā adhivāsesi. So bhagavantaṃ abhivādetvā padakkhiṇaṃ katvā sakanivesanaṃ gantvā sabbarattiṃ buddhassa bhikkhusaṅghassa ca nisajjaṭṭhānaṃ gandhadāmamālādāmādīhi alaṅkaritvā paṇītaṃ khādanīyaṃ bhojanīyaṃ paṭiyādāpetvā tassā rattiyā accayena sake nivesane bhikkhusatasahassaparivāraṃ bhagavantaṃ vividhayāgukhajjakaparivāraṃ nānārasasūpabyañjanaṃ gandhasālibhojanaṃ bhojetvā <pageBreak edition="P" number="1.0032" /> bhattakiccapariyosāne cintesi – ‘‘mahantaṃ, kho, ahaṃ ṭhānantaraṃ patthemi na kho pana mayhaṃ yuttaṃ ekadivasameva dānaṃ datvā taṃ ṭhānantaraṃ patthetuṃ, anupaṭipāṭiyā satta divase dānaṃ datvā patthessāmī’’ti <pageBreak edition="M" number="1.0035" />. So teneva niyāmena satta divase mahādānāni datvā bhattakiccapariyosāne dussakoṭṭhāgāraṃ vivarāpetvā uttamaṃ ticīvarappahonakaṃ sukhumavatthaṃ buddhassa pādamūle ṭhapetvā bhikkhusatasahassassa ca ticīvaraṃ datvā tathāgataṃ upasaṅkamitvā, ‘‘bhante, yo so bhikkhu tumhehi ito sattamadivasamatthake etadagge ṭhapito, ahampi so bhikkhu viya anāgate uppajjanakabuddhassa sāsane pabbajitvā paṭisambhidāpattānaṃ aggo bhaveyya’’nti vatvā satthu pādamūle <pageBreak edition="V" number="1.0029" /> nipajjitvā patthanaṃ akāsi. Satthā tassa patthanāya samijjhanabhāvaṃ disvā ‘‘anāgate ito kappasatasahassamatthake gotamo nāma buddho loke uppajjissati, tassa sāsane tava patthanā samijjhissatī’’ti byākāsi. Vuttampi cetaṃ <bold>apadāne</bold> (apa. thera 2.54.221-250) –</paragraph>
<gatha1 line="146">‘‘Padumuttaro nāma jino, sabbalokavidū muni;</gatha1>
<gathalast line="147">Ito satasahassamhi, kappe uppajji cakkhumā.</gathalast>
<gatha1 line="148">‘‘Ovādako viññāpako, tārako sabbapāṇinaṃ;</gatha1>
<gathalast line="149">Desanākusalo buddho, tāresi janataṃ bahuṃ.</gathalast>
<gatha1 line="150">‘‘Anukampako kāruṇiko, hitesī sabbapāṇinaṃ;</gatha1>
<gathalast line="151">Sampatte titthiye sabbe, pañcasīle patiṭṭhapi.</gathalast>
<gatha1 line="152">‘‘Evaṃ nirākulaṃ āsi, suññataṃ titthiyehi ca;</gatha1>
<gathalast line="153">Vicittaṃ arahantehi, vasībhūtehi tādibhi.</gathalast>
<gatha1 line="154">‘‘Ratanānaṭṭhapaññāsaṃ, uggato so mahāmuni;</gatha1>
<gathalast line="155">Kañcanagghiyasaṅkāso, bāttiṃsavaralakkhaṇo.</gathalast>
<gatha1 line="156">‘‘Vassasatasahassāni, āyu vijjati tāvade;</gatha1>
<gathalast line="157">Tāvatā tiṭṭhamāno so, tāresi janataṃ bahuṃ.</gathalast>
<gatha1 line="158">‘‘Tadāhaṃ haṃsavatiyaṃ, brāhmaṇo vedapāragū;</gatha1>
<gathalast line="159">Upecca sabbalokaggaṃ, assosiṃ dhammadesanaṃ.</gathalast>
<gatha1 line="160">‘‘Tadā so sāvakaṃ vīro, pabhinnamatigocaraṃ;</gatha1>
<gathalast line="161">Atthe dhamme nirutte ca, paṭibhāne ca kovidaṃ.</gathalast>
<gatha1 line="162">‘‘Ṭhapesi <pageBreak edition="M" number="1.0036" /> etadaggamhi, taṃ sutvā mudito ahaṃ;</gatha1>
<gathalast line="163">Sasāvakaṃ jinavaraṃ, sattāhaṃ bhojayiṃ tadā.</gathalast>
<gatha1 line="164">‘‘Dussehacchādayitvāna, sasissaṃ buddhisāgaraṃ;</gatha1>
<gathalast line="165">Nipacca pādamūlamhi, taṃ ṭhānaṃ patthayiṃ ahaṃ.</gathalast>
<gatha1 line="166">‘‘Tato avoca lokaggo, passathetaṃ dijuttamaṃ;</gatha1>
<gathalast line="167">Vinataṃ pādamūle me, kamalodarasappabhaṃ.</gathalast>
<gatha1 line="168">‘‘Buddhaseṭṭhassa bhikkhussa, ṭhānaṃ patthayate ayaṃ;</gatha1>
<gathalast line="169">Tāya saddhāya cāgena, saddhammassavanena ca.</gathalast>
<gatha1 line="170">‘‘Sabbattha sukhito hutvā, saṃsaritvā bhavābhave;</gatha1>
<gathalast line="171">Anāgatamhi addhāne, lacchasetaṃ manorathaṃ.</gathalast>
<gatha1 line="172">‘‘Satasahassito <pageBreak edition="V" number="1.0030" /> kappe, okkākakulasambhavo;</gatha1>
<gathalast line="173">Gotamo nāma gottena, satthā loke bhavissati.</gathalast>
<gatha1 line="174">‘‘Tassa dhammesu dāyādo, oraso dhammanimmito;</gatha1>
<gathalast line="175">Koṭṭhiko nāma nāmena, hessati satthu sāvako.</gathalast>
<gatha1 line="176">‘‘Taṃ sutvā mudito hutvā, yāvajīvaṃ tadā jinaṃ;</gatha1>
<gathalast line="177">Mettacitto paricariṃ, sato paññā samāhito.</gathalast>
<gatha1 line="178">‘‘Tena kammavipākena, cetanāpaṇidhīhi ca;</gatha1>
<gathalast line="179">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="180">‘‘Satānaṃ tīṇikkhattuñca, devarajjamakārayiṃ;</gatha1>
<gathalast line="181">Satānaṃ pañcakkhattuñca, cakkavattī ahosahaṃ.</gathalast>
<gatha1 line="182">‘‘Padesarajjaṃ vipulaṃ, gaṇanāto asaṅkhiyaṃ;</gatha1>
<gathalast line="183">Sabbattha sukhito āsiṃ, tassa kammassa vāhasā.</gathalast>
<gatha1 line="184">‘‘Duve bhave saṃsarāmi, devatte atha mānuse;</gatha1>
<gathalast line="185">Aññaṃ gatiṃ na gacchāmi, suciṇṇassa idaṃ phalaṃ.</gathalast>
<gatha1 line="186">‘‘Duve kule pajāyāmi, khattiye atha brāhmaṇe;</gatha1>
<gathalast line="187">Nīce kule na jāyāmi, suciṇṇassa idaṃ phalaṃ.</gathalast>
<gatha1 line="188">‘‘Pacchime <pageBreak edition="M" number="1.0037" /> bhave sampatte, brahmabandhu ahosahaṃ;</gatha1>
<gathalast line="189">Sāvatthiyaṃ vippakule, paccājāto mahaddhane.</gathalast>
<gatha1 line="190">‘‘Mātā candavatī nāma, pitā me assalāyano;</gatha1>
<gathalast line="191">Yadā me pitaraṃ buddho, vinayī sabbasuddhiyā.</gathalast>
<gatha1 line="192">‘‘Tadā pasanno sugate, pabbajiṃ anagāriyaṃ;</gatha1>
<gathalast line="193">Moggallāno ācariyo, upajjhā sārisambhavo.</gathalast>
<gatha1 line="194">‘‘Kesesu chijjamānesu, diṭṭhi chinnā samūlikā;</gatha1>
<gathalast line="195">Nivāsento ca kāsāvaṃ, arahattamapāpuṇiṃ.</gathalast>
<gatha1 line="196">‘‘Atthadhammaniruttīsu, paṭibhāne ca me mati;</gatha1>
<gathalast line="197">Pabhinnā tena lokaggo, etadagge ṭhapesi maṃ.</gathalast>
<gatha1 line="198">‘‘Asandiṭṭhaṃ viyākāsiṃ, upatissena pucchito;</gatha1>
<gathalast line="199">Paṭisambhidāsu tenāhaṃ, aggo sambuddhasāsane.</gathalast>
<gatha1 line="200">‘‘Kilesā jhāpitā mayhaṃ, bhavā sabbe samūhatā;</gatha1>
<gathalast line="201">Nāgova bandhanaṃ chetvā, viharāmi anāsavo.</gathalast>
<gatha1 line="202">‘‘Svāgataṃ vata me āsi, mama buddhassa santike;</gatha1>
<gathalast line="203">Tisso vijjā anuppattā, kataṃ buddhassa sāsanaṃ.</gathalast>
<gatha1 line="204">‘‘Paṭisambhidā <pageBreak edition="V" number="1.0031" /> catasso, vimokkhāpi ca aṭṭhime;</gatha1>
<gathalast line="205">Chaḷabhiññā sacchikatā, kataṃ buddhassa sāsana’’nti.</gathalast>
<paragraph line="206">Evaṃ so tattha tattha bhave puññañāṇasambhāraṃ sambharanto aparāparaṃ devamanussesu saṃsaranto imasmiṃ buddhuppāde sāvatthiyaṃ brāhmaṇamahāsālakule nibbatti. Koṭṭhikotissa nāmaṃ akaṃsu. So vayappatto tayo vede uggahetvā brāhmaṇasippe nipphattiṃ gato ekadivasaṃ satthu santikaṃ gantvā dhammaṃ sutvā paṭiladdhasaddho pabbajitvā upasampannakālato paṭṭhāya vipassanāya kammaṃ karonto saha paṭisambhidāhi arahattaṃ patvā paṭisambhidāsu ciṇṇavasī hutvā abhiññāte abhiññāte mahāthere upasaṅkamitvā pañhaṃ pucchantopi dasabalaṃ upasaṅkamitvā pañhaṃ pucchantopi paṭisambhidāsuyeva pañhaṃ pucchi. Evamayaṃ thero tattha <pageBreak edition="M" number="1.0038" /> katādhikāratāya ciṇṇavasībhāvena ca paṭisambhidāpattānaṃ aggo jāto. Atha naṃ satthā mahāvedallasuttaṃ (ma. ni. 1.449 ādayo) aṭṭhuppattiṃ katvā paṭisambhidāpattānaṃ aggaṭṭhāne ṭhapesi – ‘‘etadaggaṃ, bhikkhave, mama sāvakānaṃ bhikkhūnaṃ paṭisambhidāpattānaṃ yadidaṃ <pageBreak edition="P" number="1.0033" /> mahākoṭṭhiko’’ti (a. ni. 1.209, 218). So aparena samayena vimuttisukhaṃ paṭisaṃvedento udānavasena –</paragraph>
<hangnum line="207" number="2"></hangnum>
<gatha1 line="208"> ‘‘Upasanto uparato, mantabhāṇī anuddhato;</gatha1>
<gathalast line="209">Dhunāti pāpake dhamme, dumapattaṃva māluto’’ti. –</gathalast>
<unindented line="210">Itthaṃ sudaṃ āyasmā mahākoṭṭhikatthero gāthaṃ abhāsi.</unindented>
<paragraph line="211">Tattha <bold>upasanto</bold>ti manacchaṭṭhānaṃ indriyānaṃ upasamanena nibbisevanabhāvakaraṇena upasanto. <bold>Uparato</bold>ti sabbasmā pāpakaraṇato orato virato. <bold>Mantabhāṇī</bold>ti mantā vuccati paññā, tāya pana upaparikkhitvā bhaṇatīti mantabhāṇī, kālavādīādibhāvaṃ avissajjentoyeva bhaṇatīti attho. Mantabhaṇanavasena vā bhaṇatīti mantabhāṇī, dubbhāsitato vinā attano bhāsanavasena caturaṅgasamannāgataṃ subhāsitaṃyeva bhaṇatīti attho. Jātiādivasena attano anukkaṃsanato na uddhatoti <bold>anuddhato</bold> atha vā tiṇṇaṃ kāyaduccaritānaṃ vūpasamanena tato paṭiviratiyā upasanto, tiṇṇaṃ manoduccaritānaṃ uparamaṇena pajahanena uparato, catunnaṃ vacīduccaritānaṃ appavattiyā parimitabhāṇitāya mantabhāṇī, tividhaduccaritanimittauppajjanakassa uddhaccassa abhāvato anuddhato. Evaṃ pana tividhaduccaritappahānena suddhe sīle patiṭṭhito, uddhaccappahānena samāhito, tameva samādhiṃ padaṭṭhānaṃ katvā vipassanaṃ vaḍḍhetvā maggapaṭipāṭiyā <bold>dhunāti pāpake dhamme</bold> lāmakaṭṭhena pāpake sabbepi saṃkilesadhamme niddhunāti, samucchedavasena pajahati <pageBreak edition="V" number="1.0032" />. Yathā kiṃ? <bold>Dumapattaṃva māluto,</bold> yathā nāma dumassa rukkhassa pattaṃ paṇḍupalāsaṃ māluto vāto dhunāti, bandhanato viyojento nīharati, evaṃ yathāvuttapaṭipattiyaṃ ṭhito pāpadhamme attano santānato nīharati, evamayaṃ therassa aññāpadesena aññābyākaraṇagāthāpi hotīti veditabbā.</paragraph>
<paragraph line="212">Ettha <pageBreak edition="M" number="1.0039" /> ca kāyavacīduccaritappahānavacanena payogasuddhiṃ dasseti, manoduccaritappahānavacanena āsayasuddhiṃ. Evaṃ payogāsayasuddhassa ‘‘anuddhato’’ti <pageBreak edition="P" number="1.0034" /> iminā uddhaccābhāvavacanena tadekaṭṭhatāya nīvaraṇappahānaṃ dasseti. Tesu payogasuddhiyā sīlasampatti vibhāvitā, āsayasuddhiyā samathabhāvanāya upakārakadhammapariggaho, nīvaraṇappahānena samādhibhāvanā, ‘‘dhunāti pāpake dhamme’’ti iminā paññābhāvanā vibhāvitā hoti. Evaṃ adhisīlasikkhādayo tisso sikkhā, tividhakalyāṇaṃ sāsanaṃ, tadaṅgappahānādīni tīṇi pahānāni, antadvayaparivajjanena saddhiṃ majjhimāya paṭipattiyā paṭipajjanaṃ, apāyabhavādīnaṃ samatikkamanūpāyo ca yathārahaṃ niddhāretvā yojetabbā. Iminā nayena sesagāthāsupi yathārahaṃ atthayojanā veditabbā. Atthamattameva pana tattha tattha apubbaṃ vaṇṇayissāma. ‘‘Itthaṃ sudaṃ āyasmā mahākoṭṭhiko’’ti idaṃ pūjāvacanaṃ, yathā taṃ mahāmoggallānoti.</paragraph>
<centered line="213">Mahākoṭṭhikattheragāthāvaṇṇanā niṭṭhitā.</centered>
<subhead line="214">3. Kaṅkhārevatattheragāthāvaṇṇanā</subhead>
<paragraph line="215"><bold>Paññaṃ imaṃ passā</bold>ti āyasmato kaṅkhārevatassa gāthā. Kā uppatti? Ayampi thero padumuttarabhagavato kāle haṃsavatīnagare brāhmaṇamahāsālakule nibbatto. Ekadivasaṃ buddhānaṃ dhammadesanākāle heṭṭhā vuttanayena mahājanena saddhiṃ vihāraṃ gantvā parisapariyante ṭhito dhammaṃ suṇanto satthāraṃ ekaṃ bhikkhuṃ jhānābhiratānaṃ aggaṭṭhāne ṭhapentaṃ disvā ‘‘mayāpi anāgate evarūpena bhavituṃ vaṭṭatī’’ti cintetvā desanāvasāne satthāraṃ nimantetvā heṭṭhā vuttanayena mahāsakkāraṃ katvā bhagavantaṃ āha – ‘‘bhante, ahaṃ iminā adhikārakammena aññaṃ sampattiṃ na patthemi, yathā pana so bhikkhu tumhehi ito sattamadivasamatthake jhāyīnaṃ aggaṭṭhāne ṭhapito, evaṃ ahampi anāgate ekassa buddhassa sāsane jhāyīnaṃ aggo bhaveyya’’nti patthanamakāsi. Satthā anāgataṃ oloketvā nipphajjanabhāvaṃ disvā ‘‘anāgate kappasatasahassāvasāne gotamo <pageBreak edition="M" number="1.0040" /> nāma <pageBreak edition="V" number="1.0033" /> buddho <pageBreak edition="P" number="1.0035" /> uppajjissati, tassa sāsane tvaṃ jhāyīnaṃ aggo bhavissasī’’ti byākaritvā pakkāmi.</paragraph>
<paragraph line="216">So yāvajīvaṃ kalyāṇakammaṃ katvā kappasatasahassaṃ devamanussesu saṃsaritvā amhākaṃ bhagavato kāle sāvatthinagare mahābhogakule nibbatto pacchābhattaṃ dhammassavanatthaṃ gacchantena mahājanena saddhiṃ vihāraṃ gantvā parisapariyante ṭhito dasabalassa dhammakathaṃ sutvā paṭiladdhasaddho pabbajitvā upasampadaṃ labhitvā kammaṭṭhānaṃ kathāpetvā jhānaparikammaṃ karonto jhānalābhī hutvā jhānaṃ pādakaṃ katvā arahattaṃ pāpuṇi. So yebhuyyena dasabalena samāpajjitabbasamāpattiṃ samāpajjanto ahorattaṃ jhānesu ciṇṇavasī ahosi. Atha naṃ satthā ‘‘etadaggaṃ, bhikkhave, mama sāvakānaṃ bhikkhūnaṃ jhāyīnaṃ yadidaṃ kaṅkhārevato’’ti (a. ni. 1.198, 204) jhāyīnaṃ aggaṭṭhāne ṭhapesi. Vuttampi cetaṃ <bold>apadāne</bold> (apa. thera 2.55.34-53) –</paragraph>
<gatha1 line="217">‘‘Padumuttaro nāma jino, sabbadhammesu cakkhumā;</gatha1>
<gathalast line="218">Ito satasahassamhi, kappe uppajji nāyako.</gathalast>
<gatha1 line="219">‘‘Sīhahanu brahmagiro, haṃsadundubhinissano;</gatha1>
<gathalast line="220">Nāgavikkantagamano, candasūrādhikappabho.</gathalast>
<gatha1 line="221">‘‘Mahāmati mahāvīro, mahājhāyī mahābalo;</gatha1>
<gathalast line="222">Mahākāruṇiko nātho, mahātamapanūdano.</gathalast>
<gatha1 line="223">‘‘Sa kadāci tilokaggo, veneyyaṃ vinayaṃ bahuṃ;</gatha1>
<gathalast line="224">Dhammaṃ desesi sambuddho, sattāsayavidū muni.</gathalast>
<gatha1 line="225">‘‘Jhāyiṃ jhānarataṃ vīraṃ, upasantaṃ anāvilaṃ;</gatha1>
<gathalast line="226">Vaṇṇayanto parisatiṃ, tosesi janataṃ jino.</gathalast>
<gatha1 line="227">‘‘Tadāhaṃ haṃsavatiyaṃ, brāhmaṇo vedapāragū;</gatha1>
<gathalast line="228">Dhammaṃ sutvāna mudito, taṃ ṭhānamabhipatthayiṃ.</gathalast>
<gatha1 line="229">‘‘Tadā jino viyākāsi, saṅghamajjhe vināyako;</gatha1>
<gathalast line="230">Mudito hohi tvaṃ brahme, lacchase taṃ manorathaṃ.</gathalast>
<gatha1 line="231">‘‘Satasahassito <pageBreak edition="M" number="1.0041" /> kappe, okkākakulasambhavo;</gatha1>
<gathalast line="232">Gotamo nāma gottena, satthā loke bhavissati.</gathalast>
<gatha1 line="233">‘‘Tassa dhammesu dāyādo, oraso dhammanimmito;</gatha1>
<gathalast line="234">Revato nāma nāmena, hessati satthu sāvako.</gathalast>
<gatha1 line="235">‘‘Tena <pageBreak edition="V" number="1.0034" /> kammena sukatena, cetanāpaṇidhīhi ca;</gatha1>
<gathalast line="236">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="237">‘‘Pacchime ca bhave dāni, jātohaṃ koliye pure;</gatha1>
<gathalast line="238">Khattiye kulasampanne, iddhe phīte mahaddhane.</gathalast>
<gatha1 line="239">‘‘Yadā kapilavatthusmiṃ, buddho dhammamadesayi;</gatha1>
<gathalast line="240">Tadā pasanno sugate, pabbajiṃ anagāriyaṃ.</gathalast>
<gatha1 line="241">‘‘Kaṅkhā me bahulā āsi, kappākappe tahiṃ tahiṃ;</gatha1>
<gathalast line="242">Sabbaṃ taṃ vinayī buddho, desetvā dhammamuttamaṃ.</gathalast>
<gatha1 line="243">‘‘Tatohaṃ tiṇṇasaṃsāro, tadā jhānasukhe rato;</gatha1>
<gathalast line="244">Viharāmi tadā buddho, maṃ disvā etadabravi.</gathalast>
<gatha1 line="245">‘‘Yā kāci kaṅkhā idha vā huraṃ vā, savediyā vā paravediyā vā;</gatha1>
<gathalast line="246">Ye jhāyino tā pajahanti sabbā, ātāpino brahmacariyaṃ carantā.</gathalast>
<gatha1 line="247">‘‘Satasahasse kataṃ kammaṃ, phalaṃ dassesi me idha;</gatha1>
<gathalast line="248">Sumutto saravegova, kilese jhāpayiṃ mama.</gathalast>
<gatha1 line="249">‘‘Tato jhānarattaṃ disvā, buddho lokantagū muni;</gatha1>
<gathalast line="250">Jhāyīnaṃ bhikkhūnaṃ aggo, paññāpesi mahāmati.</gathalast>
<gatha1 line="251">‘‘Kilesā jhāpitā mayhaṃ, bhavā sabbe samūhatā;</gatha1>
<gathalast line="252">Nāgova bandhanaṃ chetvā, viharāmi anāsavo.</gathalast>
<gatha1 line="253">‘‘Svāgataṃ vata me āsi, mama buddhassa santike;</gatha1>
<gathalast line="254">Tisso vijjā anuppattā, kataṃ buddhassa sāsanaṃ.</gathalast>
<gatha1 line="255">‘‘Paṭisambhidā <pageBreak edition="M" number="1.0042" /> catasso, vimokkhāpi ca aṭṭhime;</gatha1>
<gathalast line="256">Chaḷabhiññā sacchikatā, kataṃ buddhassa sāsana’’nti.</gathalast>
<paragraph line="257">Tathā katakicco panāyaṃ mahāthero pubbe dīgharattaṃ attano kaṅkhāpakatacittataṃ idāni sabbaso vigatakaṅkhatañca paccavekkhitvā ‘‘aho nūna mayhaṃ satthuno desanānubhāvo, tenetarahi evaṃ vigatakaṅkho ajjhattaṃ vūpasantacitto jāto’’ti sañjātabahumāno bhagavato paññaṃ pasaṃsanto <bold>‘‘paññaṃ imaṃ passā’’</bold>ti imaṃ gāthamāha.</paragraph>
<paragraph line="258" number="3"> Tattha <bold>pañña</bold>nti pakāre jānāti, pakārehi ñāpetīti ca paññā. Veneyyānaṃ āsayānusayacariyādhimuttiādippakāre dhammānaṃ kusalādike khandhādike ca desetabbappakāre jānāti, yathāsabhāvato paṭivijjhati, tehi ca pakārehi ñāpetīti attho. Satthu desanāñāṇañhi idhādhippetaṃ, tenāha <bold>‘‘ima’’</bold>nti. Tañhi attani siddhena desanābalena nayaggāhato <pageBreak edition="V" number="1.0035" /> paccakkhaṃ viya upaṭṭhitaṃ gahetvā <bold>‘‘ima’’</bold>nti vuttaṃ. Yadaggena vā satthu desanāñāṇaṃ sāvakehi nayato gayhati, tadaggena attano visaye paṭivedhañāṇampi nayato gayhateva. Tenāha <pageBreak edition="P" number="1.0036" /> āyasmā dhammasenāpati – ‘‘apica me, bhante, dhammanvayo vidito’’ti (dī. ni. 2.146; 3.143). <bold>Passā</bold>ti vimhayappatto aniyamato ālapati attanoyeva vā cittaṃ, yathāha bhagavā udānento – ‘‘lokamimaṃ passa; puthū avijjāya paretaṃ bhūtaṃ bhūtarataṃ bhavā aparimutta’’nti (udā. 30). <bold>Tathāgatāna</bold>nti tathā āgamanādiatthena tathāgatānaṃ. Tathā āgatoti hi tathāgato, tathā gatoti tathāgato, tathalakkhaṇaṃ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgatoti evaṃ aṭṭhahi kāraṇehi bhagavā tathāgato. Tathāya āgatoti tathāgato, tathāya gatoti tathāgato, tathalakkhaṇaṃ gatoti tathāgato, tathāni āgatoti tathāgato, tathāvidhoti tathāgato, tathā pavattitoti tathāgato, tathehi āgatoti tathāgato <pageBreak edition="M" number="1.0043" />, tathā gatabhāvena tathāgatoti evampi aṭṭhahi kāraṇehi bhagavā tathāgatoti ayamettha saṅkhepo. Vitthāro pana paramatthadīpaniyā udānaṭṭhakathāya (udā. aṭṭha. 18) itivuttakaṭṭhakathāya (itivu. aṭṭha. 38) ca vuttanayeneva veditabbo.</paragraph>
<paragraph line="259">Idāni tassā paññāya asādhāraṇavisesaṃ dassetuṃ <bold>‘‘aggi yathā’’</bold>tiādi vuttaṃ. <bold>Yathā aggī</bold>ti upamāvacanaṃ. <bold>Yathā</bold>ti tassa upamābhāvadassanaṃ. <bold>Pajjalito</bold>ti upameyyena sambandhadassanaṃ. <bold>Nisīthe</bold>ti kiccakaraṇakāladassanaṃ. Ayañhettha attho – yathā nāma nisīthe rattiyaṃ caturaṅgasamannāgate andhakāre vattamāne unnate ṭhāne pajjalito aggi tasmiṃ padese tayagataṃ vidhamantaṃ tiṭṭhati, evameva tathāgatānaṃ imaṃ desanāñāṇasaṅkhātaṃ sabbaso veneyyānaṃ saṃsayatamaṃ vidhamantaṃ paññaṃ passāti. Yato desanāvilāsena sattānaṃ ñāṇamayaṃ ālokaṃ dentīti <bold>ālokadā</bold>. Paññāmayameva cakkhuṃ dadantīti <bold>cakkhudadā</bold>. Tadubhayampi kaṅkhāvinayapadaṭṭhānameva katvā <pageBreak edition="P" number="1.0037" /> dassento <bold>‘‘ye āgatānaṃ vinayanti kaṅkha’’</bold>nti āha, <bold>ye</bold> tathāgatā attano santikaṃ <bold>āgatānaṃ</bold> upagatānaṃ veneyyānaṃ ‘‘ahosiṃ nu kho ahamatītamaddhāna’’ntiādinayappavattaṃ (ma. ni. 1.18; saṃ. ni. 2.20) soḷasavatthukaṃ, ‘‘buddhe kaṅkhati dhamme kaṅkhatī’’tiādinayappavattaṃ (dha. sa. 1008) aṭṭhavatthukañca <bold>kaṅkhaṃ</bold> vicikicchaṃ <bold>vinayanti</bold> desanānubhāvena anavasesato vidhamanti viddhaṃsenti. Vinayakukkuccasaṅkhātā pana kaṅkhā tabbinayeneva vinītā hontīti.</paragraph>
<paragraph line="260">Aparo nayo – yathā aggi nisīthe rattibhāge pajjalito paṭutarajālo samujjalaṃ uccāsane <pageBreak edition="V" number="1.0036" /> ṭhitānaṃ obhāsadānamattena andhakāraṃ vidhamitvā samavisamaṃ vibhāvento ālokadado hoti. Accāsanne pana ṭhitānaṃ taṃ supākaṭaṃ karonto cakkhukiccakaraṇato cakkhudado nāma hoti, evameva tathāgato attano dhammakāyassa dūre ṭhitānaṃ akatādhikārānaṃ paññāpajjotena mohandhakāraṃ vidhamitvā kāyavisamādisamavisamaṃ vibhāvento ālokadā bhavanti, āsanne ṭhitānaṃ pana katādhikārānaṃ dhammacakkhuṃ uppādento cakkhudadā bhavanti. Ye evaṃbhūtā <pageBreak edition="M" number="1.0044" /> attano vacīgocaraṃ āgatānaṃ mādisānampi kaṅkhābahulānaṃ kaṅkhaṃ vinayanti ariyamaggasamuppādanena vidhamanti, tesaṃ tathāgatānaṃ paññaṃ ñāṇātisayaṃ passāti yojanā. Evamayaṃ therassa attano kaṅkhāvitaraṇappakāsanena aññābyākaraṇagāthāpi hoti. Ayañhi thero puthujjanakāle kappiyepi kukkuccako hutvā kaṅkhābahulatāya ‘‘kaṅkhārevato’’ti paññāto, pacchā khīṇāsavakālepi tatheva voharayittha. Tenāha – ‘‘itthaṃ sudaṃ āyasmā kaṅkhārevato gāthaṃ abhāsitthā’’ti. Taṃ vuttatthameva.</paragraph>
<centered line="261">Kaṅkhārevatattheragāthāvaṇṇanā niṭṭhitā.</centered>
<subhead line="262">4. Puṇṇattheragāthāvaṇṇanā</subhead>
<paragraph line="263"><bold>Sabbhireva</bold><pageBreak edition="P" number="1.0038" /><bold>samāsethā</bold>ti āyasmato puṇṇattherassa gāthā. Kā uppatti? Ayaṃ kira padumuttarassa dasabalassa uppattito puretarameva haṃsavatīnagare brāhmaṇamahāsālakule nibbatto anukkamena viññutaṃ patto satthari loke uppajjante ekadivasaṃ buddhānaṃ dhammadesanākāle heṭṭhā vuttanayena mahājanena saddhiṃ vihāraṃ gantvā parisapariyante nisīditvā dhammaṃ suṇanto satthāraṃ ekaṃ bhikkhuṃ dhammakathikānaṃ aggaṭṭhāne ṭhapentaṃ disvā ‘‘mayāpi anāgate evarūpena bhavituṃ vaṭṭatī’’ti cintetvā desanāvasāne vuṭṭhitāya parisāya satthāraṃ upasaṅkamitvā nimantetvā heṭṭhā vuttanayeneva mahāsakkāraṃ katvā bhagavantaṃ evamāha – ‘‘bhante, ahaṃ iminā adhikārakammena nāññaṃ sampattiṃ patthemi. Yathā pana so bhikkhu ito sattamadivasamatthake dhammakathikānaṃ aggaṭṭhāne ṭhapito, evaṃ ahampi anāgate ekassa buddhassa sāsane dhammakathikānaṃ bhikkhūnaṃ aggo bhaveyya’’nti patthanaṃ akāsi. Satthā anāgataṃ oloketvā tassa patthanāya samijjhanabhāvaṃ disvā ‘‘anāgate kappasatasahassamatthake gotamo nāma buddho uppajjissati, tassa sāsane tvaṃ pabbajitvā dhammakathikānaṃ aggo bhavissasī’’ti byākāsi.</paragraph>
<paragraph line="264">So <pageBreak edition="M" number="1.0045" /> tattha yāvajīvaṃ kalyāṇadhammaṃ katvā tato cuto kappasatasahassaṃ puññañāṇasambhāraṃ sambharanto devamanussesu saṃsaritvā amhākaṃ bhagavato kāle kapilavatthunagarassa avidūre doṇavatthunāmake <pageBreak edition="V" number="1.0037" /> brāhmaṇagāme brāhmaṇamahāsālakule aññāsikoṇḍaññattherassa bhāgineyyo hutvā nibbatti. Tassa nāmaggahaṇadivase ‘‘puṇṇo’’ti nāmaṃ akaṃsu. So satthari abhisambodhiṃ patvā pavattavaradhammacakke anupubbena rājagahaṃ gantvā taṃ upanissāya viharante aññāsikoṇḍaññattherassa santike pabbajitvā laddhūpasampado sabbaṃ pubbakiccaṃ katvā padhānamanuyuñjanto pabbajitakiccaṃ matthakaṃ pāpetvāva ‘‘dasabalassa <pageBreak edition="P" number="1.0039" /> santikaṃ gamissāmī’’ti mātulattherena saddhiṃ satthu santikaṃ agantvā kapilavatthusāmantāyeva ohīyitvā yonisomanasikāre kammaṃ karonto nacirasseva vipassanaṃ ussukkāpetvā arahattaṃ pāpuṇi. Vuttampi cetaṃ <bold>apadāne</bold> (apa. thera 1.1.434-440) –</paragraph>
<gatha1 line="265">‘‘Ajjhāyako mantadharo, tiṇṇaṃ vedāna pāragū;</gatha1>
<gathalast line="266">Purakkhatomhi sissehi, upagacchiṃ naruttamaṃ.</gathalast>
<gatha1 line="267">‘‘Padumuttaro lokavidū, āhutīnaṃ paṭiggaho;</gatha1>
<gathalast line="268">Mama kammaṃ pakittesi, saṃkhittena mahāmuni.</gathalast>
<gatha1 line="269">‘‘Tāhaṃ dhammaṃ suṇitvāna, abhivādetvāna satthuno;</gatha1>
<gathalast line="270">Añjaliṃ paggahetvāna, pakkamiṃ dakkhiṇāmukho.</gathalast>
<gatha1 line="271">‘‘Saṃkhittena suṇitvāna, vitthārena abhāsayiṃ;</gatha1>
<gathalast line="272">Sabbe sissā attamanā, sutvāna mama bhāsato.</gathalast>
<gatha1 line="273">‘‘Sakaṃ diṭṭhiṃ vinodetvā, buddhe cittaṃ pasādayuṃ;</gatha1>
<gathalast line="274">Saṃkhittenapi desemi, vitthārena tathevahaṃ.</gathalast>
<gatha1 line="275">‘‘Abhidhammanayaññūhaṃ, kathāvatthuvisuddhiyā;</gatha1>
<gathalast line="276">Sabbesaṃ viññāpetvāna, viharāmi anāsavo.</gathalast>
<gatha1 line="277">‘‘Ito <pageBreak edition="M" number="1.0046" /> pañcasate kappe, caturo suppakāsakā;</gatha1>
<gathalast line="278">Sattaratanasampannā, catudīpamhi issarā.</gathalast>
<gatha1 line="279">‘‘Paṭisambhidā catasso…pe… kataṃ buddhassa sāsana’’nti.</gatha1>
<paragraph line="280">Tassa pana puṇṇattherassa santike pabbajitā kulaputtā pañcasatā ahesuṃ. Thero sayaṃ dasakathāvatthulābhitāya tepi dasahi kathāvatthūhi ovadi. Te tassa ovāde ṭhatvā sabbeva arahattaṃ pattā. Te attano pabbajitakiccaṃ matthakappattaṃ ñatvā upajjhāyaṃ upasaṅkamitvā āhaṃsu – ‘‘bhante, amhākaṃ kiccaṃ matthakappattaṃ, dasannañcamha kathāvatthūnaṃ lābhino, samayo, dāni no dasabalaṃ passitu’’nti. Thero tesaṃ vacanaṃ sutvā cintesi – ‘‘mama dasakathāvatthulābhitaṃ <pageBreak edition="V" number="1.0038" /> satthā jānāti ahaṃ dhammaṃ desento dasa kathāvatthūni amuñcitvāva desemi, mayi gacchante sabbepime bhikkhū maṃ parivāretvā gacchissanti, evaṃ gaṇasaṅgaṇikāya gantvā pana ayuttaṃ mayhaṃ dasabalaṃ passituṃ, ime tāva gantvā passantū’’ti te bhikkhū āha – ‘‘āvuso, tumhe purato gantvā tathāgataṃ passatha, mama vacanena cassa pāde vandatha, ahampi tumhākaṃ gatamaggenāgamissāmī’’ti. Te therā sabbepi dasabalassa jātibhūmiraṭṭhavāsino sabbe khīṇāsavā sabbe dasakathāvatthulābhino attano upajjhāyassa ovādaṃ sampaṭicchitvā theraṃ vanditvā anupubbena cārikaṃ carantā saṭṭhiyojanamaggaṃ atikkamma rājagahe veḷuvanamahāvihāraṃ gantvā dasabalassa pāde vanditvā ekamantaṃ nisīdiṃsu.</paragraph>
<paragraph line="281">Āciṇṇaṃ kho panetaṃ buddhānaṃ bhagavantānaṃ āgantukehi bhikkhūhi saddhiṃ paṭisammoditunti bhagavā tehi saddhiṃ – ‘‘kacci, bhikkhave, khamanīya’’ntiādinā nayena madhurapaṭisanthāraṃ katvā ‘‘kuto ca tumhe, bhikkhave, āgacchathā’’ti pucchi <pageBreak edition="P" number="1.0040" />. Atha tehi ‘‘jātibhūmito’’ti vutte ‘‘ko nu kho, bhikkhave, jātibhūmiyaṃ jātibhūmakānaṃ bhikkhūnaṃ sabrahmacārīnaṃ evaṃ sambhāvito ‘attanā ca appiccho appicchakathañca bhikkhūnaṃ kattā’’’ti (ma. ni. 1.252) dasakathāvatthulābhiṃ bhikkhuṃ pucchi. Tepi ‘‘puṇṇo nāma, bhante, āyasmā mantāṇiputto’’ti ārocayiṃsu. Taṃ kathaṃ sutvā āyasmā sāriputto therassa dassanakāmo ahosi. Atha satthā rājagahato sāvatthiṃ agamāsi <pageBreak edition="M" number="1.0047" />. Puṇṇattheropi dasabalassa tattha āgatabhāvaṃ sutvā – ‘‘satthāraṃ passissāmī’’ti gantvā antogandhakuṭiyaṃyeva tathāgataṃ sampāpuṇi. Satthā tassa dhammaṃ desesi. Thero dhammaṃ sutvā dasabalaṃ vanditvā paṭisallānatthāya andhavanaṃ gantvā aññataramhi rukkhamūle divāvihāraṃ nisīdi.</paragraph>
<paragraph line="282">Sāriputtattheropi tassāgamanaṃ sutvā sīsānulokiko gantvā okāsaṃ sallakkhetvā taṃ rukkhamūle nisinnaṃ upasaṅkamitvā therena saddhiṃ sammoditvā, taṃ sattavisuddhikkamaṃ pucchi. Theropissa pucchitapucchitaṃ byākaronto rathavinītūpamāya cittaṃ ārādhesi, te aññamaññassa subhāsitaṃ samanumodiṃsu. Atha satthā aparabhāge bhikkhusaṅghamajjhe nisinno theraṃ ‘‘etadaggaṃ, bhikkhave, mama sāvakānaṃ bhikkhūnaṃ dhammakathikānaṃ yadidaṃ puṇṇo’’ti (a. ni. 1.188, 196) dhammakathikānaṃ aggaṭṭhāne ṭhapesi. So ekadivasaṃ attano vimuttisampattiṃ paccavekkhitvā ‘‘satthāraṃ nissāya ahañceva aññe ca bahū sattā saṃsāradukkhato vippamuttā, bahūpakārā vata sappurisasaṃsevā’’ti pītisomanassajāto udānavasena pītivegavissaṭṭhaṃ <bold>‘‘sabbhireva samāsethā’’</bold>ti gāthaṃ abhāsi.</paragraph>
<paragraph line="283" number="4"> Tattha <pageBreak edition="V" number="1.0039" /><bold>sabbhirevā</bold>ti sappurisehi eva. Santoti panettha buddhādayo ariyā adhippetā. Te hi anavasesato asataṃ dhammaṃ pahāya saddhamme ukkaṃsagatattā sātisayaṃ pasaṃsiyattā ca visesato ‘‘santo sappurisā’’ti ca vuccanti. <bold>Samāsethā</bold>ti samaṃ āsetha saha vaseyya. Te payirupāsanto tesaṃ sussūsanto diṭṭhānugatiñca <pageBreak edition="P" number="1.0041" /> āpajjanto samānavāso bhaveyyāti attho. <bold>Paṇḍitehatthadassibhī</bold>ti tesaṃ thomanā. <bold>Paṇḍā</bold> vuccati paññā, sā imesaṃ sañjātāti <bold>paṇḍitā</bold>. Tato eva attatthādibhedaṃ atthaṃ aviparītato passantīti <bold>atthadassino</bold>. Tehi paṇḍitehi atthadassībhi samāsetha. Kasmāti ce? Yasmā te santo paṇḍitā, te vā sammā sevantā ekantahitabhāvato maggañāṇādīheva araṇīyato <bold>atthaṃ,</bold> mahāguṇatāya santatāya ca <bold>mahantaṃ,</bold> agādhabhāvato gambhīrañāṇagocarato ca <bold>gambhīraṃ,</bold> hīnacchandādīhi daṭṭhuṃ asakkuṇeyyattā itarehi ca kicchena daṭṭhabbattā <bold>duddasaṃ</bold><pageBreak edition="M" number="1.0048" />, duddasattā saṇhanipuṇasabhāvattā nipuṇañāṇagocarato ca <bold>nipuṇaṃ,</bold> nipuṇattā evaṃ sukhumasabhāvatāya <bold>aṇuṃ</bold> nibbānaṃ, aviparītaṭṭhena vā paramatthasabhāvattā <bold>atthaṃ,</bold> ariyabhāvakarattā mahattanimittatāya <bold>mahantaṃ,</bold> anuttānasabhāvatāya <bold>gambhīraṃ,</bold> dukkhena daṭṭhabbaṃ na sukhena daṭṭhuṃ sakkāti <bold>duddasaṃ,</bold> gambhīrattā duddasaṃ, duddasattā <bold>gambhīra</bold>nti catusaccaṃ, visesato <bold>nipuṇaṃ aṇuṃ,</bold> nirodhasaccanti evametaṃ catusaccaṃ <bold>dhīrā samadhigacchanti</bold> dhitisampannatāya dhīrā catusaccakammaṭṭhānabhāvanaṃ ussukkāpetvā sammadeva adhigacchanti. <bold>Appamattā</bold>ti sabbattha satiavippavāsena appamādapaṭipattiṃ pūrentā. <bold>Vicakkhaṇā</bold>ti vipassanābhāvanāya chekā kusalā. Tasmā sabbhireva samāsethāti yojanā. Paṇḍitehatthadassibhīti vā etaṃ nissakkavacanaṃ. Yasmā paṇḍitehi atthadassībhi samudāyabhūtehi dhīrā appamattā vicakkhaṇā mahantādivisesavantaṃ atthaṃ samadhigacchanti, tasmā tādisehi sabbhireva samāsethāti sambandho. Evamesā therassa paṭivedhadīpanena aññābyākaraṇagāthāpi ahosīti.</paragraph>
<centered line="284">Puṇṇattheragāthāvaṇṇanā niṭṭhitā.</centered>
<subhead line="285">5. Dabbattheragāthāvaṇṇanā</subhead>
<paragraph line="286"><bold>Yo duddamiyo</bold>ti <pageBreak edition="P" number="1.0042" /> āyasmato dabbattherassa gāthā. Kā uppatti? Ayampi padumuttarabuddhakāle haṃsavatīnagare kulagehe nibbattitvā vayappatto heṭṭhā vuttanayeneva dhammadesanaṃ suṇanto satthāraṃ ekaṃ bhikkhuṃ senāsanapaññāpakānaṃ aggaṭṭhāne ṭhapentaṃ disvā adhikārakammaṃ katvā taṃ ṭhānantaraṃ patthetvā satthārā byākato yāvajīvaṃ kusalaṃ katvā devamanussesu saṃsaritvā kassapadasabalassa sāsanosakkanakāle pabbaji. Tadā tena saddhiṃ apare cha janāti satta bhikkhū <pageBreak edition="V" number="1.0040" /> ekacittā hutvā aññe sāsane agāravaṃ karonte disvā – ‘‘idha kiṃ karoma ekamante samaṇadhammaṃ katvā dukkhassantaṃ karissāmā’’ti nisseṇiṃ bandhitvā uccaṃ pabbatasikharaṃ āruhitvā, ‘‘attano cittabalaṃ jānantā nisseṇiṃ nipātentu, jīvite sālayā otarantu, mā pacchānutappino ahuvatthā’’ti <pageBreak edition="M" number="1.0049" /> vatvā sabbe ekacittā hutvā nisseṇiṃ pātetvā – ‘‘appamattā hotha, āvuso’’ti aññamaññaṃ ovaditvā cittarucikesu ṭhānesu nisīditvā samaṇadhammaṃ kātuṃ ārabhiṃsu.</paragraph>
<paragraph line="287">Tatreko thero pañcame divase arahattaṃ patvā, ‘‘mama kiccaṃ nipphannaṃ, ahaṃ imasmiṃ ṭhāne kiṃ karissāmi’’ti iddhiyā uttarakuruto piṇḍapātaṃ āharitvā, ‘‘āvuso, imaṃ piṇḍapātaṃ paribhuñjatha, bhikkhācārakiccaṃ mamāyattaṃ hotu, tumhe attano kammaṃ karothā’’ti āha. ‘‘Kiṃ nu kho mayaṃ, āvuso, nisseṇiṃ pātentā evaṃ avocumha – ‘yo paṭhamaṃ dhammaṃ sacchikaroti, so bhikkhaṃ āharatu, tenābhataṃ sesā paribhuñjitvā samaṇadhammaṃ karissantī’’’ti. ‘‘Natthi, āvuso’’ti. Tumhe attano pubbahetunā labhittha, mayampi sakkontā vaṭṭassantaṃ karissāma, gacchatha tumheti. Thero te saññāpetuṃ asakkonto phāsukaṭṭhāne piṇḍapātaṃ paribhuñjitvā gato <pageBreak edition="P" number="1.0043" />. Aparo thero sattame divase anāgāmiphalaṃ patvā tato cuto suddhāvāsabrahmaloke nibbatto. Itare therā tato cutā ekaṃ buddhantaraṃ devamanussesu saṃsaritvā tesu tesu kulesu nibbattā. Eko gandhāraraṭṭhe takkasilānagare rājagehe nibbatto, eko majjhantikaraṭṭhe paribbājikāya kucchimhi nibbatto, eko bāhiyaraṭṭhe kuṭumbiyagehe nibbatto, eko bhikkhunupassaye jāto.</paragraph>
<paragraph line="288">Ayaṃ pana dabbatthero mallaraṭṭhe anupiyanagare ekassa mallarañño gehe paṭisandhiṃ gaṇhi. Tassa mātā upavijaññā kālamakāsi, matasarīraṃ susānaṃ netvā dārucitakaṃ āropetvā aggiṃ adaṃsu. Tassā aggivegasantattaṃ udarapaṭalaṃ dvedhā ahosi. Dārako attano puññabalena uppatitvā ekasmiṃ dabbatthambhe nipati. Taṃ dārakaṃ gahetvā ayyikāya adaṃsu. Sā tassa nāmaṃ gaṇhantī dabbatthambhe patitvā laddhajīvitattā ‘‘dabbo’’tissa nāmaṃ akāsi. Tassa ca sattavassikakāle satthā bhikkhusaṅghaparivāro mallaraṭṭhe cārikaṃ caramāno anupiyambavane viharati. Dabbakumāro satthāraṃ disvā dassaneneva <pageBreak edition="M" number="1.0050" /> pasīditvā pabbajitukāmo hutvā ‘‘ahaṃ dasabalassa santike pabbajissāmī’’ti ayyikaṃ āpucchi. Sā ‘‘sādhu, tātā’’ti dabbakumāraṃ ādāya satthu santikaṃ gantvā, ‘‘bhante, imaṃ kumāraṃ pabbājethā’’ti āha. Satthā aññatarassa bhikkhuno saññaṃ adāsi – ‘‘bhikkhu imaṃ dārakaṃ pabbājehī’’ti. So thero satthu vacanaṃ sutvā <pageBreak edition="V" number="1.0041" /> dabbakumāraṃ pabbājento tacapañcakakammaṭṭhānaṃ ācikkhi. Pubbahetusampanno katābhinīhāro satto paṭhamakesavaṭṭiyā voropanakkhaṇe sotāpattiphale patiṭṭhahi, dutiyāya kesavaṭṭiyā oropiyamānāya sakadāgāmiphale, tatiyāya anāgāmiphale, sabbakesānaṃ pana oropanañca arahattaphalasacchikiriyā ca apacchā apure ahosi. Satthā mallaraṭṭhe yathābhirantaṃ viharitvā <pageBreak edition="P" number="1.0044" /> rājagahaṃ gantvā veḷuvane vāsaṃ kappesi.</paragraph>
<paragraph line="289">Tatrāyasmā dabbo mallaputto rahogato attano kiccanipphattiṃ oloketvā saṅghassa veyyāvaccakaraṇe kāyaṃ yojetukāmo cintesi – ‘‘yaṃnūnāhaṃ saṅghassa senāsanañca paññāpeyyaṃ bhattāni ca uddiseyya’’nti. So satthu santikaṃ gantvā attano parivitakkaṃ ārocesi. Satthā tassa sādhukāraṃ datvā senāsanapaññāpakattañca bhattuddesakattañca sampaṭicchi. Atha naṃ ‘‘ayaṃ dabbo daharova samāno mahante ṭhāne ṭhito’’ti sattavassikakāleyeva upasampādesi. Thero upasampannakālato paṭṭhāya rājagahaṃ upanissāya viharantānaṃ sabbabhikkhūnaṃ senāsanāni ca paññāpeti, bhikkhañca uddisati. Tassa senāsanapaññāpakabhāvo sabbadisāsu pākaṭo ahosi – ‘‘dabbo kira mallaputto sabhāgasabhāgānaṃ bhikkhūnaṃ ekaṭṭhāne senāsanāni paññāpeti, āsannepi dūrepi senāsanaṃ paññāpeti, gantuṃ asakkonte iddhiyā netī’’ti.</paragraph>
<paragraph line="290">Atha naṃ bhikkhū kālepi vikālepi – ‘‘amhākaṃ, āvuso, jīvakambavane senāsanaṃ paññāpehi, amhākaṃ maddakucchismiṃ migadāye’’ti evaṃ senāsanaṃ uddisāpetvā tassa iddhiṃ passantā gacchanti. Sopi iddhiyā manomaye kāye abhisaṅkharitvā ekekassa therassa ekekaṃ attanā sadisaṃ bhikkhuṃ datvā aṅguliyā jalamānāya purato gantvā ‘‘ayaṃ mañco idaṃ pīṭha’’ntiādīni vatvā senāsanaṃ paññāpetvā puna attano vasanaṭṭhānameva āgacchati <pageBreak edition="M" number="1.0051" />. Ayamettha saṅkhepo, vitthārato panidaṃ vatthu pāḷiyaṃ āgatameva. Satthā idameva kāraṇaṃ aṭṭhuppattiṃ katvā aparabhāge ariyagaṇamajjhe nisinno theraṃ senāsanapaññāpakānaṃ aggaṭṭhāne ṭhapesi – ‘‘etadaggaṃ, bhikkhave, mama sāvakānaṃ bhikkhūnaṃ senāsanapaññāpakānaṃ yadidaṃ dabbo mallaputto’’ti (a. ni. 1.209; 214). Vuttampi cetaṃ <bold>apadāne</bold> (apa. thera 2.54, 108-149) –</paragraph>
<gatha1 line="291">‘‘Padumuttaro nāma jino, sabbalokavidū muni;</gatha1>
<gathalast line="292">Ito satasahassamhi, kappe uppajji cakkhumā.</gathalast>
<gatha1 line="293">‘‘Ovādako viññāpako, tārako sabbapāṇinaṃ;</gatha1>
<gathalast line="294">Desanākusalo buddho, tāresi janataṃ bahuṃ.</gathalast>
<gatha1 line="295">‘‘Anukampako <pageBreak edition="V" number="1.0042" /> kāruṇiko, hitesī sabbapāṇinaṃ;</gatha1>
<gathalast line="296">Sampatte titthiye sabbe, pañcasīle patiṭṭhapi.</gathalast>
<gatha1 line="297">‘‘Evaṃ nirākulaṃ āsi, suññataṃ titthiyehi ca;</gatha1>
<gathalast line="298">Vicittaṃ arahantehi, vasībhūtehi tādibhi.</gathalast>
<gatha1 line="299">‘‘Ratanānaṭṭhapaññāsaṃ, uggato so mahāmuni;</gatha1>
<gathalast line="300">Kañcanagghiyasaṅkāso, bāttiṃsavaralakkhaṇo.</gathalast>
<gatha1 line="301">‘‘Vassasatasahassāni, āyu vijjati tāvade;</gatha1>
<gathalast line="302">Tāvatā tiṭṭhamāno so, tāresi janataṃ bahuṃ.</gathalast>
<gatha1 line="303">‘‘Tadāhaṃ haṃsavatiyaṃ, seṭṭhiputto mahāyaso;</gatha1>
<gathalast line="304">Upetvā lokapajjotaṃ, assosiṃ dhammadesanaṃ.</gathalast>
<gatha1 line="305">‘‘Senāsanāni bhikkhūnaṃ, paññāpentaṃ sasāvakaṃ;</gatha1>
<gathalast line="306">Kittayantassa vacanaṃ, suṇitvā mudito ahaṃ.</gathalast>
<gatha1 line="307">‘‘Adhikāraṃ sasaṅghassa, katvā tassa mahesino;</gatha1>
<gathalast line="308">Nipacca sirasā pāde, taṃ ṭhānamabhipatthayiṃ.</gathalast>
<gatha1 line="309">‘‘Tadāha sa mahāvīro, mama kammaṃ pakittayaṃ;</gatha1>
<gathalast line="310">Yo sasaṅghamabhojesi, sattāhaṃ lokanāyakaṃ.</gathalast>
<gatha1 line="311">‘‘Soyaṃ <pageBreak edition="M" number="1.0052" /> kamalapattakkho, sīhaṃso kanakattaco;</gatha1>
<gathalast line="312">Mama pādamūle nipati, patthayaṃ ṭhānamuttamaṃ.</gathalast>
<gatha1 line="313">‘‘Satasahassito kappe, okkākakulasambhavo;</gatha1>
<gathalast line="314">Gotamo nāma gottena, satthā loke bhavissati.</gathalast>
<gatha1 line="315">‘‘Sāvako tassa buddhassa, dabbo nāmena vissuto;</gatha1>
<gathalast line="316">Senāsanapaññāpako, aggo hessatiyaṃ tadā.</gathalast>
<gatha1 line="317">‘‘Tena kammena sukatena, cetanāpaṇidhīhi ca;</gatha1>
<gathalast line="318">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="319">‘‘Satānaṃ tīṇikkhattuñca, devarajjamakārayiṃ;</gatha1>
<gathalast line="320">Satānaṃ pañcakkhattuñca, cakkavattī ahosahaṃ.</gathalast>
<gatha1 line="321">‘‘Padesarajjaṃ vipulaṃ, gaṇanāto asaṅkhiyaṃ;</gatha1>
<gathalast line="322">Sabbattha sukhito āsiṃ, tassa kammassa vāhasā.</gathalast>
<gatha1 line="323">‘‘Ekanavutito kappe, vipassī nāma nāyako;</gatha1>
<gathalast line="324">Uppajji cārudassano, sabbadhammavipassako.</gathalast>
<gatha1 line="325">‘‘Duṭṭhacitto upavadiṃ, sāvakaṃ tassa tādino;</gatha1>
<gathalast line="326">Sabbāsavaparikkhīṇaṃ, suddhoti ca vijāniya.</gathalast>
<gatha1 line="327">‘‘Tasseva <pageBreak edition="V" number="1.0043" /> naravīrassa, sāvakānaṃ mahesinaṃ;</gatha1>
<gathalast line="328">Salākañca gahetvāna, khīrodanamadāsahaṃ.</gathalast>
<gatha1 line="329">‘‘Imamhi bhaddake kappe, brahmabandhu mahāyaso;</gatha1>
<gathalast line="330">Kassapo nāma gottena, uppajji vadataṃ varo.</gathalast>
<gatha1 line="331">‘‘Sāsanaṃ jotayitvāna, abhibhuyya kutitthiye;</gatha1>
<gathalast line="332">Vineyye vinayitvāva, nibbuto so sasāvako.</gathalast>
<gatha1 line="333">‘‘Sasisse nibbute nāthe, atthamentamhi sāsane;</gatha1>
<gathalast line="334">Devā kandiṃsu saṃviggā, muttakesā rudammukhā.</gathalast>
<gatha1 line="335">‘‘Nibbāyissati dhammakkho, na passisāma subbate;</gatha1>
<gathalast line="336">Na suṇissāma saddhammaṃ, aho no appapuññatā.</gathalast>
<gatha1 line="337">‘‘Tadāyaṃ <pageBreak edition="M" number="1.0053" /> pathavī sabbā, acalā sā calācalā;</gatha1>
<gathalast line="338">Sāgaro ca sasokova, vinadī karuṇaṃ giraṃ.</gathalast>
<gatha1 line="339">‘‘Catuddisā dundubhiyo, nādayiṃsu amānusā;</gatha1>
<gathalast line="340">Samantato asaniyo, phaliṃsu ca bhayāvahā.</gathalast>
<gatha1 line="341">‘‘Ukkā patiṃsu nabhasā, dhūmaketu ca dissati;</gatha1>
<gathalast line="342">Sadhūmā jālavaṭṭā ca, raviṃsu karuṇaṃ migā.</gathalast>
<gatha1 line="343">‘‘Uppāde dāruṇe disvā, sāsanatthaṅgasūcake;</gatha1>
<gathalast line="344">Saṃviggā bhikkhavo satta, cintayimha mayaṃ tadā.</gathalast>
<gatha1 line="345">‘‘Sāsanena vināmhākaṃ, jīvitena alaṃ mayaṃ;</gatha1>
<gathalast line="346">Pavisitvā mahāraññaṃ, yuñjāma jinasāsane.</gathalast>
<gatha1 line="347">‘‘Addasamha tadāraññe, ubbiddhaṃ selamuttamaṃ;</gatha1>
<gathalast line="348">Nisseṇiyā tamāruyha, nisseṇiṃ pātayimhase.</gathalast>
<gatha1 line="349">‘‘Tadā ovadi no thero, buddhuppādo sudullabho;</gatha1>
<gathalast line="350">Saddhātidullabhā laddhā, thokaṃ sesañca sāsanaṃ.</gathalast>
<gatha1 line="351">‘‘Nipatanti khaṇātītā, anante dukkhasāgare;</gatha1>
<gathalast line="352">Tasmā payogo kattabbo, yāva ṭhāti mune mataṃ.</gathalast>
<gatha1 line="353">‘‘Arahā āsi so thero, anāgāmī tadānugo;</gatha1>
<gathalast line="354">Susīlā itare yuttā, devalokaṃ agamhase.</gathalast>
<gatha1 line="355">‘‘Nibbuto tiṇṇasaṃsāro, suddhāvāse ca ekako;</gatha1>
<gathalast line="356">Ahañca pakkusāti ca, sabhiyo bāhiyo tathā.</gathalast>
<gatha1 line="357">‘‘Kumārakassapo, ceva, tattha tatthūpagā mayaṃ;</gatha1>
<gathalast line="358">Saṃsārabandhanā muttā, gotamenānukampitā.</gathalast>
<gatha1 line="359">‘‘Mallesu <pageBreak edition="V" number="1.0044" /> kusinārāyaṃ, gabbhe jātassa me sato;</gatha1>
<gathalast line="360">Mātā matā citāruḷhā, tato nippatito ahaṃ.</gathalast>
<gatha1 line="361">‘‘Patito dabbapuñjamhi, tato dabboti vissuto;</gatha1>
<gathalast line="362">Brahmacārībalenāhaṃ, vimutto sattavassiko.</gathalast>
<gatha1 line="363">‘‘Khīrodanabalenāhaṃ <pageBreak edition="M" number="1.0054" />, pañcahaṅgehupāgato;</gatha1>
<gathalast line="364">Khīṇāsavopavādena, pāpehi bahu codito.</gathalast>
<gatha1 line="365">‘‘Ubho puññañca pāpañca, vītivattomhi dānihaṃ;</gatha1>
<gathalast line="366">Patvāna paramaṃ santiṃ, viharāmi anāsavo.</gathalast>
<gatha1 line="367">‘‘Senāsanaṃ paññāpayiṃ, hāsayitvāna subbate;</gatha1>
<gathalast line="368">Jino tasmiṃ guṇe tuṭṭho, etadagge ṭhapesi maṃ.</gathalast>
<gatha1 line="369">‘‘Kilesā jhāpitā mayhaṃ, bhavā sabbe samūhatā;</gatha1>
<gathalast line="370">Nāgova bandhanaṃ chetvā, viharāmi anāsavo.</gathalast>
<gatha1 line="371">‘‘Svāgataṃ vata me āsi, buddhaseṭṭhassa santike;</gatha1>
<gathalast line="372">Tisso vijjā anuppattā, kataṃ buddhassa sāsanaṃ.</gathalast>
<gatha1 line="373">‘‘Paṭisambhidā catasso…pe…kataṃ buddhassa sāsana’’nti.</gatha1>
<paragraph line="374">Evaṃbhūtaṃ <pageBreak edition="P" number="1.0045" /> pana taṃ yena pubbe ekassa khīṇāsavattherassa anuddhaṃsanavasena katena pāpakammena bahūni vassasatasahassāni niraye pacci, tāya eva kammapilotikāya codiyamānā mettiyabhūmajakā bhikkhū ‘‘iminā mayaṃ kalyāṇabhattikassa gahapatino antare paribheditā’’ti duggahitagāhino amūlakena pārājikena dhammena anuddhaṃsesuṃ. Tasmiñca adhikaraṇe saṅghena sativinayena vūpasamite ayaṃ thero lokānukampāya attano guṇe vibhāvento <bold>‘‘yo duddamiyo’’</bold>ti imaṃ gāthaṃ abhāsi.</paragraph>
<paragraph line="375" number="5"> Tattha <bold>yo</bold>ti aniyamitaniddeso, tassa ‘‘so’’ti iminā niyamattaṃ daṭṭhabbaṃ. Ubhayenapi aññaṃ viya katvā attānameva vadati. <bold>Duddamiyo</bold>ti duddamo, dametuṃ asakkuṇeyyo. Idañca attano puthujjanakāle diṭṭhigatānaṃ visūkāyikānaṃ kilesānaṃ madālepacittassa vipphanditaṃ indriyānaṃ avūpasamanañca cintetvā vadati. <bold>Damenā</bold>ti uttamena aggamaggadamena, tena hi danto puna dametabbatābhāvato ‘‘danto’’ti vattabbataṃ arahati, na aññena. Atha vā <bold>damenā</bold>ti damakena purisadammasārathinā damito <pageBreak edition="M" number="1.0055" />. <bold>Dabbo</bold>ti drabyo, bhabboti attho. Tenāha bhagavā imameva theraṃ sandhāya – ‘‘na kho, dabba, dabbā evaṃ nibbeṭhentī’’ti (pārā. 384; cūḷava. 193) <pageBreak edition="V" number="1.0045" />. <bold>Santusito</bold>ti yathāladdhapaccayasantosena jhānasamāpattisantosena maggaphalasantosena ca santuṭṭho. <bold>Vitiṇṇakaṅkho</bold>ti soḷasavatthukāya aṭṭhavatthukāya ca kaṅkhāya paṭhamamaggeneva samugghāṭitattā vigatakaṅkho. <bold>Vijitāvī</bold>ti purisājānīyena vijetabbassa sabbassapi saṃkilesapakkhassa vijitattā vidhamitattā vijitāvī. <bold>Apetabheravo</bold>ti pañcavīsatiyā bhayānaṃ sabbaso apetattā apagatabheravo abhayūparato <pageBreak edition="P" number="1.0046" />. Puna <bold>dabbo</bold>ti nāmakittanaṃ. <bold>Parinibbuto</bold>ti dve parinibbānāni kilesaparinibbānañca, yā saupādisesanibbānadhātu, khandhaparinibbānañca, yā anupādisesanibbānadhātu. Tesu idha kilesaparinibbānaṃ adhippetaṃ, tasmā pahātabbadhammānaṃ maggena sabbaso pahīnattā kilesaparinibbānena parinibbutoti attho. <bold>Ṭhitatto</bold>ti ṭhitasabhāvo acalo iṭṭhādīsu tādibhāvappattiyā lokadhammehi akampanīyo. <bold>Hī</bold>ti ca hetuatthe nipāto, tena yo pubbe duddamo hutvā ṭhito yasmā dabbattā satthārā uttamena damena damito santusito vitiṇṇakaṅkho vijitāvī apetabheravo, tasmā so dabbo parinibbuto tatoyeva ca ṭhitatto, evaṃbhūte ca tasmiṃ cittapasādova kātabbo, na pasādaññathattanti paraneyyabuddhike satte anukampanto thero aññaṃ byākāsi.</paragraph>
<centered line="376">Dabbattheragāthāvaṇṇanā niṭṭhitā.</centered>
<subhead line="377">6. Sītavaniyattheragāthāvaṇṇanā</subhead>
<paragraph line="378"><bold>Yo sītavana</bold>nti āyasmato sambhūtattherassa gāthā. Kā uppatti? Ito kira aṭṭhārasādhikassa kappasatassa matthake atthadassī nāma sambuddho loke uppajjitvā sadevakaṃ lokaṃ saṃsāramahoghato tārento ekadivasaṃ mahatā bhikkhusaṅghena saddhiṃ gaṅgātīraṃ upagacchi. Tasmiṃ kāle ayaṃ gahapatikule nibbatto tattha bhagavantaṃ passitvā pasannamānaso upasaṅkamitvā vanditvā ‘‘kiṃ, bhante, pāraṃ gantukāmatthā’’ti pucchi. Bhagavā ‘‘gamissāmā’’ti avoca. So tāvadeva nāvāsaṅghāṭaṃ <pageBreak edition="M" number="1.0056" /> yojetvā upanesi. Satthā taṃ anukampanto saha bhikkhusaṅghena nāvaṃ abhiruhi. So sayampi abhiruyha sukheneva paratīraṃ sampāpetvā bhagavantaṃ bhikkhusaṅghañca dutiyadivase mahādānaṃ pavattetvā anugantvā pasannacitto vanditvā nivatti. So tena puññakammena devamanussesu saṃsaritvā ito <pageBreak edition="P" number="1.0047" /> terasādhikakappasatassa matthake khattiyakule nibbattitvā rājā ahosi cakkavattī dhammiko dhammarājā. So satte sugatimagge patiṭṭhāpetvā tato cuto ekanavutikappe vipassissa bhagavato sāsane pabbajitvā dhutadhamme samādāya susāne vasanto samaṇadhammaṃ akāsi. Puna kassapassa bhagavato kālepi tassa sāsane tīhi sahāyehi saddhiṃ <pageBreak edition="V" number="1.0046" /> pabbajitvā vīsativassasahassāni samaṇadhammaṃ katvā ekaṃ buddhantaraṃ devamanussesu saṃsaritvā imasmiṃ buddhuppāde rājagahe brāhmaṇamahāsālassa putto hutvā nibbatti. Tassa ‘‘sambhūto’’ti nāmaṃ akaṃsu. So vayappatto brāhmaṇasippesu nipphattiṃ gato. Bhūmijo jeyyaseno abhirādhanoti tīhi sahāyehi saddhiṃ bhagavato santikaṃ gato dhammadesanaṃ sutvā paṭiladdhasaddho pabbaji. Ye sandhāya vuttaṃ –</paragraph>
<gatha1 line="379">‘‘Bhūmijo jeyyaseno ca, sambhūto abhirādhano;</gatha1>
<gathalast line="380">Ete dhammaṃ abhiññāsuṃ, sāsane varatādino’’ti.</gathalast>
<paragraph line="381">Atha sambhūto bhagavato santike kāyagatāsatikammaṭṭhānaṃ gahetvā nibaddhaṃ sītavane vasati. Tenevāyasmā ‘‘sītavaniyo’’ti paññāyittha. Tena ca samayena vessavaṇo mahārājā kenacideva karaṇīyena jambudīpe dakkhiṇadisābhāgaṃ uddissa ākāsena gacchanto theraṃ abbhokāse nisīditvā kammaṭṭhānaṃ manasikarontaṃ disvā vimānato oruyha theraṃ vanditvā, ‘‘yadā thero samādhito vuṭṭhahissati, tadā mama āgamanaṃ ārocetha, ārakkhañcassa karothā’’ti dve yakkhe āṇāpetvā pakkāmi. Te therassa samīpe ṭhatvā manasikāraṃ paṭisaṃharitvā nisinnakāle ārocesuṃ. Taṃ sutvā thero ‘‘tumhe mama vacanena vessavaṇamahārājassa kathetha, bhagavatā attano sāsane ṭhitānaṃ satiārakkhā nāma ṭhapitā atthi, sāyeva mādise rakkhati, tvaṃ tattha appossukko hohi, bhagavato ovāde ṭhitānaṃ edisāya ārakkhāya <pageBreak edition="M" number="1.0057" /> karaṇīyaṃ natthī’’ti te vissajjetvā tāvadeva vipassanaṃ vaḍḍhetvā vijjāttayaṃ sacchākāsi. Tato vessavaṇo nivattamāno therassa <pageBreak edition="P" number="1.0048" /> samīpaṃ patvā mukhākārasallakkhaṇenevassa katakiccabhāvaṃ ñatvā sāvatthiṃ gantvā bhagavato ārocetvā satthu sammukhā theraṃ abhitthavanto –</paragraph>
<gatha1 line="382">‘‘Satiārakkhasampanno, dhitimā vīriyasamāhito;</gatha1>
<gathalast line="383">Anujāto satthu sambhūto, tevijjo maccupāragū’’ti. –</gathalast>
<unindented line="384">Imāya gāthāya therassa guṇe vaṇṇesi. Tena vuttaṃ <bold>apadāne</bold> (apa. thera 1.21.15-20) –</unindented>
<gatha1 line="385">‘‘Atthadassī tu bhagavā, dvipadindo narāsabho;</gatha1>
<gathalast line="386">Purakkhato sāvakehi, gaṅgātīramupāgami.</gathalast>
<gatha1 line="387">‘‘Samatitti kākapeyyā, gaṅgā āsi duruttarā;</gatha1>
<gathalast line="388">Uttārayiṃ bhikkhusaṅghaṃ, buddhañca dvipaduttamaṃ.</gathalast>
<gatha1 line="389">‘‘Aṭṭhārase <pageBreak edition="V" number="1.0047" /> kappasate, yaṃ kammamakariṃ tadā;</gatha1>
<gathalast line="390">Duggatiṃ nābhijānāmi, taraṇāya idaṃ phalaṃ.</gathalast>
<gatha1 line="391">‘‘Teraseto kappasate, pañca sabbobhavā ahuṃ;</gatha1>
<gathalast line="392">Sattaratanasampannā, cakkavattī mahabbalā.</gathalast>
<gatha1 line="393">‘‘Pacchime ca bhave asmiṃ, jātohaṃ brāhmaṇe kule;</gatha1>
<gathalast line="394">Saddhiṃ tīhi sahāyehi, pabbajiṃ satthu sāsane.</gathalast>
<gatha1 line="395">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="396">Athāyasmā sambhūto bhagavantaṃ dassanāya gacchante bhikkhū disvā ‘‘āvuso, mama vacanena bhagavato pāde sirasā vandatha, evañca vadethā’’ti vatvā dhammādhikaraṇaṃ attano satthu aviheṭhitabhāvaṃ pakāsento <bold>‘‘yo sītavana’’</bold>nti gāthamāha. Te bhikkhū bhagavantaṃ upasaṅkamitvā vanditvā sambhūtattherassa sāsanaṃ sampavedentā, ‘‘āyasmā, bhante, sambhūto bhagavato pāde sirasā vandati, evañca vadatī’’ti vatvā taṃ gāthaṃ ārocesuṃ, taṃ sutvā bhagavā ‘‘paṇḍito, bhikkhave, sambhūto <pageBreak edition="M" number="1.0058" /> bhikkhu paccapādi dhammassānudhammaṃ, na ca maṃ dhammādhikaraṇaṃ viheṭheti. Vessavaṇena tassattho mayhaṃ ārocitā’’ti āha.</paragraph>
<paragraph line="397" number="6"> Yaṃ pana te bhikkhū sambhūtattherena vuttaṃ <bold>‘‘yo sītavana’’</bold>nti gāthaṃ satthu nivedesuṃ. Tattha <bold>sītavana</bold>nti evaṃnāmakaṃ rājagahasamīpe mahantaṃ bheravasusānavanaṃ. <bold>Upagā</bold>ti nivāsanavasena upagacchi. Etena bhagavatā anuññātaṃ pabbajitānurūpaṃ nivāsanaṭṭhānaṃ dasseti. <bold>Bhikkhū</bold>ti saṃsārabhayassa ikkhanato bhinnakilesatāya ca bhikkhu. <bold>Eko</bold>ti adutiyo, etena kāyavivekaṃ dasseti. <bold>Santusito</bold>ti santuṭṭho. Etena catupaccayasantosalakkhaṇaṃ ariyavaṃsaṃ dasseti. <bold>Samāhitatto</bold>ti upacārappanābhedena samādhinā samāhitacitto, etena cittavivekabhāvanāmukhena bhāvanārāmaṃ <pageBreak edition="P" number="1.0049" /> ariyavaṃsaṃ dasseti. <bold>Vijitāvī</bold>ti sāsane sammāpaṭipajjantena vijetabbaṃ kilesagaṇaṃ vijitvā ṭhito, etena upadhivivekaṃ dasseti. Bhayahetūnaṃ kilesānaṃ apagatattā <bold>apetalomahaṃso,</bold> etena sammāpaṭipattiyā phalaṃ dasseti. <bold>Rakkha</bold>nti rakkhanto. <bold>Kāyagatāsati</bold>nti kāyārammaṇaṃ satiṃ, kāyagatāsatikammaṭṭhānaṃ paribrūhanavasena avissajjento. <bold>Dhitimā</bold>ti dhīro, samāhitattaṃ vijitāvibhāvataṃ vā upādāya paṭipattidassanametaṃ. Ayañhettha saṅkhepattho – so bhikkhu vivekasukhānupekkhāya eko sītavanaṃ upāgami, upāgato ca lolabhāvābhāvato santuṭṭho dhitimā kāyagatāsatikammaṭṭhānaṃ bhāvento tathādhigataṃ jhānaṃ pādakaṃ katvā āraddhavipassanaṃ <pageBreak edition="V" number="1.0048" /> ussukkāpetvā adhigatena aggamaggena samāhito vijitāvī ca hutvā katakiccatāya bhayahetūnaṃ sabbaso apagatattā apetalomahaṃso jātoti.</paragraph>
<centered line="398">Sītavaniyattheragāthāvaṇṇanā niṭṭhitā.</centered>
<subhead line="399">7. Bhalliyattheragāthāvaṇṇanā</subhead>
<paragraph line="400"><bold>Yopānudī</bold>ti <pageBreak edition="M" number="1.0059" /> āyasmato bhalliyattherassa gāthā. Kā uppatti? Ayaṃ kira ito ekatiṃse kappe anuppanne buddhe sumanassa nāma paccekabuddhassa pasannacitto phalāphalaṃ datvā sugatīsu eva saṃsaranto sikhissa sammāsambuddhassa kāle aruṇavatīnagare brāhmaṇakule nibbatto ‘‘sikhissa bhagavato paṭhamābhisambuddhassa ujita, ojitā nāma dve satthavāhaputtā paṭhamāhāraṃ adaṃsū’’ti sutvā attano sahāyakena saddhiṃ bhagavantaṃ upasaṅkamitvā vanditvā svātanāya nimantetvā mahādānaṃ pavattetvā patthanaṃ akaṃsu – ‘‘ubhopi mayaṃ, bhante, anāgate tumhādisassa buddhassa paṭhamāhāradāyakā bhaveyyāmā’’ti. Te <pageBreak edition="P" number="1.0050" /> tattha tattha bhave puññakammaṃ katvā devamanussesu saṃsarantā kassapassa bhagavato kāle gopālakaseṭṭhissa puttā bhātaro hutvā nibbattā. Bahūni vassāni bhikkhusaṅghaṃ khīrabhojanena upaṭṭhahiṃsu. Amhākaṃ pana bhagavato kāle pokkharavatīnagare satthavāhassa puttā bhātaro hutvā nibbattā. Tesu jeṭṭho taphusso nāma, kaniṭṭho bhalliyo nāma, te pañcamattāni sakaṭasatāni bhaṇḍassa pūretvā vāṇijjāya gacchantā bhagavati paṭhamābhisambuddhe sattasattāhaṃ vimuttisukhadhammapaccavekkhaṇāhi vītināmetvā aṭṭhame sattāhe rājāyatanamūle viharante rājāyatanassa avidūre mahāmaggena atikkamanti, tesaṃ tasmiṃ samaye samepi bhūmibhāge akaddamodake sakaṭāni nappavattiṃsu, ‘‘kiṃ nu, kho, kāraṇa’’nti ca cintentānaṃ porāṇasālohitā devatā rukkhaviṭapantare attānaṃ dassentī āha – ‘‘mādisā, ayaṃ bhagavā acirābhisambuddho sattasattāhaṃ anāhāro vimuttisukhāpaṭisaṃvedī idāni rājāyatanamūle nisinno, taṃ āhārena paṭimānetha, yadassa tumhākaṃ dīgharattaṃ hitāya sukhāyā’’ti. Taṃ sutvā te uḷāraṃ pītisomanassaṃ paṭisaṃvedentā, ‘‘āhārasampādanaṃ papañca’’nti maññamānā manthañca madhupiṇḍikañca bhagavato datvā dvevācikasaraṇaṃ gantvā kesadhātuyo labhitvā agamaṃsu. Te hi paṭhamaṃ upāsakā ahesuṃ. Atha bhagavati bārāṇasiṃ gantvā dhammacakkaṃ pavattetvā anupubbena rājagahe viharante taphussabhalliyā rājagahaṃ upagatā <pageBreak edition="M" number="1.0060" /> bhagavantaṃ upasaṅkamitvā vanditvā ekamantaṃ nisīdiṃsu. Tesaṃ bhagavā dhammaṃ desesi. Tesu taphusso <pageBreak edition="V" number="1.0049" /> sotāpattiphale patiṭṭhāya upāsakova ahosi. Bhalliyo pana pabbajitvā chaḷabhiñño ahosi. Tena vuttaṃ <bold>apadāne</bold> (apa. thera 2.48.66-70) –</paragraph>
<gatha1 line="401">‘‘Sumano <pageBreak edition="P" number="1.0051" /> nāma sambuddho, takkarāyaṃ vasī tadā;</gatha1>
<gathalast line="402">Vallikāraphalaṃ gayha, sayambhussa adāsahaṃ.</gathalast>
<gatha1 line="403">‘‘Ekatiṃse ito kappe, yaṃ phalaṃ adadiṃ tadā;</gatha1>
<gathalast line="404">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="405">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="406">Athekadivasaṃ māro bhalliyattherassa bhiṃsāpanatthaṃ bhayānakaṃ rūpaṃ dassesi. So attano sabbabhayātikkamaṃ pakāsento <bold>‘‘yopānudī’’</bold>ti gāthamabhāsi.</paragraph>
<paragraph line="407" number="7"> Tattha <bold>yopānudī</bold>ti yo apānudi khipi pajahi viddhaṃsesi. <bold>Maccurājassā</bold>ti <bold>maccu</bold> nāma maraṇaṃ khandhānaṃ bhedo, so eva ca sattānaṃ attano vase anuvattāpanato issaraṭṭhena <bold>rājā</bold>ti maccurājā, tassa. <bold>Sena</bold>nti jarārogādiṃ, sā hissa vasavattane aṅgabhāvato senā nāma, tena hesa mahatā nānāvidhena vipulena ‘‘mahāseno’’ti vuccati. Yathāha – ‘‘na hi no saṅgaraṃ tena, mahāsenena maccunā’’ti (ma. ni. 1.272; jā. 2.22.121; netti. 103). Atha vā guṇamāraṇaṭṭhena ‘‘maccū’’ti idha devaputtamāro adhippeto, tassa ca sahāyabhāvūpagamanato kāmādayo senā. Tathā cāha –</paragraph>
<gatha1 line="408">‘‘Kāmā te paṭhamā senā, dutiyā arati vuccati;</gatha1>
<gathalast line="409">Tatiyā khuppipāsā te, catutthī taṇhā pavuccati.</gathalast>
<gatha1 line="410">‘‘Pañcamī thinamiddhaṃ te, chaṭṭhā bhīrū pavuccati;</gatha1>
<gathalast line="411">Sattamī vicikicchā te, māno makkho ca aṭṭhamī’’ti. (su. ni. 438-439; mahāni. 28;cūḷani. nandamāṇavapucchāniddesa 47);</gathalast>
<paragraph line="412"><bold>Naḷasetuṃva</bold><pageBreak edition="M" number="1.0061" /><bold>sudubbalaṃ mahogho</bold>ti sāravirahitato naḷasetusadisaṃ ativiya abalabhāvato suṭṭhu dubbalaṃ saṃkilesasenaṃ navalokuttaradhammānaṃ mahābalavabhāvato mahoghasadisena aggamaggena yo apānudi <pageBreak edition="V" number="1.0050" /> vijitāvī apetabheravo danto, so parinibbuto ṭhitattoti yojanā. Taṃ sutvā māro ‘‘jānāti maṃ samaṇo’’ti tatthevantaradhāyīti.</paragraph>
<centered line="413">Bhalliyattheragāthāvaṇṇanā niṭṭhitā.</centered>
<subhead line="414">8. Vīrattheragāthāvaṇṇanā</subhead>
<paragraph line="415"><bold>Yo</bold><pageBreak edition="P" number="1.0052" /><bold>duddamiyo</bold>ti āyasmato vīrattherassa gāthā. Kā uppatti? Ayaṃ kira ito ekanavute kappe vipassissa bhagavato vasanaāvāsaṃ paṭijaggi. Ekadivasañca sindhuvārapupphasadisāni nigguṇṭhipupphāni gahetvā bhagavantaṃ pūjesi. So tena puññakammena devamanussesu saṃsaranto ito pañcatiṃse kappe khattiyakule nibbattitvā mahāpatāpo nāma rājā ahosi cakkavattī. So dhammena samena rajjaṃ kārento satte saggamagge patiṭṭhāpesi. Puna imasmiṃ kappe kassapassa bhagavato kāle mahāvibhavo seṭṭhi hutvā kapaṇaddhikādīnaṃ dānaṃ dento saṅghassa khīrabhattaṃ adāsi. Evaṃ tattha tattha dānamayaṃ puññasambhāraṃ karonto itarañca nibbānatthaṃ sambharanto devamanussesu saṃsaritvā imasmiṃ buddhuppāde sāvatthinagare rañño pasenadissa amaccakule nibbatti, ‘‘vīro’’tissa nāmaṃ akaṃsu. So vayappatto nāmānugatehi pattabalajavādiguṇehi samannāgato saṅgāmasūro hutvā mātāpitūhi nibandhavasena kārite dārapariggahe ekaṃyeva puttaṃ labhitvā pubbahetunā codiyamāno kāmesu saṃsāre ca ādīnavaṃ disvā saṃvegajāto pabbajitvā ghaṭento vāyamanto nacirasseva chaḷabhiñño ahosi. Tena vuttaṃ <bold>apadāne</bold> (apa. thera 1.21.21-24) –</paragraph>
<gatha1 line="416">‘‘Vipassissa bhagavato, āsimārāmiko ahaṃ;</gatha1>
<gathalast line="417">Nigguṇṭhipupphaṃ paggayha, buddhassa abhiropayiṃ.</gathalast>
<gatha1 line="418">‘‘Ekanavutito <pageBreak edition="M" number="1.0062" /> kappe, yaṃ pupphamabhipūjayiṃ;</gatha1>
<gathalast line="419">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="420">‘‘Pañcavīse ito kappe, eko āsiṃ janādhipo;</gatha1>
<gathalast line="421">Mahāpatāpanāmena, cakkavattī mahabbalo.</gathalast>
<gatha1 line="422">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="423">Evaṃ pana arahattaṃ patvā phalasamāpattisukhena vītināmentaṃ theraṃ purāṇadutiyikā uppabbājetukāmā <pageBreak edition="V" number="1.0051" /> antarantarā nānānayehi palobhetuṃ parakkamantī ekadivasaṃ divāvihāraṭṭhānaṃ gantvā itthikuttādīni dassetuṃ ārabhi. Athāyasmā vīro ‘‘maṃ palobhetukāmā sineruṃ makasapakkhavātena cāletukāmā viya yāva bālā vatāyaṃ <pageBreak edition="P" number="1.0053" /> itthī’’ti tassā kiriyāya niratthakabhāvaṃ dīpento <bold>‘‘yo duddamiyo’’</bold>ti gāthaṃ abhāsi.</paragraph>
<paragraph line="424" number="8"> Tattha <bold>yo duddamiyo</bold>tiādīnaṃ padānaṃ attho heṭṭhā vuttoyeva. Idaṃ panettha yojanāmattaṃ <bold>yo</bold> pubbe adanta kilesatāya paccatthikehi vā saṅgamasīse dametuṃ jetuṃ asakkuṇeyyatāya<bold>duddamiyo,</bold> idāni pana uttamena damena danto catubbidhasammappamadhānavīriyasampattiyā <bold>vīro,</bold> vuttanayeneva santusito vitiṇṇakaṅkho vijitāvī apetalomahaṃso <bold>vīro</bold> vīranāmako anavasesato kilesaparinibbānena <bold>parinibbuto,</bold> tato eva ṭhitasabhāvo, na tādisānaṃ satenapi sahassenapi cālanīyoti. Taṃ sutvā sā itthī – ‘‘mayhaṃ sāmike evaṃ paṭipanne ko mayhaṃ gharāvāsena attho’’ti saṃvegajātā bhikkhunīsu pabbajitvā nacirasseva tevijjā ahosīti.</paragraph>
<centered line="425">Vīrattheragāthāvaṇṇanā niṭṭhitā.</centered>
<subhead line="426">9. Pilindavacchattheragāthāvaṇṇanā</subhead>
<paragraph line="427"><bold>Svāgata</bold>nti <pageBreak edition="M" number="1.0063" /> āyasmato pilindavacchattherassa gāthā. Kā uppatti? Ayaṃ kira padumuttarabuddhakāle haṃsavatīnagare mahābhogakule nibbatto heṭṭhā vuttanayeneva satthu santike dhammaṃ suṇanto satthāraṃ ekaṃ bhikkhuṃ devatānaṃ piyamanāpabhāvena aggaṭṭhāne ṭhapentaṃ disvā taṃ ṭhānantaraṃ patthetvā yāvajīvaṃ kusalaṃ katvā tato cuto devamanussesu saṃsaranto sumedhassa bhagavato kāle manussaloke nibbattitvā bhagavati parinibbute satthu thūpassa pūjaṃ katvā saṅghe ca mahādānaṃ pavattetvā tato cuto devamanussesu eva saṃsaranto anuppanne buddhe cakkavattī rājā hutvā mahājanaṃ pañcasu sīlesu patiṭṭhāpetvā saggaparāyaṇaṃ akāsi. So anuppanneyeva amhākaṃ bhagavati sāvatthiyaṃ brāhmaṇagehe nibbatti. ‘‘Pilindo’’tissa nāmaṃ akaṃsu. Vacchoti pana gottaṃ <pageBreak edition="P" number="1.0054" />. Tena so aparabhāge ‘‘pilindavaccho’’ti paññāyittha. Saṃsāre pana saṃvegabahulatāya paribbājakapabbajjaṃ pabbajitvā cūḷagandhāraṃ nāma vijjaṃ sādhetvā tāya vijjāya ākāsacārī paracittavidū ca hutvā rājagahe lābhaggayasaggappatto paṭivasati.</paragraph>
<paragraph line="428">Atha <pageBreak edition="V" number="1.0052" /> yadā amhākaṃ bhagavā abhisambuddho hutvā anukkamena rājagahaṃ upagato, tato paṭṭhāya buddhānubhāvena tassa sā vijjā na sampajjati, attano kiccaṃ na sādheti. So cintesi – ‘‘sutaṃ kho pana metaṃ ācariyapācariyānaṃ bhāsamānānaṃ ‘yattha mahāgandhāravijjā dharati, tattha cūḷagandhāravijjā na sampajjatī’ti, samaṇassa pana gotamassa āgatakālato paṭṭhāya nāyaṃ mama vijjā sampajjati, nissaṃsayaṃ samaṇo gotamo mahāgandhāravijjaṃ jānāti, yaṃnūnāhaṃ taṃ payirupāsitvā tassa santike taṃ vijjaṃ pariyāpuṇeyya’’nti. So bhagavantaṃ upasaṅkamitvā etadavoca – ‘‘ahaṃ, mahāsamaṇa, tava santike ekaṃ vijjaṃ pariyāpuṇitukāmo, okāsaṃ me karohī’’ti. Bhagavā ‘‘tena hi pabbajā’’ti āha. So ‘‘vijjāya parikammaṃ pabbajjā’’ti maññamāno pabbaji. Tassa bhagavā dhammaṃ kathetvā caritānukūlaṃ kammaṭṭhānaṃ adāsi. So upanissayasampannatāya nacirasseva vipassanaṃ vaḍḍhetvā arahattaṃ pāpuṇi. Yā pana purimajātiyaṃ <pageBreak edition="M" number="1.0064" /> tassovāde ṭhatvā sagge nibbattā devatā, taṃ kataññutaṃ nissāya sañjātabahumānā sāyaṃ pātaṃ theraṃ payirupāsitvā gacchanti. Tasmā thero devatānaṃ piyamanāpatāya aggataṃ patto. Tena vuttaṃ <bold>apadāne</bold> (apa. thera 1.2.55-67) –</paragraph>
<gatha1 line="429">‘‘Nibbute lokanāthamhi, sumedhe aggapuggale;</gatha1>
<gathalast line="430">Pasannacitto sumano, thūpapūjaṃ akāsahaṃ.</gathalast>
<gatha1 line="431">‘‘Ye ca khīṇāsavā tattha, chaḷabhiññā mahiddhikā;</gatha1>
<gathalast line="432">Tehaṃ tattha samānetvā, saṅghabhattaṃ akāsahaṃ.</gathalast>
<gatha1 line="433">‘‘Sumedhassa bhagavato, upaṭṭhāko tadā ahu;</gatha1>
<gathalast line="434">Sumedho nāma nāmena, anumodittha so tadā.</gathalast>
<gatha1 line="435">‘‘Tena cittappasādena, vimānaṃ upapajjahaṃ;</gatha1>
<gathalast line="436">Chaḷāsītisahassāni, accharāyo ramiṃsu me.</gathalast>
<gatha1 line="437">‘‘Mameva anuvattanti, sabbakāmehi tā sadā;</gatha1>
<gathalast line="438">Aññe deve abhibhomi, puññakammassidaṃ phalaṃ.</gathalast>
<gatha1 line="439">‘‘Pañcavīsamhi kappamhi, varuṇo nāma khattiyo;</gatha1>
<gathalast line="440">Visuddhabhojano āsiṃ, cakkavattī ahaṃ tadā.</gathalast>
<gatha1 line="441">‘‘Na te bījaṃ pavappanti, napi nīyanti naṅgalā;</gatha1>
<gathalast line="442">Akaṭṭhapākimaṃ sāliṃ, paribhuñjanti mānusā.</gathalast>
<gatha1 line="443">‘‘Tattha rajjaṃ karitvāna, devattaṃ puna gacchahaṃ;</gatha1>
<gathalast line="444">Tadāpi edisā mayhaṃ, nibbattā bhogasampadā.</gathalast>
<gatha1 line="445">‘‘Na maṃ mittā amittā vā, hiṃsanti sabbapāṇino;</gatha1>
<gathalast line="446">Sabbesampi piyo homi, puññakammassidaṃ phalaṃ.</gathalast>
<gatha1 line="447">‘‘Tiṃsakappasahassamhi <pageBreak edition="V" number="1.0053" />, yaṃ dānamadadiṃ tadā;</gatha1>
<gathalast line="448">Duggatiṃ nābhijānāmi, gandhālepassidaṃ phalaṃ.</gathalast>
<gatha1 line="449">‘‘Imasmiṃ bhaddake kappe, eko āsiṃ janādhipo;</gatha1>
<gathalast line="450">Mahānubhāvo rājāhaṃ, cakkavattī mahabbalo.</gathalast>
<gatha1 line="451">‘‘Sohaṃ <pageBreak edition="M" number="1.0065" /> pañcasu sīlesu, ṭhapetvā janataṃ bahuṃ;</gatha1>
<gathalast line="452">Pāpetvā sugatiṃyeva, devatānaṃ piyo ahuṃ.</gathalast>
<gatha1 line="453">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="454">Tathā devatāhi ativiya piyāyitabbabhāvato imaṃ theraṃ bhagavā devatānaṃ piyamanāpabhāvena aggaṭṭhāne ṭhapesi – ‘‘etadaggaṃ, bhikkhave, mama sāvakānaṃ bhikkhūnaṃ devatānaṃ piyamanāpānaṃ yadidaṃ pilindavaccho’’ti (a. ni. 1.209, 215) so <pageBreak edition="P" number="1.0055" /> ekadivasaṃ bhikkhusaṅghamajjhe nisinno attano guṇe paccavekkhitvā tesaṃ kāraṇabhūtaṃ vijjānimittaṃ bhagavato santike āgamanaṃ pasaṃsanto <bold>‘‘svāgataṃ nāpagata’’</bold>nti gāthaṃ abhāsi.</paragraph>
<paragraph line="455" number="9"> Tattha <bold>svāgata</bold>nti sundaraṃ āgamanaṃ, idaṃ mamāti sambandho. Atha vā <bold>svāgata</bold>nti suṭṭhu āgataṃ, mayāti vibhatti vipariṇāmetabbā. <bold>Nāpagata</bold>nti na apagataṃ hitābhivuddhito na apetaṃ. <bold>Nayidaṃ dumantitaṃ mamā</bold>ti idaṃ mama duṭṭhu kathitaṃ, duṭṭhu vā vīmaṃsitaṃ na hoti. Idaṃ vuttaṃ hoti – yaṃ bhagavato santike mamāgamanaṃ, yaṃ vā mayā tattha āgataṃ, taṃ svāgataṃ, svāgatattāyeva na durāgataṃ. Yaṃ ‘‘bhagavato santike dhammaṃ sutvā pabbajissāmī’’ti mama mantitaṃ gaditaṃ kathitaṃ, cittena vā vīmaṃsitaṃ idampi na dummantinti. Idāni tattha kāraṇaṃ dassento <bold>‘‘saṃvibhattesū’’</bold>tiādimāha. <bold>Saṃvibhattesū</bold>ti pakārato vibhattesu. <bold>Dhammesū</bold>ti ñeyyadhammesu samathadhammesu vā, nānātitthiyehi pakatiādivasena, sammāsambuddhehi dukkhādivasena saṃvibhajitvā vuttadhammesu. <bold>Yaṃ seṭṭhaṃ tadupāgami</bold>nti yaṃ tattha seṭṭhaṃ, taṃ catusaccadhammaṃ, tassa vā bodhakaṃ sāsanadhammaṃ upāgamiṃ, ‘‘ayaṃ dhammo ayaṃ vinayo’’ti upagacchiṃ. Sammāsambuddhehi eva vā kusalādivasena khandhādivasena yathāsabhāvato saṃvibhattesu sabhāvadhammesu yaṃ tattha seṭṭhaṃ uttamaṃ pavaraṃ, taṃ maggaphalanibbānadhammaṃ upāgamiṃ, attapaccakkhato upagacchiṃ sacchākāsiṃ, tasmā svāgataṃ mama na apagataṃ sumantitaṃ na dummantitanti yojanā.</paragraph>
<centered line="456">Pilindavacchattheragāthāvaṇṇanā niṭṭhitā.</centered>
<subhead line="457">10. Puṇṇamāsattheragāthāvaṇṇanā</subhead>
<paragraph line="458"><bold>Vihari</bold><pageBreak edition="M" number="1.0066" /><pageBreak edition="V" number="1.0054" /><pageBreak edition="P" number="1.0056" /><bold>apekkha</bold>nti āyasmato puṇṇamāsattherassa gāthā. Kā uppatti? So kira vipassissa bhagavato kāle cakkavākayoniyaṃ nibbatto bhagavantaṃ gacchantaṃ disvā pasannamānaso attano mukhatuṇḍakena sālapupphaṃ gahetvā pūjaṃ akāsi. So tena puññakammena devamanussesu saṃsaranto ito sattarase kappe aṭṭhakkhattuṃ cakkavattī rājā ahosi. Imasmiṃ pana kappe kassapassa bhagavato sāsane osakkamāne kuṭumbiyakule nibbattitvā pabbajitvā samaṇadhammaṃ katvā tato cuto devamanussesu saṃsaranto imasmiṃ buddhuppāde sāvatthinagare samiddhissa nāma brāhmaṇassa putto hutvā nibbatti. Tassa jātadivase tasmiṃ gehe sabbā rittakumbhiyo suvaṇṇamāsānaṃ puṇṇā ahesuṃ. Tenassa <bold>puṇṇamāso</bold>ti nāmaṃ akaṃsu. So vayappatto brāhmaṇavijjāsu nipphattiṃ patvā vivāhakammaṃ katvā ekaṃ puttaṃ labhitvā upanissayasampannatāya gharāvāsaṃ jigucchanto bhagavantaṃ upasaṅkamitvā dhammaṃ sutvā paṭiladdhasaddho pabbajitvā laddhūpasampado pubbakiccasampanno catusaccakammaṭṭhāne yuttappayutto vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.7.13-19) –</paragraph>
<gatha1 line="459">‘‘Sindhuyā nadiyā tīre, cakkavāko ahaṃ tadā;</gatha1>
<gathalast line="460">Suddhasevālabhakkhohaṃ, pāpesu ca susaññato.</gathalast>
<gatha1 line="461">‘‘Addasaṃ virajaṃ buddhaṃ, gacchantaṃ anilañjase;</gatha1>
<gathalast line="462">Tuṇḍena sālaṃ paggayha, vipassissābhiropayiṃ.</gathalast>
<gatha1 line="463">‘‘Yassa saddhā tathāgate, acalā suppatiṭṭhitā;</gatha1>
<gathalast line="464">Tena cittappasādena, duggatiṃ so na gacchati.</gathalast>
<gatha1 line="465">‘‘Svāgataṃ vata me āsi, buddhaseṭṭhassa santike;</gatha1>
<gathalast line="466">Vihaṅgamena santena, subījaṃ ropitaṃ mayā.</gathalast>
<gatha1 line="467">‘‘Ekanavutito kappe, yaṃ pupphamabhiropayiṃ;</gatha1>
<gathalast line="468">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="469">‘‘Sucārudassanā <pageBreak edition="M" number="1.0067" /> nāma, aṭṭhete ekanāmakā;</gatha1>
<gathalast line="470">Kappe sattarase āsuṃ, cakkavattī mahabbalā.</gathalast>
<gatha1 line="471">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="472">Athassa purāṇadutiyikā taṃ palobhetukāmā alaṅkatapaṭiyattā puttena saddhiṃ upagantvā piyālāpabhāvādikehi <pageBreak edition="V" number="1.0055" /> bhāvavivaraṇakammaṃ nāma kātuṃ ārabhi. Thero tassā kāraṇaṃ disvā attano katthacipi alaggabhāvaṃ pakāsento <bold>‘‘vihari apekkha’’</bold>nti gāthaṃ abhāsi.</paragraph>
<paragraph line="473" number="10"> Tattha <bold>viharī</bold>ti visesato hari apahari apanesi. <bold>Apekkha</bold>nti taṇhaṃ. <bold>Idhā</bold>ti imasmiṃ loke attabhāve vā. <bold>Hura</bold>nti aparasmiṃ anāgate attabhāve vā. <bold>Idhā</bold>ti vā ajjhattikesu āyatanesu. <bold>Hura</bold>nti bāhiresu <pageBreak edition="P" number="1.0057" />. <bold>Vā</bold>-saddo samuccayattho ‘‘apadā vā dvipadā vā’’tiādīsu (itivu. 90; a. ni. 4.34; 5.32) viya. <bold>Yo</bold>ti attānameva paraṃ viya dasseti. <bold>Vedagū</bold>ti vedena gato maggañāṇena nibbānaṃ gato adhigato, cattāri vā saccāni pariññāpahānasacchikiriyābhāvanābhisamayavasena abhisamecca ṭhito. <bold>Yatatto</bold>ti maggasaṃvarena saṃyatasabhāvo, sammāvāyāmena vā saṃyatasabhāvo. <bold>Sabbesu dhammesu anūpalitto</bold>ti sabbesu ārammaṇesu dhammesu taṇhādiṭṭhilepavasena na upalitto, tena lābhādilokadhamme samatikkamaṃ dasseti. <bold>Lokassā</bold>ti upādānakkhandhapañcakassa. Tañhi lujjanapalujjanaṭṭhena loko. <bold>Jaññā</bold>ti jānitvā. <bold>Udayabbayañcā</bold>ti uppādañceva vayañca, etena yathāvuttaguṇānaṃ pubbabhāgapaṭipadaṃ dasseti. Ayaṃ panettha attho – yo sakalassa khandhādilokassa samapaññāsāya ākārehi udayabbayaṃ jānitvā vedagū yatatto katthaci anupalitto, so sabbattha apekkhaṃ vineyya santusito tādisānaṃ vippakārānaṃ na kiñci maññati, tasmā tvaṃ andhabāle yathāgatamaggeneva gacchāti. Atha sā itthī ‘‘ayaṃ samaṇo mayi putte ca nirapekkho, na sakkā imaṃ palobhetu’’nti pakkāmi.</paragraph>
<centered line="474">Puṇṇamāsattheragāthāvaṇṇanā niṭṭhitā.</centered>
<centered line="475">Paramatthadīpaniyā theragāthāsaṃvaṇṇanāya</centered>
<centered line="476">Paṭhamavaggavaṇṇanā niṭṭhitā.</centered>
<title line="477">2. Dutiyavaggo</title>
<subhead line="478">1. Cūḷavacchattheragāthāvaṇṇanā</subhead>
<paragraph line="479"><bold>Pāmojjabahulo</bold>ti <pageBreak edition="M" number="1.0068" /><pageBreak edition="V" number="1.0056" /> āyasmato cūḷavacchattherassa gāthā. Kā uppatti? So kira padumuttarassa bhagavato kāle daliddakule nibbattitvā paresaṃ bhatiyā jīvikaṃ kappento bhagavato sāvakaṃ sujātaṃ nāma theraṃ paṃsukūlaṃ pariyesantaṃ disvā pasannamānaso upasaṅkamitvā vatthaṃ datvā pañcapatiṭṭhitena vandi. So tena puññakammena tettiṃsakkhattuṃ devarajjaṃ kāresi. Sattasattatikkhattuṃ cakkavattī rājā <pageBreak edition="P" number="1.0058" /> ahosi. Anekavāraṃ padesarājā. Evaṃ devamanussesu saṃsaranto kassapassa bhagavato sāsane osakkamāne pabbajitvā samaṇadhammaṃ katvā ekaṃ buddhantaraṃ devamanussagatīsu aparāparaṃ parivattanto amhākaṃ bhagavato kāle kosambiyaṃ brāhmaṇakule nibbatti. <bold>Cūḷavaccho</bold>tissa nāmaṃ ahosi. So vayappatto brāhmaṇasippesu nipphattiṃ gato buddhaguṇe sutvā pasannamānaso bhagavantaṃ upasaṅkami, tassa bhagavā dhammaṃ kathesi. So paṭiladdhasaddho pabbajitvā laddhūpasampado katapubbakicco caritānukūlaṃ kammaṭṭhānaṃ gahetvā bhāvento vihari. Tena ca samayena kosambikā bhikkhū bhaṇḍanajātā ahesuṃ. Tadā cūḷavacchatthero ubhayesaṃ bhikkhūnaṃ laddhiṃ anādāya bhagavatā dinnovāde ṭhatvā vipassanaṃ brūhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.50.31-40) –</paragraph>
<gatha1 line="480">‘‘Padumuttarabhagavato, sujāto nāma sāvako;</gatha1>
<gathalast line="481">Paṃsukūlaṃ gavesanto, saṅkāre caratī tadā.</gathalast>
<gatha1 line="482">‘‘Nagare haṃsavatiyā, paresaṃ bhatako ahaṃ;</gatha1>
<gathalast line="483">Upaḍḍhudussaṃ datvāna, sirasā abhivādayiṃ.</gathalast>
<gatha1 line="484">‘‘Tena kammena sukatena, cetanāpaṇidhīhi ca;</gatha1>
<gathalast line="485">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="486">‘‘Tettiṃsakkhattuṃ devindo, devarajjamakārayiṃ;</gatha1>
<gathalast line="487">Sattasattatikkhattuñca, cakkavattī ahosahaṃ.</gathalast>
<gatha1 line="488">‘‘Padesarajjaṃ <pageBreak edition="M" number="1.0069" /><pageBreak edition="V" number="1.0057" /> vipulaṃ, gaṇanāto asaṅkhiyaṃ;</gatha1>
<gathalast line="489">Upaḍḍhadussadānena, modāmi akutobhayo.</gathalast>
<gatha1 line="490">‘‘Icchamāno cahaṃ ajja, sakānanaṃ sapabbataṃ;</gatha1>
<gathalast line="491">Khomadussehi chādeyyaṃ, aḍḍhudussassidaṃ phalaṃ.</gathalast>
<gatha1 line="492">‘‘Satasahassito kappe, yaṃ dānamadadiṃ tadā;</gatha1>
<gathalast line="493">Duggatiṃ nābhijānāmi, aḍḍhudussassidaṃ phalaṃ.</gathalast>
<gatha1 line="494">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="495">Atha cūḷavacchatthero arahattaṃ patvā tesaṃ bhikkhūnaṃ kalahābhiratiyā sakatthavināsaṃ disvā dhammasaṃvegappatto, attano ca pattavisesaṃ paccavekkhitvā pītisomanassavasena <bold>‘‘pāmojjabahulo’’</bold>ti gāthaṃ abhāsi.</paragraph>
<paragraph line="496" number="11"> Tattha <bold>pāmojjabahulo</bold>ti suparisuddhasīlatāya vippaṭisārābhāvato adhikusalesu dhammesu abhirativasena pamodabahulo. Tenevāha <bold>‘‘dhamme buddhappavedite’’</bold>ti. Tattha <bold>dhamme</bold>ti. Sattatiṃsāya bodhipakkhiyadhamme navavidhe vā lokuttaradhamme. So hi sabbaññubuddhena sāmukkaṃsikāya desanāya pakāsitattā sātisayaṃ buddhappavedito nāma. Tassa pana adhigamūpāyabhāvato desanādhammopi idha labbhateva. <bold>Padaṃ santa</bold>nti nibbānaṃ sandhāya vadati. Evarūpo hi bhikkhu santaṃ padaṃ santaṃ koṭṭhāsaṃ sabbasaṅkhārānaṃ upasamabhāvato <bold>saṅkhārūpasamaṃ</bold> paramasukhatāya <bold>sukhaṃ</bold> nibbānaṃ adhigacchati vindatiyeva. Parisuddhasīlo hi bhikkhu vippaṭisārābhāvena pāmojjabahulo saddhamme yuttappayutto vimuttipariyosānā sabbasampattiyo pāpuṇāti. Yathāha – ‘‘avippaṭisāratthāni kho <pageBreak edition="P" number="1.0059" />, ānanda, kusalāni sīlāni, avippaṭisāro pāmojjatthāyā’’tiādi (a. ni. 10.1). Atha vā <bold>pāmojjabahulo</bold>ti sammāsambuddho bhagavā, svākkhāto dhammo, suppaṭipanno saṅghoti ratanattayaṃ sandhāya pamodabahulo. Tattha pana so pamodabahulo kiṃ vā karotīti āha ‘‘dhamme buddhappavedite’’tiādi. Saddhāsampannassa hi sappurisasaṃsevanasaddhammassavanayonisomanasikāradhammānudhammapaṭipattīnaṃ sukheneva sambhavato sampattiyo hatthagatā <pageBreak edition="M" number="1.0070" /> eva honti, yathāha – ‘‘saddhājāto upasaṅkamati, upasaṅkamanto payirupāsatī’’tiādi (ma. ni. 2.183).</paragraph>
<centered line="497">Cūḷavacchattheragāthāvaṇṇanā niṭṭhitā.</centered>
<subhead line="498">2. Mahāvacchattheragāthāvaṇṇanā</subhead>
<paragraph line="499"><bold>Paññābalī</bold>ti <pageBreak edition="V" number="1.0058" /> āyasmato mahāvacchattherassa gāthā. Kā uppatti? Ayaṃ kira padumuttarassa bhagavato bhikkhusaṅghassa ca pānīyadānamadāsi. Puna sikhissa bhagavato kāle upāsako hutvā vivaṭṭūpanissayaṃ bahuṃ puññakammaṃ akāsi, so tehi puññakammehi tattha tattha sugatīsuyeva saṃsaranto imasmiṃ buddhuppāde magadharaṭṭhe nāḷakagāme samiddhissa nāma brāhmaṇassa putto hutvā nibbatti. Tassa <bold>mahāvaccho</bold>ti nāmaṃ ahosi. So vayappatto āyasmato sāriputtassa bhagavato sāvakabhāvaṃ sutvā ‘‘sopi nāma mahāpañño. Yassa sāvakattaṃ upāgato, so eva maññe imasmiṃ loke aggapuggalo’’ti bhagavati saddhaṃ uppādetvā satthu santike pabbajitvā kammaṭṭhānaṃ anuyuñjanto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 2.50.51-56) –</paragraph>
<gatha1 line="500">‘‘Padumuttarabuddhassa, bhikkhusaṅghe anuttare;</gatha1>
<gathalast line="501">Pasannacitto sumano, pānīyaghaṭamapūrayiṃ.</gathalast>
<gatha1 line="502">‘‘Pabbatagge dumagge vā, ākāse vātha bhūmiyaṃ;</gatha1>
<gathalast line="503">Yadā pānīyamicchāmi, khippaṃ nibbattate mama.</gathalast>
<gatha1 line="504">‘‘Satasahassito kappe, yaṃ dānamadadiṃ tadā;</gatha1>
<gathalast line="505">Duggatiṃ nābhijānāmi, dakadānassidaṃ phalaṃ.</gathalast>
<gatha1 line="506">‘‘Kilesā jhāpitā mayhaṃ…pe… bhavā sabbe samūhatā;</gatha1>
<gathalast line="507">Chaḷabhiññā sacchikatā, kataṃ buddhassa sāsana’’nti.</gathalast>
<paragraph line="508">Evaṃ <pageBreak edition="P" number="1.0060" /> pana arahattaṃ patvā vimuttisukhaṃ anubhavanto sāsanassa niyyānikabhāvavibhāvanena sabrahmacārīnaṃ ussāhajananatthaṃ <bold>‘‘paññābalī’’</bold>ti gāthaṃ abhāsi.</paragraph>
<paragraph line="509" number="12"> Tattha <pageBreak edition="M" number="1.0071" /><bold>paññābalī</bold>ti pārihāriyapaññāya vipassanāpaññāya ca vasena abhiṇhaso sātisayena paññābalena samannāgato. <bold>Sīlavatūpapanno</bold>ti ukkaṃsagatena catupārisuddhisīlena, dhutadhammasaṅkhātehi vatehi ca upapanno samannāgato. <bold>Samāhito</bold>ti upacārappanābhedena samādhinā samāhito. <bold>Jhānarato</bold>ti tato eva ārammaṇūpanijjhāne lakkhaṇūpanijjhāne ca rato satatābhiyutto. Sabbakālaṃ satiyā avippavāsavasena <bold>satimā. Yadatthiya</bold>nti atthato anapetaṃ atthiyaṃ, yena atthiyaṃ yadatthiyaṃ. Yathā paccaye paribhuñjantassa paribhuñjanaṃ atthiyaṃ hoti, tathā <pageBreak edition="V" number="1.0059" /><bold>bhojanaṃ bhuñjamāno</bold>. Sāmiparibhogena hi taṃ atthiyaṃ hoti dāyajjaparibhogena vā, na aññathā bhojananti ca nidassanamattaṃ daṭṭhabbaṃ. Bhuñjiyati paribhuñjiyatīti vā bhojanaṃ, cattāro paccayā. ‘‘Yadatthika’’nti vā pāṭho. Yadatthaṃ yassatthāya satthārā paccayā anuññātā, tadatthaṃ kāyassa ṭhitiādiatthaṃ, tañca anupādisesanibbānatthaṃ. Tasmā anupādāparinibbānatthaṃ bhojanapaccaye bhuñjamāno tato eva <bold>kaṅkhetha kālaṃ</bold> attano anupādāparinibbānakālaṃ āgameyya. <bold>Idha</bold> imasmiṃ sāsane <bold>vītarāgo</bold>. Bāhirakassa pana kāmesu vītarāgassa idaṃ natthīti adhippāyo.</paragraph>
<centered line="510">Mahāvacchattheragāthāvaṇṇanā niṭṭhitā.</centered>
<subhead line="511">3. Vanavacchattheragāthāvaṇṇanā</subhead>
<paragraph line="512"><bold>Nīlabbhavaṇṇā</bold>ti āyasmato vanavacchattherassa gāthā. Kā uppatti? So kira atthadassino bhagavato kāle kacchapayoniyaṃ nibbatto vinatāya nāma nadiyā vasati. Tassa khuddakanāvappamāṇo attabhāvo ahosi. So kira ekadivasaṃ bhagavantaṃ <pageBreak edition="P" number="1.0061" /> nadiyā tīre ṭhitaṃ disvā, ‘‘pāraṃ gantukāmo maññe bhagavā’’ti attano piṭṭhiyaṃ āropetvā netukāmo pādamūle nipajji. Bhagavā tassa ajjhāsayaṃ ñatvā taṃ anukampanto āruhi. So pītisomanassajāto sotaṃ chindanto jiyāya vegena khittasaro viya tāvadeva paratīraṃ pāpesi. Bhagavā tassa puññassa phalaṃ etarahi nibbattanakasampattiñca byākaritvā pakkāmi. So <pageBreak edition="M" number="1.0072" /> tena puññakammena devamanussesu saṃsaranto anekasatakkhattuṃ tāpasapabbajjaṃ pabbajitvā araññavāsīyeva ahosi. Puna kassapabuddhakāle kapotayoniyaṃ nibbattitvā araññe viharantaṃ mettāvihāriṃ ekaṃ bhikkhuṃ disvā cittaṃ pasādesi.</paragraph>
<paragraph line="513">Tato pana cuto bārāṇasiyaṃ kulagehe nibbattitvā vayappatto saṃvegajāto pabbajitvā vivaṭṭūpanissayaṃ bahuṃ puññakammaṃ upacini. Evaṃ tattha tattha devamanussesu saṃsaritvā imasmiṃ buddhuppāde kapilavatthunagare vacchagottassa nāma brāhmaṇassa gehe paṭisandhiṃ gaṇhi. Tassa mātā paripakkagabbhā araññaṃ dassanatthāya sañjātadohaḷā araññaṃ pavisitvā vicarati, tāvadevassā kammajavātā caliṃsu, tirokaraṇiṃ parikkhipitvā adaṃsu. Sā dhaññapuññalakkhaṇaṃ puttaṃ vijāyi. So bodhisattena saha paṃsukīḷikasahāyo ahosi. ‘‘Vaccho’’tissa nāmañca ahosi. Vanābhiratiyā vasena <bold>vanavaccho</bold>ti paññāyittha. Aparabhāge mahāsatte mahābhinikkhamanaṃ nikkhamitvā <pageBreak edition="V" number="1.0060" /> mahāpadhānaṃ padahante, ‘‘ahampi siddhatthakumārena saha araññe viharissāmī’’ti nikkhamitvā tāpasapabbajjaṃ pabbajitvā himavante vasanto abhisambuddhabhāvaṃ sutvā bhagavato santikaṃ upagantvā pabbajitvā kammaṭṭhānaṃ gahetvā araññe vasamāno nacirasseva vipassanaṃ ussukkāpetvā arahattaṃ sacchākāsi. Tena vuttaṃ <bold>apadāne</bold> (apa. thera 2.49-148-163) –</paragraph>
<gatha1 line="514">‘‘Atthadassī tu bhagavā, sayambhū lokanāyako;</gatha1>
<gathalast line="515">Vinatānadiyā tīraṃ, upagacchi tathāgato.</gathalast>
<gatha1 line="516">‘‘Udakā abhinikkhamma, kacchapo vārigocaro;</gatha1>
<gathalast line="517">Buddhaṃ tāretukāmohaṃ, upesiṃ lokanāyakaṃ.</gathalast>
<gatha1 line="518">‘‘Abhirūhatu maṃ buddho, atthadassī mahāmuni;</gatha1>
<gathalast line="519">Ahaṃ taṃ tārayissāmi, dukkhassantakaro tuvaṃ.</gathalast>
<gatha1 line="520">‘‘Mama saṅkappamaññāya, atthadassī mahāyaso;</gatha1>
<gathalast line="521">Abhirūhitvā me piṭṭhiṃ, aṭṭhāsi lokanāyako.</gathalast>
<gatha1 line="522">‘‘Yato <pageBreak edition="M" number="1.0073" /> sarāmi attānaṃ, yato pattosmi viññutaṃ;</gatha1>
<gathalast line="523">Sukhaṃ me tādisaṃ natthi, phuṭṭhe pādatale yathā.</gathalast>
<gatha1 line="524">‘‘Uttaritvāna sambuddho, atthadassī mahāyaso;</gatha1>
<gathalast line="525">Naditīramhi ṭhatvāna, imā gāthā abhāsatha.</gathalast>
<gatha1 line="526">‘‘Yāvatā vattate cittaṃ, gaṅgāsotaṃ tarāmahaṃ;</gatha1>
<gathalast line="527">Ayañca kacchapo rājā, tāresi mama paññavā.</gathalast>
<gatha1 line="528">‘‘Iminā buddhataraṇena, mettacittavatāya ca;</gatha1>
<gathalast line="529">Aṭṭhārase kappasate, devaloke ramissati.</gathalast>
<gatha1 line="530">‘‘Devalokā idhāgantvā, sukkamūlena codito;</gatha1>
<gathalast line="531">Ekāsane nisīditvā, kaṅkhāsotaṃ tarissati.</gathalast>
<gatha1 line="532">‘‘Yathāpi bhaddake khette, bījaṃ appampi ropitaṃ;</gatha1>
<gathalast line="533">Sammādhāre pavecchante, phalaṃ toseti kassakaṃ.</gathalast>
<gatha1 line="534">‘‘Tathevidaṃ buddhakhettaṃ, sammāsambuddhadesitaṃ;</gatha1>
<gathalast line="535">Sammādhāre pavecchante, phalaṃ maṃ tosayissati.</gathalast>
<gatha1 line="536">‘‘Padhānapahitattomhi, upasanto nirūpadhi;</gatha1>
<gathalast line="537">Sabbāsave pariññāya, viharāmi anāsavo.</gathalast>
<gatha1 line="538">‘‘Aṭṭhārase kappasate, yaṃ kammamakariṃ tadā;</gatha1>
<gathalast line="539">Duggatiṃ nābhijānāmi, taraṇāya idaṃ phalaṃ.</gathalast>
<gatha1 line="540">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="541">Evaṃ <pageBreak edition="V" number="1.0061" /> pana <pageBreak edition="P" number="1.0062" /> arahattaṃ patvā bhagavati kapilavatthusmiṃ viharante tattha gantvā satthāraṃ vanditvā bhikkhūhi samāgato paṭisanthāravasena ‘‘kiṃ, āvuso, araññe phāsuvihāro laddho’’ti puṭṭho ‘‘ramaṇīyā, āvuso, araññe pabbatā’’ti attanā vuṭṭhapabbate vaṇṇento <bold>‘‘nīlabbhavaṇṇā’’</bold>ti gāthaṃ abhāsi.</paragraph>
<paragraph line="542" number="13"> Tattha <bold>nīlabbhavaṇṇā</bold>ti nīlavalāhakanibhā nīlavalāhakasaṇṭhānā ca. <bold>Rucirā</bold>ti ruciyā sakiraṇā pabhassarā ca. <bold>Sītavārī</bold>ti sītalasalilā. <bold>Sucindharā</bold>ti sucisuddhabhūmibhāgatāya suddhacittānaṃ vā ariyānaṃ <pageBreak edition="M" number="1.0074" /> nivāsanaṭṭhānatāya sucindharā. Gāthāsukhatthañhi sānunāsikaṃ katvā niddeso. ‘‘Sītavārisucindharā’’tipi pāṭho, sītasucivāridharā sītalavimalasalilāsayavantoti attho. <bold>Indagopakasañchannā</bold>ti indagopakanāmakehi pavāḷavaṇṇehi rattakimīhi sañchāditā pāvussakālavasena evamāha. Keci pana ‘‘indagopakanāmāni rattatiṇānī’’ti vadanti. Apare ‘‘kaṇikārarukkhā’’ti. <bold>Selā</bold>ti silāmayā pabbatā, na paṃsupabbatāti attho. Tenāha – ‘‘yathāpi pabbato selo’’ti (udā. 24). <bold>Ramayanti ma</bold>nti maṃ ramāpenti, mayhaṃ vivekābhirattiṃ paribrūhenti. Evaṃ thero attano cirakālaparibhāvitaṃ araññābhiratiṃ pavedento tividhaṃ vivekābhiratimeva dīpeti. Tattha upadhivivekena aññābyākaraṇaṃ dīpitameva hotīti.</paragraph>
<centered line="543">Vanavacchattheragāthāvaṇṇanā niṭṭhitā.</centered>
<subhead line="544">4. Sivakasāmaṇeragāthāvaṇṇanā</subhead>
<paragraph line="545">Upajjhāyoti <pageBreak edition="P" number="1.0063" /> sivakassa sāmaṇerassa gāthā. Kā uppatti? So kira ito ekatiṃse kappe vessabhussa bhagavato kāle kulagehe nibbatto ekadivasaṃ kenacideva karaṇīyena araññaṃ paviṭṭho tattha pabbatantare nisinnaṃ vessabhuṃ bhagavantaṃ disvā pasannacitto upasaṅkamitvā vanditvā añjaliṃ paggayha aṭṭhāsi. Puna tattha manoharāni kāsumārikaphalāni disvā tāni gahetvā bhagavato upanesi, paṭiggahesi bhagavā anukampaṃ upādāya. So tena puññakammena devamanussesu saṃsaranto kassapassa bhagavato sāsane mātule pabbajante tena saddhiṃ pabbajitvā bahuṃ vivaṭṭūpanissayaṃ kusalaṃ upacinitvā imasmiṃ buddhuppāde vanavacchattherassa bhāgineyyo hutvā nibbatto, <bold>sivako</bold>tissa nāmaṃ ahosi. Tassa mātā attano jeṭṭhabhātike vanavacche sāsane pabbajitvā pabbajitakiccaṃ matthakaṃ pāpetvā araññe viharante taṃ pavattiṃ sutvā puttaṃ āha – ‘‘tāta <pageBreak edition="V" number="1.0062" /> sivaka, therassa santike pabbajitvā theraṃ upaṭṭhaha, mahallako dāni thero’’ti. So mātu <pageBreak edition="M" number="1.0075" /> ekavacaneneva ca pubbe katādhikāratāya ca mātulattherassa santikaṃ gantvā pabbajitvā taṃ upaṭṭhahanto araññe vasati.</paragraph>
<paragraph line="546">Tassa ekadivasaṃ kenacideva karaṇīyena gāmantaṃ gatassa kharo ābādho uppajji. Manussesu bhesajjaṃ karontesupi na paṭippassambhi. Tasmiṃ cirāyante thero ‘‘sāmaṇero cirāyati, kiṃ nu kho kāraṇa’’nti tattha gantvā taṃ gilānaṃ disvā tassa taṃ taṃ kattabbayuttakaṃ karonto divasabhāgaṃ vītināmetvā rattibhāge balavapaccūsavelāyaṃ āha – ‘‘sivaka, na mayā pabbajitakālato paṭṭhāya gāme vasitapubbaṃ, ito araññameva gacchāmā’’ti. Taṃ sutvā sivako ‘‘yadipi me, bhante, idāni kāyo gāmante ṭhito, cittaṃ pana araññe, tasmā sayānopi araññameva gamissāmī’’ti, taṃ sutvā thero taṃ bāhāyaṃ gahetvā araññameva netvā ovādaṃ adāsi. So therassa ovāde ṭhatvā vipassitvā arahattaṃ pāpuṇi. Tena vuttaṃ <bold>apadāne</bold> (apa. thera 1.38.53-58) –</paragraph>
<gatha1 line="547">‘‘Kaṇikāraṃva <pageBreak edition="P" number="1.0064" /> jotantaṃ, nisinnaṃ pabbatantare;</gatha1>
<gathalast line="548">Addasaṃ virajaṃ buddhaṃ, lokajeṭṭhaṃ narāsabhaṃ.</gathalast>
<gatha1 line="549">‘‘Pasannacitto sumano, kire katvāna añjaliṃ;</gatha1>
<gathalast line="550">Kāsumārikamādāya, buddhaseṭṭhassadāsahaṃ.</gathalast>
<gatha1 line="551">‘‘Ekatiṃse ito kappe, yaṃ phalaṃ adadiṃ tadā;</gatha1>
<gathalast line="552">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="553">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="554">So arahattaṃ patvā upajjhāyena attanā ca vuttamatthaṃ saṃsanditvā attano vivekābhiratikataṃ katakiccatañca pavedento <bold>‘‘upajjhāyo maṃ avacā’’</bold>ti gāthaṃ abhāsi.</paragraph>
<paragraph line="555" number="14"> Tattha <bold>upajjhāyo</bold>ti vajjāvajjaṃ upanijjhāyati hitesitaṃ paccupaṭṭhapetvā ñāṇacakkhunā pekkhatīti upajjhāyo. <bold>Ma</bold>nti attānaṃ vadati. <bold>Avacā</bold>ti abhāsi. <bold>Ito gacchāma sīvakā</bold>ti vuttākāradassanaṃ, sivaka, ito gāmantato araññaṭṭhānameva ehi gacchāma, tadeva amhākaṃ vasanayogganti <pageBreak edition="M" number="1.0076" /> adhippāyo. Evaṃ pana upajjhāyena vutto sivako bhadro assājānīyo viya kasābhihato sañjātasaṃvego hutvā araññameva gantukāmataṃ pavedento –</paragraph>
<gatha1 line="556">‘‘Gāme <pageBreak edition="V" number="1.0063" /> me vasati kāyo, araññaṃ me gataṃ mano;</gatha1>
<gathalast line="557">Semānakopi gacchāmi, natthi saṅgo vijānata’’nti. –āha;</gathalast>
<paragraph line="558">Tassattho – yasmā idāni yadipi me idaṃ sarīraṃ gāmante ṭhitaṃ, ajjhāsayo pana araññameva gato, tasmā semānakopi gacchāmi gelaññena ṭhānanisajjāgamanesu asamatthatāya sayānopi iminā sayitākārena sarīsapo viya sarīsapanto, etha, bhante, araññameva gacchāma, kasmā? <bold>Natthi saṅgo vijānata</bold>nti, yasmā dhammasabhāvā kāmesu saṃsāre ca ādīnavaṃ, nekkhamme nibbāne ca ānisaṃsaṃ yāthāvato jānantassa na katthaci saṅgo, tasmā ekapadeneva upajjhāyassa āṇā anuṭhitāti, tadapadesena aññaṃ byākāsi.</paragraph>
<centered line="559">Sivakasāmaṇeragāthāvaṇṇanā niṭṭhitā.</centered>
<subhead line="560">5. Kuṇḍadhānattheragāthāvaṇṇanā</subhead>
<paragraph line="561"><bold>Pañca</bold><pageBreak edition="P" number="1.0065" /><bold>chinde pañca jahe</bold>ti āyasmato kuṇḍadhānattherassa gāthā. Kā uppatti? So kira padumuttarassa bhagavato kāle haṃsavatīnagare kulagehe uppanno vayappatto heṭṭhā vuttanayeneva bhagavantaṃ upasaṅkamitvā dhammaṃ suṇanto satthārā ekaṃ bhikkhuṃ paṭhamaṃ salākaṃ gaṇhantānaṃ aggaṭṭhāne ṭhapiyamānaṃ disvā taṃ ṭhānantaraṃ patthetvā tadanurūpaṃ puññaṃ karonto vicari. So ekadivasaṃ padumuttarassa bhagavato nirodhasamāpattito vuṭṭhāya nisinnassa manosilācuṇṇapiñjaraṃ mahantaṃ kadaliphalakaṇṇikaṃ upanesi, taṃ bhagavā paṭiggahetvā paribhuñji. So tena puññakammena ekādasakkhattuṃ devesu devarajjaṃ kāresi. Catuvīsativāre rājā ahosi cakkavattī. Evaṃ so punappunaṃ puññāni katvā aparāparaṃ devamanussesu saṃsaranto kassapabuddhakāle bhummadevatā hutvā nibbatti. Dīghāyukabuddhānañca <pageBreak edition="M" number="1.0077" /> nāma na anvaddhamāsiko uposatho hoti. Tathā hi vipassissa bhagavato chabbassantare chabbassantare uposatho ahosi. Kassapadasabalo pana chaṭṭhe chaṭṭhe māse pātimokkhaṃ osāresi. Tassa pātimokkhassa osāraṇakāle disāvāsikā dve sahāyakā bhikkhū ‘‘uposathaṃ karissāmā’’ti gacchanti.</paragraph>
<paragraph line="562">Ayaṃ bhummadevatā cintesi – ‘‘imesaṃ dvinnaṃ bhikkhūnaṃ metti ativiya daḷhā, kiṃ nu kho, bhedake sati bhijjeyya, na bhijjeyyā’’ti, sā tesaṃ okāsaṃ olokayamānā tesaṃ avidūreneva gacchati. Atheko thero ekassa hatthe pattacīvaraṃ datvā sarīravaḷañjanatthaṃ udakaphāsukaṭṭhānaṃ <pageBreak edition="V" number="1.0064" /> gantvā dhotahatthapādo hutvā gumbasamīpato nikkhamati bhummadevatā tassa therassa pacchato uttamarūpā itthī hutvā kese vidhunitvā saṃvidhāya sambandhantī viya <pageBreak edition="P" number="1.0066" /> piṭṭhiyaṃ paṃsuṃ puñchamānā viya sāṭakaṃ saṃvidhāya nivāsayamānā viya ca hutvā therassa padānupadikā hutvā gumbato nikkhantā. Ekamante ṭhito sahāyakatthero taṃ kāraṇaṃ disvāva domanassajāto ‘‘naṭṭho dāni me iminā bhikkhunā saddhiṃ dīgharattānugato sineho, sacāhaṃ evaṃvidhabhāvaṃ jāneyyaṃ, ettakaṃ addhānaṃ iminā saddhiṃ vissāsaṃ na kareyya’’nti cintetvā āgacchantassevassa, ‘‘handāvuso, tuyhaṃ pattacīvaraṃ, tādisena pāpena saddhiṃ ekamaggaṃ nāgacchāmī’’ti āha. Taṃ kathaṃ sutvā tassa lajjibhikkhuno hadayaṃ tikhiṇasattiṃ gahetvā viddhaṃ viya ahosi. Tato naṃ āha – ‘‘āvuso, kiṃ nāmetaṃ vadasi, ahaṃ ettakaṃ kālaṃ dukkaṭamattampi āpattiṃ na jānāmi. Tvaṃ pana maṃ ajja ‘pāpo’ti vadasi, kiṃ te diṭṭha’’nti. ‘‘Kiṃ aññena diṭṭhena, kiṃ tvaṃ evaṃvidhena alaṅkatapaṭiyattena mātugāmena saddhiṃ ekaṭṭhāne hutvā nikkhanto’’ti. ‘‘Natthetaṃ, āvuso, mayhaṃ, nāhaṃ evarūpaṃ mātugāmaṃ passāmī’’ti. Tassa yāvatatiyaṃ kathentassāpi itaro thero kathaṃ asaddahitvā attanā diṭṭhakāraṇaṃyeva bhūtattaṃ katvā gaṇhanto tena saddhiṃ ekamaggena agantvā aññena <pageBreak edition="M" number="1.0078" /> maggena satthu santikaṃ gato. Itaropi bhikkhu aññena maggena satthu santikaṃyeva gato.</paragraph>
<paragraph line="563">Tato bhikkhusaṅghassa uposathāgāraṃ pavisanavelāya so bhikkhu taṃ bhikkhuṃ uposathagge sañjānitvā, ‘‘imasmiṃ uposathagge evarūpo nāma pāpabhikkhu atthi, nāhaṃ tena saddhiṃ uposathaṃ karissāmī’’ti nikkhamitvā bahi aṭṭhāsi. Atha bhummadevatā ‘‘bhāriyaṃ mayā kammaṃ kata’’nti mahallakaupāsakavaṇṇena tassa santikaṃ gantvā ‘‘kasmā, bhante, ayyo imasmiṃ ṭhāne ṭhito’’ti āha. ‘‘Upāsaka, imaṃ uposathaggaṃ eko pāpabhikkhu paviṭṭho, ‘nāhaṃ <pageBreak edition="P" number="1.0067" /> tena saddhiṃ uposathaṃ karomī’ti bahi ṭhitomhī’’ti. ‘‘Bhante, mā evaṃ gaṇhatha, parisuddhasīlo esa bhikkhu. Tumhehi diṭṭhamātugāmo nāma ahaṃ, mayā tumhākaṃ vīmaṃsanatthāya ‘daḷhā nu kho imesaṃ therānaṃ metti, no daḷhā’ti bhijjanābhijjanabhāvaṃ olokentena taṃ kammaṃ kata’’nti. ‘‘Ko pana, tvaṃ sappurisā’’ti? ‘‘Ahaṃ ekā bhummadevatā, bhante’’ti devaputto kathento dibbānubhāvena ṭhatvā therassa pādesu nipatitvā ‘‘mayhaṃ, bhante, khamatha, etaṃ dosaṃ thero na jānāti, uposathaṃ karothā’’ti theraṃ yācitvā uposathaggaṃ pavesesi. So thero uposathaṃ tāva ekaṭṭhāne akāsi, mittasanthavavasena pana puna tena saddhiṃ na ekaṭṭhāne ahosīti. Imassa therassa kammaṃ na kathīyati, cuditakatthero pana aparāparaṃ vipassanāya kammaṃ karonto arahattaṃ pāpuṇi.</paragraph>
<paragraph line="564">Bhummadevatā <pageBreak edition="V" number="1.0065" /> tassa kammassa nissandena ekaṃ buddhantaraṃ apāyabhayato na muccittha. Sace pana kismiñci kāle manussattaṃ āgacchati, aññena yena kenaci kato doso tasseva upari patati. So amhākaṃ bhagavato kāle sāvatthiyaṃ brāhmaṇakule nibbatti. ‘‘Dhānamāṇavo’’tissa nāmaṃ akaṃsu. So vayappatto tayo vede uggaṇhitvā mahallakakāle satthu dhammadesanaṃ sutvā paṭiladdhasaddho pabbaji, tassa upasampannadivasato paṭṭhāya ekā alaṅkatapaṭiyattā itthī tasmiṃ gāmaṃ <pageBreak edition="M" number="1.0079" /> pavisante saddhiṃyeva gāmaṃ pavisati, nikkhamante nikkhamati. Vihāraṃ pavisantepi saddhiṃ pavisati, tiṭṭhantepi tiṭṭhatīti evaṃ niccānubandhā paññāyati. Thero taṃ na passati. Tassa puna purimakammanissandena sā aññesaṃ upaṭṭhāti. Gāme yāguṃ bhikkhañca dadamānā itthiyo ‘‘bhante, ayaṃ eko yāguuḷuṅko tumhākaṃ, eko imissā amhākaṃ sahāyikāyā’’ti parihāsaṃ karonti. Therassa mahatī vihesā hoti. Vihāragatampi naṃ sāmaṇerā ceva daharā bhikkhū ca parivāretvā ‘‘dhāno koṇḍo jāto’’ti parihāsaṃ karonti. Athassa teneva <pageBreak edition="P" number="1.0068" /> kāraṇena <bold>kuṇḍadhānatthero</bold>ti nāmaṃ jātaṃ. So uṭṭhāya samuṭṭhāya tehi kariyamānaṃ keḷiṃ sahituṃ asakkonto ummādaṃ gahetvā ‘‘tumhe koṇḍā, tumhākaṃ upajjhāyo koṇḍo, ācariyo koṇḍo’’ti vadati. Atha naṃ satthu ārocesuṃ ‘‘kuṇḍadhāno, bhante, daharasāmaṇerehi saddhiṃ evaṃ pharusavācaṃ vadatī’’ti. Satthā taṃ pakkosāpetvā ‘‘saccaṃ kira tvaṃ, dhāna, sāmaṇerehi saddhiṃ pharusavācaṃ vadasī’’ti vatvā tena ‘‘saccaṃ bhagavā’’ti vutte ‘‘kasmā evaṃ vadesī’’ti āha. ‘‘Bhante, nibaddhaṃ vihesaṃ asahanto evaṃ kathemī’’ti. ‘‘Tvaṃ pubbe katakammaṃ yāvajjadivasā jīrāpetuṃ na sakkosi, puna evarūpaṃ pharusaṃ māvadī bhikkhū’’ti vatvā āha –</paragraph>
<gatha1 line="565">‘‘Māvoca pharusaṃ kañci, vuttā paṭivadeyyu taṃ;</gatha1>
<gathalast line="566">Dukkhā hi sārambhakathā, paṭidaṇḍā phuseyyu taṃ.</gathalast>
<gatha1 line="567">‘‘Sace neresi attānaṃ, kaṃso upahato yathā;</gatha1>
<gathalast line="568">Esa pattosi nibbānaṃ, sārambho te na vijjatī’’ti. (dha. pa. 133-134);</gathalast>
<paragraph line="569">Imañca pana tassa therassa mātugāmena saddhiṃ vicaraṇabhāvaṃ kosalaraññopi kathayiṃsu. Rājā ‘‘gacchatha, bhaṇe, vīmaṃsathā’’ti pesetvā sayampi mandeneva parivārena therassa vasanaṭṭhānaṃ gantvā ekamante olokento aṭṭhāsi. Tasmiṃ khaṇe thero sūcikammaṃ karonto nisinno hoti, sāpi itthī avidūre ṭhāne ṭhitā viya paññāyati. Rājā disvā ‘‘atthidaṃ kāraṇa’’nti tassā <pageBreak edition="V" number="1.0066" /> ṭhitaṭṭhānaṃ agamāsi. Sā tasmiṃ āgacchante therassa vasanapaṇṇasālaṃ paviṭṭhā viya ahosi. Rājāpi tāya saddhiṃ tameva paṇṇasālaṃ pavisitvā sabbattha olokento adisvā <pageBreak edition="M" number="1.0080" /> ‘‘nāyaṃ mātugāmo, therassa eko kammavipāko’’ti saññaṃ katvā paṭhamaṃ therassa samīpena gacchantopi theraṃ avanditvā tassa kāraṇassa abhūtabhāvaṃ ñatvā āgamma theraṃ vanditvā ekamantaṃ nisinno ‘‘kacci, bhante, piṇḍakena na kilamathā’’ti pucchi. Thero ‘‘vaṭṭati, mahārājā’’ti āha. ‘‘Jānāmahaṃ, bhante, ayyassa kathaṃ, evarūpena parikkilesena saddhiṃ carantānaṃ tumhākaṃ ke nāma pasīdissanti, ito paṭṭhāya vo katthaci gamanakiccaṃ natthi, ahaṃ <pageBreak edition="P" number="1.0069" /> catūhi paccayehi tumhe upaṭṭhahissāmi, tumhe yoniso manasikāre mā pamajjitthā’’ti nibaddhabhikkhaṃ paṭṭhapesi. Thero rājānaṃ upatthambhakaṃ labhitvā bhojanasappāyena ekaggacitto hutvā vipassanaṃ vaḍḍhetvā arahattaṃ pāpuṇi. Tato paṭṭhāya sā itthī antaradhāyi.</paragraph>
<paragraph line="570">Tadā mahāsubhaddā ugganagare micchādiṭṭhikakule vasamānā ‘‘satthā maṃ anukampatū’’ti uposathaṃ adhiṭṭhāya nirāmagandhā hutvā uparipāsādatale ṭhitā ‘‘imāni pupphāni antare aṭṭhatvā dasabalassa matthake vitānaṃ hutvā tiṭṭhantu, dasabalo imāya saññāya sve pañcahi bhikkhusatehi saddhiṃ mayhaṃ bhikkhaṃ gaṇhatū’’ti saccakiriyaṃ katvā aṭṭha sumanapupphamuṭṭhiyo vissajjesi. Pupphāni gantvā dhammadesanāvelāya satthu matthake vitānaṃ hutvā aṭṭhaṃsu. Satthā taṃ sumanapupphavitānaṃ disvā citteneva subhaddāya bhikkhaṃ adhivāsetvā punadivase aruṇe uṭṭhite ānandattheraṃ āha – ‘‘ānanda, mayaṃ ajja dūraṃ bhikkhācāraṃ gamissāma, puthujjanānaṃ adatvā ariyānaṃyeva salākaṃ dehī’’ti. Thero bhikkhūnaṃ ārocesi – ‘‘āvuso, satthā ajja dūraṃ bhikkhācāraṃ gamissati, puthujjanā mā gaṇhantu, ariyāva salākaṃ gaṇhantū’’ti. Kuṇḍadhānatthero ‘‘āhara, āvuso salāka’’nti paṭhamaṃyeva hatthaṃ pasāresi. Ānando ‘‘satthā tādisānaṃ bhikkhūnaṃ salākaṃ na dāpeti, ariyānaṃyeva dāpetī’’ti vitakkaṃ uppādetvā gantvā satthu ārocesi. Satthā ‘‘āharāpentassa salākaṃ dehī’’ti āha. Thero cintesi – ‘‘sace kuṇḍadhānassa salākā dātuṃ na yuttā, atha satthā paṭibāheyya, bhavissati ettha kāraṇa’’nti ‘‘kuṇḍadhānassa salākaṃ dassāmī’’ti <pageBreak edition="M" number="1.0081" /> gamanaṃ abhinīhari. Kuṇḍadhāno tassa pure āgamanā eva abhiññāpādakaṃ catutthajjhānaṃ samāpajjitvā iddhiyā ākāse ṭhatvā ‘‘āharāvuso, ānanda, satthā maṃ jānāti, mādisaṃ bhikkhuṃ paṭhamaṃ salākaṃ gaṇhantaṃ na satthā nivāretī’’ti hatthaṃ pasāretvā salākaṃ gaṇhi. Satthā taṃ aṭṭhuppattiṃ katvā theraṃ imasmiṃ sāsane paṭhamaṃ salākaṃ gaṇhantānaṃ <pageBreak edition="P" number="1.0070" /> aggaṭṭhāne ṭhapesi. Yasmā ayaṃ thero rājānaṃ upatthambhakaṃ labhitvā sappāyāhāralābhena <pageBreak edition="V" number="1.0067" /> samāhitacitto vipassanāya kammaṃ karonto upanissayasampannatāya chaḷabhiñño ahosi. Tena vuttaṃ <bold>apadāne</bold> (apa. thera 1.4.1-16) –</paragraph>
<gatha1 line="571">‘‘Sattāhaṃ paṭisallīnaṃ, sayambhuṃ aggapuggalaṃ;</gatha1>
<gathalast line="572">Pasannacitto sumano, buddhaseṭṭhaṃ upaṭṭhahiṃ.</gathalast>
<gatha1 line="573">‘‘Vuṭṭhitaṃ kālamaññāya, padumuttaraṃ mahāmuniṃ;</gatha1>
<gathalast line="574">Mahantiṃ kadalīkaṇṇiṃ, gahetvā upagacchahaṃ.</gathalast>
<gatha1 line="575">‘‘Paṭiggahetvā bhagavā, sabbaññū lokanāyako;</gatha1>
<gathalast line="576">Mama cittaṃ pasādento, paribhuñji mahāmuni.</gathalast>
<gatha1 line="577">‘‘Paribhuñjitvā sambuddho, satthavāho anuttaro;</gatha1>
<gathalast line="578">Sakāsane nisīditvā, imā gāthā abhāsatha.</gathalast>
<gatha1 line="579">‘‘Ye ca santi samitāro, yakkhā imamhi pabbate;</gatha1>
<gathalast line="580">Araññe bhūtabhabyāni, suṇantu vacanaṃ mama.</gathalast>
<gatha1 line="581">‘‘Yo so buddhaṃ upaṭṭhāsi, migarājaṃva kesariṃ;</gatha1>
<gathalast line="582">Tamahaṃ kittayissāmi, suṇātha mama bhāsato.</gathalast>
<gatha1 line="583">‘‘Ekādasañcakkhattuṃ so, devarājā bhavissati;</gatha1>
<gathalast line="584">Catuvīsatikkhattuñca, cakkavattī bhavissati.</gathalast>
<gatha1 line="585">‘‘Kappasatasahassamhi, okkākakulasambhavo;</gatha1>
<gathalast line="586">Gotamo nāma gottena, satthā loke bhavissati.</gathalast>
<gatha1 line="587">‘‘Akkositvāna samaṇe, sīlavante anāsave;</gatha1>
<gathalast line="588">Pāpakammavipākena, nāmadheyyaṃ labhissati.</gathalast>
<gatha1 line="589">‘‘Tassa <pageBreak edition="M" number="1.0082" /> dhamme sudāyādo, oraso dhammanimmito;</gatha1>
<gathalast line="590">Kuṇḍadhānoti nāmena, sāvako so bhavissati.</gathalast>
<gatha1 line="591">‘‘Pavivekamanuyutto, jhāyī jhānarato ahaṃ;</gatha1>
<gathalast line="592">Tosayitvāna satthāraṃ, viharāmi anāsavo.</gathalast>
<gatha1 line="593">‘‘Sāvakehi parivuto, bhikkhusaṅghapurakkhato;</gatha1>
<gathalast line="594">Bhikkhusaṅghe nisīditvā, salākaṃ gāhayī jino.</gathalast>
<gatha1 line="595">‘‘Ekaṃsaṃ cīvaraṃ katvā, vanditvā lokanāyakaṃ;</gatha1>
<gathalast line="596">Vadataṃ varassa purato, paṭhamaṃ aggahesahaṃ.</gathalast>
<gatha1 line="597">‘‘Tena kammena bhagavā, dasasahassikampako;</gatha1>
<gathalast line="598">Bhikkhusaṅghe nisīditvā, aggaṭṭhāne ṭhapesi maṃ.</gathalast>
<gatha1 line="599">‘‘Vīriyaṃ <pageBreak edition="V" number="1.0068" /> me dhuradhorayhaṃ, yogakkhemādhivāhanaṃ;</gatha1>
<gathalast line="600">Dhāremi antimaṃ dehaṃ, sammāsambuddhasāsane.</gathalast>
<gatha1 line="601">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="602">Evaṃbhūtassapi imassa therassa guṇe ajānantā ye puthujjanā bhikkhū tadā paṭhamaṃ salākaggahaṇe ‘‘kiṃ nu kho eta’’nti samacintesuṃ. Tesaṃ vimatividhamanatthaṃ thero ākāsaṃ abbhuggantvā iddhipāṭihāriyaṃ dassetvā aññāpadesena aññaṃ byākaronto <bold>‘‘pañca chinde’’</bold>ti gāthaṃ abhāsi.</paragraph>
<paragraph line="603" number="15"> Tattha <bold>pañca chinde</bold>ti apāyūpapattinibbattanakāni pañcorambhāgiyāni saṃyojanāni pāde bandhanarajjukaṃ viya puriso satthena heṭṭhimamaggattayena chindeyya pajaheyya. <bold>Pañca jahe</bold>ti uparidevalokūpapattihetubhūtāni pañcuddhambhāgiyasaṃyojanāni puriso gīvāya bandhanarajjukaṃ viya arahattamaggena jaheyya, chindeyya vāti attho. <bold>Pañca cuttari bhāvaye</bold>ti tesaṃyeva uddhambhāgiyasaṃyojanānaṃ pahānāya saddhādīni pañcindriyāni uttari anāgāmimaggādhigamato upari bhāveyya aggamaggādhigamavasena vaḍḍheyya. <bold>Pañcasaṅgātigo</bold>ti evaṃbhūto pana pañcannaṃ rāgadosamohamānadiṭṭhisaṅgānaṃ atikkamanena pahānena pañcasaṅgātigo hutvā. <bold>Bhikkhu</bold><pageBreak edition="M" number="1.0083" /><bold>oghatiṇṇoti vuccatī</bold>ti sabbathā bhinnakilesatāya bhikkhūti, kāmabhavadiṭṭhiavijjoghe taritvā tesaṃ pārabhūte nibbāne ṭhitoti ca vuccatīti attho.</paragraph>
<centered line="604">Kuṇḍadhānattheragāthāvaṇṇanā niṭṭhitā.</centered>
<subhead line="605">6. Belaṭṭhasīsattheragāthāvaṇṇanā</subhead>
<paragraph line="606"><bold>Yathāpi</bold><pageBreak edition="P" number="1.0071" /><bold>bhaddo ājañño</bold>ti āyasmato belaṭṭhasīsattherassa gāthā. Kā uppatti? So kira padumuttarassa bhagavato kāle kulagehe nibbatto bhagavantaṃ upasaṅkamitvā dhammaṃ sutvā paṭiladdhasaddho pabbajitvā samaṇadhammaṃ karonto upanissayasampattiyā abhāvena visesaṃ nibbattetuṃ nāsakkhi. Vivaṭṭūpanissayaṃ pana bahuṃ kusalaṃ upacinitvā devamanussesu saṃsaranto ito ekatiṃse kappe vessabhuṃ bhagavantaṃ passitvā pasannacitto mātuluṅgaphalaṃ adāsi. So tena puññakammena devesu nibbattitvā aparāparaṃ puññāni katvā sugatito sugatiṃ upagacchanto imasmiṃ buddhuppāde sāvatthiyaṃ brāhmaṇakule nibbatto bhagavato abhisambodhiyā puretarameva uruvelakassapassa <pageBreak edition="V" number="1.0069" /> santike tāpasapabbajjaṃ pabbajitvā aggiṃ paricaranto uruvelakassapadamane <bold>ādittapariyāyadesanāya</bold> (mahāva. 54; saṃ. ni. 4.28) purāṇajaṭilasahassena saddhiṃ arahattaṃ pāpuṇi. Tena vuttaṃ <bold>apadāne</bold> (apa. thera 2.51.68-73) –</paragraph>
<gatha1 line="607">‘‘Kaṇikāraṃva jotantaṃ, puṇṇamāyeva candimaṃ;</gatha1>
<gathalast line="608">Jalantaṃ dīparukkhaṃva, addasaṃ lokanāyakaṃ.</gathalast>
<gatha1 line="609">‘‘Mātuluṅgaphalaṃ gayha, adāsiṃ satthuno ahaṃ;</gatha1>
<gathalast line="610">Dakkhiṇeyyassa vīrassa, pasanno sehi pāṇibhi.</gathalast>
<gatha1 line="611">‘‘Ekatiṃse ito kappe, yaṃ phalaṃ adadiṃ tadā;</gatha1>
<gathalast line="612">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="613">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="614">Evaṃ <pageBreak edition="M" number="1.0084" /> adhigatārahatto āyasmato dhammabhaṇḍāgārikassa upajjhāyo ayaṃ thero ekadivasaṃ phalasamāpattito uṭṭhāya taṃ santaṃ paṇītaṃ nirāmisaṃ sukhaṃ attano pubbayogañca paccavekkhitvā pītivegavasena <bold>‘‘yathāpi bhaddo ājañño’’</bold>ti gāthaṃ abhāsi.</paragraph>
<paragraph line="615" number="16"> Tattha <bold>yathāpī</bold>ti opammapaṭipādanatthe nipāto. <bold>Bhaddo</bold>ti sundaro thāmabalasamatthajavaparakkamādisampanno. <bold>Ājañño</bold>ti ājānīyo jātimā kāraṇākāraṇānaṃ ājānanako. So tividho usabhājañño assājañño hatthājaññoti. Tesu usabhājañño idhādhippeto. So ca kho chekakasanakicce niyutto, tenāha <bold>‘‘naṅgalāvattanī’’</bold>ti. Naṅgalassa phālassa āvattanako, naṅgalaṃ ito cito ca āvattetvā khette kasanakoti attho. Naṅgalaṃ vā āvattayati etthāti naṅgalāvattaṃ <pageBreak edition="P" number="1.0072" />, khette naṅgalapatho, tasmiṃ naṅgalāvattani. Gāthāsukhatthañhettha ‘‘vattanī’’ti dīghaṃ katvā vuttaṃ. <bold>Sikhī</bold>ti matthake avaṭṭhānato sikhāsadisatāya sikhā, siṅgaṃ. Tadassa atthīti sikhī. Apare pana ‘‘kakudhaṃ idha ‘sikhā’ti adhippeta’’nti vadanti, ubhayathāpi padhānaṅgakittanametaṃ ‘‘sikhī’’ti. <bold>Appakasirenā</bold>ti appakilamathena. <bold>Rattindivā</bold>ti rattiyo divā ca, evaṃ mamaṃ appakasirena gacchantīti yojanā. Idaṃ vuttaṃ hoti – yathā ‘‘bhaddo usabhājānīyo kasane niyutto ghanatiṇamūlādikepi naṅgalapathe taṃ agaṇento appakasirena ito cito ca parivattento gacchati, yāva kasanatiṇānaṃ parissamaṃ dasseti, evaṃ mamaṃ rattindivāpi appakasireneva gacchanti atikkamantī’’ti. Tattha kāraṇamāha <bold>‘‘sukhe laddhe nirāmise’’</bold>ti. Yasmā kāmāmisalokāmisavaṭṭāmisehi <pageBreak edition="V" number="1.0070" /> asammissaṃ santaṃ paṇītaṃ phalasamāpattisukhaṃ laddhaṃ, tasmāti attho. Paccatte cetaṃ bhummavacanaṃ yathā ‘‘vanappagumbe’’ (khu. pā. 6.13; su. ni. 236) ‘‘tena vata re vattabbe’’ti (kathā. 1) ca. Atha vā tato pabhuti rattindivā appakasirena gacchantīti vicāraṇāya āha – ‘‘sukhe laddhe nirāmise’’ti, nirāmise sukhe laddhe sati tassa laddhakālato paṭṭhāyāti attho.</paragraph>
<centered line="616">Belaṭṭhasīsattheragāthāvaṇṇanā niṭṭhitā.</centered>
<subhead line="617">7. Dāsakattheragāthāvaṇṇanā</subhead>
<paragraph line="618"><bold>Middhī</bold><pageBreak edition="M" number="1.0085" /><bold>yadā</bold>ti āyasmato dāsakattherassa gāthā. Kā uppatti? So kira ito ekanavute kappe anuppanne tathāgate ajitassa nāma paccekabuddhassa gandhamādanato manussapathaṃ otaritvā aññatarasmiṃ gāme piṇḍāya carantassa manoramāni ambaphalāni adāsi. So tena puññakammena devamanussesu saṃsaranto kassapassa bhagavato kāle sāsane pabbajitvā vivaṭṭūpanissayaṃ bahuṃ puññaṃ akāsi. Evaṃ kusalakammappasuto hutvā sugatito <pageBreak edition="P" number="1.0073" /> sugatiṃ upagacchanto imasmiṃ buddhuppāde sāvatthiyaṃ kulagehe nibbatti. <bold>Dāsako</bold>tissa nāmaṃ ahosi. So anāthapiṇḍikena gahapatinā vihārapaṭijagganakamme ṭhapito sakkaccaṃ vihāraṃ paṭijagganto abhiṇhaṃ buddhadassanena dhammassavanena ca paṭiladdhasaddho pabbaji. Keci pana bhaṇanti – ‘‘ayaṃ kassapassa bhagavato kāle kulagehe nibbattitvā vayappatto aññataraṃ khīṇāsavattheraṃ upaṭṭhahanto kiñci kammaṃ kārāpetukāmo theraṃ āṇāpesi. So tena kammena amhākaṃ bhagavato kāle sāvatthiyaṃ anāthapiṇḍikassa dāsiyā kucchimhi nibbatto vayappatto seṭṭhinā vihārapaṭijaggane ṭhapito vuttanayeneva paṭiladdhasaddho ahosi. Mahāseṭṭhi tassa sīlācāraṃ ajjhāsayañca ñatvā bhujissaṃ katvā ‘yathāsukhaṃ pabbajā’ti āha. Taṃ bhikkhū pabbājesu’’nti. So pabbajitakālato paṭṭhāya kusīto hīnavīriyo hutvā na kiñci vattapaṭivattaṃ karoti, kuto samaṇadhammaṃ, kevalaṃ yāvadatthaṃ bhuñjitvā niddābahulo viharati. Dhammassavanakālepi ekaṃ koṇaṃ pavisitvā parisapariyante nisinno ghurughurupassāsī niddāyateva. Athassa bhagavā pubbūpanissayaṃ oloketvā saṃvegajananatthaṃ <bold>‘‘middhī yadā hoti mahagghaso cā’’</bold>ti gāthaṃ abhāsi.</paragraph>
<paragraph line="619" number="17"> Tattha <bold>middhī</bold>ti thinamiddhābhibhūto, yañhi middhaṃ abhibhavati, taṃ thinampi abhibhavateva. <bold>Yadā</bold>ti yasmiṃ kāle. <bold>Mahagghaso</bold>ti mahābhojano, āharahatthakaalaṃsāṭakatatthavaṭṭakakākamāsakabhuttavamitakānaṃ <pageBreak edition="V" number="1.0071" /> aññataro viya. <bold>Niddāyitā</bold>ti supanasīlo. <bold>Samparivattasāyī</bold>ti samparivattakaṃ samparivattakaṃ nipajjitvā ubhayenapi seyyasukhaṃ passasukhaṃ middhasukhaṃ <pageBreak edition="M" number="1.0086" /> anuyuttoti dasseti. <bold>Nivāpapuṭṭho</bold>ti kuṇḍakādinā sūkarabhattena puṭṭho bharito. Gharasūkaro hi bālakālato paṭṭhāya posiyamāno thūlasarīrakāle gehā bahi nikkhamituṃ alabhanto heṭṭhāmañcādīsu <pageBreak edition="P" number="1.0074" /> samparivattetvā samparivattetvā sayateva. Idaṃ vuttaṃ hoti – yadā puriso middhī ca hoti mahagghaso ca nivāpapuṭṭho mahāvarāho viya aññena iriyāpathena yāpetuṃ asakkonto niddāyanasīlo samparivattasāyī, tadā so ‘‘aniccaṃ dukkhaṃ anattā’’ti tīṇi lakkhaṇāni manasikātuṃ na sakkoti. Tesaṃ amanasikārā mandapañño punappunaṃ gabbhaṃ upeti, gabbhāvāsato na parimuccatevāti. Taṃ sutvā dāsakatthero saṃvegajāto vipassanaṃ paṭṭhapetvā nacirasseva arahattaṃ sacchākāsi. Tena vuttaṃ <bold>apadāne</bold> (apa. thera 2.51.74, 80-84) –</paragraph>
<gatha1 line="620">‘‘Ajito nāma sambuddho, himavante vasī tadā;</gatha1>
<gathalast line="621">Caraṇena ca sampanno, samādhikusalo muni.</gathalast>
<gatha1 line="622">‘‘Suvaṇṇavaṇṇe sambuddhe, āhutīnaṃ paṭiggahe;</gatha1>
<gathalast line="623">Rathiyaṃ paṭipajjante, ambaphalamadāsahaṃ.</gathalast>
<gatha1 line="624">‘‘Ekanavute ito kappe, yaṃ phalaṃ adadiṃ tadā;</gatha1>
<gathalast line="625">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="626">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="627">Arahattaṃ pana patvā thero imāya gāthāya maṃ bhagavā ovadi, ‘‘ayaṃ gāthā mayhaṃ aṅkusabhūtā’’ti tameva gāthaṃ paccudāhāsi. Tayidaṃ therassa parivattāhāranayena aññābyākaraṇaṃ jātaṃ.</paragraph>
<centered line="628">Dāsakattheragāthāvaṇṇanā niṭṭhitā.</centered>
<subhead line="629">8. Siṅgālapituttheragāthāvaṇṇanā</subhead>
<paragraph line="630"><bold>Ahu buddhassa dāyādo</bold>ti siṅgālakapituttherassa gāthā. Kā uppatti? So kira ito catunavute kappe sataraṃsiṃ nāma paccekasambuddhaṃ piṇḍāya carantaṃ disvā pasannamānaso vanditvā attano hatthagataṃ tālaphalaṃ adāsi. Tena puññakammena devaloke nibbatto aparāparaṃ <pageBreak edition="M" number="1.0087" /> puññāni katvā <pageBreak edition="V" number="1.0072" /> sugatīsuyeva saṃsaranto kassapassa bhagavato kāle manussayoniyaṃ nibbatto sāsane paṭiladdhasaddho hutvā pabbajitvā aṭṭhikasaññaṃ bhāvesi. Puna imasmiṃ buddhuppāde sāvatthiyaṃ kulagehe nibbattitvā vayappatto dārapariggahaṃ katvā ekaṃ puttaṃ labhitvā tassa ‘‘siṅgālako’’ti nāmaṃ akāsi. Tena <pageBreak edition="P" number="1.0075" /> naṃ <bold>siṅgālakapitā</bold>ti voharanti. So aparabhāge gharabandhanaṃ pahāya sāsane pabbaji. Tassa bhagavā ajjhāsayaṃ olokento aṭṭhikasaññākammaṭṭhānaṃ adāsi. So taṃ gahetvā bhaggesu viharati susumāragire bhesakaḷāvane, athassa tasmiṃ vane adhivatthā devatā ussāhajananatthaṃ ‘‘bhāvanāphalaṃ nacirasseva hatthagataṃ karissatī’’ti imamatthaṃ aññāpadesena vibhāventī <bold>‘‘ahu buddhassa dāyādo’’</bold>ti gāthaṃ abhāsi.</paragraph>
<paragraph line="631" number="18"> Tattha <bold>ahū</bold>ti hoti, vattamānatthe hi idaṃ atītakālavacanaṃ. <bold>Buddhassā</bold>ti sabbaññubuddhassa. <bold>Dāyādo</bold>ti dhammadāyādo navavidhassa lokuttaradhammadāyassa attano sammāpaṭipattiyā ādāyako gaṇhanako. Atha vā <bold>ahū</bold>ti ahosi. Evaṃnāmassa buddhassa dāyādabhāve koci vibandho idāneva bhavissatīti adhippāyo. Tenāha <bold>‘‘maññehaṃ kāmarāgaṃ so, khippameva vahissatī’’</bold>ti. <bold>Bhesakaḷāvane</bold>ti bhesakena nāma yakkhena labhitattā pariggahitattā, bhesakaḷānaṃ vā kaṭṭhādīnaṃ bahulatāya ‘‘bhesakaḷāvana’’nti laddhanāme araññe. Tassa bhikkhuno buddhassa dāyādabhāve kāraṇaṃ vadanto <bold>‘‘kevalaṃ aṭṭhisaññāya, apharī pathaviṃ ima’’</bold>nti āha. Tattha <bold>kevala</bold>nti sakalaṃ anavasesaṃ. <bold>Aṭṭhisaññāyā</bold>ti aṭṭhikabhāvanāya. <bold>Apharī</bold>ti ‘‘aṭṭhī’’ti adhimuccanavasena patthari. <bold>Pathavi</bold>nti attabhāvapathaviṃ. Attabhāvo hi idha ‘‘pathavī’’ti vutto ‘‘ko imaṃ pathaviṃ viccessatī’’tiādīsu viya. <bold>Maññeha</bold>nti maññe ahaṃ. ‘‘Maññāha’’ntipi pāṭho. <bold>So</bold>ti so bhikkhu. <bold>Khippameva</bold> nacirasseva kāmarāgaṃ pahissati pajahissatīti maññe. Kasmā? Aṭṭhikasaññāya kāmarāgassa ujupaṭipakkhabhāvato. Idaṃ vuttaṃ hoti – yo ekasmiṃ padese laddhāya atthikasaññāya sakalaṃ attano sabbesaṃ vā attabhāvaṃ <pageBreak edition="M" number="1.0088" /> ‘‘aṭṭhī’’tveva pharitvā ṭhito, so bhikkhu taṃ aṭṭhikajhānaṃ pādakaṃ katvā vipassanto nacireneva anāgāmimaggena kāmarāgaṃ <pageBreak edition="P" number="1.0076" />, sabbaṃ vā kāmanaṭṭhena ‘‘kāmo’’, rañjanaṭṭhena ‘‘rāgo’’ti ca laddhanāmaṃ taṇhaṃ aggamaggena pajahissatīti. Imaṃ gāthaṃ sutvā so thero ‘‘ayaṃ devatā mayhaṃ ussāhajananatthaṃ evamāhā’’ti appaṭivānavīriyaṃ adhiṭṭhāya vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.51.85-90) –</paragraph>
<gatha1 line="632">‘‘Sataraṃsī nāma bhagavā, sayambhū aparājito;</gatha1>
<gathalast line="633">Vivekā uṭṭhahitvāna, gocarāyābhinikkhami.</gathalast>
<gatha1 line="634">‘‘Phalahattho <pageBreak edition="V" number="1.0073" /> ahaṃ disvā, upagacchiṃ narāsabhaṃ;</gatha1>
<gathalast line="635">Pasannacitto sumano, tālaphalamadāsahaṃ.</gathalast>
<gatha1 line="636">‘‘Catunnavutito kappe, yaṃ phalaṃ adadiṃ tadā;</gatha1>
<gathalast line="637">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="638">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="639">Arahattaṃ pana patvā tāya devatāya vuttavacanaṃ patimānento tameva gāthaṃ udānavasena abhāsi. Tadevassa therassa aññābyākaraṇaṃ ahosīti.</paragraph>
<centered line="640">Siṅgālapituttheragāthāvaṇṇanā niṭṭhitā.</centered>
<subhead line="641">9. Kulattheragāthāvaṇṇanā</subhead>
<paragraph line="642"><bold>Udakañhi nayantī</bold>ti āyasmato kulattherassa gāthā. Kā uppatti? Ayaṃ kira thero pubbepi vivaṭṭūpanissayaṃ bahuṃ kusalaṃ upacinitvā adhikārasampanno vipassiṃ bhagavantaṃ ākāse gacchantaṃ disvā pasannamānaso nāḷikeraphalaṃ dātukāmo aṭṭhāsi. Satthā tassa cittaṃ ñatvā otaritvā paṭiggaṇhi. So ativiya pasannacitto hutvā teneva saddhāpaṭilābhena satthāraṃ upasaṅkamitvā pabbajjaṃ yāci, satthā aññataraṃ bhikkhuṃ <pageBreak edition="M" number="1.0089" /> āṇāpesi – ‘‘imaṃ purisaṃ pabbājehī’’ti. So pabbajitvā laddhūpasampado samaṇadhammaṃ katvā tato cuto chapi buddhantarāni devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbatti. <bold>Kulo</bold>tissa nāmaṃ ahosi. So vayappatto sāsane laddhappasādo bhagavato santike pabbajitvā vikkhepabahulatāya visesaṃ nibbattetuṃ nāsakkhi. Athekadivasaṃ gāmaṃ piṇḍāya pavisanto antarāmagge bhūmiṃ khaṇitvā <pageBreak edition="P" number="1.0077" /> udakavāhakaṃ katvā icchiticchitaṭṭhāne udakaṃ nente purise disvā taṃ sallakkhetvā gāmaṃ paviṭṭho aññataraṃ usukāraṃ usudaṇḍakaṃ usuyante pakkhipitvā akkhikoṭiyā oloketvā ujuṃ karontaṃ disvā tampi sallakkhetvā gacchanto purato gantvā araneminābhiādike rathacakkāvayave tacchante tacchake disvā tampi sallakkhetvā vihāraṃ pavisitvā katabhattakicco pattacīvaraṃ paṭisāmetvā divāvihāre nisinno attanā diṭṭhanimittāni upamābhāvena gahetvā attano cittadamane upanento ‘‘acetanaṃ udakampi manussā icchikicchitaṭṭhānaṃ nayanti tathā acetanaṃ vaṅkampi saradaṇḍaṃ upāyena namento ujuṃ karonti <pageBreak edition="V" number="1.0074" />, tathā acetanaṃ kaṭṭhakaḷiṅgarādiṃ tacchakā nemiādivasena vaṅkaṃ ujuñca karonti. Atha kasmā ahaṃ sakacittaṃ ujuṃ na karissāmī’’ti cintetvā vipassanaṃ paṭṭhapetvā ghaṭento vāyamanto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 2.51.91-99) –</paragraph>
<gatha1 line="643">‘‘Nagare bandhumatiyā, ārāmiko ahaṃ tadā;</gatha1>
<gathalast line="644">Addasaṃ virajaṃ buddhaṃ, gacchantaṃ anilañjase.</gathalast>
<gatha1 line="645">‘‘Nāḷikeraphalaṃ gayha, buddhaseṭṭhassadāsahaṃ;</gatha1>
<gathalast line="646">Ākāse ṭhitako santo, paṭiggaṇhi mahāyaso.</gathalast>
<gatha1 line="647">‘‘Vittisañjanano mayhaṃ, diṭṭhadhammasukhāvaho;</gatha1>
<gathalast line="648">Phalaṃ buddhassa datvāna, vippasannena cetasā.</gathalast>
<gatha1 line="649">‘‘Adhigacchiṃ tadā pītiṃ, vipulañca sukhuttamaṃ;</gatha1>
<gathalast line="650">Uppajjateva ratanaṃ, nibbattassa tahiṃ tahiṃ.</gathalast>
<gatha1 line="651">‘‘Ekanavutito <pageBreak edition="M" number="1.0090" /> kappe, yaṃ phalaṃ adadiṃ tadā;</gatha1>
<gathalast line="652">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="653">‘‘Dibbacakkhu visuddhaṃ me, samādhikusalo ahaṃ;</gatha1>
<gathalast line="654">Abhiññāpāramippatto, phaladānassidaṃ phalaṃ.</gathalast>
<gatha1 line="655">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="656">Evaṃ yāni nimittāni aṅkuse katvā vipassanaṃ vaḍḍhetvā arahattaṃ pāpuṇi, tehi saddhiṃ attano cittadamanaṃ saṃsanditvā aññaṃ byākaronto <bold>‘‘udakañhi nayanti nettikā’’</bold>ti gāthaṃ abhāsi.</paragraph>
<paragraph line="657" number="19"> Tattha <bold>udakaṃ hī</bold>ti <bold>hi</bold>-saddo nipātamattaṃ. <bold>Nayantī</bold>ti pathaviyā taṃ taṃ thalaṭṭhānaṃ khaṇitvā ninnaṭṭhānaṃ pūretvā mātikaṃ vā katvā rukkhadoṇiṃ vā ṭhapetvā attano icchiticchitaṭṭhānaṃ nenti. Tathā te nentīti <bold>nettikā. Tejana</bold>nti kaṇḍaṃ. Idaṃ vuttaṃ hoti – nettikā attano ruciyā icchiticchitaṭṭhānaṃ udakaṃ <bold>nayanti, usukārā</bold>pi tāpetvā tejanaṃ <bold>namayanti</bold> ujuṃ karonti. Namanavasena <bold>tacchakā</bold> nemiādīnaṃ atthāya tacchantā <bold>dāruṃ namayanti</bold> attano ruciyā ujuṃ vā vaṅkaṃ vā karonti. Evaṃ ettakaṃ ārammaṇaṃ <pageBreak edition="P" number="1.0078" /> katvā <bold>subbatā</bold> yathāsamādinnena <pageBreak edition="V" number="1.0075" /> sīlādinā sundaravatā dhīrā sotāpattimaggādīnaṃ uppādentā <bold>attānaṃ damenti,</bold> arahattaṃ pana pattesu ekantadantā nāma hontīti.</paragraph>
<centered line="658">Kulattheragāthāvaṇṇanā niṭṭhitā.</centered>
<subhead line="659">10. Ajitattheragāthāvaṇṇanā</subhead>
<paragraph line="660"><bold>Maraṇe me bhayaṃ natthī</bold>ti āyasmato ajitattherassa gāthā. Kā uppatti? So kira ekanavute kappe vipassiṃ bhagavantaṃ passitvā pasannacitto kapitthaphalaṃ adāsi. Tato parampi taṃ taṃ puññaṃ katvā devamanussesu saṃsaranto imasmiṃ kappe anuppanne eva amhākaṃ satthari sāvatthiyaṃ mahākosalarañño aggāsaniyassa brāhmaṇassa putto hutvā nibbatti. Tassa <bold>ajito</bold>ti nāmaṃ ahosi. Tasmiñca samaye <pageBreak edition="M" number="1.0091" /> sāvatthivāsī bāvarī nāma brāhmaṇo tīhi mahāpurisalakkhaṇehi samannāgato tiṇṇaṃ vedānaṃ pāragū sāvatthito nikkhamitvā tāpasapabbajjaṃ pabbajitvā godhāvarītīre kapitthārāme vasati. Atha ajito tassa santike pabbajito atthakāmāya devatāya coditena bāvarinā satthu santikaṃ pesito tissametteyyādīhi saddhiṃ bhagavantaṃ upasaṅkamitvā manasāva pañhe pucchitvā tesu vissajjitesu pasannacitto satthu santike pabbajitvā kammaṭṭhānaṃ gahetvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.52.7-11) –</paragraph>
<gatha1 line="661">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha1>
<gathalast line="662">Rathiyaṃ paṭipajjantaṃ, kapitthaṃ adadiṃ phalaṃ.</gathalast>
<gatha1 line="663">‘‘Ekanavutito kappe, yaṃ phalaṃ adadiṃ dadā;</gatha1>
<gathalast line="664">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="665">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="666">Arahattaṃ pana patto sīhanādaṃ nadanto <bold>‘‘maraṇe me bhayaṃ natthī’’</bold>ti gāthaṃ abhāsi.</paragraph>
<paragraph line="667" number="20"> Tattha <bold>maraṇe</bold>ti maraṇanimittaṃ maraṇahetu. <bold>Me</bold>ti mayhaṃ, bhayaṃ natthi ucchinnabhavamūlatāya parikkhīṇajātikattā <pageBreak edition="P" number="1.0079" />. Anucchinnabhavamūlānañhi ‘‘kīdisī nu kho mayhaṃ āyatiṃ uppattī’’ti maraṇato bhayaṃ bhaveyya. <bold>Nikantī</bold>ti apekkhā taṇhā, sā natthi jīvite suparimadditasaṅkhāratāya <pageBreak edition="V" number="1.0076" /> upādānakkhandhānaṃ dukkhāsārakādibhāvena suṭṭhu upaṭṭhahanato. Evaṃbhūto cāhaṃ <bold>sandehaṃ</bold> sarīraṃ, sakaṃ vā dehaṃ dehasaṅkhātaṃ dukkhabhāraṃ <bold>nikkhipissāmi</bold> chaḍḍessāmi, nikkhipanto ca ‘‘‘iminā sarīrakena sādhetabbaṃ sādhitaṃ, idāni taṃ ekaṃsena chaḍḍanīyamevā’ti paññāvepullappattiyā <bold>sampajāno</bold> sativepullappattiyā <bold>paṭissato</bold> nikkhipissāmī’’ti. Imaṃ pana gāthaṃ vatvā thero jhānaṃ samāpajjitvā tadanantaraṃ parinibbāyīti.</paragraph>
<centered line="668">Ajitattheragāthāvaṇṇanā niṭṭhitā.</centered>
<centered line="669">Dutiyavaggavaṇṇanā niṭṭhitā.</centered>
<title line="670">3. Tatiyavaggo</title>
<subhead line="671">1. Nigrodhattheragāthāvaṇṇanā</subhead>
<paragraph line="672"><bold>Nāhaṃ</bold><pageBreak edition="M" number="1.0092" /><pageBreak edition="V" number="1.0077" /><bold>bhayassa bhāyāmī</bold>ti āyasmato nigrodhattherassa gāthā. Kā uppatti? Ayaṃ kira ito aṭṭhārase kappasate brāhmaṇamahāsālakule nibbattitvā vayappatto kāmesu ādīnavaṃ nekkhamme ca ānisaṃsaṃ disvā gharabandhanaṃ pahāya araññāyatanaṃ pavisitvā aññatarasmiṃ sālavane paṇṇasālaṃ katvā tāpasapabbajaṃ pabbajitvā vanamūlaphalāhāro vasati. Tena samayena piyadassī nāma sammāsambuddho loke uppajjitvā sadevakassa lokassa dhammāmatavassena kilesasantāpaṃ nibbāpento ekadivasaṃ tāpase anukampāya taṃ sālavanaṃ pavisitvā nirodhasamāpattiṃ samāpanno. Tāpaso vanamūlaphalatthāya gacchanto bhagavantaṃ disvā pasannamānaso pupphitasāladaṇḍasākhāyo gahetvā sālamaṇḍapaṃ katvā taṃ sabbatthakameva sālapupphehi sañchādetvā bhagavantaṃ vanditvā pītisomanassavaseneva āhāratthāyapi agantvā namassamāno aṭṭhāsi. Satthā nirodhato vuṭṭhāya tassa anukampāya ‘‘bhikkhusaṅgho āgacchatū’’ti cintesi, ‘‘bhikkhusaṅghepi <pageBreak edition="P" number="1.0080" /> cittaṃ pasādessatī’’ti. Tāvadeva bhikkhusaṅgho āgato. So bhikkhusaṅghampi disvā pasannamānaso vanditvā añjaliṃ paggayha aṭṭhāsi. Satthā sitassa pātukaraṇāpadesena tassa bhāviniṃ sampattiṃ pakāsento dhammaṃ kathetvā pakkāmi saddhiṃ bhikkhusaṅghena. So tena puññakammena devamanussesuyeva saṃsaranto vivaṭṭūpanissayaṃ bahuṃ kusalaṃ upacinitvā imasmiṃ buddhuppāde sāvatthiyaṃ brāhmaṇamahāsālakule nibbatti, <bold>nigrodho</bold>tissa nāmaṃ ahosi. So jetavanapaṭiggahaṇadivase buddhānubhāvadassanena sañjātappasādo pabbajitvā vipassanaṃ ārabhitvā nacirasseva chaḷabhiñño ahosi. Tena vuttaṃ <bold>apadāne</bold> (apa. thera 2.49.190-220) –</paragraph>
<gatha1 line="673">‘‘Ajjhogāhetvā sālavanaṃ, sukato assamo mama;</gatha1>
<gathalast line="674">Sālapupphehi sañchanno, vasāmi vipine tadā.</gathalast>
<gatha1 line="675">‘‘Piyadassī <pageBreak edition="M" number="1.0093" /> ca bhagavā, sayambhū aggapuggalo;</gatha1>
<gathalast line="676">Vivekakāmo sambuddho, sālavanamupāgami.</gathalast>
<gatha1 line="677">‘‘Assamā <pageBreak edition="V" number="1.0078" /> abhinikkhamma, pavanaṃ agamāsahaṃ;</gatha1>
<gathalast line="678">Mūlaphalaṃ gavesanto, āhindāmi vane tadā.</gathalast>
<gatha1 line="679">‘‘Tatthaddasāsiṃ sambuddhaṃ, piyadassiṃ mahāyasaṃ;</gatha1>
<gathalast line="680">Sunisinnaṃ samāpannaṃ, virocantaṃ mahāvane.</gathalast>
<gatha1 line="681">‘‘Catudaṇḍe ṭhapetvāna, buddhassa uparī ahaṃ;</gatha1>
<gathalast line="682">Maṇḍapaṃ sukataṃ katvā, sālapupphehi chādayiṃ.</gathalast>
<gatha1 line="683">‘‘Sattāhaṃ dhārayitvāna, maṇḍapaṃ sālachāditaṃ;</gatha1>
<gathalast line="684">Tattha cittaṃ pasādetvā, buddhaseṭṭhamavandahaṃ.</gathalast>
<gatha1 line="685">‘‘Bhagavā tamhi samaye, vuṭṭhahitvā samādhito;</gatha1>
<gathalast line="686">Yugamattaṃ pekkhamāno, nisīdi purisuttamo.</gathalast>
<gatha1 line="687">‘‘Sāvako varuṇo nāma, piyadassissa satthuno;</gatha1>
<gathalast line="688">Vasīsatasahassehi, upagacchi vināyakaṃ.</gathalast>
<gatha1 line="689">‘‘Piyadassī ca bhagavā, lokajeṭṭho narāsabho;</gatha1>
<gathalast line="690">Bhikkhusaṅghe nisīditvā, sitaṃ pātukarī jino.</gathalast>
<gatha1 line="691">‘‘Anuruddho upaṭṭhāko, piyadassissa satthuno;</gatha1>
<gathalast line="692">Ekaṃsaṃ cīvaraṃ katvā, apucchittha mahāmuniṃ.</gathalast>
<gatha1 line="693">‘‘Ko nu kho bhagavā hetu, sitakammassa satthuno;</gatha1>
<gathalast line="694">Kāraṇe vijjamānamhi, satthā pātukare sitaṃ.</gathalast>
<gatha1 line="695">‘‘Sattāhaṃ sālacchadanaṃ, yo me dhāresi māṇavo;</gatha1>
<gathalast line="696">Tassa kammaṃ saritvāna, sitaṃ pātukariṃ ahaṃ.</gathalast>
<gatha1 line="697">‘‘Anokāsaṃ na passāmi, yattha puññaṃ vipaccati;</gatha1>
<gathalast line="698">Devaloke manusse vā, okāsova na sammati.</gathalast>
<gatha1 line="699">‘‘Devaloke vasantassa, puññakammasamaṅgino;</gatha1>
<gathalast line="700">Yāvatā parisā tassa, sālacchannā bhavissati.</gathalast>
<gatha1 line="701">‘‘Tattha <pageBreak edition="M" number="1.0094" /> dibbehi naccehi, gītehi vāditehi ca;</gatha1>
<gathalast line="702">Ramissati sadā santo, puññakammasamāhito.</gathalast>
<gatha1 line="703">‘‘Yāvatā parisā tassa, gandhagandhī bhavissati;</gatha1>
<gathalast line="704">Sālassa pupphavasso ca, pavassissati tāvade.</gathalast>
<gatha1 line="705">‘‘Tato cutoyaṃ manujo, mānusaṃ āgamissati;</gatha1>
<gathalast line="706">Idhāpi sālacchadanaṃ, sabbakālaṃ dharissati.</gathalast>
<gatha1 line="707">‘‘Idha naccañca gītañca, sammatāḷasamāhitaṃ;</gatha1>
<gathalast line="708">Parivāressanti maṃ niccaṃ, buddhapūjāyidaṃ phalaṃ.</gathalast>
<gatha1 line="709">‘‘Uggacchante <pageBreak edition="V" number="1.0079" /> ca sūriye, sālavassaṃ pavassate;</gatha1>
<gathalast line="710">Puññakammena saṃyuttaṃ, vassate sabbakālikaṃ.</gathalast>
<gatha1 line="711">‘‘Aṭṭhārase kappasate, okkākakulasambhavo;</gatha1>
<gathalast line="712">Gotamo nāma nāmena, satthā loke bhavissati.</gathalast>
<gatha1 line="713">‘‘Tassa dhamme sudāyādo, oraso dhammanimmito;</gatha1>
<gathalast line="714">Sabbāsave pariññāya, nibbāyissatināsavo.</gathalast>
<gatha1 line="715">‘‘Dhammaṃ abhisamentassa, sālacchannaṃ bhavissati;</gatha1>
<gathalast line="716">Citake jhāyamānassa, chadanaṃ tattha hessati.</gathalast>
<gatha1 line="717">‘‘Vipākaṃ kittayitvāna, piyadassī mahāmuni;</gatha1>
<gathalast line="718">Parisāya dhammaṃ desesi, tappento dhammavuṭṭhiyā.</gathalast>
<gatha1 line="719">‘‘Tiṃsakappāni devesu, devarajjamakārayiṃ;</gatha1>
<gathalast line="720">Saṭṭhi ca sattakkhattuñca, cakkavattī ahosahaṃ.</gathalast>
<gatha1 line="721">‘‘Devalokā idhāgantvā, labhāmi vipulaṃ sukhaṃ;</gatha1>
<gathalast line="722">Idhāpi sālacchadanaṃ, maṇḍapassa idaṃ phalaṃ.</gathalast>
<gatha1 line="723">‘‘Ayaṃ pacchimako mayhaṃ, carimo vattate bhavo;</gatha1>
<gathalast line="724">Idhāpi sālacchadanaṃ, hessati sabbakālikaṃ.</gathalast>
<gatha1 line="725">‘‘Mahāmuniṃ tosayitvā, gotamaṃ sakyapuṅgavaṃ;</gatha1>
<gathalast line="726">Pattomhi acalaṃ ṭhānaṃ, hitvā jayaparājayaṃ.</gathalast>
<gatha1 line="727">‘‘Aṭṭhārase <pageBreak edition="M" number="1.0095" /> kappasate, yaṃ buddhamabhipūjayiṃ;</gatha1>
<gathalast line="728">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="729">‘‘Kilesā jhāpitā mayhaṃ, bhavā sabbe samūhatā;</gatha1>
<gathalast line="730">Nāgova bandhanaṃ chetvā, viharāmi anāsavo.</gathalast>
<gatha1 line="731">‘‘Svāgataṃ vata me āsi, buddhaseṭṭhassa santike;</gatha1>
<gathalast line="732">Tisso vijjā anuppattā, kataṃ buddhassa sāsanaṃ.</gathalast>
<gatha1 line="733">‘‘Paṭisambhidā catasso, vimokkhāpi ca aṭṭhime;</gatha1>
<gathalast line="734">Chaḷabhiññā sacchikatā, kataṃ buddhassa sāsana’’nti.</gathalast>
<paragraph line="735">Evaṃ pana chaḷabhiñño hutvā phalasukhena vītināmento sāsanassa niyyānikabhāvavibhāvanatthaṃ aññābyākaraṇavasena <bold>‘‘nāhaṃ bhayassa bhāyāmī’’</bold>ti gāthaṃ abhāsi.</paragraph>
<paragraph line="736" number="21"> Tattha bhāyanti etasmāti <bold>bhayaṃ,</bold> jātijarādi. <bold>Bhayassā</bold>ti nissakke sāmivacanaṃ, bhayato bhāyitabbanimittaṃ jātijarāmaraṇādinā hetunā nāhaṃ bhāyāmīti attho. Tattha kāraṇamāha <pageBreak edition="V" number="1.0080" /><bold>‘‘satthā no amatassa kovido’’</bold>ti. Amhākaṃ satthā amate kusalo veneyyānaṃ amatadāne cheko. <bold>Yattha bhayaṃ nāvatiṭṭhatī</bold>ti yasmiṃ nibbāne yathāvuttaṃ bhayaṃ na tiṭṭhati okāsaṃ na labhati. <bold>Tenā</bold>ti tato nibbānato. <bold>Vajantī</bold>ti abhayaṭṭhānameva gacchanti. Nibbānañhi abhayaṭṭhānaṃ nāma. Kena pana vajantīti āha <bold>‘‘maggena vajanti bhikkhavo’’</bold>ti, aṭṭhaṅgikena ariyamaggena satthu ovādakaraṇā bhikkhū saṃsāre bhayassa ikkhanakāti attho. <bold>Yatthā</bold>ti vā yaṃ nimittaṃ yassa ariyamaggassa <pageBreak edition="P" number="1.0081" /> adhigamahetu attānuvādādikaṃ pañcavīsatividhampi bhayaṃ nāvatiṭṭhati patiṭṭhaṃ na labhati, tena ariyena maggena vajanti abhayaṭṭhānaṃ satthu sāsane bhikkhū, tena maggena ahampi gato, tasmā nāhaṃ bhayassa bhāyāmīti thero aññaṃ byākāsi.</paragraph>
<centered line="737">Nigrodhattheragāthāvaṇṇanā niṭṭhitā.</centered>
<subhead line="738">2. Cittakattheragāthāvaṇṇanā</subhead>
<paragraph line="739"><bold>Nīlāsugīvā</bold>ti <pageBreak edition="M" number="1.0096" /> āyasmato cittakattherassa gāthā. Kā uppatti? So kira padumuttarabuddhakālato paṭṭhāya vivaṭṭūpanissayaṃ kusalaṃ ācinanto ito ekanavute kappe manussayoniyaṃ nibbattitvā viññuttaṃ patto vipassiṃ bhagavantaṃ passitvā pasannamānaso pupphehi pūjaṃ katvā vanditvā ‘‘santadhammena nāma ettha bhavitabba’’nti satthari nibbāne ca adhimucci. So tena puññakammena tato cuto tāvatiṃsabhavane nibbatto aparāparaṃ puññāni katvā devamanussesu saṃsaranto imasmiṃ buddhuppāde rājagahe vibhavasampannassa brāhmaṇassa putto hutvā nibbatti <bold>cittako</bold> nāma nāmena. So bhagavati rājagahaṃ gantvā veḷuvane viharante satthāraṃ upasaṅkamitvā dhammaṃ sutvā paṭiladdhasaddho pabbajitvā cariyānukūlaṃ kammaṭṭhānaṃ gahetvā araññāyatanaṃ pavisitvā bhāvanānuyutto jhānaṃ nibbattetvā jhānapādakaṃ vipassanaṃ vaḍḍhetvā nacireneva arahattaṃ pāpuṇi. Tena vuttaṃ <bold>apadāne</bold> (apa. thera 2.50.1-7) –</paragraph>
<gatha1 line="740">‘‘Kaṇikāraṃva jotantaṃ, nisinnaṃ pabbatantare;</gatha1>
<gathalast line="741">Addasaṃ virajaṃ buddhaṃ, vipassiṃ lokanāyakaṃ.</gathalast>
<gatha1 line="742">‘‘Tīṇi kiṅkaṇipupphāni, paggayha abhiropayiṃ;</gatha1>
<gathalast line="743">Sambuddhaṃ abhipūjetvā, gacchāmi dakkhiṇāmukho.</gathalast>
<gatha1 line="744">‘‘Tena <pageBreak edition="V" number="1.0081" /> kammena sukatena, cetanāpaṇidhīhi ca;</gatha1>
<gathalast line="745">Jahitvā mānusaṃ dehaṃ, tāvatiṃsaṃ agacchahaṃ.</gathalast>
<gatha1 line="746">‘‘Ekanavute ito kappe, yaṃ buddhamabhipūjayiṃ;</gatha1>
<gathalast line="747">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="748">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="749">Arahattaṃ pana patvā satthāraṃ vandituṃ rājagahaṃ upagato tattha bhikkhūhi ‘‘kiṃ, āvuso, araññe appamatto vihāsī’’ti puṭṭho attano appamādavihāranivedanena aññaṃ byākaronto <bold>‘‘nīlāsugīvā’’</bold>ti gāthaṃ abhāsi.</paragraph>
<paragraph line="750" number="22"> Tattha <pageBreak edition="M" number="1.0097" /><bold>nīlāsugīvā</bold>ti nīlasugīvā, gāthāsukhatthañhettha dīgho <pageBreak edition="P" number="1.0082" /> kato, rājivantatāya sundarāya gīvāya samannāgatoti attho. Te yebhuyyena ca nīlavaṇṇatāya <bold>nīlā</bold>. Sobhanakaṇṭhatāya <bold>sugīvā. Sikhino</bold>ti matthake jātāya sikhāya sassirikabhāvena <bold>sikhino. Morā</bold>ti mayūrā. <bold>Kārambhiya</bold>nti kārambarukkhe. <bold>Kārambhiya</bold>nti vā tassa vanassa nāmaṃ. Tasmā kārambhiyanti kārambhanāmake vaneti attho. <bold>Abhinadantī</bold>ti pāvussakāle meghagajjitaṃ sutvā kekāsaddaṃ karontā utusampadāsiddhena sarena haṃsādike abhibhavantā viya nadanti. <bold>Te</bold>ti te morā. <bold>Sītavātakīḷitā</bold>ti sītena meghavātena sañjātakīḷitā madhuravassitaṃ vassantā. <bold>Sutta</bold>nti bhattasammadavinodanatthaṃ sayitaṃ, kāyakilamathapaṭipassambhanāya vā anuññātavelāyaṃ supantaṃ. <bold>Jhāya</bold>nti samathavipassanājhānehi jhāyanasīlaṃ bhāvanānuyuttaṃ. <bold>Nibodhentī</bold>ti pabodhenti. ‘‘Imepi nāma niddaṃ anupagantvā jāgarantā attanā kattabbaṃ karonti, kimaṅgaṃ panāha’’nti evaṃ sampajaññuppādanena sayanato vuṭṭhāpentīti adhippāyo.</paragraph>
<centered line="751">Cittakattheragāthāvaṇṇanā niṭṭhitā.</centered>
<subhead line="752">3. Gosālattheragāthāvaṇṇanā</subhead>
<paragraph line="753"><bold>Ahaṃ kho veḷugumbasmi</bold>nti āyasmato gosālattherassa gāthā. Kā uppatti? Sopi purimabuddhesu katādhikāro tattha tattha vivaṭṭūpanissayaṃ kusalaṃ ācinanto ito ekanavute kappe aññatarasmiṃ pabbate rukkhasākhāyaṃ olambamānaṃ paccekabuddhassa paṃsukūlacīvaraṃ disvā ‘‘arahaddhajo vatāya’’nti pasannacitto pupphehi pūjehi. So tena puññakammena <pageBreak edition="P" number="1.0083" /> tāvatiṃsabhavane nibbatto <pageBreak edition="V" number="1.0082" />. Tato paṭṭhāya devamanussesuyeva saṃsaranto imasmiṃ buddhuppāde magadharaṭṭhe ibbhakule nibbatto <bold>gosālo</bold> nāma nāmena. Soṇena pana koṭikaṇṇena kataparicayattā tassa pabbajitabhāvaṃ sutvā ‘‘sopi nāma mahāvibhavo pabbajissati <pageBreak edition="M" number="1.0098" />, kimaṅgaṃ panāha’’nti sañjātasaṃvego bhagavato santike pabbajitvā cariyānukūlaṃ kammaṭṭhānaṃ gahetvā sappāyaṃ vasanaṭṭhānaṃ gavesanto attano jātagāmassa avidūre ekasmiṃ sānupabbate vihāsi. Tassa mātā divase divase bhikkhaṃ deti. Athekadivasaṃ gāmaṃ piṇḍāya paviṭṭhassa mātā madhusakkharābhisaṅkhataṃ pāyāsaṃ adāsi. So taṃ gahetvā tassa pabbatassa chāyāyaṃ aññatarassa veḷugumbassa mūle nisīditvā paribhuñjitvā dhovitapattapāṇī vipassanaṃ ārabhi. Bhojanasappāyalābhena kāyacittānaṃ kallatāya samāhito udayabbayañāṇādike tikkhe sūre vahante appakasireneva vipassanaṃ ussukkāpetvā maggapaṭipāṭiyā bhāvanaṃ matthakaṃ pāpento saha paṭisambhidāhi arahattaṃ sacchākāsi. Tena vuttaṃ <bold>apadāne</bold> (apa. thera 2.50.8-14) –</paragraph>
<gatha1 line="754">‘‘Himavantassa avidūre, udaṅgaṇo nāma pabbato;</gatha1>
<gathalast line="755">Tatthaddasaṃ paṃsukūlaṃ, dumaggamhi vilambitaṃ.</gathalast>
<gatha1 line="756">‘‘Tīṇi kiṅkaṇipupphāni, ocinitvānahaṃ tadā;</gatha1>
<gathalast line="757">Heṭṭhā pahaṭṭhena cittena, paṃsukūlaṃ apūjayiṃ.</gathalast>
<gatha1 line="758">‘‘Tena kammena sukatena, cetanāpaṇidhīhi ca;</gatha1>
<gathalast line="759">Jahitvā mānusaṃ dehaṃ, tāvatiṃsaṃ agacchahaṃ.</gathalast>
<gatha1 line="760">‘‘Ekanavute ito kappe, yaṃ kammamakariṃ tadā;</gatha1>
<gathalast line="761">Duggatiṃ nābhijānāmi, pūjitvā arahaddhajaṃ.</gathalast>
<gatha1 line="762">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="763">Arahattaṃ pana adhigantvā diṭṭhadhammasukhavihāratthaṃ pabbatasānumeva gantukāmo attano paṭipattiṃ pavedento <bold>‘‘ahaṃ kho veḷugumbasmi’’</bold>nti gāthaṃ abhāsi.</paragraph>
<paragraph line="764" number="23"> Tattha <bold>veḷugumbasmi</bold>nti veḷugacchassa samīpe, tassa chāyāyaṃ. <bold>Bhutvāna madhupāyasa</bold>nti madhupasittapāyāsaṃ bhuñjitvā. <bold>Padakkhiṇa</bold>nti padakkhiṇaggāhena, satthu ovādassa sammā sampaṭicchanenāti attho. <bold>Sammasanto khandhānaṃ</bold><pageBreak edition="P" number="1.0084" /><bold>udayabbaya</bold>nti pañcannaṃ upādānakkhandhānaṃ udayabbayañca vipassanto, yadipi idāni <pageBreak edition="M" number="1.0099" /> katakicco, phalasamāpattiṃ pana samāpajjituṃ vipassanaṃ paṭṭhapentoti adhippāyo. <bold>Sānuṃ paṭigamissāmī</bold>ti pubbe mayā vutthapabbatasānumeva uddissa <pageBreak edition="V" number="1.0083" /> gacchissāmi. <bold>Vivekamanubrūhaya</bold>nti paṭipassaddhivivekaṃ phalasamāpattikāyavivekañca paribrūhayanto, tassa vā paribrūhanahetu gamissāmīti. Evaṃ pana vatvā thero tattheva gato, ayameva ca imassa therassa aññābyākaraṇagāthā ahosi.</paragraph>
<centered line="765">Gosālattheragāthāvaṇṇanā niṭṭhitā.</centered>
<subhead line="766">4. Sugandhattheragāthāvaṇṇanā</subhead>
<paragraph line="767"><bold>Anuvassiko pabbajito</bold>ti āyasmato sugandhattherassa gāthā. Kā uppatti? So kira ito dvānavute kappe tissassa nāma sammāsambuddhassa kāle manussayoniyaṃ nibbattitvā viññutaṃ patto migabyadhanena araññe vicarati. Satthā tassa anukampāya padavaḷañjaṃ dassetvā gato. So satthu padacetiyāni disvā purimabuddhesu katādhikāratāya ‘‘sadevake loke aggapuggalassa imāni padānī’’ti pītisomanassajāto koraṇḍakapupphāni gahetvā pūjaṃ katvā cittaṃ pasādesi. So tena puññakammena devaloke nibbattitvā tato cuto aparāparaṃ puññāni katvā devamanussesu saṃsaranto kassapassa bhagavato kāle kuṭumbiko hutvā satthu bhikkhusaṅghassa ca mahādānaṃ pavattetvā gandhakuṭiṃ mahagghagositacandanaṃ pisitvā tena paribhaṇḍaṃ katvā patthanaṃ paṭṭhapesi – ‘‘nibbattanibbattaṭṭhāne mayhaṃ sarīraṃ evaṃsugandhaṃ hotū’’ti. Evaṃ aññānipi tattha tattha bhave bahūni puññakammāni katvā sugatīsu eva parivattamāno imasmiṃ buddhuppāde sāvatthiyaṃ vibhavasampannassa brāhmaṇassa gehe nibbatti. Nibbattassa ca tassa mātukucchigatakālato paṭṭhāya mātu sarīraṃ sakalampi gehaṃ surabhigandhaṃ vāyati. Jātadivase pana visesato paramasugandhaṃ sāmantagehesupi vāyateva. Tassa mātāpitaro ‘‘amhākaṃ putto attanāva <pageBreak edition="P" number="1.0085" /> attano nāmaṃ gahetvā āgato’’ti <bold>sugandho</bold>tveva nāmaṃ akaṃsu. So anupubbena vayappatto <pageBreak edition="M" number="1.0100" /> mahāselattheraṃ disvā tassa santike dhammaṃ sutvā pabbajitvā vipassanāya kammaṃ karonto sattāhabbhantare eva arahattaṃ pāpuṇi. Tena vuttaṃ <bold>apadāne</bold> (apa. thera 2.50.15-24) –</paragraph>
<gatha1 line="768">‘‘Vanakammiko pure āsiṃ, pitumātumatenahaṃ;</gatha1>
<gathalast line="769">Pasumārena jīvāmi, kusalaṃ me na vijjati.</gathalast>
<gatha1 line="770">‘‘Mama āsayasāmantā, tisso lokagganāyako;</gatha1>
<gathalast line="771">Padāni tīṇi dassesi, anukampāya cakkhumā.</gathalast>
<gatha1 line="772">‘‘Akkante <pageBreak edition="V" number="1.0084" /> ca pade disvā, tissanāmassa satthuno;</gatha1>
<gathalast line="773">Haṭṭho haṭṭhena cittena, pade cittaṃ pasādayiṃ.</gathalast>
<gatha1 line="774">‘‘Koraṇḍaṃ pupphitaṃ disvā, pādapaṃ dharaṇīruhaṃ;</gatha1>
<gathalast line="775">Sakosakaṃ gahetvāna, padaseṭṭhaṃ apūjayiṃ.</gathalast>
<gatha1 line="776">‘‘Tena kammena sukatena, cetanāpaṇidhīhi ca;</gatha1>
<gathalast line="777">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="778">‘‘Yaṃ yaṃ yonupapajjāmi, devattaṃ atha mānusaṃ;</gatha1>
<gathalast line="779">Koraṇḍakachavī homi, suppabhāso bhavāmahaṃ.</gathalast>
<gatha1 line="780">‘‘Dvenavute ito kappe, yaṃ kammamakariṃ tadā;</gatha1>
<gathalast line="781">Duggatiṃ nābhijānāmi, padapūjāyidaṃ phalaṃ.</gathalast>
<gatha1 line="782">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="783">Arahattaṃ pana patvā aññaṃ byākaronto <bold>‘‘anuvassiko pabbajito’’</bold>ti imaṃ gāthaṃ abhāsi.</paragraph>
<paragraph line="784" number="24"> Tattha <bold>anuvassiko</bold>ti anugato upagato vassaṃ anuvasso, anuvassova anuvassiko. <bold>Pabbajito</bold>ti pabbajjaṃ upagato, pabbajito hutvā upagatavassamatto ekavassikoti attho. Atha vā anugataṃ pacchāgataṃ apagataṃ vassaṃ anuvassaṃ, taṃ assa atthīti anuvassiko. Yassa pabbajitassa vassaṃ aparipuṇṇatāya na gaṇanūpagataṃ, so evaṃ vutto, tasmā <pageBreak edition="M" number="1.0101" /> avassikoti vuttaṃ hoti. <bold>Passa dhammasudhammata</bold>nti tava satthu dhammassa sudhammabhāvaṃ svākkhātataṃ ekantaniyyānikataṃ passa, yattha anuvassiko tuvaṃ pabbajito. Pubbenivāsañāṇaṃ dibbacakkhuñāṇaṃ āsavakkhayañāṇanti <bold>tisso vijjā</bold> tayā <bold>anuppattā</bold> sacchikatā, tato eva <bold>kataṃ buddhassa sāsanaṃ</bold> sammāsambuddhassa sāsanaṃ anusiṭṭhi ovādo anusikkhitoti katakiccataṃ nissāya pītisomanassajāto thero attānaṃ paraṃ viya katvā vadatīti.</paragraph>
<centered line="785">Sugandhattheragāthāvaṇṇanā niṭṭhitā.</centered>
<subhead line="786">5. Nandiyattheragāthāvaṇṇanā</subhead>
<paragraph line="787"><bold>Obhāsajāta</bold>nti <pageBreak edition="P" number="1.0086" /> āyasmato nandiyattherassa gāthā. Kā uppatti? So kira padumuttarassa bhagavato <pageBreak edition="V" number="1.0085" /> kāle satthari parinibbute cetiye candanasārena vedikaṃ kāretvā uḷāraṃ pūjāsakkāraṃ pavattesi. Tato paṭṭhāya ajjhāsayasampanno hutvā tattha tattha vivaṭṭūpanissayaṃ bahuṃ puññakammaṃ ācinitvā devesu ca manussesu ca saṃsaranto imasmiṃ buddhuppāde kapilavatthusmiṃ sakyarājakule nibbatti. Tassa mātāpitaro nandiṃ janento jātoti <bold>nandiyo</bold>ti nāmaṃ akaṃsu. So vayappatto anuruddhādīsu satthu santike pabbajantesu sayampi pabbajitvā vipassanāya kammaṃ karonto katādhikāratāya nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.15.15-20) –</paragraph>
<gatha1 line="788">‘‘Padumuttaro nāma jino, lokajeṭṭho narāsabho;</gatha1>
<gathalast line="789">Jalitvā aggikhandhova, sambuddho parinibbuto.</gathalast>
<gatha1 line="790">‘‘Nibbute ca mahāvīre, thūpo vitthāriko ahu;</gatha1>
<gathalast line="791">Dūratova upaṭṭhenti, dhātugehavaruttame.</gathalast>
<gatha1 line="792">‘‘Pasannacitto sumano, akaṃ candanavedikaṃ;</gatha1>
<gathalast line="793">Dissati thūpakhandho ca, thūpānucchaviko tadā.</gathalast>
<gatha1 line="794">‘‘Bhave <pageBreak edition="M" number="1.0102" /> nibbattamānamhi, devatte atha mānuse.</gatha1>
<gathalast line="795">Omattaṃ me na passāmi, pubbakammassidaṃ phalaṃ.</gathalast>
<gatha1 line="796">‘‘Pañcadasakappasate, ito aṭṭha janā ahuṃ;</gatha1>
<gathalast line="797">Sabbe samattanāmā te cakkavattī mahabbalā.</gathalast>
<gatha1 line="798">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="799">Arahattaṃ pana patvā anuruddhattherādīhi saddhiṃ pācīnavaṃsamigadāye viharante imasmiṃ there ekadivasaṃ māro pāpimā bhiṃsāpetukāmo tassa bheravarūpaṃ dasseti. Thero taṃ ‘‘māro aya’’nti ñatvā ‘‘pāpima, ye māradheyyaṃ vītivattā, tesaṃ tava kiriyā kiṃ karissati, tatonidānaṃ pana tvaṃ eva vighātaṃ anatthaṃ pāpuṇissasī’’ti dassento <bold>‘‘obhāsajātaṃ phalaga’’</bold>nti gāthaṃ abhāsi.</paragraph>
<paragraph line="800" number="25"> Tattha <bold>obhāsajāta</bold>nti ñāṇobhāsena jātobhāsaṃ aggamaggañāṇassa adhigatattā. Tena anavasesato kilesandhakārassa vihataviddhaṃsitabhāvato ativiya pabhassaranti attho. <bold>Phalaga</bold>nti phalaṃ gataṃ upagataṃ, aggaphalañāṇasahitanti adhippāyo. <bold>Citta</bold>nti khīṇāsavassa cittaṃ sāmaññena vadati. Tenāha <bold>‘‘abhiṇhaso’’</bold>ti. Tañhi nirodhaninnatāya khīṇāsavānaṃ niccakappaṃ arahattaphalasamāpattisamāpajjanato ‘‘phalena sahita’’nti vattabbataṃ arahati. <bold>Tādisa</bold>nti tathārūpaṃ, arahantanti <pageBreak edition="V" number="1.0086" /> attho. <bold>Āsajjā</bold>ti visodhetvā paribhuyya. <bold>Kaṇhā</bold>ti māraṃ ālapati, so hi kaṇhakammattā kaṇhābhijātitāya <pageBreak edition="P" number="1.0087" /> ca ‘‘kaṇho’’ti vuccati. <bold>Dukkhaṃ nigacchasī</bold>ti idha kucchianuppavesādinā niratthakaṃ kāyaparissamaṃ dukkhaṃ, samparāye ca appatikāraṃ apāyadukkhaṃ upagamissasi pāpuṇissasi. Taṃ sutvā māro ‘‘jānāti maṃ samaṇo’’ti tatthevantaradhāyīti.</paragraph>
<centered line="801">Nandiyattheragāthāvaṇṇanā niṭṭhitā.</centered>
<subhead line="802">6. Abhayattheragāthāvaṇṇanā</subhead>
<paragraph line="803"><bold>Sutvā</bold><pageBreak edition="M" number="1.0103" /><bold>subhāsitaṃ vāca</bold>nti āyasmato abhayattherassa gāthā. Kā uppatti? So kira padumuttarassa bhagavato sāsane pabbajitvā dhammakathiko hutvā dhammakathanakāle paṭhamaṃ catūhi gāthāhi bhagavantaṃ abhitthavitvā pacchā dhammaṃ kathesi. Tenassa puññakammabalena kappānaṃ satasahassaṃ apāyapaṭisandhi nāma nāhosi. Tathā hi vuttaṃ –</paragraph>
<gatha1 line="804">‘‘Abhitthavitvā padumuttaraṃ jinaṃ, pasannacitto abhayo sayambhuṃ;</gatha1>
<gathalast line="805">Na gacchi kappāni apāyabhūmiṃ, satasahassāni uḷārasaddho’’ti. (apa. thera 2.55.221)</gathalast>
<paragraph line="806">Khettasampattiyādīhi tassa ca pubbapacchimasanniṭṭhānacetanānaṃ ativiya uḷārabhāvena so aparimeyyo puññābhisando kusalābhisando tādiso ahosi. ‘‘Acintiye pasannānaṃ, vipāko hoti acintiyo’’ti (apa. thera 1.1.82) hi vuttaṃ. Tattha tattha hi bhave upacitaṃ puññaṃ tassa upatthambhakamahosi. Tathā hi so vipassissa bhagavato ketakapupphehi pūjamakāsi. Evaṃ uḷārehi puññavisesehi sugatīsu eva saṃsaranto imasmiṃ buddhuppāde rañño bimbisārassa putto <pageBreak edition="P" number="1.0088" /> hutvā nibbatti. <bold>Abhayo</bold>tissa nāmaṃ ahosi. Tassa uppatti parato āvi bhavissati. So nigaṇṭhena nāṭaputtena ubhatokoṭikaṃ pañhaṃ sikkhāpetvā ‘‘imaṃ pañhaṃ pucchitvā samaṇassa gotamassa vādaṃ āropehī’’ti vissajjito bhagavantaṃ upasaṅkamitvā taṃ pañhaṃ pucchitvā tassa pañhassa anekaṃsabyākaraṇabhāve bhagavatā kathite nigaṇṭhānaṃ parājayaṃ, satthu ca sammāsambuddhabhāvaṃ viditvā upāsakattaṃ paṭivedesi. Tato raññe bimbisāre kālaṅkate sañjātasaṃvego sāsane pabbajitvā tālacchiggaḷūpamasuttadesanāya sotāpanno hutvā puna vipassanaṃ ārabhitvā arahattaṃ sacchākāsi. Tena vuttaṃ <bold>apadāne</bold> (apa. thera 2.52.17-22) –</paragraph>
<gatha1 line="807">‘‘Vinatānadiyā <pageBreak edition="V" number="1.0087" /> tīre, vihāsi purisuttamo;</gatha1>
<gathalast line="808">Addasaṃ virajaṃ buddhaṃ, ekaggaṃ susamāhitaṃ.</gathalast>
<gatha1 line="809">‘‘Madhugandhassa <pageBreak edition="M" number="1.0104" /> pupphena, ketakassa ahaṃ tadā;</gatha1>
<gathalast line="810">Pasannacitto sumano, buddhaseṭṭhamapūjayiṃ.</gathalast>
<gatha1 line="811">‘‘Ekanavute ito kappe, yaṃ pupphamabhipūjayiṃ;</gatha1>
<gathalast line="812">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="813">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="814">Arahattaṃ pana patvā attano paṭipattikittanena aññaṃ byākaronto <bold>‘‘sutvā subhāsitaṃ vāca’’</bold>nti gāthaṃ abhāsi.</paragraph>
<paragraph line="815" number="26"> Tattha <bold>sutvā</bold>ti sotaṃ odahitvā, sotadvārānusārena upadhāretvā. <bold>Subhāsita</bold>nti suṭṭhu bhāsitaṃ, sammadeva bhāsitaṃ, sammāsambuddhabhāvato mahākāruṇikatāya ca kiñci avisaṃvādetvā yathādhippetassa atthassa ekantato sādhanavasena bhāsitaṃ catusaccavibhāvanīyadhammakathaṃ. Na hi saccavinimuttā bhagavato dhammadesanā atthi. <bold>Buddhassā</bold>ti sabbaññubuddhassa. <bold>Ādiccabandhuno</bold>ti ādiccavaṃse sambhūtattā ādicco bandhu etassāti ādiccabandhu, bhagavā. Tassa ādiccabandhuno. Ādiccassa vā bandhūti ādiccabandhu, bhagavā. Tassa bhagavato orasaputtabhāvato. Tenāha bhagavā –</paragraph>
<gatha1 line="816">‘‘Yo andhakāre tamasī pabhaṅkaro, verocano maṇḍalī uggatejo;</gatha1>
<gathalast line="817">Mā rāhu gilī caramantalikkhe, pajaṃ mamaṃ rāhu pamuñca sūriya’’nti. (saṃ. ni. 1.91);</gathalast>
<paragraph line="818"><bold>Paccabyadhi</bold>nti <pageBreak edition="P" number="1.0089" /> paṭivijjhiṃ. <bold>Hī</bold>-ti nipātamattaṃ. <bold>Nipuṇa</bold>nti saṇhaṃ paramasukhumaṃ, nirodhasaccaṃ, catusaccameva vā. <bold>Hī</bold>-ti vā hetuatthe nipāto. Yasmā paccabyadhiṃ nipuṇaṃ catusaccaṃ, tasmā na dāni kiñci paṭivijjhitabbaṃ atthīti attho. Yathā kiṃ paṭivijjhīti āha <bold>‘‘vālaggaṃ usunā yathā’’</bold>ti. Yathā sattadhā bhinnassa vālassa koṭiṃ susikkhito kusalo issāso usunā kaṇḍena avirajjhanto vijjheyya, evaṃ paccabyadhiṃ nipuṇaṃ ariyasaccanti yojanā.</paragraph>
<centered line="819">Abhayattheragāthāvaṇṇanā niṭṭhitā.</centered>
<subhead line="820">7. Lomasakaṅgiyattheragāthāvaṇṇanā</subhead>
<paragraph line="821"><bold>Dabbaṃ</bold><pageBreak edition="M" number="1.0105" /><pageBreak edition="V" number="1.0088" /><bold>kusa</bold>nti āyasmato lomasakaṅgiyattherassa gāthā. Kā uppatti? So kira ito ekanavute kappe vipassiṃ bhagavantaṃ passitvā pasannamānaso nānāpupphehi pūjetvā tena puññakammena devaloke nibbatto puna aparāparaṃ puññāni katvā sugatīsuyeva saṃsaranto kassapassa bhagavato sāsane pabbajitvā samaṇadhammaṃ karoti. Tena ca samayena satthārā bhaddekarattapaṭipadāya kathitāya aññataro bhikkhu bhaddekarattasuttavasena tena sākacchaṃ karoti. So taṃ na sampāyāsi. Asampāyanto ‘‘ahaṃ anāgate tuyhaṃ bhaddekarattaṃ kathetuṃ samattho bhaveyya’’nti paṇidhānaṃ akāsi, itaro ‘‘puccheyya’’nti. Etesu paṭhamo ekaṃ buddhantaraṃ devamanussesu saṃsaritvā amhākaṃ bhagavato kāle kapilavatthusmiṃ sākiyarājakule nibbatti. Tassa sukhumālabhāvena soṇassa viya pādatalesu lomāni jātāni, tenassa <bold>lomasakaṅgiyo</bold>ti nāmaṃ ahosi. Itaro devaloke nibbattitvā <bold>candano</bold>ti paññāyittha. Lomasakaṅgiyo anuruddhādīsu sakyakumāresu pabbajantesu pabbajituṃ na icchi. Atha naṃ saṃvejetuṃ candano devaputto upasaṅkamitvā bhaddekarattaṃ pucchi. Itaro ‘‘na jānāmī’’ti. Puna devaputto ‘‘atha kasmā tayā ‘bhaddekarattaṃ katheyya’nti <pageBreak edition="P" number="1.0090" /> saṅgaro kato, idāni pana nāmamattampi na jānāsī’’ti codesi. Itaro tena saddhiṃ bhagavantaṃ upasaṅkamitvā, ‘‘mayā kira, bhante, pubbe ‘imassa bhaddekarattaṃ kathessāmī’ti saṅgaro kato’’ti pucchi. Bhagavā ‘‘āma, kulaputta, kassapassa bhagavato kāle tayā evaṃ kata’’nti āha. Svāyamattho uparipaṇṇāsake āgatanayena vitthārato veditabbo. Atha lomasakaṅgiyo ‘‘tena hi, bhante, pabbājetha ma’’nti āha. Bhagavā ‘‘na, kho, tathāgatā mātāpitūhi ananuññātaṃ puttaṃ pabbājentī’’ti paṭikkhipi. So mātu santikaṃ gantvā ‘‘anujānāhi maṃ, amma, pabbajituṃ, pabbajissāmaha’’nti vatvā, mātarā ‘‘tāta, sukhumālo tvaṃ kathaṃ pabbajissasī’’ti vutte, ‘‘attano parissayasahanabhāvaṃ pakāsento <bold>‘‘dabbaṃ kusaṃ poṭakila’’</bold>nti gāthaṃ abhāsi.</paragraph>
<paragraph line="822" number="27"> Tattha <pageBreak edition="M" number="1.0106" /><bold>dabba</bold>nti dabbatiṇamāha, yaṃ ‘‘saddulo’’tipi vuccati. <bold>Kusa</bold>nti kusatiṇaṃ, yo ‘‘kāso’’ti vuccati. <bold>Poṭakila</bold>nti sakaṇṭakaṃ akaṇṭakañca gacchaṃ. Idha pana sakaṇṭakameva adhippetaṃ. Usīrādīni suviññeyyāni. Dabbādīni tiṇāni bīraṇatiṇāni pādehi akkantassāpi dukkhajanakāni gamanantarāyakarāni ca, tāni ca panāhaṃ <bold>urasā panudissāmi</bold> urasāpi apanessāmi. Evaṃ apanento taṃ nimittaṃ dukkhaṃ sahanto araññāyatane gumbantaraṃ pavisitvā samaṇadhammaṃ kātuṃ sakkhissāmi. Ko pana vādo pādehi akkamaneti dasseti. <bold>Vivekamanubrūhaya</bold>nti <pageBreak edition="V" number="1.0089" /> kāyavivekaṃ cittavivekaṃ upadhivivekañca anubrūhayanto. Gaṇasaṅgaṇikañhi pahāya kāyavivekaṃ anubrūhayantasseva aṭṭhatiṃsāya ārammaṇesu yattha katthaci cittaṃ samādahantassa cittaviveko, na saṅgaṇikāratassa. Samāhitasseva vipassanāya kammaṃ karontassa samathavipassanañca yuganaddhaṃ karontassa kilesānaṃ khepanena upadhivivekādhigamo, na asamāhitassa. Tena vuttaṃ ‘‘vivekamanubrūhayanti kāyavivekaṃ cittavivekaṃ upadhivivekañca anubrūhayanto’’ti. Evaṃ pana puttena vutte mātā ‘‘tena hi, tāta, pabbajā’’ti anujāni. So bhagavantaṃ upasaṅkamitvā pabbajjaṃ yāci. Taṃ <pageBreak edition="P" number="1.0091" /> satthā pabbājesi. Taṃ pabbajitvā katapubbakiccaṃ kammaṭṭhānaṃ gahetvā araññaṃ pavisantaṃ bhikkhū āhaṃsu – ‘‘āvuso, tvaṃ sukhumālo kiṃ sakkhissasi araññe vasitu’’nti. So tesampi tameva gāthaṃ vatvā araññaṃ pavisitvā bhāvanaṃ anuyuñjanto nacirasseva chaḷabhiñño ahosi. Tena vuttaṃ <bold>apadāne</bold> (apa. thera 2.52.23-27) –</paragraph>
<gatha1 line="823">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha1>
<gathalast line="824">Rathiyaṃ paṭipajjantaṃ, nānāpupphehi pūjayiṃ.</gathalast>
<gatha1 line="825">‘‘Ekanavutito kappe, yaṃ pupphamabhipūjayiṃ;</gatha1>
<gathalast line="826">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="827">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="828">Arahattaṃ pana patvā thero aññaṃ byākaronto taṃyeva gāthaṃ abhāsīti.</paragraph>
<centered line="829">Lomasakaṅgiyattheragāthāvaṇṇanā niṭṭhitā.</centered>
<subhead line="830">8. Jambugāmiyaputtattheragāthāvaṇṇanā</subhead>
<paragraph line="831"><bold>Kacci</bold><pageBreak edition="M" number="1.0107" /><bold>no vatthapasuto</bold>ti āyasmato jambugāmiyaputtattherassa gāthā. Kā uppatti? So kira purimabuddhesu katādhikāro hutvā tattha tattha vivaṭṭūpanissayaṃ kusalaṃ ācinanto ito ekatiṃse kappe vessabhussa bhagavato kāle ekadivasaṃ kiṃsukāni pupphāni disvā tāni pupphāni gahetvā buddhaguṇe anussaranto bhagavantaṃ uddissa ākāse khipanto pūjesi. So tena puññakammena tāvatiṃsesu nibbatto. Tato paraṃ puññāni katvā aparāparaṃ devamanussesu saṃsaranto imasmiṃ buddhuppāde campāyaṃ jambugāmiyassa nāma upāsakassa putto hutvā nibbatti. Tena <pageBreak edition="V" number="1.0090" /> puññakammena tāvatiṃsesu nibbatto. Tato paraṃ puññāni katvā aparāparaṃ devamanussesu saṃsaranto imasmiṃ buddhuppāde campāyaṃ jambugāmiyassa nāma upāsakassa putvā nibbatti. Tenassa <bold>jambugāmiyaputto</bold>tveva samaññā ahosi. So vayappatto bhagavato santike dhammaṃ sutvā paṭiladdhasaṃvego pabbajitvā katapubbakicco kammaṭṭhānaṃ gahetvā sākete añjanavane vasati. Athassa pitā ‘‘kiṃ nu kho mama putto sāsane abhirato viharati, udāhu no’’ti vīmaṃsanatthaṃ <bold>‘‘kacci no vatthapasuto’’</bold>ti gāthaṃ likhitvā pesesi. So taṃ vācetvā, ‘‘pitā me pamādavihāraṃ āsaṅkati, ahañca ajjāpi puthujjanabhūmiṃ nātivatto’’ti saṃvegajāto ghaṭento vāyamanto nacirasseva chaḷabhiñño ahosi. Tena vuttaṃ <bold>apadāne</bold> (apa. thera 2.50.25-30) –</paragraph>
<gatha1 line="832">‘‘Kiṃsukaṃ <pageBreak edition="P" number="1.0092" /> pupphitaṃ disvā, paggahetvāna añjaliṃ;</gatha1>
<gathalast line="833">Buddhaseṭṭhaṃ saritvāna, ākāse abhipūjayiṃ.</gathalast>
<gatha1 line="834">‘‘Tena kammena sukatena, cetanāpaṇidhīhi ca;</gatha1>
<gathalast line="835">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="836">‘‘Ekatiṃse ito kappe, yaṃ kammamakariṃ tadā;</gatha1>
<gathalast line="837">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="838">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="839">Arahattaṃ pana patvā ñātīnaṃ vasananagaraṃ gantvā sāsanassa niyyānikabhāvaṃ pakāsento iddhipāṭihāriyaṃ dassesi. Taṃ disvā ñātakā pasannamānasā bahū saṅghārāme kāresuṃ. Theropi sakapitarā pesitaṃ <pageBreak edition="M" number="1.0108" /> gāthaṃ aṅkusaṃ katvā ghaṭento vāyamanto arahattaṃ sacchākāsi. Aññaṃ byākarontopi pitupūjanatthaṃ <bold>‘‘kacci no vatthapasuto’’</bold>ti tameva gāthaṃ abhāsi.</paragraph>
<paragraph line="840" number="28"> Tattha <bold>kaccī</bold>ti pucchāyaṃ nipāto. <bold>No</bold>ti paṭisedhe. <bold>Vatthapasuto</bold>ti vatthe pasuto vatthapasuto, cīvaramaṇḍanābhirato. Nidassanamattañcetaṃ pattamaṇḍanādicāpallapaṭikkhepassāpi adhippetattā. ‘‘Kacci na vatthapasuto’’tipi pāṭho, so evattho. <bold>Bhūsanārato</bold>ti attabhāvavibhūsanāya rato abhirato, yathekacce pabbajitvāpi capalā kāyadaḷhibahulā cīvarādiparikkhārassa attano sarīrassa ca maṇḍanavibhūsanaṭṭhānāya yuttā honti. Kimeva parikkhārapasuto bhūsanārato ca nāhosīti ayamettha padadvayassāpi attho. <bold>Sīlamayaṃ gandha</bold>nti akhaṇḍādibhāvāpādanena suparisuddhassa catubbidhassapi sīlassa vasena yvāyaṃ ‘‘yo ca sīlavataṃ pajāti <pageBreak edition="V" number="1.0091" /> na itarā dussīlapajā, dussīlattāyeva dussilyamayaṃ duggandhaṃ vāyati, evaṃ tvaṃ duggandhaṃ avāyitvā kacci sīlamayaṃ gandhaṃ vāyasīti <pageBreak edition="P" number="1.0093" /> attho. Atha vā <bold>netarā pajā</bold>ti na itarā dussīlapajā, taṃ kacci na hoti, yato sīlamayaṃ gandhaṃ vāyasīti byatirekena sīlagandhavāyanameva vibhāveti.</paragraph>
<centered line="841">Jambugāmiyaputtattheragāthāvaṇṇanā niṭṭhitā.</centered>
<subhead line="842">9. Hāritattheragāthāvaṇṇanā</subhead>
<paragraph line="843"><bold>Samunnamayamattāna</bold>nti āyasmato hāritattherassa gāthā. Kā uppatti? So kira purimabuddhesu katādhikāro hutvā tattha tattha vivaṭṭūpanissayaṃ puññasambhāraṃ upacinanto ito ekatiṃse kappe sudassanaṃ <pageBreak edition="M" number="1.0109" /> nāma paccekasambuddhaṃ disvā pasannamānaso kuṭajapupphehi pūjaṃ katvā tena puññakammena sugatīsuyeva parivattento imasmiṃ buddhuppāde sāvatthinagare brāhmaṇamahāsālakule nibbatti. <bold>Hārito</bold>tissa nāmaṃ ahosi. Tassa vayappattassa mātāpitaro kularūpādīhi anucchavikaṃ kumārikaṃ brāhmaṇadhītaraṃ ānesuṃ. So tāya saddhiṃ bhogasukhaṃ anubhavanto ekadivasaṃ attano tassā ca rūpasampattiṃ oloketvā dhammatāya codiyamāno ‘‘īdisaṃ nāma rūpaṃ nacirasseva jarāya maccunā ca abhippamaddīyatī’’ti saṃvegaṃ paṭilabhi. Katipayadivasātikkameneva cassa bhariyaṃ kaṇhasappo ḍaṃsitvā māresi. So tena bhiyyosomattāya sañjātasaṃvego satthu santikaṃ gantvā dhammaṃ sutvā gharabandhane chinditvā pabbaji. Tassa ca cariyānukūlaṃ kammaṭṭhānaṃ gahetvā viharantassa kammaṭṭhānaṃ na sampajjati, cittaṃ ujugataṃ na hoti. So gāmaṃ piṇḍāya paviṭṭho aññataraṃ usukāraṃ usudaṇḍaṃ yante pakkhipitvā ujuṃ karontaṃ disvā ‘‘ime acetanampi nāma ujuṃ karonti, kasmā ahaṃ cittaṃ ujuṃ na karissāmī’’ti cintetvā tatova paṭinivattitvā divāṭṭhāne nisinno vipassanaṃ ārabhi. Athassa bhagavā upari ākāse nisīditvā ovādaṃ dento <bold>‘‘samunnamayamattāna’’</bold>nti gāthaṃ abhāsi. Ayameva thero attānaṃ paraṃ viya ovadanto abhāsīti ca vadanti.</paragraph>
<paragraph line="844" number="29"> Tattha <bold>samunnamaya</bold>nti sammā unnamento, samāpattivasena kosajjapakkhe <pageBreak edition="P" number="1.0094" /> patituṃ adatvā tato uddharanto vīriyasamataṃ yojentoti attho. <bold>Attāna</bold>nti cittaṃ, atha vā <bold>samunnamayā</bold>ti kosajjapakkhato samunnamehi. <bold>Ma</bold>-kāro padasandhikaro. Hīnavīriyatāya tava cittaṃ kammaṭṭhānavīthiṃ nappaṭipajjati ce, taṃ vīriyārambhavasena sammā unnamehi, anonataṃ anapanataṃ karohīti <pageBreak edition="V" number="1.0092" /> adhippāyo. Evaṃ pana karonto <bold>usukārova tejanaṃ. Cittaṃ ujuṃ karitvāna, avijjaṃ bhinda hāritā</bold>ti. Yathā nāma usukāro kaṇḍaṃ īsakampi onataṃ apanatañca vijjhanto lakkhaṃ bhindanatthaṃ ujuṃ karoti, evaṃ kosajjapātato arakkhaṇena onataṃ uddhaccapātato arakkhaṇena apanataṃ vijjhanto appanāpattiyā cittaṃ ujuṃ <pageBreak edition="M" number="1.0110" /> karitvāna samāhitacitto vipassanaṃ ussukkāpetvā sīghaṃ aggamaggañāṇena avijjaṃ bhinda padālehīti. Taṃ sutvā thero vipassanaṃ vaḍḍhetvā nacireneva arahā ahosi. Tena vuttaṃ <bold>apadāne</bold> (apa. thera 1.35.39-43) –</paragraph>
<gatha1 line="845">‘‘Himavantassāvidūre, vasalo nāma pabbato;</gatha1>
<gathalast line="846">Buddho sudassano nāma, vasate pabbatantare.</gathalast>
<gatha1 line="847">‘‘Pupphaṃ hemavantaṃ gayha, vehāsaṃ agamāsahaṃ;</gatha1>
<gathalast line="848">Tatthaddasāsiṃ sambuddhaṃ, oghatiṇṇamanāsavaṃ.</gathalast>
<gatha1 line="849">‘‘Pupphaṃ kuṭajamādāya, sīse katvānahaṃ tadā;</gatha1>
<gathalast line="850">Buddhassa abhiropesiṃ, sayambhussa mahesino.</gathalast>
<gatha1 line="851">‘‘Ekatiṃse ito kappe, yaṃ pupphamabhipūjayiṃ;</gatha1>
<gathalast line="852">Duggatiṃ nābhijānāmi, pupphapūjāyidaṃ phalaṃ.</gathalast>
<gatha1 line="853">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="854">Arahattaṃ pana patvā aññaṃ byākarontopi tameva gāthaṃ abhāsi.</paragraph>
<centered line="855">Hāritattheragāthāvaṇṇanā niṭṭhitā.</centered>
<subhead line="856">10. Uttiyattheragāthāvaṇṇanā</subhead>
<paragraph line="857"><bold>Ābādhe me samuppanne</bold>ti āyasmato uttiyattherassa gāthā. Kā uppatti? So kira purimabuddhesu katādhikāro tattha tattha vivaṭṭūpanissayaṃ puññaṃ upacinanto ito catunavute kappe siddhatthassa bhagavato kāle candabhāgāya nadiyā mahārūpo <pageBreak edition="P" number="1.0095" /> susumāro hutvā nibbatto. So pāraṃ gantuṃ nadiyā tīraṃ upagataṃ bhagavantaṃ disvā pasannacitto pāraṃ netukāmo tīrasamīpe nipajji. Bhagavā tassa anukampāya piṭṭhiyaṃ pāde ṭhapesi. So haṭṭho udaggo pītivegena diguṇussāho hutvā sotaṃ chindanto sīghena javena bhagavantaṃ paratīraṃ nesi. Bhagavā tassa cittappasādaṃ <pageBreak edition="V" number="1.0093" /> oloketvā ‘‘ayaṃ ito cuto devaloke <pageBreak edition="M" number="1.0111" /> nibbattitvā tato paṭṭhāya sugatīsuyeva saṃsaranto ito catunavute kappe amataṃ pāpuṇissatī’’ti byākaritvā pakkāmi.</paragraph>
<paragraph line="858">So tathā sugatīsuyeva paribbhamanto imasmiṃ buddhuppāde sāvatthiyaṃ aññatarassa brāhmaṇassa putto hutvā nibbatti <bold>uttiyo</bold> nāma nāmena. So vayappatto ‘‘amataṃ pariyesissāmī’’ti paribbājako hutvā vicaranto ekadivasaṃ bhagavantaṃ upasaṅkamitvā dhammaṃ sutvā sāsane pabbajitvāpi sīlādīnaṃ avisodhitattā visesaṃ nibbattetuṃ asakkonto aññe bhikkhū visesaṃ nibbattetvā aññaṃ byākaronte disvā satthāraṃ upasaṅkamitvā saṅkhepeneva ovādaṃ yāci. Satthāpi tassa ‘‘tasmātiha tvaṃ, uttiya, ādimeva visodhehī’’tiādinā (saṃ. ni. 5.369) saṅkhepeneva ovādaṃ adāsi. So tassa ovāde ṭhatvā vipassanaṃ ārabhi. Tassa āraddhavipassanassa ābādho uppajji. Uppanne pana ābādhe sañjātasaṃvego vīriyārambhavatthuṃ katvā vipassanāya kammaṃ karonto vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.3.169-179) –</paragraph>
<gatha1 line="859">‘‘Candabhāgānadītīre, susumāro ahaṃ tadā;</gatha1>
<gathalast line="860">Sagocarapasutohaṃ, nadititthaṃ agacchahaṃ.</gathalast>
<gatha1 line="861">‘‘Siddhattho tamhi samaye, sayambhū aggapuggalo;</gatha1>
<gathalast line="862">Nadiṃ taritukāmo so, nadititthaṃ upāgami.</gathalast>
<gatha1 line="863">‘‘Upagate ca sambuddhe, ahampi tatthupāgamiṃ;</gatha1>
<gathalast line="864">Upagantvāna sambuddhaṃ, imaṃ vācaṃ udīrayiṃ.</gathalast>
<gatha1 line="865">‘‘Abhirūha mahāvīra, tāressāmi ahaṃ tuvaṃ;</gatha1>
<gathalast line="866">Pettikaṃ visayaṃ mayhaṃ, anukampa mahāmuni.</gathalast>
<gatha1 line="867">‘‘Mama uggajjanaṃ sutvā, abhirūhi mahāmuni;</gatha1>
<gathalast line="868">Haṭṭho haṭṭhena cittena, tāresiṃ lokanāyakaṃ.</gathalast>
<gatha1 line="869">‘‘Nadiyā pārime tīre, siddhattho lokanāyako;</gatha1>
<gathalast line="870">Assāsesi mamaṃ tattha, amataṃ pāpuṇissati.</gathalast>
<gatha1 line="871">‘‘Tamhā <pageBreak edition="M" number="1.0112" /> kāyā cavitvāna, devalokaṃ agacchahaṃ;</gatha1>
<gathalast line="872">Dibbasukhaṃ anubhaviṃ, accharāhi purakkhato.</gathalast>
<gatha1 line="873">‘‘Sattakkhattuñca devindo, devarajjamakāsahaṃ;</gatha1>
<gathalast line="874">Tīṇikkhattuṃ cakkavattī, mahiyā issaro ahuṃ.</gathalast>
<gatha1 line="875">‘‘Vivekamanuyuttohaṃ <pageBreak edition="V" number="1.0094" />, nipako ca susaṃvuto;</gatha1>
<gathalast line="876">Dhāremi antimaṃ dehaṃ, sammāsambuddhasāsane.</gathalast>
<gatha1 line="877">‘‘Catunnavutito kappe, tāresiṃ yaṃ narāsabhaṃ;</gatha1>
<gathalast line="878">Duggatiṃ nābhijānāmi, taraṇāya idaṃ phalaṃ.</gathalast>
<gatha1 line="879">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="880">Arahattaṃ pana patvā attano sammā paṭipattiyā paripuṇṇākāravibhāvanamukhena aññaṃ byākaronto <bold>‘‘ābādhe me samuppanne’’</bold>ti gāthaṃ abhāsi.</paragraph>
<paragraph line="881" number="30"> Tattha <bold>ābādhe me samuppanne</bold>ti sarīrassa ābādhanato ‘‘ābādho’’ti laddhanāme visabhāgadhātukkhobhahetuke roge mayhaṃ sañjāte. <bold>Sati me udapajjathā</bold>ti ‘‘uppanno kho me ābādho, ṭhānaṃ kho panetaṃ vijjati, yadidaṃ ābādho vaḍḍheyya. Yāva panāyaṃ ābādho na vaḍḍhati, handāhaṃ <pageBreak edition="P" number="1.0096" /> vīriyaṃ ārabhāmi ‘appattassa pattiyā anadhigatassa adhigamāya asacchikatassa sacchikiriyāyā’’’ti vīriyārambhavatthubhūtā sati tasseva ābādhassa vasena dukkhāya vedanāya pīḷiyamānassa mayhaṃ udapādi. Tenāha <bold>‘‘ābodho me samuppanno, kālo me nappamajjitu’’</bold>nti. Evaṃ uppannañhi satiṃ aṅkusaṃ katvā ayaṃ thero arahattaṃ pattoti.</paragraph>
<centered line="882">Uttiyattheragāthāvaṇṇanā niṭṭhitā.</centered>
<centered line="883">Tatiyavaggavaṇṇanā niṭṭhitā.</centered>
<title line="884">4. Catutthavaggo</title>
<subhead line="885">1. Gahvaratīriyattheragāthāvaṇṇanā</subhead>
<paragraph line="886"><bold>Phuṭṭho</bold><pageBreak edition="M" number="1.0113" /><pageBreak edition="V" number="1.0095" /><bold>ḍaṃsehī</bold>ti āyasmato gahvaratīriyattherassa gāthā. Kā uppatti? So kira purimabuddhesu katādhikāro ito ekatiṃse kappe sikhissa bhagavato kāle migaluddo hutvā araññe vicaranto addasa sikhiṃ bhagavantaṃ aññatarasmiṃ rukkhamūle devanāgayakkhānaṃ dhammaṃ desentaṃ, disvā pana pasannamānaso ‘‘dhammo esa vuccatī’’ti sare nimittaṃ aggahesi. So tena cittappasādena devaloke uppanno puna aparāparaṃ sugatīsuyeva saṃsaranto imasmiṃ buddhuppāde sāvatthiyaṃ brāhmaṇakule nibbattitvā ‘‘aggidatto’’ti laddhanāmo vayappatto bhagavato yamakapāṭihāriyaṃ disvā sañjātappasādo sāsane pabbajitvā kammaṭṭhānaṃ gahetvā gahvaratīre nāma araññaṭṭhāne vasati. Tenassa <bold>gahvaratīrayo</bold>ti samaññā ahosi. So vipassanaṃ vaḍḍhetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 2.52.44-50) –</paragraph>
<gatha1 line="887">‘‘Migaluddo pure āsi, araññe vipine ahaṃ;</gatha1>
<gathalast line="888">Addasaṃ virajaṃ buddhaṃ, devasaṅghapurakkhataṃ.</gathalast>
<gatha1 line="889">‘‘Catusaccaṃ pakāsentaṃ, desentaṃ, amataṃ padaṃ;</gatha1>
<gathalast line="890">Assosiṃ madhuraṃ dhammaṃ, sikhino lokabandhuno.</gathalast>
<gatha1 line="891">‘‘Ghose cittaṃ pasādesiṃ, asamappaṭipuggale;</gatha1>
<gathalast line="892">Tattha cittaṃ pasādetvā, uttariṃ duttaraṃ bhavaṃ.</gathalast>
<gatha1 line="893">‘‘Ekatiṃse ito kappe, yaṃ saññamalabhiṃ tadā;</gatha1>
<gathalast line="894">Duggatiṃ nābhijānāmi, ghosasaññāyidaṃ phalaṃ.</gathalast>
<gatha1 line="895">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="896">Arahattaṃ <pageBreak edition="P" number="1.0097" /> pana patvā bhagavantaṃ vanditvā sāvatthiyaṃ agamāsi. Tassa āgatabhāvaṃ sutvā ñātakā upagantvā mahādānaṃ pavattesuṃ. So katipayadivase vasitvā araññameva gantukāmo ahosi. Taṃ ñātakā, ‘‘bhante, araññaṃ nāma ḍaṃsamakasādivasena bahuparissayaṃ, idheva vasathā’’ti <pageBreak edition="M" number="1.0114" /><pageBreak edition="V" number="1.0096" /> āhaṃsu. Taṃ sutvā thero ‘‘araññavāsoyeva mayhaṃ ruccatī’’ti vivekābhiratikittanamukhena aññaṃ byākaronto ‘‘phuṭṭho ḍaṃsehī’’ti gāthaṃ abhāsi.</paragraph>
<paragraph line="897" number="31"> Tattha <bold>phuṭṭho ḍaṃsehi makasehī</bold>ti ḍaṃsanasīlatāya ‘‘ḍaṃsā’’ti laddhanāmāhi andhakamakkhikāhi, makasanaññitehi ca sūcimukhapāṇehi phussito daṭṭhoti attho. <bold>Araññasmi</bold>nti ‘‘pañcadhanusatikaṃ pacchima’’nti (pārā. 654) vuttaaraññalakkhaṇayogato araññe. <bold>Brahāvane</bold>ti mahārukkhagacchagahanatāya mahāvane araññāniyaṃ. <bold>Nāgo saṅgāmasīsevā</bold>ti saṅgāmāvacaro hatthināgo viya saṅgāmamuddhani parasenāsampahāraṃ. ‘‘Araññavāso nāma buddhādīhi vaṇṇito thomito’’ti ussāhajāto <bold>sato</bold> satimā hutvā <bold>tatra</bold> tasmiṃ araññe, tasmiṃ vā ḍaṃsādisamphasse upaṭṭhite <bold>adhivāsaye</bold> adhivāseyya saheyya, ‘‘ḍaṃsādayo maṃ ābādhentī’’ti araññavāsaṃ na jaheyyāti attho.</paragraph>
<centered line="898">Gahvaratīriyattheragāthāvaṇṇanā niṭṭhitā.</centered>
<subhead line="899">2. Suppiyattheragāthāvaṇṇanā</subhead>
<paragraph line="900"><bold>Ajaraṃ jīramānenā</bold>ti āyasmato suppiyattherassa gāthā. Kā uppatti? So kira padumuttarassa bhagavato kāle kulagehe nibbattitvā tāpasapabbajjaṃ pabbajitvā araññāyatane vasanto tattha bhagavantaṃ disvā pasannamānaso phalāphalaṃ adāsi, tathā bhikkhusaṅghassa. So tena puññakammena devamanussesu saṃsaranto kassapassa sammāsambuddhassa kāle khattiyakule nibbattitvā anukkamena viññutaṃ patto kalyāṇamittasannissayena laddhasaṃvego sāsane pabbajitvā bahussuto ahosi. Jātimadena sutamadena ca attānaṃ ukkaṃsento pare ca vambhento vihāsi. So imasmiṃ buddhuppāde tassa <pageBreak edition="P" number="1.0098" /> kammassa nissandena sāvatthiyaṃ paribhūtarūpe susānagopakakule nibbatti. <bold>Suppiyo</bold>tissa nāmaṃ ahosi. Atha viññutaṃ patto attano sahāyabhūtaṃ sopākattheraṃ <pageBreak edition="M" number="1.0115" /> upasaṅkamitvā tassa santike dhammaṃ sutvā paṭiladdhasaṃvego pabbajitvā sammāpaṭipattiṃ pūretvā <bold>‘‘ajaraṃ jīramānenā’’</bold>ti gāthaṃ abhāsi.</paragraph>
<paragraph line="901" number="32"> Tattha <bold>ajara</bold>nti jarārahitaṃ, nibbānaṃ sandhāyāha. Tañhi ajātattā natthi ettha jarā, etasmiṃ vā adhigate puggalassa sā natthīti jarābhāvahetutopi ajaraṃ nāma. <bold>Jīramānenā</bold>ti jīrantena, khaṇe khaṇe jaraṃ pāpuṇantena. <bold>Tappamānenā</bold>ti santappamānena, rāgādīhi <pageBreak edition="V" number="1.0097" /> ekādasahi aggīhi dayhamānena. <bold>Nibbuti</bold>nti yathāvuttasantāpābhāvato nibbutasabhāvaṃ nibbānaṃ. <bold>Nimiya</bold>nti parivatteyyaṃ cetāpeyyaṃ. <bold>Paramaṃ santi</bold>nti anavasesakilesābhisaṅkhārapariḷāhavūpasamadhammatāya uttamaṃ santiṃ. Catūhi yogehi ananubandhattā <bold>yogakkhemaṃ</bold>. Attano uttaritarassa kassaci abhāvato <bold>anuttaraṃ</bold>. Ayañhettha saṅkhepattho – khaṇe khaṇe jarāya abhibhuyyamānattā jīramānena, tathā rāgaggiādīhi santappamānena gato evaṃ aniccena dukkhena asārena sabbathāpi anupasantasabhāvena saupaddavena, tappaṭipakkhabhāvato ajaraṃ paramupasamabhūtaṃ kenaci anupaddutaṃ anuttaraṃ nibbānaṃ nimiyaṃ parivatteyyaṃ ‘‘mahā vata me lābho mahā udayo hatthagato’’ti. Yathā hi manussā yaṃ kiñci bhaṇḍaṃ parivattentā nirapekkhā gayhamānena sambahumānā honti, evamayaṃ thero pahitatto viharanto attano kāye ca jīvite ca nirapekkhataṃ, nibbānaṃ paṭipesitattañca pakāsento ‘‘nimiyaṃ paramaṃ santiṃ, yogakkhemaṃ anuttara’’nti vatvā tameva <pageBreak edition="P" number="1.0099" /> paṭipattiṃ paribrūhayanto vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 2.52.51-77) –</paragraph>
<gatha1 line="902">‘‘Varuṇo nāma nāmena, brāhmaṇo mantapāragū;</gatha1>
<gathalast line="903">Chaḍḍetvā dasa puttāni, vanamajjhogahiṃ tadā.</gathalast>
<gatha1 line="904">‘‘Assamaṃ sukataṃ katvā, suvibhattaṃ manoramaṃ;</gatha1>
<gathalast line="905">Paṇṇasālaṃ karitvāna, vasāmi vipine ahaṃ.</gathalast>
<gatha1 line="906">‘‘Padumuttaro lokavidū, āhutīnaṃ paṭiggaho;</gatha1>
<gathalast line="907">Mamuddharitukāmo so, āgacchi mama assamaṃ.</gathalast>
<gatha1 line="908">‘‘Yāvatā <pageBreak edition="M" number="1.0116" /> vanasaṇḍamhi, obhāso vipulo ahu;</gatha1>
<gathalast line="909">Buddhassa ānubhāvena, pajjalī vipinaṃ tadā.</gathalast>
<gatha1 line="910">‘‘Disvāna taṃ pāṭihīraṃ, buddhaseṭṭhassa tādino;</gatha1>
<gathalast line="911">Pattapuṭaṃ gahetvāna, phalena pūjayiṃ ahaṃ.</gathalast>
<gatha1 line="912">‘‘Upagantvāna sambuddhaṃ, sahakhārimadāsahaṃ;</gatha1>
<gathalast line="913">Anukampāya me buddho, idaṃ vacanamabravi.</gathalast>
<gatha1 line="914">‘‘Khāribhāraṃ gahetvāna, pacchato ehi me tuvaṃ;</gatha1>
<gathalast line="915">Paribhutte ca saṅghamhi, puññaṃ tava bhavissati.</gathalast>
<gatha1 line="916">‘‘Puṭakaṃ taṃ gahetvāna, bhikkhusaṅghassadāsahaṃ;</gatha1>
<gathalast line="917">Tattha cittaṃ pasādetvā, tusitaṃ upapajjahaṃ.</gathalast>
<gatha1 line="918">‘‘Tattha <pageBreak edition="V" number="1.0098" /> dibbehi naccehi, gītehi vāditehi ca;</gatha1>
<gathalast line="919">Puññakammena saṃyuttaṃ, anubhomi sadā sukhaṃ.</gathalast>
<gatha1 line="920">‘‘Yaṃ yaṃ yonupapajjāmi, devattaṃ atha mānusaṃ;</gatha1>
<gathalast line="921">Bhoge me ūnatā natthi, phaladānassidaṃ phalaṃ.</gathalast>
<gatha1 line="922">‘‘Yāvatā caturo dīpā, sasamuddā sapabbatā;</gatha1>
<gathalast line="923">Phalaṃ buddhassa datvāna, issaraṃ kārayāmahaṃ.</gathalast>
<gatha1 line="924">‘‘Yāvatā ye pakkhigaṇā, ākāse uppatanti ce;</gatha1>
<gathalast line="925">Tepi me vasamanventi, phaladānassidaṃ phalaṃ.</gathalast>
<gatha1 line="926">‘‘Yāvatā vanasaṇḍamhi, yakkhā bhūtā ca rakkhasā;</gatha1>
<gathalast line="927">Kumbhaṇḍā garuḷā cāpi, pāricariyaṃ upenti me.</gathalast>
<gatha1 line="928">‘‘Kummā soṇā madhukārā, ḍaṃsā ca makasā ubho;</gatha1>
<gathalast line="929">Tepi maṃ vasamanventi, phaladānassidaṃ phalaṃ.</gathalast>
<gatha1 line="930">‘‘Supaṇṇā nāma sakuṇā, pakkhijātā mahabbalā;</gatha1>
<gathalast line="931">Tepi maṃ saraṇaṃ yanti, phaladānassidaṃ phalaṃ.</gathalast>
<gatha1 line="932">‘‘Yepi dīghāyukā nāgā, iddhimanto mahāyasā;</gatha1>
<gathalast line="933">Tepi maṃ vasamanventi, phaladānassidaṃ phalaṃ.</gathalast>
<gatha1 line="934">‘‘Sīhā <pageBreak edition="M" number="1.0117" /> byagghā ca dīpī ca, acchakokataracchakā;</gatha1>
<gathalast line="935">Tepi maṃ vasamanventi, phaladānassidaṃ phalaṃ.</gathalast>
<gatha1 line="936">‘‘Osadhī tiṇavāsī ca, ye ca ākāsavāsino;</gatha1>
<gathalast line="937">Sabbe maṃ saraṇaṃ yanti, phaladānassidaṃ phalaṃ.</gathalast>
<gatha1 line="938">‘‘Sududdasaṃ sunipuṇaṃ, gambhīraṃ suppakāsitaṃ;</gatha1>
<gathalast line="939">Phassayitvā viharāmi, phaladānassidaṃ phalaṃ.</gathalast>
<gatha1 line="940">‘‘Vimokkhe aṭṭha phusitvā, viharāmi anāsavo;</gatha1>
<gathalast line="941">Ātāpī nipako cāhaṃ, phaladānassidaṃ phalaṃ.</gathalast>
<gatha1 line="942">‘‘Ye phalaṭṭhā buddhaputtā, khīṇadosā mahāyasā;</gatha1>
<gathalast line="943">Ahamaññataro tesaṃ, phaladānassidaṃ phalaṃ.</gathalast>
<gatha1 line="944">‘‘Abhiññāpāramiṃ gantvā, sukkamūlena codito;</gatha1>
<gathalast line="945">Sabbāsave pariññāya, viharāmi anāsavo.</gathalast>
<gatha1 line="946">‘‘Tevijjā iddhipattā ca, buddhaputtā mahāyasā;</gatha1>
<gathalast line="947">Dibbasotaṃ samāpannā, tesaṃ aññataro ahaṃ.</gathalast>
<gatha1 line="948">‘‘Satasahassito kappe, yaṃ phalaṃ adadiṃ tadā;</gatha1>
<gathalast line="949">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="950">‘‘Kilesā <pageBreak edition="V" number="1.0099" /> jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="951">Arahattaṃ pana patvāpi tameva gāthaṃ aññābyākaraṇavasena abhāsi.</paragraph>
<centered line="952">Suppiyattheragāthāvaṇṇanā niṭṭhitā.</centered>
<subhead line="953">3. Sopākattheragāthāvaṇṇanā</subhead>
<paragraph line="954"><bold>Yathāpi ekaputtasmi</bold>nti āyasmato sopākattherassa gāthā. Kā uppatti? So kira purimabuddhesu katādhikāro hutvā tattha tattha vivaṭṭūpanissayaṃ kusalaṃ upacinanto kakusandhassa bhagavato kāle aññatarassa kuṭumbikassa putto hutvā nibbatto ekadivasaṃ satthāraṃ disvā pasannacitto bījapūraphalāni satthu upanesi. Paṭiggahesi bhagavā anukampaṃ upādāya <pageBreak edition="M" number="1.0118" />. So bhikkhusaṅghe ca abhippasanno salākabhattaṃ paṭṭhapetvā saṅghuddesavasena tiṇṇaṃ bhikkhūnaṃ yāvatāyukaṃ khīrabhattaṃ adāsi. So tehi puññakammehi aparāparaṃ devamanussesu sampattiṃ anubhavanto ekadā manussayoniyaṃ nibbatto ekassa paccekabuddhassa khīrabhattaṃ adāsi. Evaṃ tattha tattha puññāni katvā sugatīsu eva paribbhamanto imasmiṃ buddhuppāde purimakammanissandena sāvatthiyaṃ aññatarāya duggatitthiyā kucchimhi paṭisandhiṃ gaṇhi. Tassa mātā dasa māse kucchinā pariharitvā paripakke gabbhe vijāyanakāle vijāyituṃ asakkontī mucchaṃ āpajjitvā bahuvelaṃ matā viya nipajji. Taṃ ñātakā ‘‘matā’’ti saññāya susānaṃ netvā citakaṃ āropetvā devatānubhāvena vātavuṭṭhiyā uṭṭhitāya aggiṃ adatvā pakkamiṃsu. Dārako <pageBreak edition="P" number="1.0100" /> pacchimabhāvikattā devatānubhāvena mātukucchito arogo nikkhami. Mātā pana kālamakāsi. Devatā taṃ gahetvā manussarūpena susānagopakassa gehe ṭhapetvā katipayakālaṃ patirūpena āhārena posesi. Tato paraṃ susānagopako ca naṃ attano puttaṃ katvā vaḍḍheti. So tathā vaḍḍhento tassa puttena supiyena nāma dārakena saddhiṃ kīḷanto vicarati. Tassa susāne jātasaṃvaḍḍhabhāvato <bold>sopāko</bold>ti samaññā ahosi.</paragraph>
<paragraph line="955">Athekadivasaṃ sattavassikaṃ taṃ bhagavā paccūsavelāya ñāṇajālaṃ pattharitvā veneyyabandhave oloketvā ñāṇajalantogadhaṃ disvā susānaṭṭhānaṃ agamāsi. Dārako pubbahetunā codiyamāno pasannamānaso satthāraṃ upasaṅkamitvā vanditvā aṭṭhāsi. Satthā tassa dhammaṃ kathesi. So dhammaṃ sutvā pabbajjaṃ yācitvā ‘‘pitarā anuññātosī’’ti vutto pitaraṃ satthu santikaṃ nesi. Tassa <pageBreak edition="V" number="1.0100" /> pitā satthāraṃ upasaṅkamitvā vanditvā ‘‘bhante, imaṃ dārakaṃ pabbājethā’’ti anujāni. Satthā taṃ pabbājetvā mettābhāvanāya niyojesi. So mettākammaṭṭhānaṃ gahetvā susāne viharanto ca cirasseva mettājhānaṃ nibbattetvā jhānaṃ pādakaṃ katvā vipassanaṃ vaḍḍhetvā arahattaṃ sacchākāsi. Tena vuttaṃ <bold>apadāne</bold> (apa. thera 2.45.1-7) –</paragraph>
<gatha1 line="956">‘‘Kakusandho <pageBreak edition="M" number="1.0119" /> mahāvīro, sabbadhammāna pāragū;</gatha1>
<gathalast line="957">Gaṇamhā vūpakaṭṭho so, agamāsi vanantaraṃ.</gathalast>
<gatha1 line="958">‘‘Bījamiñjaṃ gahetvāna, latāya āvuṇiṃ ahaṃ;</gatha1>
<gathalast line="959">Bhagavā tamhi samaye, jhāyate pabbatantare.</gathalast>
<gatha1 line="960">‘‘Disvānahaṃ devadevaṃ, vippasannena cetasā;</gatha1>
<gathalast line="961">Dakkhiṇeyyassa vīrassa, bījamiñjamadāsahaṃ.</gathalast>
<gatha1 line="962">‘‘Imasmiṃyeva kappamhi, yaṃ miñjamadadiṃ tadā;</gatha1>
<gathalast line="963">Duggatiṃ nābhijānāmi, bījamiñjassidaṃ phalaṃ.</gathalast>
<gatha1 line="964">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="965">Arahā hutvā pana aññesaṃ sosānikabhikkhūnaṃ mettābhāvanāvidhiṃ dassento <bold>‘‘yathāpi ekaputtasmi’’</bold>nti gāthaṃ abhāsi.</paragraph>
<paragraph line="966" number="33"> Tattha <bold>yathā</bold>ti opammatthe nipāto. <bold>Ekaputtasmi</bold>nti punāti ca kulavaṃsaṃ tāyati cāti putto, atrajādibhedo putto. Eko putto ekaputto, tasmiṃ ekaputtasmiṃ. Visaye cetaṃ bhummavacanaṃ. <bold>Piyasmi</bold>nti piyāyitabbatāya ceva ekaputtatāya ca rūpasīlācārādīhi ca pemakaraṇaṭṭhānabhūte. <bold>Kusalī</bold>ti kusalaṃ vuccati khemaṃ sotthibhāvo, taṃ labhitabbaṃ etassa atthīti kusalī, sattānaṃ hitesī <pageBreak edition="P" number="1.0101" /> mettajjhāsayo. <bold>Sabbesu pāṇesū</bold>ti sabbesu sattesu. <bold>Sabbatthā</bold>ti sabbāsu disāsu sabbesu vā bhavādīsu, sabbāsu vā avatthāsu. Idaṃ vuttaṃ hoti – yathā ekaputtake piye manāpe mātāpitā kusalī ekantahitesī bhaveyya, evaṃ puratthimādibhedāsu sabbāsu disāsu, kāmabhavādibhedesu sabbesu bhavesu daharādibhedāsu sabbāsu avatthāsu ca ṭhitesu sabbesu sattesu ekantahitesitāya kusalī bhaveyya, ‘‘mitto udāsīno pañcatthiko’’ti sīmaṃ akatvā sīmāsambhedavasena sabbattha ekarasaṃ mettaṃ bhāveyyāti. Imaṃ pana gāthaṃ vatvā ‘‘sace tumhe āyasmanto evaṃ mettābhāvanaṃ <pageBreak edition="M" number="1.0120" /> anuyuñjeyyātha, ye te bhagavatā ‘sukhaṃ supatī’tiādinā <pageBreak edition="V" number="1.0101" /> (a. ni. 11.15) ekādasa mettānisaṃsā vuttā, ekaṃsena tesaṃ bhāgino bhavathā’’ti ovādamadāsi.</paragraph>
<centered line="967">Sopākattheragāthāvaṇṇanā niṭṭhitā.</centered>
<subhead line="968">4. Posiyattheragāthāvaṇṇanā</subhead>
<paragraph line="969"><bold>Anāsannavarā</bold>ti āyasmato posiyattherassa gāthā. Kā uppatti? So kira purimabuddhesu katādhikāro tattha tattha vivaṭṭūpanissayaṃ bahuṃ kusalaṃ upacinitvā sugatīsu eva saṃsaranto ito dvenavute kappe tissassa bhagavato kāle migaluddo hutvā araññe vicarati. Atha bhagavā tassa anuggahaṃ kātuṃ araññaṃ gantvā tassa cakkhupathe attānaṃ dassesi. So bhagavantaṃ disvā pasannacitto āvudhaṃ nikkhipitvā upasaṅkamitvā añjaliṃ paggayha aṭṭhāsi. Bhagavā nisīditukāmataṃ dassesi. So tāvadeva tiṇamuṭṭhiyo gahetvā same bhūmibhāge sakkaccaṃ santharitvā adāsi. Nisīdi tattha bhagavā anukampaṃ upādāya. Nisinne pana bhagavati anappakaṃ pītisomanassaṃ paṭisaṃvedento bhagavantaṃ vanditvā sayampi ekamantaṃ nisīdi. Atha bhagavā ‘‘ettakaṃ vaṭṭati imassa kusalabīja’’nti uṭṭhāyāsanā pakkāmi. Acirapakkante bhagavati taṃ sīho migarājā ghātesi. So <pageBreak edition="P" number="1.0102" /> kālaṅkato devaloke nibbatti. ‘‘So kira bhagavati anupagacchante sīhena ghātito niraye nibbattissatī’’ti taṃ disvā bhagavā sugatiyaṃ nibbattanatthaṃ kusalabījaropanatthañca upasaṅkami.</paragraph>
<paragraph line="970">So tattha yāvatāyukaṃ ṭhatvā tato devalokato cavitvā sugatīsuyeva parivattento imasmiṃ buddhuppāde sāvatthiyaṃ aññatarassa mahāvibhavassa seṭṭhino putto saṅgāmajitattherassa kaniṭṭhabhātā hutvā nibbatti. <bold>Posiyo</bold>tissa nāmaṃ ahosi. So vayappatto dārapariggahaṃ katvā ekaṃ puttaṃ labhitvā antimabhavikatāya dhammatāya codiyamāno jātiādiṃ paṭicca uppannasaṃvego pabbajitvā araññaṃ pavisitvā vūpakaṭṭho hutvā <pageBreak edition="M" number="1.0121" /> catusaccakammaṭṭhānabhāvanaṃ anuyuñjanto nacirasseva vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 2.53.1-12) –</paragraph>
<gatha1 line="971">‘‘Himavantassāvidūre, lambako nāma pabbato;</gatha1>
<gathalast line="972">Tattheva tisso sambuddho, abbhokāsamhi caṅkami.</gathalast>
<gatha1 line="973">‘‘Migaluddo <pageBreak edition="V" number="1.0102" /> tadā āsiṃ, araññe kānane ahaṃ;</gatha1>
<gathalast line="974">Disvāna taṃ devadevaṃ, tiṇamuṭṭhimadāsahaṃ.</gathalast>
<gatha1 line="975">‘‘Nisīdanatthaṃ buddhassa, datvā cittaṃ pasādayiṃ;</gatha1>
<gathalast line="976">Sambuddhaṃ abhivādetvā, pakkāmiṃ uttarāmukho.</gathalast>
<gatha1 line="977">‘‘Aciraṃ gatamattassa, migarājā apothayi;</gatha1>
<gathalast line="978">Sohena pothito, santo tattha kālaṅkato ahaṃ.</gathalast>
<gatha1 line="979">‘‘Āsanne me kataṃ kammaṃ, buddhaseṭṭhe anāsave;</gatha1>
<gathalast line="980">Sumutto saravegova, devalokamagacchahaṃ.</gathalast>
<gatha1 line="981">‘‘Yūpo tattha subho āsi, puññakammābhinimmito;</gatha1>
<gathalast line="982">Sahassakaṇḍo satabheṇḍu, dhajālu haritāmayo.</gathalast>
<gatha1 line="983">‘‘Pabhā niddhāvate tassa, sataraṃsīva uggato;</gatha1>
<gathalast line="984">Ākiṇṇo devakaññāhi, āmodiṃ kāmakāmihaṃ.</gathalast>
<gatha1 line="985">‘‘Devalokā cavitvāna, sukkamūlena codito;</gatha1>
<gathalast line="986">Āgantvāna manussattaṃ, pattomhi āsavakkhayaṃ.</gathalast>
<gatha1 line="987">‘‘Catunnavutito kappe, nisīdanamadāsahaṃ;</gatha1>
<gathalast line="988">Duggatiṃ nābhijānāmi, tiṇamuṭṭhe idaṃ phalaṃ.</gathalast>
<gatha1 line="989">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="990">Arahattaṃ pana patvā bhagavantaṃ vandituṃ sāvatthiṃ āgato ñātiṃ anukampāya ñātigehaṃ agamāsi. Tattha naṃ purāṇadutiyikā vanditvā āsanadānādinā paṭhamaṃ upāsikā viya vattaṃ dassetvā therassa ajjhāsayaṃ ajānantī pacchā itthikuttādīhi palobhetukāmā ahosi <pageBreak edition="M" number="1.0122" />. Thero ‘‘aho andhabālā mādisepi nāma evaṃ paṭipajjatī’’ti cintetvā kiñci avatvā uṭṭhāyāsanā araññameva gato. Taṃ āraññakā bhikkhū ‘‘kiṃ, āvuso, atilahuṃ, nivattosi, ñātakehi na diṭṭhosī’’ti pucchiṃsu. Thero tattha pavattiṃ ācikkhanto <bold>‘‘anāsannavarā etā’’</bold>ti gāthaṃ abhāsi.</paragraph>
<paragraph line="991" number="34"> Tattha <bold>anāsannavarā</bold>ti <bold>etā</bold> itthiyo na āsannā anupagatā, dūre eva vā ṭhitā hutvā varā purisassa seṭṭhā hitāvahā, tañca kho <bold>niccameva</bold> sabbakālameva, na rattimeva, na divāpi, na rahovelāyapi. <bold>Vijānatā</bold>ti vijānantena. ‘‘Anāsannaparā’’tipi pāḷi, so evattho. Ayañhettha adhippāyo – caṇḍahatthiassamahiṃsasīhabyagghayakkharakkhasapisācāpi manussānaṃ <pageBreak edition="V" number="1.0103" /><pageBreak edition="P" number="1.0103" /> anupasaṅkamanto varā seṭṭhā, na anatthāvahā, te pana upasaṅkamantā diṭṭhadhammikaṃyeva anatthaṃ kareyyuṃ. Itthiyo pana upasaṅkamitvā diṭṭhadhammikaṃ samparāyikaṃ vimokkhanissitampi atthaṃ vināsetvā mahantaṃ anatthaṃ āpādenti, tasmā anāsannavarā etā niccameva vijānatāti. Idāni tamatthaṃ attūpanāyikaṃ katvā dassento <bold>‘‘gāmā’’</bold>tiādimāha. Tattha <bold>gāmā</bold>ti gāmaṃ. Upayogatthe hi etaṃ nissakkavacanaṃ. <bold>Araññamāgammā</bold>ti araññato āgantvā. <bold>Ma</bold>-kāro padasandhikaro, nissakke cetaṃ upayogavacanaṃ. <bold>Tato</bold>ti mañcakato. <bold>Anāmantetvā</bold>ti anālapitvā purāṇadutiyikaṃ ‘‘appamattā hohī’’ti ettakampi avatvā. <bold>Posiyo</bold>ti attānameva paraṃ viya vadati. Ye pana ‘‘pakkāmi’’nti paṭhanti, tesaṃ ahaṃ posiyo pakkāminti yojanā. Ye pana ‘‘sā itthī theraṃ gharaṃ upagataṃ bhojetvā palobhetukāmā jātā, taṃ disvā thero tāvadeva gehato nikkhamitvā vihāraṃ gantvā attano vasanaṭṭhāne mañcake nisīdi. Sāpi kho itthī pacchābhattaṃ alaṅkatapaṭiyattā vihāre therassa vasanaṭṭhānaṃ upasaṅkami. Taṃ disvā thero kiñci avatvā uṭṭhāya divāṭṭhānameva gato’’ti vadanti, tesaṃ ‘‘gāmā araññamāgammā’’ti gāthāpadassa attho yathārutavaseneva niyyati. Vihāro hi idha ‘‘arañña’’nti adhippeto.</paragraph>
<centered line="992">Posiyattheragāthāvaṇṇanā niṭṭhitā.</centered>
<subhead line="993">5. Sāmaññakānittheragāthāvaṇṇanā</subhead>
<paragraph line="994"><bold>Sukhaṃ</bold><pageBreak edition="M" number="1.0123" /><bold>sukhattho</bold>ti āyasmato sāmaññakānittherassa gāthā. Kā uppatti? So kira purimabuddhesu katādhikāro hutvā tattha tattha bhave kusalaṃ upacinanto ito ekanavute kappe vipassissa bhagavato kāle manussayoniyaṃ nibbatto vipassiṃ bhagavantaṃ disvā pasannamānaso ekaṃ mañcaṃ adāsi. So tena puññakammena devamanussesu saṃsaranto imasmiṃ buddhuppāde aññatarassa paribbājakassa putto hutvā <pageBreak edition="P" number="1.0104" /> nibbatti. <bold>Sāmaññakānī</bold>tissa nāmaṃ ahosi. So viññutaṃ patto satthu yamakapāṭihāriyaṃ disvā pasannamānaso sāsane pabbajitvā cariyānukūlaṃ kammaṭṭhānaṃ gahetvā jhānaṃ nibbattetvā jhānaṃ pādakaṃ katvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.36.30-33) –</paragraph>
<gatha1 line="995">‘‘Vipassino bhagavato, lokajeṭṭhassa tādino;</gatha1>
<gathalast line="996">Ekaṃ mañcaṃ mayā dinnaṃ, pasannena sapāṇinā.</gathalast>
<gatha1 line="997">‘‘Hatthiyānaṃ <pageBreak edition="V" number="1.0104" /> assayānaṃ, dibbayānaṃ samajjhagaṃ;</gatha1>
<gathalast line="998">Tena mañcaka dānena, pattomhi āsavakkhayaṃ.</gathalast>
<gatha1 line="999">‘‘Ekanavutito kappe, yaṃ mañcamadadiṃ tadā;</gatha1>
<gathalast line="1000">Duggatiṃ nābhijānāmi, mañcadānassidaṃ phalaṃ.</gathalast>
<gatha1 line="1001">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1002">Therassa pana gihisahāyako kātiyāno nāma paribbājako buddhuppādato paṭṭhāya titthiyānaṃ hatalābhasakkāratāya ghāsacchādanamattampi alabhanto ājīvakāpakato theraṃ upasaṅkamitvā ‘‘tumhe sākiyaputtiyā nāma mahālābhaggayasaggappattā sukhena jīvatha, mayaṃ pana dukkhitā kicchajīvikā, kathaṃ nu kho paṭipajjamānassa diṭṭhadhammikañceva samparāyikañca sukhaṃ sampajjatī’’ti pucchi. Athassa thero ‘‘nippariyāyato sukhaṃ nāma lokuttarasukhameva, tañca tadanurūpaṃ paṭipattiṃ paṭipajjantassevā’’ti attanā tassa adhigatabhāvaṃ pariyāyena vibhāvento <bold>‘‘sukhaṃ sukhattho labhate tadācara’’</bold>nti gāthaṃ abhāsi.</paragraph>
<paragraph line="1003" number="35"> Tattha <pageBreak edition="M" number="1.0124" /><bold>sukha</bold>nti nirāmisaṃ sukhaṃ idhādhippetaṃ. Tañca phalasamāpatti ceva nibbānañca. Tathā hi ‘‘ayaṃ samādhi paccuppannasukho ceva āyatiñca sukhavipāko’’ (dī. ni. 3.355; a. ni. 5.27; vibha. 804) ‘‘nibbānaṃ paramaṃ sukha’’nti (dha. pa. 203-204) ca vuttaṃ. <bold>Sukhattho</bold>ti sukhappayojano, yathāvuttena sukhena atthiko. <bold>Labhate</bold>ti pāpuṇāti, atthikassevedaṃ sukhaṃ, na itarassa. Ko pana atthikoti āha <bold>‘‘tadācara’’</bold>nti tadatthaṃ ācaranto, yāya paṭipattiyā taṃ paṭipattiṃ paṭipajjantoti attho. Na kevalaṃ tadācaraṃ sukhameva labhate, atha kho <bold>kittiñca pappoti</bold> ‘‘itipi sīlavā suparisuddhakāyavacīkammanto suparisuddhājīvo jhāyī jhānayutto’’tiādinā kittiṃ parammukhā patthaṭayasataṃ pāpuṇāti. <bold>Yasassa vaḍḍhatī</bold>ti <pageBreak edition="P" number="1.0105" /> sammukhe guṇābhitthavasaṅkhāto parivārasampadāsaṅkhāto ca yaso assa paribrūhati. Idāni ‘‘tadācara’’nti sāmaññato vuttamatthaṃ sarūpato dassento – <bold>‘‘yo ariyamaṭṭhaṅgikamañjasaṃ ujuṃ, bhāveti maggaṃ amatassa pattiyā’’</bold>ti āha. Tassattho <bold>yo</bold> puggalo kilesehi ārakattā parisuddhaṭṭhena paṭipajjantānaṃ ariyabhāvakaraṇaṭṭhena <bold>ariyaṃ,</bold> sammādiṭṭhiādiaṭṭhaṅgasamudāyatāya <bold>aṭṭhaṅgikaṃ,</bold> antadvayarahitamajjhimapaṭipattibhāvato akuṭilaṭṭhena <bold>añjasaṃ,</bold> kāyavaṅkādippahānato <bold>ujuṃ,</bold> nibbānatthikehi magganiyaṭṭhena kilese mārento gamanaṭṭhena ca <bold>‘‘magga’’</bold>nti laddhanāmaṃ dukkhanirodhagāminipaṭipadaṃ <bold>amatassa</bold> asaṅkhatāya dhātuyā <bold>pattiyā</bold> adhigamāya <bold>bhāveti</bold> attano santāne uppādeti vaḍḍheti ca, so nippariyāyena ‘‘sukhattho tadācara’’nti <pageBreak edition="V" number="1.0105" /> vuccati, tasmā yathāvuttaṃ sukhaṃ labhati. Taṃ sutvā paribbājako pasannamānaso pabbajitvā sammā paṭipajjanto nacirasseva vipassanaṃ vaḍḍhetvā arahattaṃ pāpuṇi. Idameva therassa aññābyākaraṇaṃ ahosi.</paragraph>
<centered line="1004">Sāmaññakānittheragāthāvaṇṇanā niṭṭhitā.</centered>
<subhead line="1005">6. Kumāputtattheragāthāvaṇṇanā</subhead>
<paragraph line="1006"><bold>Sādhu</bold><pageBreak edition="M" number="1.0125" /><bold>suta</bold>nti āyasmato kumāputtattherassa gāthā. Kā uppati? So kira purimabuddhesu katādhikāro ito ekanavute kappe ajinacammavasano tāpaso hutvā bandhumatīnagare rājuyyāne vasanto vipassiṃ bhagavantaṃ passitvā pasannamānaso pādabbhañjanatelaṃ adāsi. So tena puññakammena devaloke nibbatto. Tato paṭṭhāya sugatīsuyeva saṃsaranto imasmiṃ buddhuppāde avantiraṭṭhe veḷukaṇṭakanagare gahapatikule nibbatto. ‘‘Nando’’tissa nāmaṃ akaṃsu. Mātā panassa kumā nāma, tena <bold>kumāputto</bold>ti paññāyittha. So āyasmato sāriputtassa santike dhammaṃ sutvā laddhappasādo pabbajitvā katapubbakicco pariyantapabbatapasse samaṇadhammaṃ karonto visesaṃ nibbattetuṃ asakkonto <pageBreak edition="P" number="1.0106" /> bhagavantaṃ upasaṅkamitvā dhammaṃ sutvā kammaṭṭhānaṃ sodhetvā sappāyaṭṭhāne vasanto vipassanaṃ vaḍḍhetvā arahattaṃ sacchākāsi. Tena vuttaṃ <bold>apadāne</bold> (apa. thera 2.53.24-30) –</paragraph>
<gatha1 line="1007">‘‘Nagare bandhumatiyā, rājuyyāne vasāmahaṃ;</gatha1>
<gathalast line="1008">Cammavāsī tadā āsiṃ, kamaṇḍaludharo ahaṃ.</gathalast>
<gatha1 line="1009">‘‘Addasaṃ vimalaṃ buddhaṃ, sayambhuṃ aparājitaṃ;</gatha1>
<gathalast line="1010">Padhānaṃ pahitattaṃ taṃ, jhāyiṃ jhānarataṃ vasiṃ.</gathalast>
<gatha1 line="1011">‘‘Sabbakāmasamiddhañca, oghatiṇṇamanāsavaṃ;</gatha1>
<gathalast line="1012">Disvā pasannasumano, abbhañjanamadāsahaṃ.</gathalast>
<gatha1 line="1013">‘‘Ekanavutito kappe, abbhañjanamadāsahaṃ;</gatha1>
<gathalast line="1014">Duggatiṃ nābhijānāmi, abbhañjanassidaṃ phalaṃ.</gathalast>
<gatha1 line="1015">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1016">Arahattaṃ <pageBreak edition="V" number="1.0106" /> pana patvā araññe kāyadaḷhibahule bhikkhū, disvā te ovadanto sāsanassa niyyānikabhāvaṃ pakāsento <bold>‘‘sādhu sutaṃ sādhu caritaka’’</bold>nti gāthaṃ abhāsi.</paragraph>
<paragraph line="1017" number="36"> Tattha <pageBreak edition="M" number="1.0126" /><bold>sādhū</bold>ti sundaraṃ. <bold>Suta</bold>nti savanaṃ. Tañca kho vivaṭṭūpanissitaṃ visesato appicchatādipaṭisaṃyuttaṃ dasakathāvatthusavanaṃ idhādhippetaṃ. <bold>Sādhu caritaka</bold>nti tadeva appicchatādicaritaṃ ciṇṇaṃ, sādhucaritameva hi ‘‘caritaka’’nti vuttaṃ. Padadvayenāpi bāhusaccaṃ tadanurūpaṃ paṭipattiñca ‘‘sundara’’nti dasseti. <bold>Sadā</bold>ti sabbakāle navakamajjhimatherakāle, sabbesu vā iriyāpathakkhaṇesu. <bold>Aniketavihāro</bold>ti kilesānaṃ nivāsanaṭṭhānaṭṭhena pañcakāmaguṇā niketā nāma, lokiyā vā chaḷārammaṇadhammā. Yathāha – ‘‘rūpanimittaniketavisāravinibandhā kho, gahapati, ‘niketasārī’ti vuccatī’’tiādi (saṃ. ni. 3.3). Tesaṃ niketānaṃ pahānatthāya paṭipadā aniketavihāro. <bold>Atthapucchana</bold>nti taṃ ājānitukāmassa kalyāṇamittaṃ upasaṅkamitvā diṭṭhadhammikasamparāyikaparamatthapabhedassa pucchanaṃ, kusalādibhedassa vā atthassa sabhāvadhammassa ‘‘kiṃ, bhante, kusalaṃ, kiṃ akusalaṃ, kiṃ sāvajjaṃ, kiṃ anavajja’’ntiādinā (ma. ni. 3.296) pucchanaṃ atthapucchanaṃ. <bold>Padakkhiṇakamma</bold>nti taṃ pana pucchitvā padakkhiṇaggāhibhāvena tassa ovāde adhiṭṭhānaṃ sammāpaṭipatti. Idhāpi ‘‘sādhū’’ti padaṃ ānetvā yojetabbaṃ. <bold>Etaṃ sāmañña</bold>nti ‘‘sādhu suta’’ntiādinā vuttaṃ yaṃ sutaṃ, yañca caritaṃ, yo ca aniketavihāro <pageBreak edition="P" number="1.0107" />, yañca atthapucchanaṃ, yañca padakkhiṇakammaṃ, etaṃ sāmaññaṃ eso samaṇabhāvo. Yasmā imāya eva paṭipadāya samaṇabhāvo, na aññathā, tasmā ‘‘sāmañña’’nti nippariyāyato maggaphalassa adhivacanaṃ. Tassa vā pana ayaṃ apaṇṇakapaṭipadā, taṃ panetaṃ sāmaññaṃ yādisassa sambhavāti, taṃ dassetuṃ <bold>‘‘akiñcanassā’’</bold>ti vuttaṃ. Apariggāhakassa, khettavatthuhiraññasuvaṇṇadāsidāsādipariggahapaṭiggahaṇarahitassāti attho.</paragraph>
<centered line="1018">Kumāputtattheragāthāvaṇṇanā niṭṭhitā.</centered>
<subhead line="1019">7. Kumāputtasahāyattheragāthāvaṇṇanā</subhead>
<paragraph line="1020"><bold>Nānājanapadaṃ</bold><pageBreak edition="M" number="1.0127" /><bold>yantī</bold>ti āyasmato kumāputtasahāyattherassa gāthā. Kā uppatti? So kira purimabuddhesu katādhikāro tattha tattha vivaṭṭūpanissayaṃ kusalaṃ upacinanto ito catunavute kappe siddhatthassa bhagavato kāle kulagehe nibbattitvā viññutaṃ patto araññaṃ pavisitvā bahuṃ rukkhadaṇḍaṃ chinditvā kattarayaṭṭhiṃ katvā saṅghassa adāsi. Aññañca yathāvibhavaṃ puññaṃ katvā devesu <pageBreak edition="V" number="1.0107" /> nibbattitvā tato paṭṭhāya sugatīsuyeva parivattento imasmiṃ buddhuppāde veḷukaṇṭakanagare iddhe kule nibbatti. <bold>Sudanto</bold>tissa nāmaṃ ahosi. ‘‘Vāsulo’’ti keci vadanti. So kumāputtassa piyasahāyo hutvā vicaranto ‘‘kumāputto pabbajito’’ti sutvā ‘‘na hi nūna so orako dhammavinayo, yattha kumāputto pabbajito’’ti tadanubandhena sayampi pabbajitukāmo hutvā satthu santikaṃ upasaṅkami. Tassa satthā dhammaṃ desesi. So bhiyyosomattāya pabbajjāya sañjātachando pabbajitvā kumāputteneva saddhiṃ pariyantapabbate bhāvanānuyutto viharati. Tena ca samayena sambahulā bhikkhū nānājanapadesu janapadacārikaṃ carantāpi gacchantāpi āgacchantāpi taṃ ṭhānaṃ <pageBreak edition="P" number="1.0108" /> upagacchanti. Tena tattha kolāhalaṃ hoti. Taṃ disvā sudantatthero ‘‘ime bhikkhū niyyānikasāsane pabbajitvā janapadavitakkaṃ anuvattentā cittasamādhiṃ virādhentī’’ti saṃvegajāto tameva saṃvegaṃ attano cittadamanassa aṅkusaṃ karonto <bold>‘‘nānājanapadaṃ yantī’’</bold>ti gāthaṃ abhāsi.</paragraph>
<paragraph line="1021" number="37"> Tattha <bold>nānājanapada</bold>nti visuṃ visuṃ nānāvidhaṃ janapadaṃ, kāsikosalādianekaraṭṭhanti attho. <bold>Yantī</bold>ti gacchanti. <bold>Vicarantā</bold>ti ‘‘asuko janapado subhikkho sulabhapiṇḍo, asuko khemo arogo’’tiādivitakkavasena janapadacārikaṃ carantā. <bold>Asaññatā</bold>ti tasseva janapadavitakkassa appahīnatāya cittena asaṃyatā. <bold>Samādhiñca virādhentī</bold>ti sabbassapi uttarimanussadhammassa mūlabhūtaṃ upacārappanābhedaṃ samādhiñca nāma virādhenti <pageBreak edition="M" number="1.0128" />. <bold>Ca</bold>-saddo sambhāvane. Desantaracaraṇena jhāyituṃ okāsābhāvena anadhigataṃ samādhiṃ nādhigacchantā, adhigatañca vasībhāvānāpādanena jīrantā vīrādhenti nāma. <bold>Kiṃsu raṭṭhacariyā karissatī</bold>ti <bold>sū</bold>ti nipātamattaṃ. ‘‘Evaṃbhūtānaṃ raṭṭhacariyā janapadacārikā kiṃ karissati, kiṃ nāma atthaṃ sādhessati, niratthakāvā’’ti garahanto vadati. <bold>Tasmā</bold>ti yasmā īdisī desantaracariyā bhikkhussa na atthāvahā, api ca kho anatthāvahā sampattīnaṃ virādhanato, tasmā. <bold>Vineyya sārambha</bold>nti vasanapadese arativasena uppannaṃ sārambhaṃ cittasaṃkilesaṃ tadanurūpena paṭisaṅkhānena vinetvā vūpasametvā. <bold>Jhāyeyyā</bold>ti ārammaṇūpanijjhānena lakkhaṇūpanijjhānena cāti duvidhenapi jhānena jhāyeyya. <bold>Apurakkhato</bold>ti micchāvitakkehi taṇhādīhi vā na purakkhatoti tesaṃ vasaṃ anupagacchanto kammaṭṭhānameva manasi kareyyāti attho. Evaṃ pana vatvā thero tameva saṃvegaṃ aṅkusaṃ katvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.53.36-41) –</paragraph>
<gatha1 line="1022">‘‘Kānanaṃ <pageBreak edition="P" number="1.0109" /> vanamoggayha, veḷuṃ chetvānahaṃ tadā;</gatha1>
<gathalast line="1023">Ālambanaṃ karitvāna, saṅghassa adadiṃ bahuṃ.</gathalast>
<gatha1 line="1024">‘‘Tena <pageBreak edition="V" number="1.0108" /> cittappasādena, subbate abhivādiya;</gatha1>
<gathalast line="1025">Ālambadaṇḍaṃ datvāna, pakkāmiṃ uttarāmukho.</gathalast>
<gatha1 line="1026">‘‘Catunnavutito kappe, yaṃ daṇḍamadadiṃ tadā;</gatha1>
<gathalast line="1027">Duggatiṃ nābhijānāmi, daṇḍadānassidaṃ phalaṃ.</gathalast>
<gatha1 line="1028">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1029">Yaṃ panatthaṃ aṅkusaṃ katvā ayaṃ thero arahattaṃ patto, tamevatthaṃ hadaye ṭhapetvā arahattaṃ pattopi <bold>‘‘nānājanapadaṃ yanti’’</bold>ti idameva gāthaṃ abhāsi. Tasmā tadevassa aññābyākaraṇaṃ ahosīti.</paragraph>
<centered line="1030">Kumāputtasahāyattheragāthāvaṇṇanā niṭṭhitā.</centered>
<subhead line="1031">8. Gavampatittheragāthāvaṇṇanā</subhead>
<paragraph line="1032"><bold>Yo</bold><pageBreak edition="M" number="1.0129" /><bold>iddhiyā sarabhu</bold>nti āyasmato gavampatittherassa gāthā. Kā uppatti? So kira purimabuddhesu katādhikāro ito ekatiṃse kappe sikhiṃ bhagavantaṃ passitvā pasannamānaso pupphehi pūjaṃ akāsi. So tena puññakammena devaloke uppanno aparāparaṃ puññāni karonto koṇāgamanassa bhagavato cetiye chattañca vedikañca kāresi. Kassapassa pana bhagavato kāle aññatarasmiṃ kulagehe nibbatto. Tasmiñca kule bahuṃ gomaṇḍalaṃ ahosi. Taṃ gopālakā rakkhanti. Ayaṃ tattha antarantarā yuttappayuttaṃ vicārento vicarati. So ekaṃ khīṇāsavattheraṃ gāme piṇḍāya caritvā bahigāme devasikaṃ ekasmiṃ padese bhattakiccaṃ karontaṃ disvā ‘‘ayyo sūriyātapena kilamissatī’’ti cintetvā cattāro sirīsadaṇḍe ussāpetvā tesaṃ upari sirīsasākhāyo ṭhapetvā sākhāmaṇḍapaṃ katvā adāsi. ‘‘Maṇḍapassa samīpe sirīsarukkhaṃ ropesī’’ti ca vadanti. Tassa anukampāya devasikaṃ thero tattha nisīdi. So tena puññakammena tato cavitvā cātumahārājikesu nibbatti. Tassa purimakammasaṃsūcakaṃ vimānadvāre mahantaṃ sirīsavanaṃ nibbatti vaṇṇagandhasampannehi aññehi pupphehi sabbakāle upasobhayamānaṃ, tena taṃ vimānaṃ ‘‘serīsaka’’nti paññāyittha. So devaputto ekaṃ buddhantaraṃ devesu ca manussesu ca saṃsaritvā imasmiṃ buddhuppāde yasattherassa catūsu <pageBreak edition="P" number="1.0110" /> gihisahāyesu <bold>gavampati</bold> nāma hutvā āyasmato yasassa pabbajitabhāvaṃ sutvā attano sahāyehi saddhiṃ bhagavato santikaṃ agamāsi <pageBreak edition="V" number="1.0109" />. Satthā tassa dhammaṃ desesi. So desanāvasāne sahāyehi saddhiṃ arahatte patiṭṭhāsi. Tena vuttaṃ <bold>apadāne</bold> (apa. thera 2.53.42-47) –</paragraph>
<gatha1 line="1033">‘‘Migaluddo pure āsiṃ, vipine vicaraṃ ahaṃ;</gatha1>
<gathalast line="1034">Addasaṃ virajaṃ buddhaṃ, sabbadhammāna pāraguṃ.</gathalast>
<gatha1 line="1035">‘‘Tasmiṃ mahākāruṇike, sabbasattahite rate;</gatha1>
<gathalast line="1036">Pasannacitto sumano, nelapupphaṃ apūjayiṃ.</gathalast>
<gatha1 line="1037">‘‘Ekatiṃse <pageBreak edition="M" number="1.0130" /> ito kappe, yaṃ pupphamabhipūjayiṃ;</gatha1>
<gathalast line="1038">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1039">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1040">Arahattaṃ pana patvā thero vimuttisukhaṃ paṭisaṃvedento sākete viharati añjanavane. Tena ca samayena bhagavā mahatā bhikkhusaṅghena saddhiṃ sāketaṃ gantvā añjanavane vihāsi. Senāsanaṃ nappahosi. Sambahulā bhikkhū vihārasāmantā sarabhuyā nadiyā vālikāpuḷine sayiṃsu. Atha aḍḍharattasamaye nadiyā udakoghe āgacchante sāmaṇerādayo uccāsaddamahāsaddā ahesuṃ. Bhagavā taṃ ñatvā āyasmantaṃ gavampatiṃ āṇāpesi – ‘‘gaccha, gavampati, jaloghaṃ vikkhambhetvā bhikkhūnaṃ phāsuvihāraṃ karohī’’ti. Thero ‘‘sādhu, bhante’’ti iddhibalena nadīsotaṃ vikkhambhi, taṃ dūratova pabbatakūṭaṃ viya aṭṭhāsi. Tato paṭṭhāya therassa ānubhāvo loke pākaṭo ahosi. Athekadivasaṃ satthā mahatiyā devaparisāya majjhe nisīditvā dhammaṃ desentaṃ theraṃ disvā lokānukampāya tassa guṇānaṃ vibhāvanatthaṃ taṃ pasaṃsanto <bold>‘‘yo iddhiyā sarabhu’’</bold>nti gāthaṃ abhāsi.</paragraph>
<paragraph line="1041" number="38"> Tattha <bold>iddhiyā</bold>ti adhiṭṭhāniddhiyā. <bold>Sarabhu</bold>nti evaṃnāmikaṃ nadiṃ, yaṃ loke ‘‘sarabhu’’nti vadanti. <bold>Aṭṭhapesī</bold>ti sandituṃ adento sotaṃ nivattetvā pabbatakūṭaṃ viya mahantaṃ jalarāsiṃ katvā ṭhapesi. <bold>Asito</bold>ti nasito, taṇhādiṭṭhinissayarahito, bandhanasaṅkhātānaṃ vā sabbasaṃyojanānaṃ samucchinnattā kenacipi bandhanena abaddho, tato eva ejānaṃ kilesānaṃ abhāvato <bold>anejo so, gavampati, taṃ sabbasaṅgātigataṃ</bold> tādisaṃ sabbepi rāgadosamohamānadiṭṭhisaṅge atikkamitvā <pageBreak edition="P" number="1.0111" /> ṭhitattā sabbasaṅgātigataṃ, asekkhamunibhāvato <bold>mahāmuniṃ,</bold> tato eva kāmakammabhavādibhedassa sakalassapi bhavassa pāraṃ nibbānaṃ gatattā <bold>bhavassa pāraguṃ. Devā namassantī</bold>ti devāpi imassanti, pageva itarā pajāti.</paragraph>
<paragraph line="1042">Gāthāpariyosāne <pageBreak edition="M" number="1.0131" /><pageBreak edition="V" number="1.0110" /> mahato janakāyassa dhammābhisamayo ahosi. Thero aññaṃ byākaronto ‘‘satthāraṃ pūjessāmī’’ti imameva gāthaṃ abhāsīti.</paragraph>
<centered line="1043">Gavampatittheragāthāvaṇṇanā niṭṭhitā.</centered>
<subhead line="1044">9. Tissattheragāthāvaṇṇanā</subhead>
<paragraph line="1045"><bold>Sattiyā viya omaṭṭho</bold>ti āyasmato tissattherassa gāthā. Kā uppati? Ayampi kira purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto tissassa bhagavato bodhiyā mūle purāṇapaṇṇāni nīharitvā sodhesi. So tena puññakammena devamanussesu saṃsaranto imasmiṃ buddhuppāde kapilavatthunagare bhagavato pitucchāputto hutvā nibbatti <bold>tisso</bold> nāma nāmena. So bhagavantaṃ anupabbajitvā upasampanno hutvā araññāyatane viharanto jātiṃ paṭicca mānaṃ karonto kodhūpāyāsabahulo ca ujjhānabahulo ca hutvā vicarati, samaṇadhamme ussukkaṃ na karoti. Atha naṃ satthā ekadivasaṃ divāṭṭhāne vivaṭamukhaṃ niddāyantaṃ dibbacakkhunā olokento sāvatthito ākāsena gantvā tassa upari ākāseyeva ṭhatvā obhāsaṃ pharitvā tenobhāsena paṭibuddhassa satiṃ uppādetvā ovādaṃ dento <bold>‘‘sattiyā viya omaṭṭho’’</bold>ti gāthaṃ abhāsi.</paragraph>
<paragraph line="1046" number="39"> Tattha <bold>sattiyā</bold>ti desanāsīsametaṃ, ekatodhārādinā satthenāti attho. <bold>Omaṭṭho</bold>ti pahato. Cattāro hi pahārā omaṭṭho ummaṭṭho maṭṭho vimaṭṭhoti. Tattha upari ṭhatvā adhomukhaṃ dinnapahāro omaṭṭho nāma, heṭṭhā ṭhatvā uddhammukhaṃ dinnapahāro ummaṭṭho nāma, aggaḷasūci <pageBreak edition="P" number="1.0112" /> viya vinivijjhitvā gato maṭṭho nāma, seso sabbopi vimaṭṭho nāma. Imasmiṃ pana ṭhāne omaṭṭho gahito. So hi sabbadāruṇo duruddharaṇasallo duttikiccho antodoso antopubbalohitova hoti, pubbalohitaṃ anikkhamitvā vaṇamukhaṃ pariyonandhitvā tiṭṭhati. Pubbalohitaṃ nīharitukāmehi mañcena saddhiṃ bandhitvā adhosiro kātabbo <pageBreak edition="M" number="1.0132" /> hoti, maraṇaṃ vā maraṇamattaṃ vā dukkhaṃ pāpuṇanti. <bold>Ḍayhamāne</bold>ti agginā jhāyamāne. <bold>Matthake</bold>ti sīse. Idaṃ vuttaṃ hoti – yathā sattiyā omaṭṭho puriso sallubbāhanavaṇatikicchanānaṃ atthāya vīriyaṃ ārabhati tādisaṃ payogaṃ karoti parakkamati, yathā ca ḍayhamāne matthake ādittasīso puriso tassa nibbāpanatthaṃ vīriyaṃ ārabhati tādisaṃ payogaṃ karoti, evamevaṃ, bhikkhu, kāmarāgappahānāya sato appamatto ativiya ussāhajāto hutvā vihareyyāti.</paragraph>
<paragraph line="1047">Evaṃ <pageBreak edition="V" number="1.0111" /> bhagavā tassa therassa kodhūpāyāsavūpasamāya ovādaṃ dento tadekaṭṭhatāya kāmarāgappahānasīsena desanaṃ niṭṭhāpesi. Thero imaṃ gāthaṃ sutvā saṃviggahadayo vipassanāya yuttappayutto vihāsi. Tassa ajjhāsayaṃ ñatvā satthā saṃyuttake <bold>tissattherasuttaṃ</bold> (saṃ. ni. 3.84) desesi. So desanāpariyosāne arahatte patiṭṭhāsi. Tena vuttaṃ <bold>apadāne</bold> (apa. thera 2.53.66-73) –</paragraph>
<gatha1 line="1048">‘‘Devaloke manusse ce, anubhotvā ubho yase;</gatha1>
<gathalast line="1049">Avasāne ca nibbānaṃ, sivaṃ patto anuttaraṃ.</gathalast>
<gatha1 line="1050">‘‘Sambuddhaṃ uddisitvāna, bodhiṃ vā tassa satthuno;</gatha1>
<gathalast line="1051">Yo puññaṃ pasavī poso, tassa kiṃ nāma dullabhaṃ.</gathalast>
<gatha1 line="1052">‘‘Magge phale āgame ca, jhānābhiññāguṇesu ca;</gatha1>
<gathalast line="1053">Aññesaṃ adhiko hutvā, nibbāyāmi anāsavo.</gathalast>
<gatha1 line="1054">‘‘Purehaṃ bodhiyā pattaṃ, chaḍḍetvā haṭṭhamānaso;</gatha1>
<gathalast line="1055">Imehi vīsataṅgehi, samaṅgī homi sabbathā.</gathalast>
<gatha1 line="1056">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1057">Arahattaṃ pana patvā thero aññaṃ byākaronto satthāraṃ pūjetuṃ tameva gāthaṃ abhāsi.</paragraph>
<centered line="1058">Tissattheragāthāvaṇṇanā niṭṭhitā.</centered>
<subhead line="1059">10. Vaḍḍhamānattheragāthāvaṇṇanā</subhead>
<paragraph line="1060"><bold>Sattiyā</bold><pageBreak edition="M" number="1.0133" /><pageBreak edition="P" number="1.0113" /><bold>viya omaṭṭho</bold>ti āyasmato vaḍḍhamānattherassa gāthā. Kā uppatti? Ayampi kira purimabuddhesu katādhikāro ito dvenavute kappe tissassa bhagavato kāle kulagehe nibbattitvā viññutaṃ patto tissaṃ bhagavantaṃ piṇḍāya carantaṃ disvā pasannamānaso suparipakkāni vaṇṭato muttāni ambaphalāni adāsi. So tena puññakammena devaloke nibbatto aparāparaṃ puññakammāni upacinanto imasmiṃ buddhuppāde vesāliyaṃ licchavirājakule nibbatti, <bold>vaḍḍhamāno</bold>tissa nāmaṃ ahosi. So vayappatto saddho pasanno dāyako dānarato kārako saṅghupaṭṭhāko hutvā tathārūpe aparādhe satthārā pattanikkujjanakamme kārāpite aggiṃ akkanto viya saṅghaṃ khamāpetvā kammaṃ paṭippassambhetvā sañjātasaṃvego pabbaji, pabbajitvā pana <pageBreak edition="V" number="1.0112" /> thinamiddhābhibhūto vihāsi. Taṃ satthā saṃvejento <bold>‘‘sattiyā viya omaṭṭho’’</bold>ti gāthaṃ abhāsi.</paragraph>
<paragraph line="1061" number="40"> Tattha <bold>bhavarāgappahānāyā</bold>ti bhavarāgassa rūparāgassa arūparāgassa ca pajahanatthāya. Yadipi ajjhattasaṃyojanāni appahāya bahiddhasaṃyojanānaṃ pahānaṃ nāma natthi, nānantarikabhāvato pana uddhambhāgiyasaṃyojanappahānavacanena orambhāgiyasaṃyojanappahānampi vuttameva hoti. Yasmā vā samucchinnorambhāgiyasaṃyojanānampi kesañci ariyānaṃ uddhambhāgiyasaṃyojanāni duppaheyyāni honti, tasmā suppaheyyato duppaheyyameva dassento bhagavā bhavarāgappahānasīsena sabbassāpi uddhambhāgiyasaṃyojanassa pahānamāha. Therassa eva vā ajjhāsayavasenevaṃ vuttaṃ. Sesaṃ vuttanayameva.</paragraph>
<centered line="1062">Vaḍḍhamānattheragāthāvaṇṇanā niṭṭhitā.</centered>
<centered line="1063">Catutthavaggavaṇṇanā niṭṭhitā.</centered>
<title line="1064">5. Pañcamavaggo</title>
<subhead line="1065">1. Sirivaḍḍhattheragāthāvaṇṇanā</subhead>
<paragraph line="1066"><bold>Vivaramanupatanti</bold><pageBreak edition="M" number="1.0134" /><pageBreak edition="V" number="1.0113" /><pageBreak edition="P" number="1.0114" /><bold>vijjutā</bold>ti āyasmato sirivaḍḍhattherassa gāthā. Kā uppatti? Sopi purimabuddhesu katādhikāro tattha tattha vivaṭṭūpanissayaṃ kusalaṃ upacinanto ito ekanavute kappe vipassissa bhagavato kāle kulagehe nibbattitvā viññutaṃ patto vipassiṃ bhagavantaṃ passitvā kiṅkaṇipupphehi pūjaṃ katvā tena puññakammena devaloke nibbatto aparāparaṃ puññāni katvā sugatīsuyeva saṃsaranto imasmiṃ buddhuppāde rājagahe vibhavasampannassa brāhmaṇassa gehe nibbatti, <bold>sirivaḍḍho</bold>tissa nāmaṃ ahosi. So vayappatto bimbisārasamāgame satthari saddhamme ca uppannappasādo hetusampannatāya pabbaji. Pabbajitvā ca katapubbakicco vebhārapaṇḍavapabbatānaṃ avidūre aññatarasmiṃ araññāyatane pabbataguhāyaṃ kammaṭṭhānamanuyutto viharati. Tasmiñca samaye mahā akālamegho uṭṭhahi. Vijjullatā pabbatavivaraṃ pavisantiyo viya vicaranti. Therassa ghammapariḷāhābhibhūtassa sāragabbhehi meghavātehi ghammapariḷāho vūpasami. Utusappāyalābhena cittaṃ ekaggaṃ ahosi. Samāhitacitto vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.21.10-14) –</paragraph>
<gatha1 line="1067">‘‘Kañcanagghiyasaṅkāso, sabbaññū lokanāyako;</gatha1>
<gathalast line="1068">Odakaṃ dahamoggayha, sināyi aggapuggalo.</gathalast>
<gatha1 line="1069">‘‘Paggayha kiṅkaṇiṃ pupphaṃ, vipassissābhiropayiṃ;</gatha1>
<gathalast line="1070">Udaggacitto sumano, dvipadindassa tādino.</gathalast>
<gatha1 line="1071">‘‘Ekanavutito kappe, yaṃ pupphamabhiropayiṃ;</gatha1>
<gathalast line="1072">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1073">‘‘Sattavīsatikappamhi, rājā bhīmaratho ahu;</gatha1>
<gathalast line="1074">Sattaratanasampanno, cakkavattī mahabbalo.</gathalast>
<gatha1 line="1075">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1076">Arahattaṃ <pageBreak edition="M" number="1.0135" /><pageBreak edition="V" number="1.0114" /> pana patvā aññāpadesena attasannissayaṃ udānaṃ udānento <bold>‘‘vivaramanupatanti vijjutā’’</bold>ti gāthaṃ abhāsi.</paragraph>
<paragraph line="1077" number="41"> Tattha <bold>vivara</bold>nti antarā vemajjhaṃ. <bold>Anupatantī</bold>ti anulakkhaṇe patanti pavattanti, vijjotantīti attho. Vijjotanameva hi vijjullatānaṃ pavatti nāma. <bold>Anu</bold>-saddayogena cettha upayogavacanaṃ, yathā ‘‘rukkhamanuvijjotantī’’ti. <bold>Vijjutā</bold>ti <pageBreak edition="P" number="1.0115" /> sateratā. <bold>Vebhārassa ca paṇḍavassa cā</bold>ti vebhārapabbatassa ca paṇḍavapabbatassa ca vivaramanupatantīti yojanā. <bold>Nagavivaragato</bold>ti nagavivaraṃ pabbataguhaṃ upagato. <bold>Jhāyatī</bold>ti ārammaṇūpanijjhānena lakkhaṇūpanijjhānena ca jhāyati, samathavipassanaṃ ussukkāpento bhāveti. <bold>Putto appaṭimassa tādino</bold>ti sīlakkhandhādidhammakāyasampattiyā rūpakāyasampattiyā ca anupamassa upamārahitassa iṭṭhāniṭṭhādīsu tādilakkhaṇasampattiyā tādino buddhassa bhagavato orasaputto. Puttavacaneneva cettha therena satthu anujātabhāvadīpanena aññā byākatāti veditabbaṃ.</paragraph>
<centered line="1078">Sirivaḍḍhattheragāthāvaṇṇanā niṭṭhitā.</centered>
<subhead line="1079">2. Khadiravaniyattheragāthāvaṇṇanā</subhead>
<paragraph line="1080"><bold>Cāle upacāle</bold>ti āyasmato khadiravaniyarevatattherassa gāthā. Kā uppati? Ayaṃ kira padumuttarassa bhagavato kāle haṃsavatīnagare titthanāvikakule nibbattitvā mahāgaṅgāya payāgatitthe titthanāvākammaṃ karonto ekadivasaṃ sasāvakasaṅghaṃ bhagavantaṃ gaṅgātīraṃ upagataṃ disvā pasannamānaso nāvāsaṅghāṭaṃ yojetvā mahantena pūjāsakkārena paratīraṃ pāpetvā aññataraṃ bhikkhuṃ satthārā āraññakānaṃ aggaṭṭhāne ṭhapiyamānaṃ disvā tadatthaṃ patthanaṃ paṭṭhapetvā bhagavato bhikkhusaṅghassa ca mahādānaṃ pavattesi. Bhagavā ca tassa patthanāya avajjhabhāvaṃ byākāsi. So tato paṭṭhāya tattha tattha vivaṭṭūpanissayaṃ kusalaṃ katvā <pageBreak edition="M" number="1.0136" /> devamanussesu saṃsaranto imasmiṃ buddhuppāde magadharaṭṭhe nālakagāme rūpasāriyā brāhmaṇiyā kucchismiṃ nibbatti. Taṃ vayappattaṃ mātāpitaro gharabandhanena bandhitukāmā jātā. So <pageBreak edition="P" number="1.0116" /> sāriputtattherassa pabbajitabhāvaṃ sutvā ‘‘mayhaṃ jeṭṭhabhātā ayyo upatisso imaṃ vibhavaṃ chaḍḍetvā pabbajito, tena vantaṃ kheḷapiṇḍaṃ kathāhaṃ pacchā gilissāmī’’ti jātasaṃvego pāsaṃ anupagacchanakamigo viya ñātake vañcetvā hetusampattiyā codiyamāno bhikkhūnaṃ santikaṃ gantvā dhammasenāpatino kaniṭṭhabhāvaṃ nivedetvā attano pabbajjāya chandaṃ ārocesi. Bhikkhū taṃ pabbājetvā paripuṇṇavīsativassaṃ upasampādetvā <pageBreak edition="V" number="1.0115" /> kammaṭṭhāne niyojesuṃ. So kammaṭṭhānaṃ gahetvā khadiravanaṃ pavisitvā, ‘‘arahattaṃ patvā bhagavantaṃ dhammasenāpatiñca passissāmī’’ti ghaṭento vāyamanto ñāṇassa paripākagatattā nacirasseva chaḷabhiñño ahosi. Tena vuttaṃ <bold>apadāne</bold> (apa. thera 1.1.628-643) –</paragraph>
<gatha1 line="1081">‘‘Gaṅgā bhāgīrathī nāma, himavantā pabhāvitā;</gatha1>
<gathalast line="1082">Kutitthe nāviko āsiṃ, orime ca tariṃ ahaṃ.</gathalast>
<gatha1 line="1083">‘‘Padumuttaro nāyako, sambuddho dvipaduttamo;</gatha1>
<gathalast line="1084">Vasīsatasahassehi, gaṅgātīramupāgato.</gathalast>
<gatha1 line="1085">‘‘Bahū nāvā samānetvā, vaḍḍhakīhi susaṅkhataṃ;</gatha1>
<gathalast line="1086">Nāvāya chadanaṃ katvā, paṭimāniṃ narāsabhaṃ.</gathalast>
<gatha1 line="1087">‘‘Āgantvāna ca sambuddho, ārūhi tañca nāvakaṃ;</gatha1>
<gathalast line="1088">Vārimajjhe ṭhito satthā, imā gāthā abhāsatha.</gathalast>
<gatha1 line="1089">‘‘Yo so tāresi sambuddhaṃ, saṅghañcāpi anāsavaṃ;</gatha1>
<gathalast line="1090">Tena cittappasādena, devaloke ramissati.</gathalast>
<gatha1 line="1091">‘‘Nibbattissati te byamhaṃ, sukataṃ nāvasaṇṭhitaṃ;</gatha1>
<gathalast line="1092">Ākāse pupphachadanaṃ, dhārayissati sabbadā.</gathalast>
<gatha1 line="1093">‘‘Aṭṭhapaññāsakappamhi, tārako nāma khattiyo;</gatha1>
<gathalast line="1094">Cāturanto vijitāvī, cakkavattī bhavissati.</gathalast>
<gatha1 line="1095">‘‘Sattapaññāsakappamhi <pageBreak edition="M" number="1.0137" />, cammako nāma khattiyo;</gatha1>
<gathalast line="1096">Uggacchantova sūriyo, jotissati mahabbalo.</gathalast>
<gatha1 line="1097">‘‘Kappasatasahassamhi, okkākakulasambhavo;</gatha1>
<gathalast line="1098">Gotamo nāma gottena, satthā loke bhavissati.</gathalast>
<gatha1 line="1099">‘‘Tidasā so cavitvāna, manussattaṃ gamissati;</gatha1>
<gathalast line="1100">Revato nāma nāmena, brahmabandhu bhavissati.</gathalast>
<gatha1 line="1101">‘‘Agārā nikkhamitvāna, sukkamūlena codito;</gatha1>
<gathalast line="1102">Gotamassa bhagavato, sāsane pabbajissati.</gathalast>
<gatha1 line="1103">‘‘So pacchā pabbajitvāna, yuttayogo vipassako;</gatha1>
<gathalast line="1104">Sabbāsave pariññāya, nibbāyissatināsavo.</gathalast>
<gatha1 line="1105">‘‘Vīriyaṃ me dhuradhorayhaṃ, yogakkhemādhivāhanaṃ;</gatha1>
<gathalast line="1106">Dhāremi antimaṃ dehaṃ, sammāsambuddhasāsane.</gathalast>
<gatha1 line="1107">‘‘Satasahasse kataṃ kammaṃ, phalaṃ dassesi me idha;</gatha1>
<gathalast line="1108">Sumutto saravegova, kilese jhāpayī mama.</gathalast>
<gatha1 line="1109">‘‘Tato <pageBreak edition="V" number="1.0116" /> maṃ vananirataṃ, disvā lokantagū muni;</gatha1>
<gathalast line="1110">Vanavāsibhikkhūnaggaṃ, paññapesi mahāmati.</gathalast>
<gatha1 line="1111">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1112">Chaḷabhiñño pana hutvā thero satthāraṃ dhammasenāpatiñca vandituṃ senāsanaṃ saṃsāmetvā pattacīvaramādāya anupubbena sāvatthiṃ patvā jetavanaṃ pavisitvā satthāraṃ dhammasenāpatiñca vanditvā katipāhaṃ jetavane vihāsi <pageBreak edition="P" number="1.0117" />. Atha naṃ satthā ariyagaṇamajjhe nisinno āraññakānaṃ bhikkhūnaṃ aggaṭṭhāne ṭhapesi – ‘‘etadaggaṃ, bhikkhave, mama sāvakānaṃ bhikkhūnaṃ āraññakānaṃ yadidaṃ revato khadiravaniyo’’ti (a. ni. 1.198, 203). So aparabhāge attano jātagāmaṃ gantvā ‘‘cālā, upacālā, sīsūpacālā’’ti tissannaṃ bhaginīnaṃ putte ‘‘cālā, upacālā, sīsūpacālā’’ti tayo bhāgineyye ānetvā pabbājetvā kammaṭṭhāne niyojesi. Te kammaṭṭhānaṃ anuyuttā viharanti. Tasmiñca samaye therassa kocideva ābādho uppanno. Taṃ <pageBreak edition="M" number="1.0138" /> sutvā sāriputtatthero revataṃ ‘‘gilānapucchanaṃ adhigamapucchanañca karissāmī’’ti upagacchi. Revatatthero dhammasenāpatiṃ dūratova āgacchantaṃ disvā tesaṃ sāmaṇerānaṃ satuppādanavasena ovadanto <bold>‘‘cāle upacāle’’</bold>ti gāthaṃ abhāsi.</paragraph>
<paragraph line="1113" number="42"> Tattha <bold>cāle upacāle sīsūpacāle</bold>ti tesaṃ ālapanaṃ. ‘‘Cālā, upacālā, sīsūpacālā’’ti hi itthiliṅgavasena laddhanāmā te tayo dārakā pabbajitāpi tathā voharīyanti. ‘‘‘Cālī, upacālī, sīsūpacālī’ti tesaṃ nāma’’nti ca vadanti. Yadatthaṃ ‘‘cālā’’tiādinā āmantanaṃ kataṃ, taṃ dassento <bold>‘‘patissatā nu kho viharathā’’</bold>ti vatvā tattha kāraṇamāha <bold>‘‘āgato vo vālaṃ viya vedhī’’</bold>ti. <bold>Patissatā</bold>ti patissatikā. <bold>Kho</bold>ti avadhāraṇe. <bold>Āgato</bold>ti āgacchi. <bold>Vo</bold>ti tumhākaṃ. <bold>Vālaṃ viya vedhī</bold>ti vālavedhī viya, ayañhettha saṅkhepattho – tikkhajavananibbedhikapaññatāya vālavedhirūpo satthukappo tumhākaṃ mātulatthero āgato, tasmā samaṇasaññaṃ upaṭṭhapetvā satisampajaññayuttā eva hutvā viharatha, ‘‘yathādhigate vihāre appamattā bhavathā’’ti.</paragraph>
<paragraph line="1114">Taṃ sutvā te sāmaṇerā dhammasenāpatissa paccuggamanādivattaṃ katvā ubhinnaṃ mātulattherānaṃ paṭisanthāravelāyaṃ nātidūre samādhiṃ samāpajjitvā nisīdiṃsu. Dhammasenāpati revatattherena saddhiṃ paṭisanthāraṃ katvā uṭṭhāyāsanā te sāmaṇere upasaṅkami, te tathākālaparicchedassa katattā there upasaṅkamante eva uṭṭhahitvā vanditvā aṭṭhaṃsu. Thero ‘‘katarakataravihārena viharathā’’ti pucchitvā <pageBreak edition="V" number="1.0117" /><pageBreak edition="P" number="1.0118" /> tehi ‘‘imāya imāyā’’ti vutte ‘‘dārakepi nāma evaṃ vinento mayhaṃ bhātiko paccapādi vata dhammassa anudhamma’’nti theraṃ pasaṃsanto pakkāmi.</paragraph>
<centered line="1115">Khadiravaniyattheragāthāvaṇṇanā niṭṭhitā.</centered>
<subhead line="1116">3. Sumaṅgalattheragāthāvaṇṇanā</subhead>
<paragraph line="1117"><bold>Sumuttiko</bold>ti <pageBreak edition="M" number="1.0139" /> āyasmato sumaṅgalattherassa gāthā. Kā uppatti? Sopi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto siddhatthassa bhagavato kāle rukkhadevatā hutvā nibbatti. So ekadivasaṃ satthāraṃ nhāyitvā ekacīvaraṃ ṭhitaṃ disvā somanassappatto hutvā apphoṭesi. So tena puññakammena devamanussesu saṃsaranto imasmiṃ buddhuppāde sāvatthiyā avidūre aññatarasmiṃ gāmake tādisena kammanissandena daliddakule nibbatti. Tassa <bold>sumaṅgalo</bold>ti nāmaṃ ahosi. So vayappatto khujjakāsitanaṅgalakuddālaparikkhāro hutvā kasiyā jīvati. So ekadivasaṃ raññā pasenadikosalena bhagavato bhikkhusaṅghassa ca mahādāne pavattiyamāne dānopakaraṇāni gahetvā āgacchantehi manussehi saddhiṃ dadhighaṭaṃ gahetvā āgato bhikkhūnaṃ sakkārasammānaṃ disvā ‘‘ime samaṇā sakyaputtiyā sukhumavatthasunivatthā subhojanāni bhuñjitvā nivātesu senāsanesu viharanti, yaṃnūnāhampi pabbajeyya’’nti cintetvā, aññataraṃ mahātheraṃ upasaṅkamitvā attano pabbajjādhippāyaṃ nivedesi. So taṃ karuṇāyanto pabbājetvā kammaṭṭhānaṃ ācikkhi. So araññe viharanto ekavihāre nibbinno ukkaṇṭhito hutvā, vibbhamitukāmo ñātigāmaṃ gacchanto antarāmagge kacchaṃ bandhitvā khettaṃ kasante kiliṭṭhavatthanivatthe samantato rajokiṇṇasarīre vātātapena phussante kassake disvā, ‘‘mahantaṃ vatime sattā jīvikanimittaṃ dukkhaṃ paccanubhontī’’ti <pageBreak edition="P" number="1.0119" /> saṃvegaṃ paṭilabhi. Ñāṇassa paripākaṃ gatattā yathāgahitaṃ kammaṭṭhānaṃ upaṭṭhāsi. So aññataraṃ rukkhamūlaṃ upagantvā vivekaṃ labhitvā yoniso manasikaronto vipassanaṃ vaḍḍhetvā maggapaṭipāṭiyā arahattaṃ pāpuṇi. Tena vuttaṃ <bold>apadāne</bold> (apa. thera 1.12.11-19) –</paragraph>
<gatha1 line="1118">‘‘Atthadassī jinavaro, lokajeṭṭho narāsabho;</gatha1>
<gathalast line="1119">Vihārā abhinikkhamma, taḷākaṃ upasaṅkami.</gathalast>
<gatha1 line="1120">‘‘Nhātvā pitvā ca sambuddho, uttaritvekacīvaro;</gatha1>
<gathalast line="1121">Aṭṭhāsi bhagavā tattha, vilokento disodisaṃ.</gathalast>
<gatha1 line="1122">‘‘Bhavane <pageBreak edition="M" number="1.0140" /><pageBreak edition="V" number="1.0118" /> upaviṭṭhohaṃ, addasaṃ lokanāyakaṃ;</gatha1>
<gathalast line="1123">Haṭṭho haṭṭhena cittena, apphoṭesiṃ ahaṃ tadā.</gathalast>
<gatha1 line="1124">‘‘Sataraṃsiṃva jotantaṃ, pabhāsantaṃva kañcanaṃ;</gatha1>
<gathalast line="1125">Naccagīte payuttohaṃ, pañcaṅgatūriyamhi ca.</gathalast>
<gatha1 line="1126">‘‘Yaṃ yaṃ yonupapajjāmi, devattaṃ atha mānusaṃ;</gatha1>
<gathalast line="1127">Sabbe satte abhibhomi, vipulo hoti me yaso.</gathalast>
<gatha1 line="1128">‘‘Namo te purisājañña, namo te purisuttama;</gatha1>
<gathalast line="1129">Attānaṃ tosayitvāna, pare tosesi tvaṃ muni.</gathalast>
<gatha1 line="1130">‘‘Pariggahe nisīditvā, hāsaṃ katvāna subbate;</gatha1>
<gathalast line="1131">Upaṭṭhahitvā sambuddhaṃ, tusitaṃ upapajjahaṃ.</gathalast>
<gatha1 line="1132">‘‘Soḷaseto kappasate, dvinavaekacintitā;</gatha1>
<gathalast line="1133">Sattaratanasampannā, cakkavattī mahabbalā.</gathalast>
<gatha1 line="1134">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1135">Arahattaṃ pana patvā sampattiṃ attano dukkhavimuttiñca kittanavasena udānaṃ udānento <bold>‘‘sumuttiko’’</bold>tiādimāha.</paragraph>
<paragraph line="1136" number="43"> Tattha <bold>sumuttiko</bold>ti sundarā accantikatāya apunabbhavikā mutti etassāti sumuttiko. Tassa pana vimuttiyā pāsaṃsiyatāya acchariyatāya ca apphoṭento āha <bold>‘‘sumuttiko’’</bold>ti. Puna tattha vimuttiyaṃ attano pasādassa daḷhabhāvaṃ dassento <bold>‘‘sāhu sumuttikomhī’’</bold>ti āha. ‘‘Sādhu suṭṭhu muttiko vatamhī’’ti attho. ‘‘Kuto panāyaṃ sumuttikatā’’ti? Kāmañcāyaṃ thero sabbasmāpi vaṭṭadukkhato suvimutto, attano pana tāva upaṭṭhitaṃ ativiya aniṭṭhabhūtaṃ dukkhaṃ dassento <bold>‘‘tīhi khujjakehī’’</bold>tiādimāha. Tattha <bold>khujjakehī</bold>ti khujjasabhāvehi, khujjākārehi vā. Nissakkavacanañcetaṃ muttasaddāpekkhāya. Kassako hi akhujjopi samāno tīsu ṭhānesu attānaṃ khujjaṃ katvā dasseti lāyane kasane kuddālakamme ca. Yo hi pana kassako lāyanādīni karoti <pageBreak edition="M" number="1.0141" />, tānipi asitādīni kuṭilākārato khujjakānīti vuttaṃ ‘‘tīhi khujjakehī’’ti.</paragraph>
<paragraph line="1137">Idāni tāni sarūpato dassento <bold>‘‘asitāsu mayā, naṅgalāsu mayā, khuddakuddālāsu mayā’’</bold>ti āha. Tattha <bold>asitāsu mayā</bold>ti lavittehi mayā muttanti attho. Nissakke cetaṃ bhummavacanaṃ. Sesesupi eseva nayo. Apare pana <bold>‘‘asitāsu mayā</bold>ti lavittehi karaṇabhūtehi mayā khujjita’’nti vadanti. Tesaṃ matena karaṇatthe hetumhi vā bhummavacanaṃ. <bold>‘‘Naṅgalāsū’’</bold>ti liṅgavipallāsaṃ <pageBreak edition="V" number="1.0119" /> katvā vuttaṃ, naṅgalehi kasirehīti attho. Attanā vaḷañjitakuddālassa sabhāvato vaḷañjanena vā appakatāya vuttaṃ ‘‘khuddakuddālāsū’’ti ‘‘kuṇṭhakuddālāsū’’tipi <pageBreak edition="P" number="1.0120" /> pāḷi. Vaḷañjaneneva atikhiṇakhaṇittesūti attho. <bold>Idhamevā</bold>ti <bold>ma</bold>-kāro padasandhikaro. <bold>Atha vāpī</bold>ti <bold>vā</bold>-saddo nipātamattaṃ. Gāmake ṭhitattā tāni asitādīni kiñcāpi idheva mama samīpeyeva, tathāpi alameva hotīti attho. Turitavasena cetaṃ āmeḍitavacanaṃ. <bold>Jhāyā</bold>ti phalasamāpattijjhānavasena diṭṭhadhammasukhavihāratthaṃ dibbavihārādivasena ca jhāya. <bold>Sumaṅgalā</bold>ti attānaṃ ālapati. Jhāne pana ādaradassanatthaṃ āmeḍitaṃ kataṃ. <bold>Appamatto viharā</bold>ti satipaññāvepullappattiyā sabbatthakameva appamattosi tvaṃ, tasmā idāni sukhaṃ vihara, sumaṅgala. Keci pana ‘‘arahattaṃ appatvā eva vipassanāya vīthipaṭipannāya sāsane sañjātābhiratiyā yathānubhūtaṃ gharāvāsadukkhaṃ jigucchanto thero imaṃ gāthaṃ vatvā pacchā vipassanaṃ vaḍḍhetvā arahattaṃ pāpuṇī’’ti vadanti. Tesaṃ matena ‘‘jhāya appamatto viharā’’ti padānaṃ attho vipassanāmaggavasenapi yujjati eva.</paragraph>
<centered line="1138">Sumaṅgalattheragāthāvaṇṇanā niṭṭhitā.</centered>
<subhead line="1139">4. Sānuttheragāthāvaṇṇanā</subhead>
<paragraph line="1140"><bold>Mataṃ</bold><pageBreak edition="M" number="1.0142" /><bold>vā amma rodantī</bold>ti āyasmato sānuttherassa gāthā. Kā uppatti? Sopi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito catunavute kappe siddhatthassa bhagavato hatthapādadhovanamukhavikkhālanānaṃ atthāya udakaṃ upanesi. Satthā hi bhojanakāle hatthapāde dhovitukāmo ahosi. So satthu ākāraṃ sallakkhetvā udakaṃ upanesi. Bhagavā hatthapāde dhovitvā bhuñjitvā mukhaṃ vikkhāletukāmo ahosi. So tampi <pageBreak edition="P" number="1.0121" /> ñatvā mukhodakaṃ upanesi. Satthā mukhaṃ vikkhāletvā mukhadhovanakiccaṃ niṭṭhāpesi. Evaṃ bhagavā anukampaṃ upādāya tena karīyamānaṃ veyyāvaccaṃ sādiyi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde sāvatthiyaṃ aññatarassa upāsakassa gehe paṭisandhiṃ gaṇhi. Tasmiṃ gabbhagateyeva pitā pavāsaṃ gato, upāsikā dasamāsaccayena puttaṃ vijāyitvā <bold>sānū</bold>tissa nāmaṃ akāsi. Tasmiṃ anukkamena vaḍḍhante sattavassikaṃyeva naṃ bhikkhūnaṃ santike pabbājesi, ‘‘evamayaṃ anantarāyo vaḍḍhitvā accantasukhabhāgī bhavissatī’’ti. ‘‘So sānusāmaṇero’’ti paññāto paññavā vattasampanno bahussuto <pageBreak edition="V" number="1.0120" /> dhammakathiko sattesu mettajjhāsayo hutvā devamanussānaṃ piyo ahosi manāpoti sabbaṃ sānusutte āgatanayena veditabbaṃ.</paragraph>
<paragraph line="1141">Tassa atītajātiyaṃ mātā yakkhayoniyaṃ nibbatti. Taṃ yakkhā ‘‘sānuttherassa ayaṃ mātā’’ti garucittikārabahulā hutvā mānenti. Evaṃ gacchante kāle puthujjanabhāvassa ādīnavaṃ vibhāventaṃ viya ekadivasaṃ sānussa yoniso manasikārābhāvā ayoniso ummujjantassa vibbhamitukāmatācittaṃ uppajji. Taṃ tassa yakkhinimātā ñatvā manussamātuyā ārocesi – ‘‘tava putto, sānu, ‘vibbhamissāmī’ti cittaṃ uppādesi, tasmā tvaṃ –</paragraph>
<gatha1 line="1142">‘‘Sānuṃ pabuddhaṃ vajjāsi, yakkhānaṃ vacanaṃ idaṃ;</gatha1>
<gathalast line="1143">Mākāsi pāpakaṃ kammaṃ, āvi vā yadi vā raho.</gathalast>
<gatha1 line="1144">‘‘Sace <pageBreak edition="M" number="1.0143" /> tvaṃ pāpakaṃ kammaṃ, karissasi karosi vā;</gatha1>
<gathalast line="1145">Na te dukkhā pamutyatthi, uppaccāpi palāyato’’ti. (saṃ. ni. 1.239; dha. pa. aṭṭha. 2.325 sānusāmaṇeravatthu) –</gathalast>
<unindented line="1146">Evaṃ bhaṇāhī’’ti. Evañca pana vatvā yakkhinimātā tatthevantaradhāyi. Manussamātā pana taṃ sutvā paridevasokasamāpannā cetodukkhasamappitā ahosi. Atha sānusāmaṇero pubbaṇhasamayaṃ nivāsetvā <pageBreak edition="P" number="1.0122" /> pattacīvaramādāya mātu santikaṃ upagato mātaraṃ rodamānaṃ disvā ‘‘amma, kiṃ nissāya rodasī’’ti vatvā ‘‘taṃ nissāyā’’ti ca vutto mātu <bold>‘‘mataṃ vā, amma, rodanti, yo vā jīvaṃ na dissatī’’</bold>ti gāthaṃ abhāsi.</unindented>
<paragraph line="1147" number="44"> Tassattho – <bold>‘‘amma,</bold> rodantā nāma ñātakā mittā vā attano ñātakaṃ mittaṃ vā <bold>mataṃ</bold> uddissa <bold>rodanti</bold> paralokaṃ gatattā, <bold>yo vā</bold> ñātako mitto vā <bold>jīvaṃ</bold> jīvanto desantaraṃ pakkantatāya ca <bold>na dissati,</bold> taṃ vā uddissa rodanti, ubhayampetaṃ mayi na vijjati, evaṃ sante <bold>jīvantaṃ</bold> dharamānaṃ <bold>maṃ</bold> purato ṭhitaṃ <bold>passantī; kasmā, amma, rodasi?</bold>Maṃ uddissa tava rodanassa kāraṇameva natthī’’ti.</paragraph>
<paragraph line="1148">Taṃ sutvā tassa mātā ‘‘maraṇañhetaṃ, bhikkhave, yo sikkhaṃ paccakkhāya hīnāyāvattatī’’ti (ma. ni. 3.63) suttapadānusārena uppabbajanaṃ ariyassa vinaye maraṇanti dassentī –</paragraph>
<gatha1 line="1149">‘‘Mataṃ <pageBreak edition="V" number="1.0121" /> vā putta rodanti, yo vā jīvaṃ na dissati;</gatha1>
<gathalast line="1150">Yo ca kāme cajitvāna, punarāgacchate idha.</gathalast>
<gatha1 line="1151">‘‘Taṃ vāpi putta rodanti, puna jīvaṃ mato hi so;</gatha1>
<gathalast line="1152">Kukkuḷā ubbhato tāta, kukkuḷaṃ patitumicchasī’’ti. (saṃ. ni. 1.239; dha. pa. aṭṭha. 2.sānusāmaṇeravatthu) –</gathalast>
<unindented line="1153">Gāthādvayaṃ abhāsi.</unindented>
<paragraph line="1154">Tattha <bold>kāme cajitvānā</bold>ti nekkhammajjhāsayena vatthukāme pahāya, tañca kilesakāmassa tadaṅgappahānavasena veditabbaṃ. Pabbajjā hettha kāmapariccāgo adhippeto.<bold> Punarāgacchate idhā</bold>ti idha gehe punadeva āgacchati, hīnāyāvattanaṃ sandhāya vadati. <bold>Taṃ vāpī</bold>ti yo pabbajitvā vibbhamati <pageBreak edition="M" number="1.0144" />, taṃ vāpi puggalaṃ mataṃ viyamādisiyo rodanti. Kasmāti ce? <bold>Puna jīvaṃ mato hi so</bold>ti vibbhamanato pacchā yo jīvanto, so guṇamaraṇena atthato matoyeva. Idānissa savisesasaṃvegaṃ janetuṃ <bold>‘‘kukkuḷā’’</bold>tiādi vuttaṃ. Tassattho – ‘‘ahorattaṃ ādittaṃ viya hutvā ḍahanaṭṭhena kukkuḷanirayasadisattā <bold>kukkuḷā</bold><pageBreak edition="P" number="1.0123" /> gihibhāvā anukampantiyā mayā <bold>ubbhato</bold> uddhato, <bold>tāta</bold> sānu, <bold>kukkuḷaṃ patituṃ icchasi</bold> patitukāmosī’’ti.</paragraph>
<paragraph line="1155">Taṃ sutvā sānusāmaṇero saṃvegajāto hutvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.21.25-29) –</paragraph>
<gatha1 line="1156">‘‘Bhuñjantaṃ samaṇaṃ disvā, vippasannamanāvilaṃ;</gatha1>
<gathalast line="1157">Ghaṭenodakamādāya, siddhatthassa adāsahaṃ.</gathalast>
<gatha1 line="1158">‘‘Nimmalo homahaṃ ajja, vimalo khīṇasaṃsayo;</gatha1>
<gathalast line="1159">Bhave nibbattamānassa, phalaṃ nibbattate subhaṃ.</gathalast>
<gatha1 line="1160">‘‘Catunnavutito kappe, udakaṃ yamadāsahaṃ;</gatha1>
<gathalast line="1161">Duggatiṃ nābhijānāmi, dakadānassidaṃ phalaṃ.</gathalast>
<gatha1 line="1162">‘‘Ekasaṭṭhimhito kappe, ekova vimalo ahu;</gatha1>
<gathalast line="1163">Sattaratanasampanno, cakkavattī mahabbalo.</gathalast>
<gatha1 line="1164">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1165">Arahattaṃ <pageBreak edition="V" number="1.0122" /> pana patvā thero imissā gāthāya vasena ‘‘mayhaṃ vipassanārambho arahattappatti ca jātā’’ti udānavasena tameva gāthaṃ paccudāhāsi.</paragraph>
<centered line="1166">Sānuttheragāthāvaṇṇanā niṭṭhitā.</centered>
<subhead line="1167">5. Ramaṇīyavihārittheragāthāvaṇṇanā</subhead>
<paragraph line="1168"><bold>Yathāpi</bold><pageBreak edition="M" number="1.0145" /><bold>bhaddo ājañño</bold>ti āyasmato ramaṇīyavihārittherassa gāthā. Kā uppatti? Sopi purimabuddhesu katādhikāro tattha tattha puññāni upacinanto ito ekanavute kappe vipassiṃ bhagavantaṃ disvā pasannamānaso pañcapatiṭṭhitena vanditvā koraṇḍapupphehi pūjaṃ akāsi. So tena puññakammena devesu nibbattitvā aparāparaṃ puññāni katvā devamanussesu saṃsaranto imasmiṃ buddhuppāde rājagahe aññatarassa seṭṭhissa putto hutvā nibbatto yobbanamadena kāmesu mucchaṃ āpanno viharati. So ekadivasaṃ aññataraṃ pāradārikaṃ rājapurisehi vividhā kammakāraṇā karīyamānaṃ disvā saṃvegajāto satthu santike dhammaṃ sutvā pabbaji. Pabbajito ca rāgacaritatāya niccakālaṃ susammaṭṭhaṃ pariveṇaṃ sūpaṭṭhitaṃ pānīyaparibhojanīyaṃ supaññataṃ mañcapīṭhaṃ katvā viharati. Tena so <bold>ramaṇīyavihārī</bold>tveva paññāyittha.</paragraph>
<paragraph line="1169">So rāgussannatāya ayoniso manasi karitvā sañcetanikaṃ sukkavissaṭṭhiāpattiṃ āpajjitvā, ‘‘dhiratthu, maṃ evaṃbhūto saddhādeyyaṃ <pageBreak edition="P" number="1.0124" /> bhuñjeyya’’nti vippaṭisārī hutvā ‘‘vibbhamissāmī’’ti gacchanto antarāmagge rukkhamūle nisīdi, tena ca maggena sakaṭesu gacchantesu eko sakaṭayutto goṇo parissamanto visamaṭṭhāne khalitvā pati, taṃ sākaṭikā yugato muñcitvā tiṇodakaṃ datvā parissamaṃ vinodetvā punapi dhure yojetvā agamaṃsu. Thero taṃ disvā – ‘‘yathāyaṃ goṇo sakiṃ khalitvāpi uṭṭhāya sakiṃ dhuraṃ vahati, evaṃ mayāpi kilesavasena sakiṃ khalitenāpi vuṭṭhāya samaṇadhammaṃ kātuṃ vaṭṭatī’’ti yoniso ummujjanto nivattitvā upālittherassa attano pavattiṃ ācikkhitvā tena vuttavidhinā āpattito vuṭṭhahitvā sīlaṃ pākatikaṃ katvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.21.35-39) –</paragraph>
<gatha1 line="1170">‘‘Akkantañca padaṃ disvā, cakkālaṅkārabhūsitaṃ;</gatha1>
<gathalast line="1171">Padenānupadaṃ yanto, vipassissa mahesino.</gathalast>
<gatha1 line="1172">‘‘Koraṇḍaṃ <pageBreak edition="M" number="1.0146" /><pageBreak edition="V" number="1.0123" /> pupphitaṃ disvā, samūlaṃ pūjitaṃ mayā;</gatha1>
<gathalast line="1173">Haṭṭho haṭṭhena cittena, avandiṃ padamuttamaṃ.</gathalast>
<gatha1 line="1174">‘‘Ekanavutito kappe, yaṃ pupphamabhipūjayiṃ;</gatha1>
<gathalast line="1175">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1176">‘‘Sattapaññāsakappamhi, eko vītamalo ahuṃ;</gatha1>
<gathalast line="1177">Sattaratanasampanno, cakkavattī mahabbalo.</gathalast>
<gatha1 line="1178">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1179">Arahattaṃ pana patvā vimuttisukhaṃ anubhavanto attano pubbabhāgapaṭipattiyā saddhiṃ ariyadhammādhigamanadīpaniṃ <bold>‘‘yathāpi bhaddo ājañño, khalitvā patitiṭṭhatī’’</bold>ti gāthaṃ abhāsi.</paragraph>
<paragraph line="1180" number="45"> Tattha <bold>khalitvā</bold>ti pakkhalitvā. <bold>Patitiṭṭhatī</bold>ti patiṭṭhahati, punadeva yathāṭhāne tiṭṭhati. <bold>Eva</bold>nti yathā bhaddo usabhājānīyo bhāraṃ vahanto parissamappatto visamaṭṭhānaṃ āgamma ekavāraṃ pakkhalitvā patito na tattakena dhuraṃ chaḍḍeti, thāmajavaparakkamasampannatāya pana khalitvāpi patitiṭṭhati, attano sabhāveneva ṭhatvā bhāraṃ vahati, evaṃ kilesaparissamappatto kiriyāparādhena khalitvā taṃ khalitaṃ thāmavīriyasampattitāya paṭipākatikaṃ katvā maggasammādiṭṭhiyā <bold>dassanasampannaṃ,</bold> tato eva <bold>sammāsambuddhassa</bold> savanante ariyāya jātiyā jātatāya <bold>sāvakaṃ,</bold> tassa ure vāyāmajanitābhijātitāya orasaṃ <pageBreak edition="P" number="1.0125" /> puttaṃ bhaddājānīyasadisakiccatāya ājānīyanti ca maṃ dhāretha upadhārethāti attho.</paragraph>
<centered line="1181">Ramaṇīyavihārittheragāthāvaṇṇanā niṭṭhitā.</centered>
<subhead line="1182">6. Samiddhittheragāthāvaṇṇanā</subhead>
<paragraph line="1183"><bold>Saddhāyāhaṃ</bold><pageBreak edition="M" number="1.0147" /><bold>pabbajito</bold>ti āyasmato samiddhittherassa gāthā. Kā uppatti? Ayampi purimabuddhesu kattādhikāro tattha tattha puññāni upacinanto ito catunavute kappe siddhatthaṃ bhagavantaṃ passitvā pasannamānaso savaṇṭāni pupphāni kaṇṇikabaddhāni gahetvā pūjesi. So tena puññakammena devaloke nibbattitvā aparāparaṃ puññāni katvā sugatīsuyeva parivattento imasmiṃ buddhuppāde rājagahe kulagehe nibbatti. Tassa jātakālato paṭṭhāya taṃ kulaṃ dhanadhaññādīhi vaḍḍhi, attabhāvo cassa abhirūpo dassanīyo guṇavā iti vibhavasamiddhiyā ca guṇasamiddhiyā <pageBreak edition="V" number="1.0124" /> ca <bold>samiddhī</bold>tveva paññāyittha. So bimbisārasamāgame buddhānubhāvaṃ disvā paṭiladdhasaddho pabbajitvā bhāvanāya yuttappayutto viharanto bhagavati tapodārāme viharante ekadivasaṃ evaṃ cintesi – ‘‘lābhā vata me satthā arahaṃ sammāsambuddho, svākkhāte cāhaṃ dhammavinaye pabbajito, sabrahmacārī ca me sīlavanto kalyāṇadhammā’’ti. Tassevaṃ cintentassa uḷāraṃ pītisomanassaṃ udapādi. Taṃ asahanto māro pāpimā therassa avidūre mahantaṃ bheravasaddamakāsi, pathaviyā undriyanakālo viya ahosi. Thero bhagavato tamatthaṃ ārocesi. Bhagavā ‘‘māro tuyhaṃ vicakkhukammāya ceteti, gaccha, bhikkhu tattha acintetvā viharāhī’’ti āha. Thero tattha gantvā viharanto nacirasseva vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.21.30-34) –</paragraph>
<gatha1 line="1184">‘‘Kaṇikāraṃva <pageBreak edition="P" number="1.0126" /> jotantaṃ, nisinnaṃ pabbatantare;</gatha1>
<gathalast line="1185">Obhāsentaṃ disā sabbā, siddhatthaṃ narasārathiṃ.</gathalast>
<gatha1 line="1186">‘‘Dhanuṃ advejjhaṃ katvāna, usuṃ sannayhahaṃ tadā;</gatha1>
<gathalast line="1187">Pupphaṃ savaṇṭaṃ chetvāna, buddhassa abhiropayiṃ.</gathalast>
<gatha1 line="1188">‘‘Catunnavutito kappe, yaṃ pupphamabhiropayiṃ;</gatha1>
<gathalast line="1189">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1190">‘‘Ekapaññāsito kappe, eko āsiṃ jutindharo;</gatha1>
<gathalast line="1191">Sattaratanasampanno, cakkavattī mahabbalo.</gathalast>
<gatha1 line="1192">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1193">Arahattaṃ <pageBreak edition="M" number="1.0148" /> pana patvā tattheva viharantassa therassa khīṇāsavabhāvaṃ ajānanto purimanayeneva māro mahantaṃ bheravasaddaṃ akāsi. Taṃ sutvā thero abhīto acchambhī ‘‘tādisānaṃ mārānaṃ satampi sahassampi mayhaṃ lomampi na kampetī’’ti aññaṃ byākaronto <bold>‘‘saddhāyāhaṃ pabbajito’’</bold>ti gāthaṃ abhāsi.</paragraph>
<paragraph line="1194" number="46"> Tattha <bold>saddhāyā</bold>ti dhammacchandasamuṭṭhānāya kammaphalasaddhāya ceva ratanattayasaddhāya ca. <bold>Aha</bold>nti attānaṃ niddisati. <bold>Pabbajito</bold>ti upagato. <bold>Agārasmā</bold>ti gehato gharāvāsato vā. <bold>Anagāriya</bold>nti pabbajjaṃ, sā hi yaṃkiñci kasivāṇijjādikammaṃ ‘agārassa hita’nti agāriyaṃ nāma, tadabhāvato ‘‘anagāriyā’’ti vuccati. <bold>Sati paññā ca me vuḍḍhā</bold>ti saraṇalakkhaṇā sati, pajānanalakkhaṇā paññāti ime dhammā vipassanākkhaṇato paṭṭhāya maggapaṭipāṭiyā <pageBreak edition="V" number="1.0125" /> yāva arahattā me vuḍḍhā vaḍḍhitā, na dāni vaḍḍhetabbā atthi satipaññā vepullappattāti dasseti. <bold>Cittañca susamāhita</bold>nti aṭṭhasamāpattivasena ceva lokuttarasamādhivasena ca cittaṃ me suṭṭhu samāhitaṃ, na dāni tassa samādhātabbaṃ atthi, samādhi vepullappattoti dasseti. Tasmā <bold>kāmaṃ karassu rūpānī</bold>ti pāpima maṃ uddissa yāni kānici vippakārāni yathāruciṃ karohi, tehi pana <bold>neva maṃ byādhayissasi</bold> mama sarīrakampanamattampi kātuṃ na sakkhissasi, kuto cittaññathattaṃ? Tasmā tava kiriyā appaṭicchitapahenakaṃ viya na kiñci atthaṃ sodheti, kevalaṃ tava cittavighātamattaphalāti thero māraṃ tajjesi. Taṃ sutvā māro ‘‘jānāti maṃ samaṇo’’ti tatthevantaradhāyi.</paragraph>
<centered line="1195">Samiddhittheragāthāvaṇṇanā niṭṭhitā.</centered>
<subhead line="1196">7. Ujjayattheragāthāvaṇṇanā</subhead>
<paragraph line="1197"><bold>Namo</bold><pageBreak edition="P" number="1.0127" /><bold>te buddha vīratthū</bold>ti āyasmato ujjayattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto ito dvānavute kappe tissaṃ bhagavantaṃ passitvā pasannamānaso kaṇikārapupphehi pūjaṃ akāsi. So tena puññakammena devaloke <pageBreak edition="M" number="1.0149" /> nibbattitvā aparāparaṃ puññāni katvā devamanussesu saṃsaranto imasmiṃ buddhuppāde rājagahe aññatarassa sottiyabrāhmaṇassa putto hutvā nibbatti, <bold>ujjayo</bold>tissa nāmaṃ ahosi. So vayappatto tiṇṇaṃ vedānaṃ pāragū hutvā tattha sāraṃ apassanto upanissayasampattiyā codiyamāno veḷuvanaṃ gantvā satthu santike dhammaṃ sutvā paṭiladdhasaddho pabbajitvā cariyānukūlaṃ kammaṭṭhānaṃ gahetvā araññe viharanto vipassanaṃ vaḍḍhetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.21.1-4) –</paragraph>
<gatha1 line="1198">‘‘Kaṇikāraṃ pupphitaṃ disvā, ocinitvānahaṃ tadā;</gatha1>
<gathalast line="1199">Tissassa abhiropesiṃ, oghatiṇṇassa tādino.</gathalast>
<gatha1 line="1200">‘‘Dvenavute ito kappe, yaṃ pupphamabhiropayiṃ;</gatha1>
<gathalast line="1201">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1202">‘‘Pañcatiṃse ito kappe, aruṇapāṇīti vissuto;</gatha1>
<gathalast line="1203">Sattaratanasampanno, cakkavattī mahabbalo.</gathalast>
<gatha1 line="1204">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1205">Arahattaṃ <pageBreak edition="V" number="1.0126" /> pana patvā satthu santikaṃ gantvā vanditvā ekamantaṃ nisīditvā bhagavato thomanākārena aññaṃ byākaronto <bold>‘‘namo te buddha vīratthū’’</bold>ti gāthaṃ abhāsi.</paragraph>
<paragraph line="1206" number="47"> Tattha <bold>namo</bold>ti paṇāmakittanaṃ. <bold>Te</bold>ti paṇāmakiriyāya sampadānakittanaṃ, tuyhanti attho. <bold>Buddha vīrā</bold>ti ca bhagavato ālapanaṃ. Bhagavā hi yathā abhiññeyyādibhedassa atthassa abhiññeyyādibhedena sayambhūñāṇena anavasesato buddhattā ‘‘buddho’’ti vuccati. Evaṃ pañcannampi mārānaṃ abhippamaddanavasena padahantena mahatā vīriyena samannāgatattā ‘‘vīro’’ti vuccati. <bold>Atthū</bold>ti hotu, tassa ‘‘namo’’ti iminā sambandho. <bold>Vippamuttosi sabbadhī</bold>ti sabbehi kilesehi sabbasmiñca saṅkhāragate vippamutto visaṃyutto asi bhavasi, na tayā kiñci avippamuttaṃ nāma atthi, yatohaṃ <bold>tuyhāpadāne viharaṃ, viharāmi anāsavo</bold>ti tuyhaṃ tava apadāne ovāde <pageBreak edition="P" number="1.0128" /> gatamagge paṭipatticariyāya viharaṃ yathāsatti <pageBreak edition="M" number="1.0150" /> yathābalaṃ paṭipajjanto kāmāsavādīnaṃ catunnampi āsavānaṃ suppahīnattā anāsavo viharāmi, tādisassa namo te buddha-vīratthūti.</paragraph>
<centered line="1207">Ujjayattheragāthāvaṇṇanā niṭṭhitā.</centered>
<subhead line="1208">8. Sañjayattheragāthāvaṇṇanā</subhead>
<paragraph line="1209"><bold>Yato aha</bold>nti āyasmato sañjayattherassa gāthā. Kā uppatti? Sopi purimabuddhesu katādhikāro tattha tattha vivaṭṭūpanissayaṃ puññaṃ upacinanto vipassissa bhagavato kāle mahati pūge saṃkittivasena vatthuṃ saṅgharitvā ratanattayaṃ uddissa puññaṃ karonto sayaṃ daliddo hutvā nesaṃ gaṇādīnaṃ puññakiriyāya byāvaṭo ahosi. Kālena kālaṃ bhagavantaṃ upasaṅkamitvā vanditvā pasannamānaso bhikkhūnañca taṃ taṃ veyyāvaccaṃ akāsi. So tena puññakammena devaloke nibbatto aparāparaṃ puññāni katvā sugatīsuyeva saṃsaranto imasmiṃ buddhuppāde rājagahe vibhavasampannassa brāhmaṇassa putto hutvā nibbatti <bold>sañjayo</bold> nāma nāmena, so vayappatto brahmāyupokkharasātiādike abhiññāte brāhmaṇe sāsane abhippasanne disvā sañjātappasādo satthāraṃ upasaṅkami. Tassa satthā dhammaṃ desesi. So dhammaṃ sutvā sotāpanno ahosi. Aparabhāge pabbaji. Pabbajanto ca khuraggeyeva chaḷabhiñño ahosī. Tena vuttaṃ <bold>apadāne</bold> (apa. thera 1.10.51-55) –</paragraph>
<gatha1 line="1210">‘‘Vipassissa <pageBreak edition="V" number="1.0127" /> bhagavato, mahāpūgagaṇo ahu;</gatha1>
<gathalast line="1211">Veyyāvaccakaro āsiṃ, sabbakiccesu vāvaṭo.</gathalast>
<gatha1 line="1212">‘‘Deyyadhammo ca me natthi, sugatassa mahesino;</gatha1>
<gathalast line="1213">Avandiṃ satthuno pāde, vippasannena cetasā.</gathalast>
<gatha1 line="1214">‘‘Ekanavutito kappe, veyyāvaccaṃ akāsahaṃ;</gatha1>
<gathalast line="1215">Duggatiṃ nābhijānāmi, veyyāvaccassidaṃ phalaṃ.</gathalast>
<gatha1 line="1216">‘‘Ito <pageBreak edition="M" number="1.0151" /> ca aṭṭhame kappe, rājā āsiṃ sucintito;</gatha1>
<gathalast line="1217">Sattaratanasampanno, cakkavattī mahabbalo.</gathalast>
<gatha1 line="1218">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1219">Chaḷabhiñño <pageBreak edition="P" number="1.0129" /> pana hutvā aññaṃ byākaronto <bold>‘‘yato ahaṃ pabbajito’’</bold>ti gāthaṃ abhāsi.</paragraph>
<paragraph line="1220" number="48"> Tattha <bold>yato ahaṃ pabbajito</bold>ti yato pabhuti yato paṭṭhāya ahaṃ pabbajito. Pabbajitakālato paṭṭhāya <bold>nābhijānāmi saṅkappaṃ, anariyaṃ dosasaṃhita</bold>nti rāgādidosasaṃhitaṃ tato eva anariyaṃ nihīnaṃ, ariyehi vā anaraṇīyatāya anariyehi araṇīyatāya ca anariyaṃ pāpakaṃ ārammaṇe abhūtaguṇādisaṅkappanato ‘‘saṅkappo’’ti laddhanāmaṃ kāmavitakkādimicchāvitakkaṃ uppāditaṃ nābhijānāmīti, ‘‘khuraggeyeva mayā arahattaṃ patta’’nti aññaṃ byākāsi.</paragraph>
<centered line="1221">Sañjayattheragāthāvaṇṇanā niṭṭhitā.</centered>
<subhead line="1222">9. Rāmaṇeyyakattheragāthāvaṇṇanā</subhead>
<paragraph line="1223"><bold>Cihacihābhinadite</bold>ti āyasmato rāmaṇeyyakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṃ patto bhagavantaṃ disvā pasannamānaso pupphehi pūjaṃ akāsi. So tena puññakammena devaloke nibbatto aparāparaṃ puññāni katvā sugatīsu eva parivattento imasmiṃ buddhuppāde sāvatthiyaṃ ibbhakule nibbattitvā vayappatto jetavanapaṭiggahaṇe sañjātappasādo pabbajitvā cariyānukūlaṃ kammaṭṭhānaṃ gahetvā araññe viharati. Tassa attano sampattiyā pabbajitasāruppāya ca paṭipattiyā pāsādikabhāvato <bold>rāmaṇeyyako</bold>tveva samaññā ahosi <pageBreak edition="V" number="1.0128" />. Athekadivasaṃ māro theraṃ bhiṃsāpetukāmo bheravasaddaṃ akāsi. Taṃ sutvā thero thirapakatitāya <pageBreak edition="M" number="1.0152" /> tena asantasanto ‘‘māro aya’’nti ñatvā tattha anādaraṃ dassento <bold>‘‘cihacihābhinadite’’</bold>ti gāthaṃ abhāsi.</paragraph>
<paragraph line="1224" number="49"> Tattha <bold>cihacihābhinadite</bold>ti cihacihāti abhiṇhaṃ pavattasaddatāya ‘‘cihacihā’’ti laddhanāmānaṃ vaṭṭakānaṃ abhinādanimittaṃ, viravahetūti <pageBreak edition="P" number="1.0130" /> attho. <bold>Sippikābhirutehi cā</bold>ti sippikā vuccanti devakā paranāmakā gelaññena chātakisadārakākārā sākhāmigā. ‘‘Mahākalandakā’’ti keci, sippikānaṃ abhirutehi mahāviravehi, hetumhi cetaṃ karaṇavacanaṃ, taṃ hetūti attho. <bold>Na me taṃ phandati citta</bold>nti mama cittaṃ na phandati na cavati. Idaṃ vuttaṃ hoti – imasmiṃ araññe viravahetu sippikābhirutahetu viya, pāpima, tava vissarakaraṇahetu mama cittaṃ kammaṭṭhānato na paripatatīti. Tattha kāraṇamāha <bold>‘‘ekattaniratañhi me’’</bold>ti. <bold>Hi</bold>-saddo hetu attho, yasmā mama cittaṃ gaṇasaṅgaṇikaṃ pahāya ekatte ekībhāve, bahiddhā vā vikkhepaṃ pahāya ekatte ekaggatāya, ekatte ekasabhāve vā nibbāne nirataṃ abhirataṃ, tasmā kammaṭṭhānato na phandati na cavatīti, imaṃ kira gāthaṃ vadanto eva thero vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.21.5-9) –</paragraph>
<gatha1 line="1225">‘‘Suvaṇṇavaṇṇo bhagavā, sataraṃsī patāpavā;</gatha1>
<gathalast line="1226">Caṅkamanaṃ samārūḷho, mettacitto sikhīsabho.</gathalast>
<gatha1 line="1227">‘‘Pasannacitto sumano, vanditvā ñāṇamuttamaṃ;</gatha1>
<gathalast line="1228">Minelapupphaṃ paggayha, buddhassa abhiropayiṃ.</gathalast>
<gatha1 line="1229">‘‘Ekatiṃse ito kappe, yaṃ pupphamabhipūjayiṃ;</gatha1>
<gathalast line="1230">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1231">‘‘Ekūnatiṃsakappamhi, sumeghaghananāmako;</gatha1>
<gathalast line="1232">Sattaratanasampanno, cakkavattī mahabbalo.</gathalast>
<gatha1 line="1233">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1234">Ayameva ca therassa aññābyākaraṇagāthā ahosi.</paragraph>
<centered line="1235">Rāmaṇeyyakattheragāthāvaṇṇanā niṭṭhitā.</centered>
<subhead line="1236">10. Vimalattheragāthāvaṇṇanā</subhead>
<paragraph line="1237"><bold>Dharaṇī</bold><pageBreak edition="M" number="1.0153" /><pageBreak edition="V" number="1.0129" /><bold>ca siñcati vā</bold>ti āyasmato vimalattherassa gāthā. Kā uppatti? Sopi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto vipassissa bhagavato kāle saṅkhadhamanakule nibbattitvā viññutaṃ patto tasmiṃ <pageBreak edition="P" number="1.0131" /> sippe nipphattiṃ gato ekadivasaṃ vipassiṃ bhagavantaṃ passitvā pasannamānaso saṅkhadhamanena pūjaṃ katvā tato paṭṭhāya kālena kālaṃ satthu upaṭṭhānaṃ akāsi. So tena puññakammena devaloke nibbattitvā aparāparaṃ puññāni katvā devamanussesu saṃsaranto kassapassa bhagavato kāle ‘‘anāgate me vimalo visuddho kāyo hotū’’ti bodhirukkhaṃ gandhodakehi nhāpesi, cetiyaṅgaṇabodhiyaṅgaṇesu āsanāni dhovāpesi, bhikkhūnampi kiliṭṭhe samaṇaparikkhāre dhovāpesi.</paragraph>
<paragraph line="1238">So tato cavitvā devesu ca manussesu ca parivattento imasmiṃ buddhuppāde rājagahe ibbhakule nibbatti. Tassa mātukucchiyaṃ vasantassa nikkhamantassa ca kāyo pittasemhādīhi asaṃkiliṭṭho padumapalāse udakabindu viya alaggo pacchimabhavikabodhisattassa viya suvisuddho ahosi, tenassa <bold>vimalo</bold>tveva nāmaṃ akaṃsu. So vayappatto rājagahappavesane buddhānubhāvaṃ disvā paṭiladdhasaddho pabbajitvā kammaṭṭhānaṃ gahetvā kosalaraṭṭhe pabbataguhāyaṃ viharati. Athekadivasaṃ cātuddīpikamahāmegho sakalaṃ cakkavāḷagabbhaṃ pattharitvā pāvassi. Vivaṭṭaṭṭhāyimhi buddhānaṃ cakkavattīnañca dharamānakāle eva kira evaṃ vassati. Ghammapariḷāhavūpasamato utusappāyalābhena therassa cittaṃ samāhitaṃ ahosi ekaggaṃ. So samāhitacitto tāvadeva vipassanaṃ ussukkāpetvā maggapaṭipāṭiyā arahattaṃ pāpuṇi. Tena vuttaṃ <bold>apadāne</bold> (apa. thera 1.10.56-60) –</paragraph>
<gatha1 line="1239">‘‘Vipassissa bhagavato, ahosiṃ saṅkhadhammako;</gatha1>
<gathalast line="1240">Niccupaṭṭhānayuttomhi, sugatassa mahesino.</gathalast>
<gatha1 line="1241">‘‘Upaṭṭhānaphalaṃ passa, lokanāthassa tādino;</gatha1>
<gathalast line="1242">Saṭṭhi tūriyasahassāni, parivārenti maṃ sadā.</gathalast>
<gatha1 line="1243">‘‘Ekanavutito <pageBreak edition="M" number="1.0154" /> kappe, upaṭṭhahiṃ mahāisiṃ;</gatha1>
<gathalast line="1244">Duggatiṃ nābhijānāmi, upaṭṭhānassidaṃ phalaṃ.</gathalast>
<gatha1 line="1245">‘‘Catuvīse ito kappe, mahānigghosanāmakā;</gatha1>
<gathalast line="1246">Soḷasāsiṃsu rājāno, cakkavattī mahabbalā.</gathalast>
<gathalast line="1247">‘‘Kilesā <pageBreak edition="V" number="1.0130" /> jhāpitā mayhaṃ…pe… kataṃ buddhassa sāsana’’nti.</gathalast>
<paragraph line="1248">Arahattaṃ pana patvā katakiccatāya tuṭṭhamānaso udānaṃ udānento <bold>‘‘dharaṇī ca siñcati vāti māluto’’</bold>ti gāthaṃ abhāsi.</paragraph>
<paragraph line="1249" number="50"> Tattha <bold>dharaṇī</bold>ti pathavī, sā hi sakalaṃ dharādharaṃ dhāretīti ‘‘dharaṇī’’ti vuccati. <bold>Siñcatī</bold>ti samantato nabhaṃ pūretvā abhippavassato mahāmeghassa vuṭṭhidhārāhi siñcati <pageBreak edition="P" number="1.0132" />. <bold>Vāti māluto</bold>ti udakaphusitasammissatāya sītalo vāto vāyati. <bold>Vijjutā carati nabhe</bold>ti tattha tattha gajjatā gaḷagaḷāyatā mahāmeghato niccharantiyo sateratā ākāse ito cito ca vicaranti. <bold>Upasamanti vitakkā</bold>ti utusappāyasiddhena samathavipassanādhigamena pubbabhāge tadaṅgādivasena vūpasantā hutvā kāmavitakkādayo sabbepi nava mahāvitakkā ariyamaggādhigamena upasamanti. Anavasesato samucchijjantīti. Vattamānasamīpatāya ariyamaggakkhaṇaṃ vattamānaṃ katvā vadati. Atītatthe vā etaṃ paccuppannavacanaṃ. <bold>Cittaṃ susamāhitaṃ mamā</bold>ti tato eva lokuttarasamādhinā mama cittaṃ suṭṭhu samāhitaṃ, na dāni tassa samādhāne kiñci kātabbaṃ atthīti thero aññaṃ byākāsi.</paragraph>
<centered line="1250">Vimalattheragāthāvaṇṇanā niṭṭhitā.</centered>
<centered line="1251">Pañcamavaggavaṇṇanā niṭṭhitā.</centered>
<title line="1252">6. Chaṭṭhavaggo</title>
<subhead line="1253">1. Godhikādicatuttheragāthāvaṇṇanā</subhead>
<paragraph line="1254"><bold>Vassati</bold><pageBreak edition="M" number="1.0155" /><pageBreak edition="V" number="1.0131" /><bold>devo</bold>tiādikā catasso – godhiko, subāhu, valliyo, uttiyoti imesaṃ catunnaṃ therānaṃ gāthā. Kā uppatti? Imepi purimabuddhesu katādhikārā tattha tattha bhave puññāni upacinantā ito catunavute kappe siddhatthassa bhagavato kāle kulagehe nibbattitvā viññutaṃ patvā aññamaññaṃ sahāyā hutvā vicariṃsu. Tesu eko siddhatthaṃ bhagavantaṃ piṇḍāya carantaṃ disvā kaṭacchubhikkhaṃ adāsi. Dutiyo pasannacitto hutvā pañcapatiṭṭhitena vanditvā añjaliṃ paggaṇhi. Tatiyo pasannacitto ekena pupphahatthena bhagavantaṃ pūjesi. Catuttho sumanapupphehi pūjamakāsi. Evaṃ te satthari cittaṃ pasādetvā pasutena tena puññakammena devaloke nibbattitvā puna aparāparaṃ puññāni katvā devamanussesu saṃsaranto kassapassa bhagavato kāle kulagehe nibbattitvā sahāyakā hutvā sāsane pabbajitvā samaṇadhammaṃ katvā amhākaṃ bhagavato kāle pāvāyaṃ catunnaṃ mallarājānaṃ puttā hutvā nibbattiṃsu. Tesaṃ <pageBreak edition="P" number="1.0133" /><bold>godhiko, subāhu, valliyo, uttiyo</bold>ti nāmāni akaṃsu. Aññamaññaṃ piyasahāyā ahesuṃ. Te kenacideva karaṇīyena kapilavatthuṃ agamaṃsu. Tasmiñca samaye satthā kapilavatthuṃ gantvā nigrodhārāme vasanto yamakapāṭihāriyaṃ dassetvā suddhodanappamukhe sakyarājāno damesi. Tadā tepi cattāro mallarājaputtā pāṭihāriyaṃ disvā laddhappasādā pabbajitvā vipassanākammaṃ karontā nacirasseva saha paṭisambhidāhi arahattaṃ pāpuṇiṃsu. Tena vuttaṃ <bold>apadāne</bold> (apa. thera 1.11.1-23) –</paragraph>
<gatha1 line="1255">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha1>
<gathalast line="1256">Pavarā abhinikkhantaṃ, vanā nibbanamāgataṃ.</gathalast>
<gatha1 line="1257">‘‘Kaṭacchubhikkhaṃ pādāsiṃ, siddhatthassa mahesino;</gatha1>
<gathalast line="1258">Paññāya upasantassa, mahāvīrassa tādino.</gathalast>
<gatha1 line="1259">‘‘Padenānupadāyantaṃ, nibbāpente mahājanaṃ;</gatha1>
<gathalast line="1260">Uḷārā vitti me jātā, buddhe ādiccabandhune.</gathalast>
<gatha1 line="1261">‘‘Catunnavutito <pageBreak edition="M" number="1.0156" /><pageBreak edition="V" number="1.0132" /> kappe, yaṃ dānamadadiṃ tadā;</gatha1>
<gathalast line="1262">Duggatiṃ nābhijānāmi, bhikkhādānassidaṃ phalaṃ.</gathalast>
<gatha1 line="1263">‘‘Sattāsītimhito kappe, mahāreṇusanāmakā;</gatha1>
<gathalast line="1264">Sattaratanasampannā, sattete cakkavattino.</gathalast>
<gatha1 line="1265">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<centered line="1266">Godhiko thero.</centered>
<gatha1 line="1267">‘‘Suvaṇṇavaṇṇaṃ sambuddhaṃ, nisabhājāniyaṃ yathā;</gatha1>
<gathalast line="1268">Tidhāpabhinnaṃ mātaṅgaṃ, kuñjaraṃva mahesinaṃ.</gathalast>
<gatha1 line="1269">‘‘Obhāsentaṃ disā sabbā, uḷurājaṃva pūritaṃ;</gatha1>
<gathalast line="1270">Rathiyaṃ paṭipajjantaṃ, lokajeṭṭhaṃ apassahaṃ.</gathalast>
<gatha1 line="1271">‘‘Ñāṇe cittaṃ pasādetvā, paggahetvāna añjaliṃ;</gatha1>
<gathalast line="1272">Pasannacitto sumano, siddhatthamabhivādayiṃ.</gathalast>
<gatha1 line="1273">‘‘Catunnavutito kappe, yaṃ kammamakariṃ tadā;</gatha1>
<gathalast line="1274">Duggatiṃ nābhijānāmi, ñāṇasaññāyidaṃ phalaṃ.</gathalast>
<gatha1 line="1275">‘‘Tesattatimhito kappe, soḷasāsuṃ naruttamā;</gatha1>
<gathalast line="1276">Sattaratanasampannā, cakkavattī mahabbalā.</gathalast>
<gatha1 line="1277">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<centered line="1278">Subāhutthero.</centered>
<gatha1 line="1279">‘‘Tivarāyaṃ nivāsīhaṃ, ahosiṃ māliko tadā;</gatha1>
<gathalast line="1280">Addasaṃ virajaṃ buddhaṃ, siddhatthaṃ lokapūjitaṃ.</gathalast>
<gatha1 line="1281">‘‘Pasannacitto sumano, pupphahatthamadāsahaṃ;</gatha1>
<gathalast line="1282">Yattha yatthupapajjāmi, tassa kammassa vāhasā.</gathalast>
<gatha1 line="1283">‘‘Anubhomi phalaṃ iṭṭhaṃ, pubbe sukatamattano;</gatha1>
<gathalast line="1284">Parikkhitto sumallehi, pupphadānassidaṃ phalaṃ.</gathalast>
<gatha1 line="1285">‘‘Catunnavutito kappe, yaṃ pupphamabhiropayiṃ;</gatha1>
<gathalast line="1286">Duggatiṃ nābhijānāmi, pupphapūjāyidaṃ phalaṃ.</gathalast>
<gatha1 line="1287">‘‘Catunnavutupādāya <pageBreak edition="M" number="1.0157" />, ṭhapetvā vattamānakaṃ;</gatha1>
<gathalast line="1288">Pañcarājasatā tattha, najjasamasanāmakā.</gathalast>
<gatha1 line="1289">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<centered line="1290">Valliyo thero.</centered>
<gatha1 line="1291">‘‘Siddhatthassa <pageBreak edition="V" number="1.0133" /> bhagavato, jātipupphamadāsahaṃ;</gatha1>
<gathalast line="1292">Pādesu satta pupphāni, hāsenokiritāni me.</gathalast>
<gatha1 line="1293">‘‘Tena kammenahaṃ ajja, abhibhomi narāmare;</gatha1>
<gathalast line="1294">Dhāremi antimaṃ dehaṃ, sammāsambuddhasāsane.</gathalast>
<gatha1 line="1295">‘‘Catunnavutito kappe, yaṃ pupphamabhiropayiṃ;</gatha1>
<gathalast line="1296">Duggatiṃ nābhijānāmi, pupphapūjāyidaṃ phalaṃ.</gathalast>
<gatha1 line="1297">‘‘Samantagandhanāmāsuṃ, terasa cakkavattino;</gatha1>
<gathalast line="1298">Ito pañcamake kappe, cāturantā janādhipā.</gathalast>
<gatha1 line="1299">‘‘Kilesā jhāpitā mayhaṃ…pe… kataṃ buddhassa sāsana’’nti. (apa. thera 1.11.1-23);</gatha1>
<centered line="1300">Uttiyo thero.</centered>
<paragraph line="1301">Arahattaṃ pana patvā ime cattāropi therā loke pākaṭā paññātā rājarājamahāmattehi sakkatā garukatā hutvā araññe <pageBreak edition="P" number="1.0134" /> saheva viharanti. Athekadā rājā bimbisāro te cattāro there rājagahaṃ upagate upasaṅkamitvā vanditvā temāsaṃ vassāvāsatthāya nimantetvā tesaṃ pāṭiyekkaṃ kuṭikāyo kāretvā satisammosena na chādesi. Therā acchannāsu kuṭikāsu viharanti. Vassakāle devo na vassati. Rājā ‘‘kiṃ nu kho kāraṇaṃ devo na vassatī’’ti cintento, taṃ kāraṇaṃ ñatvā, tā kuṭikāyo chādāpetvā, mattikākammaṃ cittakammañca kārāpetvā, kuṭikāmahaṃ karonto mahato bhikkhusaṅghassa dānaṃ adāsi. Therā rañño anukampāya kuṭikāyo pavisitvā mettāsamāpattiyo samāpajjiṃsu. Athuttarapācīnadisato mahāmegho uṭṭhahitvā <pageBreak edition="M" number="1.0158" /> therānaṃ samāpattito vuṭṭhānakkhaṇeyeva vassituṃ ārabhi. Tesu godhikatthero samāpattito vuṭṭhāya saha meghagajjitena –</paragraph>
<hangnum line="1302" number="51"></hangnum>
<gatha1 line="1303"> ‘‘Vassati devo yathā sugītaṃ, channā me kuṭikā sukhā nivātā;</gatha1>
<gathalast line="1304">Cittaṃ susamāhitañca mayhaṃ, atha ce patthayasi pavassa devā’’ti. –</gathalast>
<unindented line="1305">Imaṃ gāthaṃ abhāsi.</unindented>
<paragraph line="1306">Tattha <bold>vassatī</bold>ti siñcati vuṭṭhidhāraṃ pavecchati. <bold>Devo</bold>ti megho. <bold>Yathā sugīta</bold>nti sundaragītaṃ viya gajjantoti adhippāyo. Megho hi vassanakāle satapaṭalasahassapaṭalo uṭṭhahitvā thanayanto vijjutā nicchārentova sobhati, na kevalo. Tasmā siniddhamadhuragambhīranigghoso vassati <pageBreak edition="V" number="1.0134" /> devoti dasseti. Tena saddato anupapīḷitaṃ āha <bold>‘‘channā me kuṭikā sukhā nivātā’’</bold>ti. Yathā na devo vassati, evaṃ tiṇādīhi chāditā ayaṃ me kuṭikā, tena vuṭṭhivassena anupapīḷitaṃ āha. Paribhogasukhassa utusappāyautusukhassa ca sabbhāvato sukhā. Phusitaggaḷapihitavātapānatāhi vātaparissayarahitā. Ubhayenapi āvāsasappāyavasena anupapīḷitaṃ āha. <bold>Cittaṃ susamāhitañca mayha</bold>nti cittañca mama suṭṭhu samāhitaṃ anuttarasamādhinā nibbānārammaṇe <pageBreak edition="P" number="1.0135" /> suṭṭhu appitaṃ, etena abbhantaraparissayābhāvato appossukkataṃ dasseti. <bold>Atha ce patthayasī</bold>ti atha idāni patthayasi ce, yadi icchasi. <bold>Pavassā</bold>ti siñca udakaṃ pagghara vuṭṭhidhāraṃ paveccha. <bold>Devā</bold>ti meghaṃ ālapati.</paragraph>
<centered line="1307">Godhikattheragāthāvaṇṇanā niṭṭhitā.</centered>
<subhead line="1308">2. Subāhuttheragāthāvaṇṇanā</subhead>
<paragraph line="1309" number="52"> Itarehi vuttagāthāsu tatiyapade eva viseso. Tattha subāhunā vuttagāthāyaṃ <bold>cittaṃ susamāhitañca kāye</bold>ti mama cittaṃ karajakāye kāyagatāsatibhāvanāvasena suṭṭhu samāhitaṃ sammadeva appitaṃ. Ayañhi thero kāyagatāsatibhāvanāvasena paṭiladdhajhānaṃ pādakaṃ <pageBreak edition="M" number="1.0159" /> katvā vipassanaṃ vaḍḍhetvā arahattaṃ pāpuṇi. Taṃ sandhāyāha ‘‘cittaṃ susamāhitañca kāye’’ti.</paragraph>
<centered line="1310">Subāhuttheragāthāvaṇṇanā niṭṭhitā.</centered>
<subhead line="1311">3. Valliyattheragāthāvaṇṇanā</subhead>
<paragraph line="1312" number="53"> Valliyattheragāthāyaṃ <bold>tassaṃ viharāmi appamatto</bold>ti tassaṃ kuṭikāyaṃ appamādapaṭipattiyā matthakaṃ pāpitattā appamatto ariyavihārūpasaṃhitena dibbavihārādisaṃhitena ca iriyāpathavihārena viharāmi, attabhāvaṃ pavattemīti vuttaṃ hoti.</paragraph>
<centered line="1313">Valliyattheragāthāvaṇṇanā niṭṭhitā</centered>
<subhead line="1314">4. Uttiyattheragāthāvaṇṇanā</subhead>
<paragraph line="1315" number="54"> Uttiyattherena <pageBreak edition="V" number="1.0135" /> vuttagāthāyaṃ <bold>adutiyo</bold>ti asahāyo, kilesasaṅgaṇikāya gaṇasaṅgaṇikāya ca virahitoti attho.</paragraph>
<centered line="1316">Uttiyattheragāthāvaṇṇanā niṭṭhitā.</centered>
<centered line="1317">Catunnaṃ therānaṃ gāthāvaṇṇanā niṭṭhitā.</centered>
<subhead line="1318">5. Añjanavaniyattheragāthāvaṇṇanā</subhead>
<paragraph line="1319"><bold>Āsandiṃ</bold><pageBreak edition="P" number="1.0136" /><bold>kuṭikaṃ katvā</bold>ti āyasmato añjanavaniyattherassa gāthā. Kā uppatti? So kira padumuttarassa bhagavato kāle sudassano nāma mālākāro hutvā sumanapupphehi bhagavantaṃ pūjetvā aññampi tattha tattha bahuṃ puññaṃ katvā devamanussesu saṃsaranto kassapassa bhagavato sāsane pabbajitvā samaṇadhammaṃ akāsi. Atha imasmiṃ buddhuppāde vesāliyaṃ vajjirājakule nibbattitvā tassa vayappattakāle vajjiraṭṭhe avuṭṭhibhayaṃ byādhibhayaṃ amanussabhayanti tīṇi bhayāni uppajjiṃsu <pageBreak edition="M" number="1.0160" />. Taṃ sabbaṃ ratanasuttavaṇṇanāyaṃ (khu. pā. aṭṭha. ratanasuttavaṇṇanā; su. ni. aṭṭha. 1.ratanasuttavaṇṇanā) vuttanayena veditabbaṃ. Bhagavati pana vesāliṃ paviṭṭhe bhayesu ca vūpasantesu satthu dhammadesanāya sambahulānaṃ devamanussānaṃ dhammābhisamaye ca jāte ayaṃ rājakumāro buddhānubhāvaṃ disvā paṭiladdhasaddho pabbaji. Yathā cāyaṃ evaṃ anantaraṃ vuccamānā cattāropi janā. Tepi hi imassa sahāyabhūtā licchavirājakumārā evaṃ imināva nīhārena pabbajiṃsu. Kassapasambuddhakālepi sahāyā hutvā iminā saheva pabbajitvā samaṇadhammaṃ akaṃsu, padumuttarassapi bhagavato pādamūle kusalabījaropanādiṃ akaṃsūti. Tatthāyaṃ katapubbakicco sākete añjanavane susānaṭṭhāne vasanto upakaṭṭhāya vassūpanāyikāya manussehi chaḍḍitaṃ jiṇṇakaṃ āsandiṃ labhitvā taṃ catūsu pāsāṇesu ṭhapetvā upari tiriyañca tiṇādīhi chādetvā dvāraṃ yojetvā vassaṃ upagato. Paṭhamamāseyeva ghaṭento vāyamanto arahattaṃ pāpuṇi. Tena vuttaṃ <bold>apadāne</bold> (apa. thera 1.11.24-28) –</paragraph>
<gatha1 line="1320">‘‘Sudassanoti nāmena, mālākāro ahaṃ tadā;</gatha1>
<gathalast line="1321">Addasaṃ virajaṃ buddhaṃ, lokajeṭṭhaṃ narāsabhaṃ.</gathalast>
<gatha1 line="1322">‘‘Jātipupphaṃ <pageBreak edition="V" number="1.0136" /> gahetvāna, pūjayiṃ padumuttaraṃ;</gatha1>
<gathalast line="1323">Visuddhacakkhu sumano, dibbacakkhuṃ samajjhagaṃ.</gathalast>
<gatha1 line="1324">‘‘Etissā pupphapūjāya, cittassa paṇidhīhi ca;</gatha1>
<gathalast line="1325">Kappānaṃ satasahassaṃ, duggatiṃ nupapajjahaṃ.</gathalast>
<gatha1 line="1326">‘‘Soḷasāsiṃsu rājāno, devuttarasanāmakā;</gatha1>
<gathalast line="1327">Chattiṃsamhi ito kappe, cakkavattī mahabbalā.</gathalast>
<gatha1 line="1328">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1329">Arahattaṃ pana patvā vimuttisukhaṃ paṭisaṃvedento samāpattito vuṭṭhāya yathāladdhaṃ sampattiṃ paccavekkhitvā pītivegena udānento <bold>‘‘āsandiṃ kuṭikaṃ katvā’’</bold>ti gāthaṃ abhāsi <pageBreak edition="P" number="1.0137" />.</paragraph>
<paragraph line="1330" number="55"> Tattha <bold>āsandiṃ kuṭikaṃ katvā</bold>ti āsandī nāma dīghapādakaṃ caturassapīṭhaṃ, āyataṃ caturassampi atthiyeva, yattha nisīditumeva sakkā, na nipajjituṃ <pageBreak edition="M" number="1.0161" /> taṃ āsandiṃ kuṭikaṃ katvā vāsatthāya heṭṭhā vuttanayena kuṭikaṃ katvā yathā tattha nisinnassa utuparissayābhāvena sukhena samaṇadhammaṃ kātuṃ sakkā, evaṃ kuṭikaṃ katvā. Etena paramukkaṃsagataṃ senāsane attano appicchataṃ santuṭṭhiñca dasseti. Vuttampi cetaṃ dhammasenāpatinā –</paragraph>
<gatha1 line="1331">‘‘Pallaṅkena nisinnassa, jaṇṇukenābhivassati;</gatha1>
<gathalast line="1332">Alaṃ phāsuvihārāya, pahitattassa bhikkhuno’’ti. (theragā. 985; mi. pa. 6.1.1);</gathalast>
<paragraph line="1333">Apare ‘‘āsandikuṭika’’nti pāṭhaṃ vatvā ‘‘āsandippamāṇaṃ kuṭikaṃ katvā’’ti atthaṃ vadanti. Aññe pana ‘‘āsananisajjādigate manusse uddissa mañcakassa upari katakuṭikā āsandī nāma, taṃ āsandiṃ kuṭikaṃ katvā’’ti atthaṃ vadanti. <bold>Oggayhā</bold>ti ogāhetvā anupavisitvā. <bold>Añjanaṃ vana</bold>nti evaṃnāmakaṃ vanaṃ, añjanavaṇṇapupphabhāvato hi añjanā vuccanti valliyo, tabbahulatāya taṃ vanaṃ ‘‘añjanavana’’nti nāmaṃ labhi. Apare pana ‘‘añjanā nāma mahāgacchā’’ti vadanti, taṃ añjanavanaṃ oggayha āsandikaṃ kuṭikaṃ katvā <bold>tisso vijjā anuppattā, kataṃ buddhassa sāsana</bold>nti viharatā mayāti vacanaseseneva yojanā. Idameva ca therassa aññābyākaraṇaṃ ahosīti.</paragraph>
<centered line="1334">Añjanavaniyattheragāthāvaṇṇanā niṭṭhitā.</centered>
<subhead line="1335">6. Kuṭivihārittheragāthāvaṇṇanā</subhead>
<paragraph line="1336"><bold>Ko</bold><pageBreak edition="V" number="1.0137" /><bold>kuṭikāya</bold>nti āyasmato kuṭivihārittherassa gāthā. Kā uppatti? So kira padumuttarassa bhagavato ākāsena gacchantassa ‘‘udakadānaṃ <pageBreak edition="P" number="1.0138" /> dassāmī’’ti sītalaṃ udakaṃ gahetvā pītisomanassajāto uddhammukho hutvā ukkhipi. Satthā tassa ajjhāsayaṃ ñatvā pasādasaṃvaḍḍhanatthaṃ ākāse ṭhitova sampaṭicchi. So tena anappakaṃ pītisomanassaṃ paṭisaṃvedesi. Sesaṃ añjanavaniyattherassa vatthumhi vuttasadisameva. Ayaṃ pana viseso – ayaṃ kira vuttanayena pabbajitvā katapubbakicco vipassanaṃ anuyuñjanto sāyaṃ khettasamīpena gacchanto deve phusāyante khettapālakassa puññaṃ tiṇakuṭiṃ disvā pavisitvā tattha tiṇasanthārake nisīdi <pageBreak edition="M" number="1.0162" />. Nisinnamattova utusappāyaṃ labhitvā vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.11.29-35) –</paragraph>
<gatha1 line="1337">‘‘Suvaṇṇavaṇṇaṃ sambuddhaṃ, gacchantaṃ anilañjase;</gatha1>
<gathalast line="1338">Ghatāsanaṃva jalitaṃ, ādittaṃva hutāsanaṃ.</gathalast>
<gatha1 line="1339">‘‘Pāṇinā udakaṃ gayha, ākāse ukkhipiṃ ahaṃ;</gatha1>
<gathalast line="1340">Sampaṭicchi mahāvīro, buddho kāruṇiko isi.</gathalast>
<gatha1 line="1341">‘‘Antalikkhe ṭhito satthā, padumuttaranāmako;</gatha1>
<gathalast line="1342">Mama saṅkappamaññāya, imā gāthā abhāsatha.</gathalast>
<gatha1 line="1343">‘‘Iminā dakadānena, pītiuppādanena ca;</gatha1>
<gathalast line="1344">Kappasatasahassampi, duggatiṃ nupapajjati.</gathalast>
<gatha1 line="1345">‘‘Tena kammena dvipadinda, lokajeṭṭha narāsabha;</gatha1>
<gathalast line="1346">Pattomhi acalaṃ ṭhānaṃ, hitvā jayaparājayaṃ.</gathalast>
<gatha1 line="1347">‘‘Sahassarājanāmena, tayo te cakkavattino;</gatha1>
<gathalast line="1348">Pañcasaṭṭhikappasate, cāturantā janādhipā.</gathalast>
<gatha1 line="1349">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1350">Arahattaṃ pana patvā there tattha nisinne khettapālako āgantvā ‘‘ko kuṭikāya’’nti āha. Taṃ sutvā thero ‘‘bhikkhu kuṭikāya’’ntiādimāha. Tayidaṃ khettapālassa therassa ca vacanaṃ ekajjhaṃ katvā –</paragraph>
<hangnum line="1351" number="56"></hangnum>
<gatha1 line="1352"> ‘‘Ko <pageBreak edition="V" number="1.0138" /> kuṭikāyaṃ bhikkhu kuṭikāyaṃ, vītarāgo susamāhitacitto;</gatha1>
<gathalast line="1353">Evaṃ jānāhi āvuso, amoghā te kuṭikā katā’’ti. –</gathalast>
<unindented line="1354">Tathārūpena saṅgītiṃ āropitaṃ.</unindented>
<paragraph line="1355">Tattha <bold>ko kuṭikāya</bold>nti, ‘‘imissaṃ kuṭikāyaṃ ko nisinno’’ti khettapālassa pucchāvacanaṃ. Tassa <bold>bhikkhu kuṭikāya</bold>nti therassa paṭivacanadānaṃ. Atha naṃ attano anuttaradakkhiṇeyyabhāvato taṃ kuṭiparibhogaṃ anumodāpetvā <pageBreak edition="M" number="1.0163" /> uḷāraṃ tameva puññaṃ patiṭṭhāpetuṃ <bold>‘‘vītarāgo’’</bold>tiādi vuttaṃ. Tassattho – eko bhinnakileso <bold>bhikkhu</bold> te <bold>kuṭikāyaṃ</bold> nisinno, tato eva so aggamaggena sabbaso samucchinnarāgatāya <bold>vītarāgo</bold> anuttarasamādhinā nibbānaṃ ārammaṇaṃ katvā suṭṭhu samāhitacittatāya <bold>susamāhitacitto,</bold> imañca atthaṃ, <bold>āvuso</bold> khettapāla, yathāhaṃ vadāmi, <bold>evaṃ jānāhi</bold> saddaha adhimuccassu. <bold>Amoghā</bold><pageBreak edition="P" number="1.0139" /><bold>te kuṭikā katā</bold> tayā katā kuṭikā amoghā avañjhā saphalā saudrayā, yasmā arahatā khīṇāsavena paribhuttā. Sace tvaṃ anumodasi, taṃ te bhavissati dīgharattaṃ hitāya sukhāyāti.</paragraph>
<paragraph line="1356">Taṃ sutvā khettapālo ‘‘lābhā vata me, suladdhaṃ vata me, yassa me kuṭikāyaṃ ediso ayyo pavisitvā nisīdatī’’ti pasannacitto anumodanto aṭṭhāsi. Imaṃ pana tesaṃ kathāsallāpaṃ bhagavā dibbāya sotadhātuyā sutvā anumodanañcassa ñatvā tambhāviniṃ sampattiṃ vibhāvento khettapālaṃ imāhi gāthāhi ajjhabhāsi –</paragraph>
<gatha1 line="1357">‘‘Vihāsi kuṭiyaṃ bhikkhu, santacitto anāsavo;</gatha1>
<gathalast line="1358">Tena kammavipākena, devindo tvaṃ bhavissasi.</gathalast>
<gatha1 line="1359">‘‘Chattiṃsakkhattuṃ devindo, devarajjaṃ karissasi;</gatha1>
<gathalast line="1360">Catuttiṃsakkhattuṃ cakkavattī, rājā raṭṭhe bhavissasi;</gathalast>
<gathalast line="1361">Ratanakuṭi nāma paccekabuddho, vītarāgo bhavissasī’’ti.</gathalast>
<paragraph line="1362">Kuṭikāyaṃ laddhavisesattā pana therassa tato pabhuti <bold>kuṭivihārī</bold>tveva samaññā udapādi. Ayameva ca therassa aññābyākaraṇagāthāpi ahosīti.</paragraph>
<centered line="1363">Kuṭivihārittheragāthāvaṇṇanā niṭṭhitā.</centered>
<subhead line="1364">7. Dutiyakuṭivihārittheragāthāvaṇṇanā</subhead>
<paragraph line="1365"><bold>Ayamāhu</bold><pageBreak edition="M" number="1.0164" /><pageBreak edition="V" number="1.0139" /><bold>purāṇiyā</bold>ti āyasmato kuṭivihārittherassa gāthā. Kā uppatti? So kira padumuttarassa bhagavato pasannamānaso pariḷāhakāle naḷavilīvehi viracitaṃ bījaniṃ adāsi. Taṃ satthā anumodanagāthāya sampahaṃsesi. Sesaṃ yadettha vattabbaṃ, taṃ añjanavaniyattheravatthumhi vuttasadisameva. Ayaṃ pana viseso – ayaṃ kira vuttanayena pabbajitvā aññatarāya purāṇakuṭikāya viharanto samaṇadhammaṃ acintetvā, ‘‘ayaṃ kuṭikā jiṇṇā, aññaṃ kuṭikaṃ kātuṃ vaṭṭatī’’ti navakammavasena cittaṃ uppādesi. Tassa atthakāmā devatā saṃvegajananatthaṃ imaṃ uttānobhāsaṃ gambhīratthaṃ <bold>‘‘ayamāhu’’</bold>ti gāthamāha.</paragraph>
<paragraph line="1366" number="57"> Tattha <pageBreak edition="P" number="1.0140" /><bold>aya</bold>nti āsannapaccakkhavacanaṃ. <bold>Āhū</bold>ti ahosīti attho. Gāthāsukhatthañhi dīghaṃ katvā vuttaṃ. <bold>Purāṇiyā</bold>ti purātanī addhagatā. <bold>Aññaṃ patthayase navaṃ kuṭi</bold>nti imissā kuṭiyā purāṇabhāvena jiṇṇatāya ito aññaṃ idāni nibbattanīyatāya navaṃ kuṭiṃ patthayase patthesi āsīsasi. Sabbena sabbaṃ pana <bold>āsaṃ kuṭiyā virājaya</bold> purāṇiyaṃ viya navāyampi kuṭiyaṃ āsaṃ taṇhaṃ apekkhaṃ virājehi, sabbaso tattha virattacitto hohi. Kasmā? Yasmā <bold>dukkhā bhikkhu puna navā</bold> nāma <bold>kuṭi</bold> bhikkhu puna idāni nibbattiyamānā dukkhāvahattā dukkhā, tasmā aññaṃ navaṃ dukkhaṃ anuppādento yathānibbattāyaṃ purāṇiyaṃyeva kuṭiyaṃ ṭhatvā attanā katabbaṃ karohīti. Ayañhettha adhippāyo – tvaṃ, bhikkhu, ‘‘ayaṃ purāṇī tiṇakuṭikā jiṇṇā’’ti aññaṃ navaṃ tiṇakuṭikaṃ kātuṃ icchasi, na samaṇadhammaṃ, evaṃ icchanto pana bhāvanāya ananuyuñjanena punabbhavābhinibbattiyā anativattanato āyatiṃ attabhāvakuṭimpi patthento kātuṃ icchantoyeva nāma hoti. Sā pana navā tiṇakuṭi viya karaṇadukkhena tato bhiyyopi jarāmaraṇasokaparidevādidukkhasaṃsaṭṭhatāya dukkhā, tasmā tiṇakuṭiyaṃ viya attabhāvakuṭiyaṃ āsaṃ apekkhaṃ virājaya sabbaso tattha virattacitto hohi, evaṃ te vaṭṭadukkhaṃ na bhavissatīti. Devatāya ca vacanaṃ sutvā thero saṃvegajāto vipassanaṃ paṭṭhapetvā ghaṭento vāyamanto nacirasseva arahatte patiṭṭhāsi. Tena vuttaṃ <bold>apadāne</bold> (apa. thera 1.11.36-46) –</paragraph>
<gatha1 line="1367">‘‘Padumuttarabuddhassa <pageBreak edition="M" number="1.0165" />, lokajeṭṭhassa tādino;</gatha1>
<gathalast line="1368">Tiṇatthare nisinnassa, upasantassa tādino.</gathalast>
<gatha1 line="1369">‘‘Naḷamālaṃ gahetvāna, bandhitvā bījaniṃ ahaṃ;</gatha1>
<gathalast line="1370">Buddhassa upanāmesiṃ, dvipadindassa tādino.</gathalast>
<gatha1 line="1371">‘‘Paṭiggahetvā <pageBreak edition="V" number="1.0140" /> sabbaññū, bījaniṃ lokanāyako;</gatha1>
<gathalast line="1372">Mama saṅkappamaññāya, imaṃ gāthaṃ abhāsatha.</gathalast>
<gatha1 line="1373">‘‘Yathā me kāyo nibbāti, pariḷāho na vijjati;</gatha1>
<gathalast line="1374">Tatheva tividhaggīhi, cittaṃ tava vimuccatu.</gathalast>
<gatha1 line="1375">‘‘Sabbe devā samāgacchuṃ, ye keci vananissitā;</gatha1>
<gathalast line="1376">Sossāma buddhavacanaṃ, hāsayantañca dāyakaṃ.</gathalast>
<gatha1 line="1377">‘‘Nisinno bhagavā tattha, devasaṅghapurakkhato;</gatha1>
<gathalast line="1378">Dāyakaṃ sampahaṃsento, imā gāthā abhāsatha.</gathalast>
<gatha1 line="1379">‘‘Iminā bījanidānena, cittassa paṇidhīhi ca;</gatha1>
<gathalast line="1380">Subbato nāma nāmena, cakkavattī bhavissati.</gathalast>
<gatha1 line="1381">‘‘Tena kammāvasesena, sukkamūlena codito;</gatha1>
<gathalast line="1382">Māluto nāma nāmena, cakkavattī bhavissati.</gathalast>
<gatha1 line="1383">‘‘Iminā bījanidānena, sammānavipulena ca;</gatha1>
<gathalast line="1384">Kappasatasahassampi, duggatiṃ nupapajjati.</gathalast>
<gatha1 line="1385">‘‘Tiṃsakappasahassamhi, subbatā aṭṭhatiṃsa te;</gatha1>
<gathalast line="1386">Ekūnatiṃsasahasse, aṭṭha mālutanāmakā.</gathalast>
<gatha1 line="1387">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1388">Arahatte pana patiṭṭhito ‘‘ayaṃ me arahattappattiyā aṅkusabhūtā’’ti tameva gāthaṃ paccudāhāsi. Sāyeva ca therassa aññābyākaraṇagāthā ahosi. Kuṭiovādena laddhavisesattā cassa <bold>kuṭivihārī</bold>tveva samaññā ahosīti.</paragraph>
<centered line="1389">Dutiyakuṭivihārittheragāthāvaṇṇanā niṭṭhitā.</centered>
<subhead line="1390">8. Ramaṇīyakuṭikattheragāthāvaṇṇanā</subhead>
<paragraph line="1391"><bold>Ramaṇīyā</bold><pageBreak edition="M" number="1.0166" /><pageBreak edition="P" number="1.0141" /><bold>me kuṭikā</bold>ti āyasmato ramaṇīyakuṭikattherassa gāthā. Kā uppatti? Sopi kira padumuttarassa bhagavato kāle kusalabījaropanaṃ katvā devamanussesu saṃsaranto ito aṭṭhārasakappasatamatthake atthadassissa bhagavato kāle kulagehe nibbattitvā viññutaṃ patto buddhārahaṃ <pageBreak edition="V" number="1.0141" /> āsanaṃ bhagavato adāsi. Pupphehi ca bhagavantaṃ pūjetvā pañcapatiṭṭhitena vanditvā padakkhiṇaṃ katvā pakkāmi. Sesaṃ añjanavaniyattherassa vatthumhi vuttasadisameva. Ayaṃ pana viseso – ayaṃ kira vuttanayena pabbajitvā katapubbakicco vajjiraṭṭhe aññatarasmiṃ gāmakāvāse kuṭikāyaṃ viharati, sā hoti kuṭikā abhirūpā dassanīyā pāsādikā suparikammakatabhittibhūmikā ārāmapokkharaṇirāmaṇeyyādisampannā muttājālasadisavālikākiṇṇabhūmibhāgā therassa ca vattasampannatāya susammaṭṭhaṅgaṇatādinā bhiyyosomattāya ramaṇīyatarā hutvā tiṭṭhati. So tattha viharanto vipassanaṃ paṭṭhapetvā nacirasseva arahatte patiṭṭhāsi. Tena vuttaṃ <bold>apadāne</bold> (apa. thera 1.11.47-52) –</paragraph>
<gatha1 line="1392">‘‘Kānanaṃ vanamoggayha, appasaddaṃ nirākulaṃ;</gatha1>
<gathalast line="1393">Sīhāsanaṃ mayā dinnaṃ, atthadassissa tādino.</gathalast>
<gatha1 line="1394">‘‘Mālāhatthaṃ gahetvāna, katvā ca naṃ padakkhiṇaṃ;</gatha1>
<gathalast line="1395">Satthāraṃ payirupāsitvā, pakkāmiṃ uttarāmukho.</gathalast>
<gatha1 line="1396">‘‘Tena kammena dvipadinda, lokajeṭṭha narāsabha;</gatha1>
<gathalast line="1397">Sannibbāpemi attānaṃ, bhavā sabbe samūhatā.</gathalast>
<gatha1 line="1398">‘‘Aṭṭhārasakappasate, yaṃ dānamadadiṃ tadā;</gatha1>
<gathalast line="1399">Duggatiṃ nābhijānāmi, sīhāsanassidaṃ phalaṃ.</gathalast>
<gatha1 line="1400">‘‘Ito sattakappasate, sannibbāpakakhattiyo;</gatha1>
<gathalast line="1401">Sattaratanasampanno, cakkavattī mahabbalo.</gathalast>
<gathalast line="1402">‘‘Kilesā jhāpitā mayhaṃ…pe… kataṃ buddhassa sāsana’’nti.</gathalast>
<paragraph line="1403">Arahattaṃ pana patvā there tattha viharante kuṭikāya ramaṇīyabhāvato vihārapekkhakā manussā tato tato āgantvā kuṭiṃ passanti <pageBreak edition="M" number="1.0167" />. Athekadivasaṃ katipayā dhuttajātikā itthiyo tattha gatā kuṭikāya ramaṇīyabhāvaṃ disvā, ‘‘ettha vasanto ayaṃ samaṇo siyā amhehi ākaḍḍhanīyahadayo’’ti adhippāyena – ‘‘ramaṇīyaṃ vo, bhante, vasanaṭṭhānaṃ. Mayampi ramaṇīyarūpā paṭhamayobbane ṭhitā’’ti vatvā itthikuttādīni dassetuṃ ārabhiṃsu. Thero attano vītarāgabhāvaṃ pakāsento <bold>‘‘ramaṇīyā me kuṭikā, saddhādeyyā manoramā’’</bold>ti gāthaṃ abhāsi.</paragraph>
<paragraph line="1404" number="58"> Tattha <bold>ramaṇīyā me kuṭikā</bold>ti ‘‘ramaṇīyā te, bhante, kuṭikā’’ti yaṃ tumhehi vuttaṃ, taṃ saccaṃ. Ayaṃ mama vasanakuṭikā ramaṇīyā manuññarūpā, sā ca kho <bold>saddhādeyyā,</bold> ‘‘evarūpāya <pageBreak edition="V" number="1.0142" /> manāpaṃ <pageBreak edition="P" number="1.0142" /> katvā pabbajitānaṃ dinnāya idaṃ nāma phalaṃ hotī’’ti kammaphalāni saddahitvā saddhāya dhammacchandena dātabbattā saddhādeyyā, na dhanena nibbattitā. Sayañca tathādinnāni saddhādeyyāni passantānaṃ paribhuñjantānañca mano rametīti <bold>manoramā</bold>. Saddhādeyyattā eva hi manoramā, saddhādīhi deyyadhammaṃ sakkaccaṃ abhisaṅkharitvā denti, saddhādeyyañca paribhuñjantā sappurisā dāyakassa avisaṃvādanatthampi payogāsayasampannā honti, na tumhehi cintitākārena payogāsayavipannāti adhippāyo. <bold>Na me attho kumārīhī</bold>ti yasmā sabbaso kāmehi vinivattitamānaso ahaṃ, tasmā na me attho kumārīhi. Kappiyakārakakammavasenapi hi mādisānaṃ itthīhi payojanaṃ nāma natthi, pageva rāgavasena, tasmā na me attho kumārīhīti. Kumāriggahaṇañcettha upalakkhaṇaṃ daṭṭhabbaṃ. Mādisassa nāma santike evaṃ paṭipajjāhīti ayuttakārinīhi yāva aparaddhañca tumhehi samānajjhāsayānaṃ purato ayaṃ kiriyā sobheyyāti dassento āha <bold>‘‘yesaṃ attho tahiṃ gacchatha nāriyo’’</bold>ti. Tattha <bold>yesa</bold>nti kāmesu avītarāgānaṃ. <bold>Attho</bold>ti payojanaṃ. <bold>Tahi</bold>nti tattha tesaṃ santikaṃ. <bold>Nāriyo</bold>ti ālapanaṃ. Taṃ sutvā itthiyo maṅkubhūtā pattakkhandhā āgatamaggeneva gatā. Ettha ca ‘‘na me attho kumārīhī’’ti kāmehi anatthikabhāvavacaneneva therena arahattaṃ byākatanti daṭṭhabbaṃ.</paragraph>
<centered line="1405">Ramaṇīyakuṭikattheragāthāvaṇṇanā niṭṭhitā.</centered>
<subhead line="1406">9. Kosalavihārittheragāthāvaṇṇanā</subhead>
<paragraph line="1407"><bold>Saddhāyāhaṃ</bold><pageBreak edition="M" number="1.0168" /><bold>pabbajito</bold>ti āyasmato kosalavihārittherassa gāthā. Kā uppatti? Ayampi kira padumuttarassa bhagavato kāle kusalabījaṃ ropetvā taṃ taṃ puññaṃ akāsi. Sesaṃ añjanavaniyattheravatthusadisameva. Ayaṃ <pageBreak edition="P" number="1.0143" /> pana viseso – ayaṃ kira vuttanayena pabbajitvā katapubbakicco kosalaraṭṭhe aññatarasmiṃ gāme ekaṃ upāsakakulaṃ nissāya araññe viharati, taṃ so upāsako rukkhamūle vasantaṃ disvā kuṭikaṃ kāretvā adāsi. Thero kuṭikāyaṃ viharanto āvāsasappāyena samādhānaṃ labhitvā vipassanaṃ ussukkāpetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.11.53-61) –</paragraph>
<gatha1 line="1408">‘‘Himavantassāvidūre, vasāmi paṇṇasanthare;</gatha1>
<gathalast line="1409">Ghāsesu gedhamāpanno, seyyasīlo cahaṃ tadā.</gathalast>
<gatha1 line="1410">‘‘Khaṇantālukalambāni <pageBreak edition="V" number="1.0143" />, biḷālitakkalāni ca;</gatha1>
<gathalast line="1411">Kolaṃ bhallātakaṃ billaṃ, āhatvā paṭiyāditaṃ.</gathalast>
<gatha1 line="1412">‘‘Padumuttaro lokavidū, āhutīnaṃ paṭiggaho;</gatha1>
<gathalast line="1413">Mama saṅkappamaññāya, āgacchi mama santikaṃ.</gathalast>
<gatha1 line="1414">‘‘Upāgataṃ mahānāgaṃ, devadevaṃ narāsabhaṃ;</gatha1>
<gathalast line="1415">Biḷāliṃ paggahetvāna, pattamhi okiriṃ ahaṃ.</gathalast>
<gatha1 line="1416">‘‘Paribhuñji mahāvīro, tosayanto mamaṃ tadā;</gatha1>
<gathalast line="1417">Paribhuñjitvāna sabbaññū, imaṃ gāthaṃ abhāsatha.</gathalast>
<gatha1 line="1418">‘‘Sakaṃ cittaṃ pasādetvā, biḷāliṃ me adā tuvaṃ;</gatha1>
<gathalast line="1419">Kappānaṃ satasahassaṃ, duggatiṃ nupapajjasi.</gathalast>
<gatha1 line="1420">‘‘Carimaṃ vattate mayhaṃ, bhavā sabbe samūhatā;</gatha1>
<gathalast line="1421">Dhāremi antimaṃ dehaṃ, sammāsambuddhasāsane.</gathalast>
<gatha1 line="1422">‘‘Catupaññāsito kappe, sumekhaliya savhayo;</gatha1>
<gathalast line="1423">Sattaratanasampanno, cakkavattī mahabbalo.</gathalast>
<gatha1 line="1424">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1425">Arahattaṃ <pageBreak edition="M" number="1.0169" /> pana patvā vimuttisukhappaṭisaṃvedanena uppannapītivegena udānento <bold>‘‘saddhāyāhaṃ pabbajito’’</bold>ti gāthaṃ abhāsi.</paragraph>
<paragraph line="1426" number="59"> Tattha <bold>saddhāyā</bold>ti bhagavato vesāliṃ upagamane ānubhāvaṃ disvā, ‘‘ekantaniyyānikaṃ idaṃ sāsanaṃ, tasmā addhā imāya paṭipattiyā jarāmaraṇato muccissāmī’’ti uppannasaddhāvasena <bold>pabbajito</bold> pabbajjaṃ upagato. <bold>Araññe me kuṭikā katā</bold>ti tassā pabbajjāya anurūpavasena araññe vasato me kuṭikā katā, pabbajjānurūpaṃ āraññako hutvā vūpakaṭṭho viharāmīti dasseti. Tenāha <bold>‘‘appamatto ca ātāpī, sampajāno patissato’’</bold>ti. Araññavāsaladdhena kāyavivekena jāgariyaṃ anuyuñjanto tattha satiyā avippavāsena <bold>appamatto,</bold> āraddhavīriyatāya <bold>ātāpī,</bold> pubbabhāgiyasatisampajaññapāripūriyā vipassanaṃ vaḍḍhetvā arahattādhigamena paññāsativepullappattiyā accantameva <bold>sampajāno patissato</bold> viharāmīti attho. Appamattabhāvādikittane cassa idameva aññābyākaraṇaṃ ahosi kosalaraṭṭhe ciranivāsibhāvena pana <bold>kosalavihārī</bold>ti samaññā jātāti.</paragraph>
<centered line="1427">Kosalavihārittheragāthāvaṇṇanā niṭṭhitā.</centered>
<subhead line="1428">10. Sīvalittheragāthāvaṇṇanā</subhead>
<paragraph line="1429"><bold>Te</bold><pageBreak edition="V" number="1.0144" /><pageBreak edition="P" number="1.0144" /><bold>me ijjhiṃsu saṅkappā</bold>ti āyasmato sīvalittherassa gāthā. Kā uppatti? Ayampi padumuttarassa bhagavato kāle heṭṭhā vuttanayena vihāraṃ gantvā parisapariyante ṭhito dhammaṃ suṇanto satthāraṃ ekaṃ bhikkhuṃ lābhīnaṃ aggaṭṭhāne ṭhapentaṃ disvā ‘‘mayāpi anāgate evarūpena bhavituṃ vaṭṭatī’’ti dasabalaṃ nimantetvā sattāhaṃ satthu bhikkhusaṅghassa ca mahādānaṃ datvā ‘‘bhagavā ahaṃ iminā adhikārakammena aññaṃ sampattiṃ na patthemi, anāgate pana ekabuddhassa sāsane ahampi tumhehi so etadagge ṭhapitabhikkhu viya lābhīnaṃ aggo bhaveyya’’nti patthanaṃ akāsi. Satthā anantarāyaṃ disvā – ‘‘ayaṃ te patthanā anāgate gotamabuddhassa santike samijjhissatī’’ti byākaritvā pakkāmi. Sopi <pageBreak edition="M" number="1.0170" /> kulaputto yāvajīvaṃ kusalaṃ katvā devamanussesu saṃsaranto vipassībuddhakāle bandhumatīnagarato avidūre ekasmiṃ gāmake paṭisandhiṃ gaṇhi. Tasmiṃ samaye bandhumatīnagaravāsino raññā saddhiṃ sākacchitvā dasabalassa dānaṃ denti. Te ekadivasaṃ sabbeva ekato hutvā dānaṃ dentā ‘‘kiṃ nu kho amhākaṃ dānamukhe natthī’’ti (a. ni. aṭṭha. 1.1.207) madhuñca guḷadadhiñca na addasaṃsu. Te ‘‘yato kutoci āharissāmā’’ti janapadato nagarapavisanamagge purisaṃ ṭhapesuṃ. Tadā esa kulaputto attano gāmato guḷadadhivārakaṃ gahetvā, ‘‘kiñcideva āharissāmī’’ti nagaraṃ gacchanto, ‘‘mukhaṃ dhovitvā dhotahatthapādo pavisissāmī’’ti phāsukaṭṭhānaṃ olokento naṅgalasīsamattaṃ nimmakkhikaṃ daṇḍakamadhuṃ disvā ‘‘puññena me idaṃ uppanna’’nti gahetvā nagaraṃ pāvisi. Nāgarehi ṭhapitapuriso taṃ disvā, ‘‘bho purisa, kassimaṃ āharasī’’ti pucchi. ‘‘Na kassaci, sāmi, vikkiṇituṃ pana me idaṃ ābhata’’nti. ‘‘Tena <pageBreak edition="P" number="1.0145" /> hi, bho, idaṃ kahāpaṇaṃ gahetvā etaṃ madhuñca guḷadadhiñca dehī’’ti. So cintesi – ‘‘idaṃ na bahumūlaṃ, ayañca ekappahāreneva bahuṃ deti, vīmaṃsituṃ vaṭṭatī’’ti. Tato naṃ ‘‘nāhaṃ ekena kahāpaṇena demī’’ti āha. ‘‘Yadi evaṃ dve gahetvā dehī’’ti. ‘‘Dvīhipi na demī’’ti. Etenupāyena vaḍḍhetvā sahassaṃ pāpuṇi.</paragraph>
<paragraph line="1430">So cintesi – ‘‘ativaḍḍhituṃ na vaṭṭati, hotu tāva iminā kattabbakiccaṃ pucchissāmī’’ti. Atha naṃ āha – ‘‘idaṃ na bahuṃ agghanakaṃ, tvañca bahuṃ desi, kena kammena idaṃ gaṇhāsī’’ti. ‘‘Idha, bho, nagaravāsino raññā saddhiṃ paṭivirujjhitvā vipassīdasabalassa dānaṃ dentā idaṃ dvayaṃ dānamukhe apassantā pariyesanti, sace idaṃ dvayaṃ na labhissanti, nāgarānaṃ parājayo bhavissati, tasmā sahassaṃ katvā gaṇhāmī’’ti. ‘‘Kiṃ panetaṃ nāgarānameva vaṭṭati, aññesaṃ dātuṃ na vaṭṭatī’’ti. ‘‘Yassa kassaci dātuṃ avāritameta’’nti. ‘‘Atthi pana koci nāgarānaṃ dāne ekadivasaṃ sahassaṃ dātā’’ti? ‘‘Natthi, sammā’’ti. ‘‘Imesaṃ pana dvinnaṃ sahassagghanakabhāvaṃ <pageBreak edition="V" number="1.0145" /> jānāsī’’ti? ‘‘Āma, jānāmī’’ti. ‘‘Tena hi gaccha, nāgarānaṃ ācikkha ‘eko puriso imāni dve mūlena na deti sahattheneva dātukāmo, tumhe imesaṃ dvinnaṃ kāraṇā <pageBreak edition="M" number="1.0171" /> nibbitakkā hothā’ti, tvaṃ pana me imasmiṃ dānamukhe jeṭṭhakabhāvassa kāyasakkhī hohī’’ti. So paribbayatthaṃ gahitamāsakena pañcakaṭukaṃ gahetvā <pageBreak edition="P" number="1.0146" /> cuṇṇaṃ katvā dadhito kañjiyaṃ gahetvā tattha madhupaṭalaṃ pīḷetvā pañcakaṭukacuṇṇena yojetvā ekasmiṃ paduminipatte pakkhipitvā taṃ saṃvidahitvā ādāya dasabalassa avidūraṭṭhāne nisīdi mahājanena āhariyamānassa sakkārassa avidūre attano pattavāraṃ olokayamāno, so okāsaṃ ñatvā satthu santikaṃ gantvā bhagavā ayaṃ uppannaduggatapaṇṇākāro, imaṃ me anukampaṃ paṭicca paṭiggaṇhathāti. Satthā tassa anukampaṃ paṭicca catumahārājadattiyena selamayapattena taṃ paṭiggahetvā yathā aṭṭhasaṭṭhiyā bhikkhusatasahassassa diyyamānaṃ na khīyati, evaṃ adhiṭṭhāsi. So kulaputto niṭṭhitabhattakiccaṃ bhagavantaṃ abhivādetvā ekamantaṃ ṭhito āha – ‘‘diṭṭho me, bhagavā, ajja bandhumatīnagaravāsikehi tumhākaṃ sakkāro āhariyamāno, ahampi imassa kammassa nissandena nibbattanibbattabhave lābhaggayasaggappatto bhaveyya’’nti (a. ni. aṭṭha. 1.1.207). Satthā, ‘‘evaṃ hotu, kulaputtā’’ti vatvā tassa ca nagaravāsīnañca bhattānumodanaṃ katvā pakkāmi.</paragraph>
<paragraph line="1431">Sopi kulaputto yāvajīvaṃ kusalaṃ katvā devamanussesu saṃsaranto imasmiṃ buddhuppāde suppavāsāya rājadhītāya kucchimhi paṭisandhiṃ gaṇhi. Paṭisandhiggahaṇato paṭṭhāya sāyaṃ pātañca paṇṇākārasatāni sakaṭenādāya suppavāsāya upanīyanti. Atha naṃ puññavīmaṃsanatthaṃ hatthena bījapacchiṃ phusāpenti. Ekekabījato salākasatampi salākasahassampi niggacchati. Ekekakarīsakhette paṇṇāsampi saṭṭhipi sakaṭappamāṇāni uppajjanti. Koṭṭhe pūraṇakālepi koṭṭhadvāraṃ hatthena phusāpenti. Rājadhītāya puññena gaṇhantānaṃ gahitagahitaṭṭhānaṃ puna pūrati. Paripuṇṇabhattabhājanatopi ‘‘rājadhītāya puñña’’nti vatvā yassa kassaci dentānaṃ yāva na ukkaḍḍhanti, na tāva bhattaṃ khīyati, dārake <pageBreak edition="P" number="1.0147" /> kucchigateyeva sattavassāni atikkamiṃsu.</paragraph>
<paragraph line="1432">Gabbhe <pageBreak edition="M" number="1.0172" /> pana paripakke sattāhaṃ mahādukkhaṃ anubhosi. Sā sāmikaṃ āmantetvā, ‘‘pure maraṇā jīvamānāva dānaṃ dassāmī’’ti satthu santikaṃ pesesi – ‘‘gaccha, imaṃ pavattiṃ satthu ārocetvā satthāraṃ nimantehi, yañca satthā vadeti, taṃ sādhukaṃ upalakkhetvā āgantvā mayhaṃ kathehī’’ti. So gantvā tassā sāsanaṃ bhagavato ārocesi. Satthā, ‘‘sukhinī hotu suppavāsā koliyadhītā arogā, arogaṃ puttaṃ vijāyatū’’ti (udā. 18) āha. Rājā taṃ sutvā bhagavantaṃ abhivādetvā attano gāmābhimukho pāyāsi. Tassa pure āgamanāyeva suppavāsāya kucchito <pageBreak edition="V" number="1.0146" /> dhamakaraṇā udakaṃ viya gabbho nikkhami, parivāretvā nisinnajano assumukhova hasituṃ āraddho tuṭṭhapahaṭṭho mahājano rañño sāsanaṃ ārocetuṃ agamāsi.</paragraph>
<paragraph line="1433">Rājā tesaṃ āgamanaṃ disvāva, ‘‘dasabalena kathitakathā nipphannā bhavissati maññe’’ti cintesi. So āgantvā satthu sāsanaṃ rājadhītāya ārocesi. Rājadhītā tayā nimantitaṃ jīvitabhattameva maṅgalabhattaṃ bhavissati, gaccha sattāhaṃ dasabalaṃ nimantehīti. Rājā tathā akāsi. Sattāhaṃ buddhappamukhassa saṅghassa mahādānaṃ pavattayiṃsu. Dārako sabbesaṃ ñātīnaṃ santattaṃ cittaṃ nibbāpento jātoti <bold>sīvalidārako</bold>tvevassa nāmaṃ akaṃsu. So sattavassāni gabbhe vasitattā jātakālato paṭṭhāya sabbakammakkhamo ahosi. Dhammasenāpati sāriputto sattame divase tena saddhiṃ kathāsallāpaṃ akāsi. Satthāpi dhammapade gāthaṃ abhāsi –</paragraph>
<gatha1 line="1434">‘‘Yomaṃ palipathaṃ duggaṃ, saṃsāraṃ mohamaccagā;</gatha1>
<gatha2 line="1435">Tiṇṇo pāraṅgato jhāyī, anejo akathaṃkathī;</gatha2>
<gathalast line="1436">Anupādāya nibbuto, tamahaṃ brūmi brāhmaṇa’’nti. (dha. pa. 414);</gathalast>
<paragraph line="1437">Atha naṃ thero evamāha – ‘‘kiṃ pana tayā evarūpaṃ dukkharāsiṃ anubhavitvā pabbajituṃ na vaṭṭatī’’ti? ‘‘Labhamāno pabbajeyyaṃ, bhante’’ti. Suppavāsā naṃ dārakaṃ therena <pageBreak edition="P" number="1.0148" /> saddhiṃ kathentaṃ disvā ‘‘kiṃ nu kho me putto dhammasenāpatinā saddhiṃ kathetī’’ti theraṃ upasaṅkamitvā pucchi – ‘‘mayhaṃ putto tumhehi saddhiṃ kiṃ katheti, bhante’’ti? ‘‘Attanā anubhūtaṃ gabbhavāsadukkhaṃ kathetvā, ‘tumhehi anuññāto pabbajissāmī’ti vadatī’’ti. ‘‘Sādhu <pageBreak edition="M" number="1.0173" />, bhante, pabbājetha na’’nti. Thero taṃ vihāraṃ netvā tacapañcakakammaṭṭhānaṃ datvā pabbājento ‘‘sīvali, na tuyhaṃ aññena ovādena kammaṃ atthi, tayā satta vassāni anubhūtadukkhameva paccavekkhāhī’’ti. ‘‘Bhante, pabbājanameva tumhākaṃ bhāro, yaṃ pana mayā kātuṃ sakkā, tamahaṃ jānissāmī’’ti. So pana paṭhamakesavaṭṭiyā ohāraṇakkhaṇeyeva sotāpattiphale patiṭṭhāsi, dutiyāya ohāraṇakkhaṇe sakadāgāmiphale, tatiyāya anāgāmiphale sabbesaṃyeva pana kesānaṃ oropanañca arahattasacchikiriyā ca apacchā apurimā ahosi. Tassa pabbajitadivasato paṭṭhāya bhikkhusaṅghassa cattāro paccayā yāvaticchakaṃ uppajjanti. Evaṃ ettha vatthu samuṭṭhitaṃ.</paragraph>
<paragraph line="1438">Aparabhāge satthā sāvatthiṃ agamāsi. Thero satthāraṃ abhivādetvā, ‘‘bhante, mayhaṃ puññaṃ vīmaṃsissāmi, pañca me bhikkhusatāni dethā’’ti āha. ‘‘Gaṇha sīvalī’’ti. So pañcasate bhikkhū <pageBreak edition="V" number="1.0147" /> gahetvā himavantābhimukhaṃ gacchanto aṭavimaggaṃ gacchati, tassa paṭhamaṃ diṭṭhanigrodhe adhivatthā devatā sattadivasāni dānaṃ adāsi. Iti so –</paragraph>
<gatha1 line="1439">‘‘Nigrodhaṃ paṭhamaṃ passi, dutiyaṃ paṇḍavapabbataṃ;</gatha1>
<gathalast line="1440">Tatiyaṃ aciravatiyaṃ, catutthaṃ varasāgaraṃ.</gathalast>
<gatha1 line="1441">‘‘Pañcamaṃ himavantaṃ so, chaṭṭhaṃ chaddantupāgami;</gatha1>
<gathalast line="1442">Sattamaṃ gandhamādanaṃ, aṭṭhamaṃ atha revata’’nti.</gathalast>
<paragraph line="1443">Sabbaṭṭhānesu satta satta divasāneva dānaṃ adaṃsu. Gandhamādanapabbate pana nāgadattadevarājā nāma sattasu divasesu ekadivase khīrapiṇḍapātaṃ adāsi, ekadivase sappipiṇḍapātaṃ. Bhikkhusaṅgho āha – ‘‘imassa devarañño neva dhenuyo duyhamānā paññāyanti, na dadhinimmathanaṃ <pageBreak edition="P" number="1.0149" />, kuto te devarāja idaṃ uppajjatī’’ti. ‘‘Bhante kassapadasabalassa kāle khīrasalākabhattadānassetaṃ phala’’nti devarājā āha. Aparabhāge satthā khadiravaniyarevatassa paccuggamanaṃ aṭṭhuppattiṃ katvā theraṃ attano sāsane lābhaggayasaggappattānaṃ aggaṭṭhāne ṭhapesi.</paragraph>
<paragraph line="1444">Evaṃ lābhaggayasaggappattassa pana imassa therassa arahattappattiṃ ekacce ācariyā evaṃ vadanti – ‘‘heṭṭhā vuttanayena dhammasenāpatinā ovāde dinne yaṃ <pageBreak edition="M" number="1.0174" /> mayā kātuṃ sakkā, tamahaṃ jānissāmīti pabbajitvā vipassanākammaṭṭhānaṃ gahetvā taṃ divasaṃyeva aññataraṃ vivittaṃ kuṭikaṃ disvā taṃ pavisitvā mātukucchismiṃ satta vassāni attanā anubhūtaṃ dukkhaṃ anussaritvā tadanusārena atītānāgate tassa avekkhantassa ādittā viya tayo bhavā upaṭṭhahiṃsu. Ñāṇassa paripākaṃ gatattā vipassanāvīthiṃ otari, tāvadeva maggappaṭipāṭiyā sabbepi āsave khepento arahattaṃ pāpuṇī’’ti. Ubhayathāpi therassa arahattappattiyeva pakāsitā. Thero pana pabhinnapaṭisambhido chaḷabhiñño ahosi. Tena vuttaṃ <bold>apadāne</bold> (apa. thera 1.12.31-39) –</paragraph>
<gatha1 line="1445">‘‘Varuṇo nāma nāmena, devarājā ahaṃ tadā;</gatha1>
<gathalast line="1446">Upaṭṭhahesiṃ sambuddhaṃ, sayoggabalavāhano.</gathalast>
<gatha1 line="1447">‘‘Nibbute lokanāthamhi, atthadassīnaruttame;</gatha1>
<gathalast line="1448">Tūriyaṃ sabbamādāya, agamaṃ bodhimuttamaṃ.</gathalast>
<gatha1 line="1449">‘‘Vāditena ca naccena, sammatāḷasamāhito;</gatha1>
<gathalast line="1450">Sammukhā viya sambuddhaṃ, upaṭṭhiṃ bodhimuttamaṃ.</gathalast>
<gatha1 line="1451">‘‘Upaṭṭhahitvā <pageBreak edition="V" number="1.0148" /> taṃ bodhiṃ, dharaṇīruhapādapaṃ;</gatha1>
<gathalast line="1452">Pallaṅkaṃ ābhujitvāna, tattha kālaṅkato ahaṃ.</gathalast>
<gatha1 line="1453">‘‘Sakakammābhiraddhohaṃ, pasanno bodhimuttame;</gatha1>
<gathalast line="1454">Tena cittappasādena, nimmānaṃ upapajjahaṃ.</gathalast>
<gatha1 line="1455">‘‘Saṭṭhitūriyasahassāni, parivārenti maṃ sadā;</gatha1>
<gathalast line="1456">Manussesu ca devesu, vattamānaṃ bhavābhave.</gathalast>
<gatha1 line="1457">‘‘Tividhaggī nibbutā mayhaṃ, bhavā sabbe samūhatā;</gatha1>
<gathalast line="1458">Dhāremi antimaṃ dehaṃ, sammāsambuddhasāsane.</gathalast>
<gatha1 line="1459">‘‘Subāhū nāma nāmena, catuttiṃsāsu khattiyā;</gatha1>
<gathalast line="1460">Sattaratanasampannā, pañcakappasate ito.</gathalast>
<gatha1 line="1461">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1462">Arahattaṃ <pageBreak edition="M" number="1.0175" /> pana patvā vimuttisukhapaṭisaṃvedanena pītivegena udānento <bold>‘‘te me ijjhiṃsu saṅkappā’’</bold>ti gāthaṃ abhāsi.</paragraph>
<paragraph line="1463" number="60"> Tattha <bold>te me ijjhiṃsu saṅkappā, yadattho pāvisiṃ kuṭiṃ, vijjāvimuttiṃ paccesa</bold>nti ye pubbe mayā kāmasaṅkappādīnaṃ samucchedakarā nekkhammasaṅkappādayo abhipatthitāyeva ‘‘kadā nu khvāhaṃ tadāyatanaṃ upasampajja viharissāmi, yadariyā etarahi <pageBreak edition="P" number="1.0150" /> upasampajja viharantī’’ti, vimuttādhippāyasaññitā vimuttiṃ uddissa saṅkappā manorathā abhiṇhaso appamattā yadattho yaṃpayojano yesaṃ nipphādanatthaṃ kuṭiṃ suññāgāraṃ vipassituṃ pāvisiṃ tisso vijjā phalavimuttiñca paccesanto, gavesanto te me ijjhiṃsu te sabbeva idāni mayhaṃ ijjhiṃsu samijjhiṃsu, nipphannakusalasaṅkappo paripuṇṇamanoratho jātoti attho. Tesaṃ samiddhabhāvaṃ dassetuṃ <bold>‘‘mānānusayamujjaha’’</bold>nti vuttaṃ. Yasmā mānānusayamujjahaṃ pajahiṃ samucchindiṃ, tasmā te me saṅkappā ijjhiṃsūti yojanā. Mānānusaye hi pahīne appahīno nāma anusayo natthi, arahattañca adhigatameva hotīti mānānusayappahānaṃ yathāvuttasaṅkappasamiddhiyā kāraṇaṃ katvā vuttaṃ.</paragraph>
<centered line="1464">Sīvalittheragāthāvaṇṇanā niṭṭhitā.</centered>
<centered line="1465">Chaṭṭhavaggavaṇṇanā niṭṭhitā.</centered>
<title line="1466">7. Sattamavaggo</title>
<subhead line="1467">1. Vappattheragāthāvaṇṇanā</subhead>
<paragraph line="1468"><bold>Passati</bold><pageBreak edition="V" number="1.0149" /><bold>passo</bold>ti āyasmato vappattherassa gāthā. Kā uppatti? So kira padumuttarassa bhagavato kāle haṃsavatīnagare kulagehe nibbattitvā viññutaṃ patto ‘‘asuko ca asuko ca thero satthu paṭhamaṃ dhammapaṭiggāhakā ahesu’’nti thomanaṃ sutvā bhagavantaṃ upasaṅkamitvā patthanaṃ paṭṭhapesi – ‘‘ahampi bhagavā anāgate tādisassa sammāsambuddhassa paṭhamaṃ dhammapaṭiggāhakānaṃ aññataro bhaveyya’’nti, satthu <pageBreak edition="M" number="1.0176" /> santike saraṇagamanañca pavedesi. So yāvajīvaṃ puññāni katvā tato cuto devamanussesuyeva saṃsaranto imasmiṃ buddhuppāde kapilavatthusmiṃ vāseṭṭhassa nāma brāhmaṇassa putto hutvā nibbatti, <bold>vappo</bold>tissa nāmaṃ ahosi. So asitena isinā ‘‘siddhatthakumāro sabbaññū bhavissatī’’ti byākato koṇḍaññappamukhehi brāhmaṇaputtehi saddhiṃ gharāvāsaṃ pahāya tāpasapabbajjaṃ pabbajitvā ‘‘tasmiṃ sabbaññutaṃ patte tassa santike dhammaṃ sutvā amataṃ pāpuṇissāmī’’ti uruvelāyaṃ viharantaṃ mahāsattaṃ chabbassāni padhānaṃ padahantaṃ upaṭṭhahitvā oḷārikāhāraparibhogena nibbijjitvā isipatanaṃ gato. Abhisambujjhitvā satthārā sattasattāhāni vītināmetvā isipatanaṃ <pageBreak edition="P" number="1.0151" /> gantvā dhammacakke pavattite pāṭipadadivase sotāpattiphale patiṭṭhito pañcamiyaṃ pakkhassa aññāsikoṇḍaññādīhi saddhiṃ arahattaṃ pāpuṇi. Tena vuttaṃ <bold>apadāne</bold> (apa. thera 1.12.20-30) –</paragraph>
<gatha1 line="1469">‘‘Ubhinnaṃ devarājūnaṃ, saṅgāmo samupaṭṭhito;</gatha1>
<gathalast line="1470">Ahosi samupabyūḷho, mahāghoso avattatha.</gathalast>
<gatha1 line="1471">‘‘Padumuttaro lokavidū, āhutīnaṃ paṭiggaho;</gatha1>
<gathalast line="1472">Antalikkhe ṭhito satthā, saṃvejesi mahājanaṃ.</gathalast>
<gatha1 line="1473">‘‘Sabbe devā attamanā, nikkhittakavacāvudhā;</gatha1>
<gathalast line="1474">Sambuddhaṃ abhivādetvā, ekaggāsiṃsu tāvade.</gathalast>
<gatha1 line="1475">‘‘Mayhaṃ saṅkappamaññāya, vācāsabhimudīrayi;</gatha1>
<gathalast line="1476">Anukampako lokavidū, nibbāpesi mahājanaṃ.</gathalast>
<gatha1 line="1477">‘‘Paduṭṭhacitto <pageBreak edition="V" number="1.0150" /> manujo, ekapāṇaṃ viheṭhayaṃ;</gatha1>
<gathalast line="1478">Tena cittappadosena, apāyaṃ upapajjati.</gathalast>
<gatha1 line="1479">‘‘Saṅgāmasīse nāgova, bahū pāṇe viheṭhayaṃ;</gatha1>
<gathalast line="1480">Nibbāpetha sakaṃ cittaṃ, mā haññittho punappunaṃ.</gathalast>
<gatha1 line="1481">‘‘Dvinnampi yakkharājūnaṃ, senā sā vimhitā ahu;</gatha1>
<gathalast line="1482">Saraṇañca upāgacchuṃ, lokajeṭṭhaṃ sutādinaṃ.</gathalast>
<gatha1 line="1483">‘‘Saññāpetvāna janataṃ, padamuddhari cakkhumā;</gatha1>
<gathalast line="1484">Pekkhamānova devehi, pakkāmi uttarāmukho.</gathalast>
<gatha1 line="1485">‘‘Paṭhamaṃ <pageBreak edition="M" number="1.0177" /> saraṇaṃ gacchiṃ, dvipadindassa tādino;</gatha1>
<gathalast line="1486">Kappānaṃ satasahassaṃ, duggatiṃ nupapajjahaṃ.</gathalast>
<gatha1 line="1487">‘‘Mahādundubhināmā ca, soḷasāsuṃ rathesabhā;</gatha1>
<gathalast line="1488">Tiṃsakappasahassamhi, rājāno cakkavattino.</gathalast>
<gatha1 line="1489">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1490">Arahattaṃ pana patvā attanā paṭiladdhasampattiṃ paccavekkhaṇamukhena satthu guṇamahantataṃ paccavekkhitvā ‘‘īdisaṃ nāma satthāraṃ bāhulikādivādena samudācarimha. Aho puthujjanabhāvo nāma andhakaraṇo acakkhukaraṇo ariyabhāvoyeva cakkhukaraṇo’’ti dassento <bold>‘‘passati passo’’</bold>ti gāthaṃ abhāsi.</paragraph>
<paragraph line="1491" number="61"> Tattha <bold>passati passo</bold>ti passati sammādiṭṭhiyā dhamme aviparītaṃ jānāti bujjhatīti passo, dassanasampanno ariyo, so <bold>passantaṃ</bold> aviparītadassāviṃ ‘‘ayaṃ aviparītadassāvī’’ti passati paññācakkhunā dhammādhammaṃ yathāsabhāvato jānāti. Na kevalaṃ passantameva, atha kho <bold>apassantañca</bold> passati, yo paññācakkhuvirahito dhamme yathāsabhāvato na passati, tampi apassantaṃ puthujjanaṃ ‘‘andho vatāyaṃ bhavaṃ acakkhuko’’ti attano paññācakkhunā passati. <bold>Apassanto apassantaṃ, passantañca na passatī</bold>ti apassanto paññācakkhurahito andhabālo tādisaṃ andhabālaṃ ayaṃ dhammādhammaṃ yathāsabhāvato na passatīti yathā apassantaṃ na passati na jānāti, evaṃ attano paññācakkhunā dhammādhammaṃ yathāsabhāvato passantañca paṇḍitaṃ ‘‘ayaṃ evaṃvidho’’ti na passati na jānāti, tasmā ahampi pubbe dassanarahito sakalaṃ ñeyyaṃ hatthāmalakaṃ viya passantaṃ bhagavantaṃ apassantampi pūraṇādiṃ yathāsabhāvato na passiṃ, idāni pana buddhānubhāvena sampanno ubhayepi yathāsabhāvato passāmīti sevitabbāsevitabbesu attano aviparītapaṭipattiṃ dasseti.</paragraph>
<centered line="1492">Vappattheragāthāvaṇṇanā niṭṭhitā.</centered>
<subhead line="1493">2. Vajjiputtattheragāthāvaṇṇanā</subhead>
<paragraph line="1494"><bold>Ekakā</bold><pageBreak edition="M" number="1.0178" /><pageBreak edition="V" number="1.0151" /><pageBreak edition="P" number="1.0152" /><bold>mayaṃ araññe</bold>ti āyasmato vajjiputtattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito ekanavute kappe vipassissa bhagavato kāle kulagehe nibbattitvā viññutaṃ patto ekadivasaṃ vipassiṃ bhagavantaṃ disvā pasannamānaso nāgapupphakesarehi pūjaṃ akāsi. So tena puññakammena devamanussesu saṃsaranto imasmiṃ buddhuppāde amaccakule nibbatti, <bold>vajjiputto</bold>tissa nāmaṃ ahosi. So bhagavato vesāligamane buddhānubhāvaṃ disvā paṭiladdhasaddho pabbajitvā katapubbakicco kammaṭṭhānaṃ gahetvā vesāliyā avidūre aññatarasmiṃ vanasaṇḍe viharati. Tena ca samayena vesāliyaṃ ussavo ahosi. Tattha tattha naccagītavāditaṃ pavattati, mahājano haṭṭhatuṭṭho ussavasampattiṃ paccanubhoti, taṃ sutvā so bhikkhu ayoniso ummujjanto vivekaṃ vajjamāno kammaṭṭhānaṃ vissajjetvā attano anabhiratiṃ pakāsento –</paragraph>
<gatha1 line="1495">‘‘Ekakā mayaṃ araññe viharāma, apaviddhaṃva vanasmiṃ dārukaṃ;</gatha1>
<gathalast line="1496">Etādisikāya rattiyā, ko su nāma amhehi pāpiyo’’ti. – gāthamāha;</gathalast>
<paragraph line="1497">Taṃ sutvā vanasaṇḍe adhivatthā devatā taṃ bhikkhuṃ anukampamānā ‘‘yadipi, tvaṃ bhikkhu, araññavāsaṃ hīḷento vadasi, vivekakāmā pana viddasuno taṃ bahu maññantiyevā’’ti imamatthaṃ dassentī –</paragraph>
<gatha1 line="1498">‘‘Ekako tvaṃ araññe viharasi, apaviddhaṃva vanasmiṃ dārukaṃ;</gatha1>
<gathalast line="1499">Tassa te bahukā pihayanti, nerayikā viya saggagāmina’’nti. –</gathalast>
<unindented line="1500">Gāthaṃ vatvā, ‘‘kathañhi nāma tvaṃ, bhikkhu, niyyānike sammāsambuddhassa sāsane pabbajitvā aniyyānikaṃ vitakkaṃ vitakkessasī’’ti santajjentī saṃvejesi <pageBreak edition="M" number="1.0179" />. Evaṃ so bhikkhu tāya devatāya saṃvejito kasābhihato viya bhadro assājānīyo vipassanāvīthiṃ <pageBreak edition="P" number="1.0153" /> otaritvā nacirasseva vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.11.62-66) –</unindented>
<gatha1 line="1501">‘‘Suvaṇṇavaṇṇaṃ sambuddhaṃ, sataraṃsiṃva bhāṇumaṃ;</gatha1>
<gathalast line="1502">Obhāsentaṃ disā sabbā, uḷurājaṃva pūritaṃ.</gathalast>
<gatha1 line="1503">‘‘Purakkhataṃ <pageBreak edition="V" number="1.0152" /> sāvakehi, sāgareheva medaniṃ;</gatha1>
<gathalast line="1504">Nāgaṃ paggayha reṇūhi, vipassissābhiropayiṃ.</gathalast>
<gatha1 line="1505">‘‘Ekanavutito kappe, yaṃ reṇumabhiropayiṃ;</gatha1>
<gathalast line="1506">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1507">‘‘Paṇṇatālīsito kappe, reṇu nāmāsi khattiyo;</gatha1>
<gathalast line="1508">Sattaratanasampanno, cakkavattī mahabbalo.</gathalast>
<gatha1 line="1509">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1510">Arahattaṃ pana patvā ‘‘ayaṃ me arahattappattiyā aṅkuso jāto’’ti attano devatāya ca vuttanayaṃ saṃkaḍḍhitvā –</paragraph>
<hangnum line="1511" number="62"></hangnum>
<gatha1 line="1512"> ‘‘Ekakā mayaṃ araññe viharāma, apaviddhaṃva vanasmiṃ dārukaṃ;</gatha1>
<gathalast line="1513">Tassa me bahukā pihayanti, nerayikā viya saggagāmina’’nti. –</gathalast>
<unindented line="1514">Gāthaṃ abhāsi.</unindented>
<paragraph line="1515">Tassattho – anapekkhabhāvena vane chaḍḍitadārukkhaṇḍaṃ viya yadipi <bold>mayaṃ ekakā</bold> ekākino asahāyā imasmiṃ <bold>araññe viharāma,</bold> evaṃ viharato pana <bold>tassa me bahukā pihayanti</bold> maṃ bahū atthakāmarūpā kulaputtā abhipatthenti, ‘‘aho vatassa mayampi vajjiputtatthero viya gharabandhanaṃ pahāya araññe vihareyyāmā’’ti. Yathā kiṃ? <bold>Nerayikā viya saggagāminaṃ,</bold> yathā nāma nerayikā attano pāpakammena niraye nibbattasattā saggagāmīnaṃ saggūpagāmīnaṃ pihayanti – ‘‘aho vata mayampi nirayadukkhaṃ pahāya saggasukhaṃ paccanubhaveyyāmā’’ti evaṃsampadamidanti attho. Ettha <pageBreak edition="M" number="1.0180" /> ca attani garubahuvacanappayogassa icchitabbattā ‘‘ekakā mayaṃ viharāmā’’ti puna tassa atthassa ekattaṃ sandhāya ‘‘tassa me’’ti ekavacanappayogo kato. ‘‘Tassa me’’, ‘‘saggagāmina’’nti ca ubhayampi ‘pihayantī’ti padaṃ apekkhitvā upayogatthe sampadānaniddeso daṭṭhabbo. Taṃ abhipatthentīti ca tādise araññavāsādiguṇe abhipatthentā nāma hontīti katvā vuttaṃ. <bold>Tassa me</bold>ti vā tassa mama santike guṇeti adhippāyo.</paragraph>
<centered line="1516">Vajjiputtattheragāthāvaṇṇanā niṭṭhitā.</centered>
<subhead line="1517">3. Pakkhattheragāthāvaṇṇanā</subhead>
<paragraph line="1518"><bold>Cutā</bold><pageBreak edition="V" number="1.0153" /><pageBreak edition="P" number="1.0154" /><bold>patantī</bold>ti āyasmato pakkhattherassa gāthā. Kā uppatti? Sopi purimabuddhesu katādhikāro tattha tattha bhave puññāni karonto ito ekanavute kappe yakkhasenāpati hutvā vipassiṃ bhagavantaṃ disvā pasannamānaso dibbavatthena pūjaṃ akāsi. So tena puññakammena devamanussesu saṃsaranto imasmiṃ buddhuppāde sakkesu devadahanigame sākiyarājakule nibbatti, ‘‘sammodakumāro’’tissa nāmaṃ ahosi. Athassa daharakāle vātarogena pādā na vahiṃsu. So katipayaṃ kālaṃ pīṭhasappī viya vicari. Tenassa <bold>pakkho</bold>ti samaññā jātā. Pacchā arogakālepi tatheva naṃ sañjānanti, so bhagavato ñātisamāgame pāṭihāriyaṃ disvā paṭiladdhasaddho pabbajitvā katapubbakicco kammaṭṭhānaṃ gahetvā araññe viharati. Athekadivasaṃ gāmaṃ piṇḍāya pavisituṃ gacchanto antarāmagge aññatarasmiṃ rukkhamūle nisīdi. Tasmiñca samaye aññataro kulalo maṃsapesiṃ ādāya ākāsena gacchati, taṃ bahū kulalā anupatitvā pātesuṃ. Pātitaṃ maṃsapesiṃ eko kulalo aggahesi. Taṃ añño acchinditvā gaṇhi, taṃ disvā thero ‘‘yathāyaṃ maṃsapesi, evaṃ kāmā nāma bahusādhāraṇā bahudukkhā bahupāyāsā’’ti – kāmesu ādīnavaṃ nekkhamme ca ānisaṃsaṃ paccavekkhitvā vipassanaṃ paṭṭhapetvā ‘‘anicca’’ntiādinā manasikaronto piṇḍāya caritvā katabhattakicco <pageBreak edition="M" number="1.0181" /> divāṭṭhāne nisīditvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.12.1-10) –</paragraph>
<gatha1 line="1519">‘‘Vipassī nāma bhagavā, lokajeṭṭho narāsabho;</gatha1>
<gathalast line="1520">Aṭṭhasaṭṭhisahassehi, pāvisi bandhumaṃ tadā.</gathalast>
<gatha1 line="1521">‘‘Nagarā abhinikkhamma, agamaṃ dīpacetiyaṃ;</gatha1>
<gathalast line="1522">Addasaṃ virajaṃ buddhaṃ, āhutīnaṃ paṭiggahaṃ.</gathalast>
<gatha1 line="1523">‘‘Cullāsītisahassāni, yakkhā mayhaṃ upantike;</gatha1>
<gathalast line="1524">Upaṭṭhahanti sakkaccaṃ, indaṃva tidasā gaṇā.</gathalast>
<gatha1 line="1525">‘‘Bhavanā abhinikkhamma, dussaṃ paggayhahaṃ tadā;</gatha1>
<gathalast line="1526">Sirasā abhivādesiṃ, tañcādāsiṃ mahesino.</gathalast>
<gatha1 line="1527">‘‘Aho buddho aho dhammo, aho no satthu sampadā;</gatha1>
<gathalast line="1528">Buddhassa ānubhāvena, vasudhāyaṃ pakampatha.</gathalast>
<gatha1 line="1529">‘‘Tañca acchariyaṃ disvā, abbhutaṃ lomahaṃsanaṃ;</gatha1>
<gathalast line="1530">Buddhe cittaṃ pasādemi, dvipadindamhi tādine.</gathalast>
<gatha1 line="1531">‘‘Sohaṃ <pageBreak edition="V" number="1.0154" /> cittaṃ pasādetvā, dussaṃ datvāna satthuno;</gatha1>
<gathalast line="1532">Saraṇañca upāgacchiṃ, sāmacco saparijjano.</gathalast>
<gatha1 line="1533">‘‘Ekanavutito kappe, yaṃ kammamakariṃ tadā;</gatha1>
<gathalast line="1534">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1535">‘‘Ito pannarase kappe, soḷasāsuṃ suvāhanā;</gatha1>
<gathalast line="1536">Sattaratanasampanno, cakkavattī mahabbalā.</gathalast>
<gatha1 line="1537">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1538">Arahattaṃ pana patvā yadeva saṃvegavatthuṃ aṅkusaṃ katvā vipassanaṃ vaḍḍhetvā aññā adhigatā, tassa saṃkittanamukhena aññaṃ byākaronto <bold>‘‘cutā patantī’’</bold>ti gāthaṃ abhāsi.</paragraph>
<paragraph line="1539" number="63"> Tattha <bold>cutā</bold>ti bhaṭṭhā. <bold>Patantī</bold>ti anupatanti. <bold>Patitā</bold>ti <pageBreak edition="P" number="1.0155" /> cavanavasena bhūmiyaṃ patitā, ākāse vā sampatanavasena patitā. <bold>Giddhā</bold>ti gedhaṃ āpannā <pageBreak edition="M" number="1.0182" />. <bold>Punarāgatā</bold>ti punadeva upagatā. <bold>Ca</bold>-saddo sabbattha yojetabbo. Idaṃ vuttaṃ hoti – patanti anupatanti ca idha kulalā, itarassa mukhato cutā ca maṃsapesi, cutā pana sā bhūmiyaṃ patitā ca, giddhā gedhaṃ āpannā sabbeva kulalā punarāgatā. Yathā cime kulalā, evaṃ saṃsāre paribbhamantā sattā ye kusaladhammato cutā, te patanti nirayādīsu, evaṃ patitā ca, sampattibhave ṭhitā tattha kāmasukhānuyogavasena kāmabhave rūpārūpabhavesu ca bhavanikantivasena giddhā ca punarāgatā bhavato aparimuttattā tena tena bhavagāminā kammena taṃ taṃ bhavasaññitaṃ dukkhaṃ āgatā eva, evaṃbhūtā ime sattā. Mayā pana <bold>kataṃ kiccaṃ</bold> pariññādibhedaṃ soḷasavidhampi kiccaṃ kataṃ, na dāni taṃ kātabbaṃ atthi. <bold>Rataṃ rammaṃ</bold> ramitabbaṃ ariyehi sabbasaṅkhatavinissaṭaṃ nibbānaṃ rataṃ abhirataṃ rammaṃ. Tena ca <bold>sukhenanvāgataṃ sukhaṃ</bold> phalasamāpattisukhena anuāgataṃ upagataṃ accantasukhaṃ nibbānaṃ, sukhena vā sukhāpaṭipadābhūtena vipassanāsukhena maggasukhena ca anvāgataṃ phalasukhaṃ nibbānasukhañcāti attho veditabbo.</paragraph>
<centered line="1540">Pakkhattheragāthāvaṇṇanā niṭṭhitā.</centered>
<subhead line="1541">4. Vimalakoṇḍaññattheragāthāvaṇṇanā</subhead>
<paragraph line="1542"><bold>Dumavhayāya uppanno</bold>ti vimalakoṇḍaññattherassa gāthā. Kā uppatti? Ayampi purimabuddhesu katādhikāro <pageBreak edition="V" number="1.0155" /> tattha tattha bhave vivaṭṭūpanissayaṃ puññaṃ upacinanto ito ekanavute kappe vipassissa bhagavato kāle vibhavasampanne kule nibbattitvā viññutaṃ patto ekadivasaṃ vipassiṃ bhagavantaṃ mahatiyā parisāya parivutaṃ dhammaṃ desentaṃ disvā pasannamānaso catūhi suvaṇṇapupphehi pūjesi. Bhagavā tassa pasādasaṃvaḍḍhanatthaṃ tathārūpaṃ iddhābhisaṅkhāraṃ abhisaṅkhāresi, yathā suvaṇṇābhā sakalaṃ taṃ padesaṃ ottharati. Taṃ disvā bhiyyosomattāya pasannamānaso hutvā <pageBreak edition="P" number="1.0156" /> bhagavantaṃ vanditvā taṃ nimittaṃ gahetvā attano gehaṃ gantvā buddhārammaṇaṃ pītiṃ avijahanto kenaci rogena kālaṃ katvā tusitesu upapanno aparāparaṃ puññāni katvā devamanussesu saṃsaranto imasmiṃ buddhuppāde rājānaṃ <pageBreak edition="M" number="1.0183" /> bimbisāraṃ paṭicca ambapāliyā kucchimhi paṭisandhiṃ gaṇhi. Rājā hi bimbisāro taruṇakāle ambapāliyā rūpasampattiṃ sutvā sañjātābhilāso katipayamanussaparivāro aññātakavesena vesāliṃ gantvā ekarattiṃ tāya saṃvāsaṃ kappesi. Tadā ayaṃ tassā kucchimhi paṭisandhiṃ aggahesi. Sā ca gabbhassa patiṭṭhitabhāvaṃ tassa ārocesi. Rājāpi attānaṃ jānāpetvā dātabbayuttakaṃ datvā pakkāmi. Sā gabbhassa paripākamanvāya puttaṃ vijāyi, ‘‘vimalo’’tissa nāmaṃ ahosi, pacchā <bold>vimalakoṇḍañño</bold>ti paññāyittha. So vayappatto bhagavato vesāligamane buddhānubhāvaṃ disvā pasannamānaso pabbajitvā katapubbakicco vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.12.40-48) –</paragraph>
<gatha1 line="1543">‘‘Vipassī nāma bhagavā, lokajeṭṭho narāsabho;</gatha1>
<gathalast line="1544">Nisinno janakāyassa, desesi amataṃ padaṃ.</gathalast>
<gatha1 line="1545">‘‘Tassāhaṃ dhammaṃ sutvāna, dvipadinnassa tādino;</gatha1>
<gathalast line="1546">Soṇṇapupphāni cattāri, buddhassa abhiropayiṃ.</gathalast>
<gatha1 line="1547">‘‘Suvaṇṇacchadanaṃ āsi, yāvatā parisā tadā;</gatha1>
<gathalast line="1548">Buddhābhā ca suvaṇṇābhā, āloko vipulo ahu.</gathalast>
<gatha1 line="1549">‘‘Udaggacitto sumano, vedajāto katañjalī;</gatha1>
<gathalast line="1550">Vittisañjanano tesaṃ, diṭṭhadhammasukhāvaho.</gathalast>
<gatha1 line="1551">‘‘Āyācitvāna sambuddhaṃ, vanditvāna ca subbataṃ;</gatha1>
<gathalast line="1552">Pāmojjaṃ janayitvāna, sakaṃ bhavanupāgamiṃ.</gathalast>
<gatha1 line="1553">‘‘Bhavane upaviṭṭhohaṃ, buddhaseṭṭhaṃ anussariṃ;</gatha1>
<gathalast line="1554">Tena cittappasādena, tusitaṃ upapajjahaṃ.</gathalast>
<gatha1 line="1555">‘‘Ekanavutito kappe, yaṃ pupphamabhiropayiṃ;</gatha1>
<gathalast line="1556">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1557">‘‘Soḷasāsiṃsu <pageBreak edition="V" number="1.0156" /> rājāno, nemisammatanāmakā;</gatha1>
<gathalast line="1558">Tetālīse ito kappe, cakkavattī mahabbalā.</gathalast>
<gatha1 line="1559">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1560">Arahattaṃ <pageBreak edition="M" number="1.0184" /> pana patvā aññāpadesena aññaṃ byākaronto <bold>‘‘dumavhayāyā’’</bold>ti gāthaṃ abhāsi.</paragraph>
<paragraph line="1561" number="64"> Tattha <bold>dumavhayāyā</bold>ti dumena ambena avhātabbāya, ambapāliyāti attho. Ādhāre cetaṃ bhummavacanaṃ. <bold>Uppanno</bold>ti tassā kucchiyaṃ uppanno uppajjamāno ca. <bold>Jāto paṇḍaraketunā</bold>ti dhavalavatthadhajattā ‘‘paṇḍaraketū’’ti paññātena bimbisāraraññā hetubhūtena jāto, taṃ paṭicca nibbattoti attho. <bold>Uppanno</bold>ti vā paṭhamābhinibbattidassanaṃ. Tato hi <bold>jāto</bold>ti abhijātidassanaṃ. Vijāyanakālato paṭṭhāya hi loke jātavohāro. Ettha ca ‘‘dumavhayāya uppanno’’ti iminā attukkaṃsanabhāvaṃ apaneti, anekapatiputtānampi visesādhigamasambhavañca dīpeti. ‘‘Jāto paṇḍaraketunā’’ti iminā <pageBreak edition="P" number="1.0157" /> viññātapitikadassanena paravambhanaṃ apaneti. <bold>Ketuhā</bold>ti mānappahāyī. Māno hi uṇṇatilakkhaṇattā ketu viyāti ketu. Tathā hi so ‘‘ketukamyatāpaccupaṭṭhāno’’ti vuccati. <bold>Ketunāyevā</bold>ti paññāya eva. Paññā hi anavajjadhammesu accuggataṭṭhena mārasenappamaddanena pubbaṅgamaṭṭhena ca ariyānaṃ dhajā nāma. Tenāha ‘‘dhammo hi isinaṃ dhajo’’ti (saṃ. ni. 2.241; a. ni. 4.48; jā. 2.21.494). <bold>Mahāketuṃ padhaṃsayī</bold>ti mahāvisayatāya mahantā, seyyamānajātimānādibhedato bahavo ca mānappakārā, itare ca kilesadhammā samussitaṭṭhena ketu etassāti mahāketu māro pāpimā. Taṃ balavidhamanavisayātikkamanavasena abhibhavi nibbisevanaṃ akāsīti. ‘‘Mahāketuṃ padhaṃsayī’’ti attānaṃ paraṃ viya dassento aññāpadesena arahattaṃ byākāsi.</paragraph>
<centered line="1562">Vimalakoṇḍaññattheragāthāvaṇṇanā niṭṭhitā.</centered>
<subhead line="1563">5. Ukkhepakatavacchattheragāthāvaṇṇanā</subhead>
<paragraph line="1564"><bold>Ukkhepakatavacchassā</bold>ti āyasmato ukkhepakatavacchattherassa gāthā. Kā uppatti? Sopi kira purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito catunavute kappe siddhatthassa bhagavato kāle kulagehe nibbattitvā viññutaṃ patto satthāraṃ uddissa <pageBreak edition="M" number="1.0185" /> māḷaṃ karontassa pūgassa ekatthambhaṃ alabhantassa thambhaṃ datvā sahāyakiccaṃ akāsi. So tena puññakammena <pageBreak edition="V" number="1.0157" /> devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde sāvatthiyaṃ aññatarassa brāhmaṇassa putto hutvā nibbatti, <bold>vaccho</bold>tissa gottato āgatanāmaṃ. So satthu santike dhammaṃ sutvā paṭiladdhasaddho pabbajitvā kosalaraṭṭhe gāmakāvāse vasanto āgatāgatānaṃ bhikkhūnaṃ santike dhammaṃ pariyāpuṇāti. ‘‘Ayaṃ <pageBreak edition="P" number="1.0158" /> vinayo idaṃ suttantaṃ ayaṃ abhidhammo’’ti pana paricchedaṃ na jānāti. Athekadivasaṃ āyasmantaṃ dhammasenāpatiṃ pucchitvā yathāparicchedaṃ sabbaṃ sallakkhesi. Dhammasaṅgītiyā pubbepi piṭakādisamaññā pariyattisaddhamme vavatthitā eva, yato bhikkhūnaṃ vinayadharādivohāro. So tepiṭakaṃ buddhavacanaṃ uggaṇhanto paripucchanto tattha vutte rūpārūpadhamme sallakkhetvā vipassanaṃ paṭṭhapetvā sammasanto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.2.13-26) –</paragraph>
<gatha1 line="1565">‘‘Siddhatthassa bhagavato, mahāpūgagaṇo ahu;</gatha1>
<gathalast line="1566">Saraṇaṃ gatā ca te buddhaṃ, saddahanti tathāgataṃ.</gathalast>
<gatha1 line="1567">‘‘Sabbe saṅgamma mantetvā, māḷaṃ kubbanti satthuno;</gatha1>
<gathalast line="1568">Ekatthambhaṃ alabhantā, vicinanti brahāvane.</gathalast>
<gatha1 line="1569">‘‘Tehaṃ araññe disvāna, upagamma gaṇaṃ tadā;</gatha1>
<gathalast line="1570">Añjaliṃ paggahetvāna, paṭipucchiṃ gaṇaṃ ahaṃ.</gathalast>
<gatha1 line="1571">‘‘Te me puṭṭhā viyākaṃsu, sīlavanto upāsakā;</gatha1>
<gathalast line="1572">Māḷaṃ mayaṃ kattukāmā, ekatthambho na labbhati.</gathalast>
<gatha1 line="1573">‘‘Ekatthambhaṃ mamaṃ detha, ahaṃ dassāmi satthuno;</gatha1>
<gathalast line="1574">Āharissāmahaṃ thambhaṃ, appossukkā bhavantu te.</gathalast>
<gatha1 line="1575">‘‘Te me thambhaṃ pavecchiṃsu, pasannā tuṭṭhamānasā;</gatha1>
<gathalast line="1576">Tato paṭinivattitvā, agamaṃsu sakaṃ gharaṃ.</gathalast>
<gatha1 line="1577">‘‘Aciraṃ gate pūgagaṇe, thambhaṃ ahāsahaṃ tadā;</gatha1>
<gathalast line="1578">Haṭṭho haṭṭhena cittena, paṭhamaṃ ussapesahaṃ.</gathalast>
<gatha1 line="1579">‘‘Tena <pageBreak edition="M" number="1.0186" /> cittappasādena, vimānaṃ upapajjahaṃ;</gatha1>
<gathalast line="1580">Ubbiddhaṃ bhavanaṃ mayhaṃ, sattabhūmaṃ samuggataṃ.</gathalast>
<gatha1 line="1581">‘‘Vajjamānāsu bherīsu, paricāremahaṃ sadā;</gatha1>
<gathalast line="1582">Pañcapaññāsakappamhi, rājā āsiṃ yasodharo.</gathalast>
<gatha1 line="1583">‘‘Tatthāpi bhavanaṃ mayhaṃ, sattabhūmaṃ samuggataṃ;</gatha1>
<gathalast line="1584">Kūṭāgāravarūpetaṃ, ekatthambhaṃ manoramaṃ.</gathalast>
<gatha1 line="1585">‘‘Ekavīsatikappamhi <pageBreak edition="V" number="1.0158" />, udeno nāma khattiyo;</gatha1>
<gathalast line="1586">Tatrāpi bhavanaṃ mayhaṃ, sattabhūmaṃ samuggataṃ.</gathalast>
<gatha1 line="1587">‘‘Yaṃ yaṃ yonupapajjāmi, devattaṃ atha mānusaṃ;</gatha1>
<gathalast line="1588">Anubhomi sukhaṃ sabbaṃ, ekatthambhassidaṃ phalaṃ.</gathalast>
<gatha1 line="1589">‘‘Catunnavutito kappe, yaṃ thambhamadadaṃ tadā;</gatha1>
<gathalast line="1590">Duggatiṃ nābhijānāmi, ekatthambhassidaṃ phalaṃ.</gathalast>
<gatha1 line="1591">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1592">Arahattaṃ pana patvā katakiccattā akilāsubhāve ṭhito attano santikaṃ upagatānaṃ gahaṭṭhapabbajitānaṃ anukampaṃ upādāya tepiṭakaṃ buddhavacanaṃ vīmaṃsitvā dhammaṃ desesi. Desento ca ekadivasaṃ attānaṃ paraṃ viya katvā dassento –</paragraph>
<hangnum line="1593" number="65"></hangnum>
<gatha1 line="1594"> ‘‘Ukkhepakatavacchassa, saṅkalitaṃ bahūhi vassehi;</gatha1>
<gathalast line="1595">Taṃ bhāsati gahaṭṭhānaṃ, sunisinno uḷārapāmojjo’’ti. – gāthaṃ abhāsi;</gathalast>
<paragraph line="1596">Tattha <bold>ukkhepakatavacchassā</bold>ti kataukkhepavacchassa, bhikkhuno santike visuṃ visuṃ uggahitaṃ vinayapadesaṃ suttapadesaṃ abhidhammapadesañca yathāparicchedaṃ vinayasuttābhidhammānaṃyeva upari khipitvā sajjhāyanavasena tattha tattheva pakkhipitvā ṭhitavacchenāti attho karaṇatthe hi idaṃ sāmivacanaṃ. <bold>Saṅkalitaṃ bahūhi vassehī</bold>ti bahukehi saṃvaccharehi sampiṇḍanavasena hadaye ṭhapitaṃ. ‘‘Saṅkhalita’’ntipi pāṭho, saṅkhalitaṃ viya kataṃ ekābaddhavasena <pageBreak edition="M" number="1.0187" /> vācuggataṃ <pageBreak edition="P" number="1.0159" /> kataṃ. Yaṃ buddhavacananti vacanaseso. <bold>Ta</bold>nti taṃ pariyattidhammaṃ <bold>bhāsati</bold> katheti. <bold>Gahaṭṭhāna</bold>nti tesaṃ yebhuyyatāya vuttaṃ. <bold>Sunisinno</bold>ti tasmiṃ dhamme sammā niccalo nisinno, lābhasakkārādiṃ apaccāsīsanto kevalaṃ vimuttāyatanasīseyeva ṭhatvā kathetīti attho. Tenāha <bold>‘‘uḷārapāmojjo’’</bold>ti phalasamāpattisukhavasena dhammadesanāvaseneva ca uppannauḷārapāmojjoti. Vuttañhetaṃ –</paragraph>
<indent line="1597">‘‘Yathā yathāvuso bhikkhu, yathāsutaṃ yathāpariyattaṃ dhammaṃ vitthārena paresaṃ deseti tathā tathā so tasmiṃ dhamme labhati atthavedaṃ, labhati dhammavedaṃ, labhati dhammūpasaṃhitaṃ pāmojja’’ntiādi (dī. ni. 3.355).</indent>
<centered line="1598">Ukkhepakatavacchattheragāthāvaṇṇanā niṭṭhitā.</centered>
<subhead line="1599">6. Meghiyattheragāthāvaṇṇanā</subhead>
<paragraph line="1600"><bold>Anusāsi</bold><pageBreak edition="V" number="1.0159" /><bold>mahāvīro</bold>ti āyasmato meghiyattherassa gāthā. Kā uppatti? Ayampi purimabuddhesu katādhikāro tattha tattha bhave kusalabījāni ropento ito ekanavute kappe vipassissa bhagavato kāle kulagehe nibbattitvā viññutaṃ pāpuṇi. Tasmiñca samaye vipassī bhagavā buddhakiccassa pariyosānamāgamma āyusaṅkhāraṃ ossajji. Tena pathavīkampādīsu uppannesu mahājano bhītatasito ahosi. Atha naṃ vessavaṇo mahārājā tamatthaṃ vibhāvetvā samassāsesi. Taṃ sutvā mahājano saṃvegappatto ahosi. Tatthāyaṃ kulaputto buddhānubhāvaṃ sutvā satthari sañjātagāravabahumāno uḷāraṃ pītisomanassaṃ paṭisaṃvedesi. So tena puññakammena devamanussesu saṃsaranto imasmiṃ buddhuppāde kapilavatthusmiṃ sākiyarājakule nibbatti, tassa <bold>meghiyo</bold>ti nāmaṃ ahosi. So vayappatto satthu santike pabbajitvā bhagavantaṃ upaṭṭhahanto bhagavati jālikāyaṃ viharante kimikālāya nadiyā tīre ramaṇīyaṃ ambavanaṃ disvā <pageBreak edition="P" number="1.0160" /> tattha viharitukāmo <pageBreak edition="M" number="1.0188" /> dve vāre bhagavatā vāretvā tatiyavāraṃ vissajjito tattha gantvā micchāvitakkamakkhikāhi khajjamāno cittasamādhiṃ alabhitvā satthu santikaṃ gantvā tamatthaṃ ārocesi. Athassa bhagavā ‘‘aparipakkāya, meghiya, cetovimuttiyā pañca dhammā paripākāya saṃvattantī’’tiādinā (udā. 31) ovādaṃ adāsi. So tasmiṃ ovāde ṭhatvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.12.57-65) –</paragraph>
<gatha1 line="1601">‘‘Yadā vipassī lokaggo, āyusaṅkhāramossaji;</gatha1>
<gathalast line="1602">Pathavī sampakampittha, medanī jalamekhalā.</gathalast>
<gatha1 line="1603">‘‘Otataṃ vitataṃ mayhaṃ, suvicittavaṭaṃsakaṃ;</gatha1>
<gathalast line="1604">Bhavanampi pakampittha, buddhassa āyusaṅkhaye.</gathalast>
<gatha1 line="1605">‘‘Tāso mayhaṃ samuppanno, bhavane sampakampite;</gatha1>
<gathalast line="1606">Uppādo nu kimatthāya, āloko vipulo ahu.</gathalast>
<gatha1 line="1607">‘‘Vessavaṇo idhāgamma, nibbāpesi mahājanaṃ;</gatha1>
<gathalast line="1608">Pāṇabhūte bhayaṃ natthi, ekaggā hotha saṃvutā.</gathalast>
<gatha1 line="1609">‘‘Aho buddho aho dhammo, aho no satthu sampadā;</gatha1>
<gathalast line="1610">Yasmiṃ uppajjamānamhi, pathavī sampakampati.</gathalast>
<gatha1 line="1611">‘‘Buddhānubhāvaṃ kittetvā, kappaṃ saggamhi modahaṃ;</gatha1>
<gathalast line="1612">Avasesesu kappesu, kusalaṃ caritaṃ mayā.</gathalast>
<gatha1 line="1613">‘‘Ekanavutito <pageBreak edition="V" number="1.0160" /> kappe, yaṃ saññamalabhiṃ tadā;</gatha1>
<gathalast line="1614">Duggatiṃ nābhijānāmi, buddhasaññāyidaṃ phalaṃ.</gathalast>
<gatha1 line="1615">‘‘Ito cuddasakappamhi, rājā āsiṃ patāpavā;</gatha1>
<gathalast line="1616">Samito nāma nāmena, cakkavattī mahabbalo.</gathalast>
<gatha1 line="1617">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1618">Arahattaṃ pana patvā satthu sammukhā ovādaṃ labhitvā ‘‘mayā arahattaṃ adhigata’’nti aññaṃ byākaronto –</paragraph>
<hangnum line="1619" number="66"></hangnum>
<gatha1 line="1620"> ‘‘Anusāsi <pageBreak edition="M" number="1.0189" /> mahāvīro, sabbadhammāna pāragū;</gatha1>
<gatha2 line="1621">Tassāhaṃ dhammaṃ sutvāna, vihāsiṃ santike sato;</gatha2>
<gathalast line="1622">Tisso vijjā anuppattā, kataṃ buddhassa sāsana’’nti. – gāthaṃ abhāsi;</gathalast>
<paragraph line="1623">Tattha <bold>anusāsī</bold>ti ‘‘aparipakkāya, meghiya, cetovimuttiyā pañca dhammā paripākāya saṃvattantī’’tiādinā ovadi anusiṭṭhiṃ adāsi. <bold>Mahāvīro</bold>ti mahāvikkanto, vīriyapāramipāripūriyā caturaṅgasamannāgatavīriyādhiṭṭhānena anaññasādhāraṇacatubbidhasammappadhānasampattiyā ca mahāvīriyoti attho. <bold>Sabbadhammāna pāragū</bold>ti sabbesañca ñeyyadhammānaṃ pāraṃ pariyantaṃ ñāṇagamanena gato adhigatoti sabbadhammāna pāragū, sabbaññūti attho. Sabbesaṃ vā saṅkhatadhammānaṃ pārabhūtaṃ nibbānaṃ sayambhūñāṇena gato adhigatoti sabbadhammāna pāragū. <bold>Tassāhaṃ dhammaṃ sutvānā</bold>ti tassa buddhassa bhagavato sāmukkaṃsikaṃ taṃ catusaccadhammaṃ suṇitvā. <bold>Vihāsiṃ santike</bold>ti ambavane micchāvitakkehi upadduto cālikā vihāraṃ gantvā satthu samīpeyeva vihāsiṃ. <bold>Sato</bold>ti satimā, samathavipassanābhāvanāya appamattoti attho. <bold>Aha</bold>nti idaṃ yathā ‘‘anusāsī’’ti ettha ‘‘ma’’nti evaṃ ‘‘vijjā <pageBreak edition="P" number="1.0161" /> anuppattā, kataṃ buddhassa sāsana’’nti ettha ‘‘mayā’’ti pariṇāmetabbaṃ. <bold>‘‘Kataṃ buddhassa sāsana’’</bold>nti ca iminā yathāvuttaṃ vijjāttayānuppattimeva satthu ovādapaṭikaraṇabhāvadassanena pariyāyantarena pakāseti. Sīlakkhandhādiparipūraṇameva hi satthu sāsanakāritā.</paragraph>
<centered line="1624">Meghiyattheragāthāvaṇṇanā niṭṭhitā.</centered>
<subhead line="1625">7. Ekadhammasavanīyattheragāthāvaṇṇanā</subhead>
<paragraph line="1626"><bold>Kilesā</bold><pageBreak edition="M" number="1.0190" /><bold>jhāpitā mayha</bold>nti āyasmato ekadhammasavanīyattherassa gāthā. Kā uppatti? So kira <pageBreak edition="V" number="1.0161" /> padumuttarassa bhagavato kāle rukkhadevatā hutvā nibbatto katipaye bhikkhū maggamūḷhe mahāraññe vicarante disvā anukampamāno attano bhavanato otaritvā te samassāsetvā bhojetvā yathādhippetaṭṭhānaṃ pāpesi. So tena puññakammena devamanussesu saṃsaranto kassape bhagavati loke uppajjitvā katabuddhakicce parinibbute tasmiṃ kāle bārāṇasirājā kikī nāma ahosi. Tasmiṃ kālaṅkate tassa puthuvindarājā nāma putto āsi. Tassa putto susāmo nāma. Tassa putto kikībrahmadatto nāma hutvā rajjaṃ kārento sāsane antarahite dhammassavanaṃ alabhanto, ‘‘yo dhammaṃ deseti, tassa sahassaṃ dammī’’ti ghosāpetvā ekampi dhammakathikaṃ alabhanto, ‘‘mayhaṃ pitupitāmahādīnaṃ kāle dhammo saṃvattati, dhammakathikā sulabhā ahesuṃ. Idāni pana catuppadikagāthāmattampi kathento dullabho. Yāva dhammasaññā na vinassati, tāvadeva pabbajissāmī’’ti rajjaṃ pahāya himavantaṃ uddissa gacchantaṃ sakko devarājā āgantvā, ‘‘aniccā vata saṅkhārā’’ti gāthāya dhammaṃ kathetvā nivattesi. So nivattitvā bahuṃ puññaṃ katvā devamanussesu saṃsaranto imasmiṃ buddhuppāde setabyanagare seṭṭhikule nibbattitvā vayappatto bhagavati setabyanagare siṃsapāvane viharante satthāraṃ upasaṅkamitvā vanditvā ekamantaṃ <pageBreak edition="P" number="1.0162" /> nisīdi. Tassa satthā ajjhāsayaṃ oloketvā, ‘‘aniccā vata saṅkhārā’’ti imāya gāthāya dhammaṃ desesi. Tassa tattha katādhikāratāya so aniccasaññāya pākaṭataraṃ hutvā upaṭṭhitāya paṭiladdhasaṃvego pabbajitvā dhammasammasanaṃ paṭṭhapetvā dukkhasaññaṃ anattasaññañca manasikaronto vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.12.66-71) –</paragraph>
<gatha1 line="1627">‘‘Padumuttarabuddhassa, sāvakā vanacārino;</gatha1>
<gathalast line="1628">Vippanaṭṭhā brahāraññe, andhāva anusuyyare.</gathalast>
<gatha1 line="1629">‘‘Anussaritvā sambuddhaṃ, padumuttaranāyakaṃ;</gatha1>
<gathalast line="1630">Tassa te munino puttā, vippanaṭṭhā mahāvane.</gathalast>
<gatha1 line="1631">‘‘Bhavanā <pageBreak edition="M" number="1.0191" /> oruhitvāna, agamiṃ bhikkhusantikaṃ;</gatha1>
<gathalast line="1632">Tesaṃ maggañca ācikkhiṃ, bhojanañca adāsahaṃ.</gathalast>
<gatha1 line="1633">‘‘Tena kammena dvipadinda, lokajeṭṭha narāsabha;</gatha1>
<gathalast line="1634">Jātiyā sattavassohaṃ, arahattamapāpuṇiṃ.</gathalast>
<gatha1 line="1635">‘‘Sacakkhū nāma nāmena, dvādasa cakkavattino;</gatha1>
<gathalast line="1636">Sattaratanasampannā, pañcakappasate ito.</gathalast>
<gatha1 line="1637">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1638">Tassa <pageBreak edition="V" number="1.0162" /> ekeneva dhammassavanena nipphannakiccattā <bold>ekadhammasavanīyo</bold>tveva samaññā ahosi. So arahā hutvā aññaṃ byākaronto –</paragraph>
<hangnum line="1639" number="67"></hangnum>
<gatha1 line="1640"> ‘‘Kilesā jhāpitā mayhaṃ, bhavā sabbe samūhatā;</gatha1>
<gathalast line="1641">Vikkhīṇo jātisaṃsāro, natthi dāni punabbhavo’’ti. – gāthaṃ abhāsi;</gathalast>
<paragraph line="1642">Tattha <bold>kilesā</bold>ti yasmiṃ santāne uppannā, taṃ kilesenti vibādhenti upatāpenti vāti kilesā, rāgādayo. <bold>Jhāpitā</bold>ti indagginā viya rukkhagacchādayo ariyamaggañāṇagginā samūlaṃ daḍḍhā. <bold>Mayha</bold>nti mayā, mama santāne vā. <bold>Bhavā sabbe samūhatā</bold>ti kāmakammabhavādayo sabbe bhavā samugghāṭitā kilesānaṃ jhāpitattā. Sati hi kilesavaṭṭe kammavaṭṭena bhavitabbaṃ. Kammabhavānaṃ samūhatattā eva ca upapattibhavāpi samūhatā eva anuppattidhammatāya āpāditattā. <bold>Vikkhīṇo jātisaṃsāro</bold>ti jātiādiko –</paragraph>
<gatha1 line="1643">‘‘Khandhānañca paṭipāṭi, dhātuāyatanāna ca;</gatha1>
<gathalast line="1644">Abbocchinnaṃ vattamānā, saṃsāroti pavuccatī’’ti. –</gathalast>
<unindented line="1645">Vuttalakkhaṇo <pageBreak edition="P" number="1.0163" /> saṃsāro visesato khīṇo, tasmā <bold>natthi dāni punabbhavo</bold>. Yasmā āyatiṃ punabbhavo natthi, tasmā vikkhīṇo jātisaṃsāro. Tasmā ca punabbhavo natthi, yasmā bhavā sabbe samūhatāti āvattetvā vattabbaṃ. Atha vā vikkhīṇo jātisaṃsāro, tato eva natthi dāni punabbhavoti yojetabbaṃ.</unindented>
<centered line="1646">Ekadhammasavanīyattheragāthāvaṇṇanā niṭṭhitā.</centered>
<subhead line="1647">8. Ekudāniyattheragāthāvaṇṇanā</subhead>
<paragraph line="1648"><bold>Adhicetaso</bold><pageBreak edition="M" number="1.0192" /><bold>appamajjato</bold>ti āyasmato ekudāniyattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto atthadassissa bhagavato kāle yakkhasenāpati hutvā nibbatto satthari parinibbute, ‘‘alābhā vata me, dulladdhaṃ vata me, yohaṃ satthudharamānakāle dānādipuññaṃ kātuṃ nālattha’’nti paridevasokamāpanno ahosi. Atha naṃ sāgaro nāma satthu sāvako sokaṃ vinodetvā satthu thūpapūjāyaṃ niyojesi. So pañca vassāni thūpaṃ <pageBreak edition="V" number="1.0163" /> pūjetvā tato cuto tena puññena devamanussesu eva saṃsaranto kassapassa bhagavato kāle kulagehe nibbattitvā viññutaṃ patto kālena kālaṃ satthu santikaṃ upasaṅkami. Tasmiñca samaye satthā <bold>‘‘adhicetaso’’</bold>ti gāthāya sāvake abhiṇhaṃ ovadi. So taṃ sutvā saddhājāto pabbaji. Pabbajitvā ca pana tameva gāthaṃ punappunaṃ parivatteti. So tattha vīsativassasahassāni samaṇadhammaṃ karonto ñāṇassa aparipakkattā visesaṃ nibbattetu nāsakkhi. Tato pana cuto devaloke nibbattitvā aparāparaṃ sugatīsuyeva saṃsaranto imasmiṃ buddhuppāde sāvatthiyaṃ vibhavasampannassa brāhmaṇassa putto hutvā nibbatto viññutaṃ patvā jetavanapaṭiggahaṇasamaye buddhānubhāvaṃ disvā paṭiladdhasaddho pabbajitvā katapubbakicco araññe viharanto satthu santikaṃ agamāsi. Tasmiñca samaye satthā āyasmantaṃ sāriputtaṃ attano avidūre adhicittamanuyuttaṃ disvā <bold>‘‘adhicetaso’’</bold>ti imaṃ udānaṃ <pageBreak edition="P" number="1.0164" /> udānesi. Taṃ sutvā ayaṃ cirakālaṃ bhāvanāya araññe viharantopi kālena kālaṃ tameva gāthaṃ udāneti, tenassa <bold>ekudāniyo</bold>ti samaññā udapādi. So athekadivasaṃ cittekaggataṃ labhitvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.12.72-81) –</paragraph>
<gatha1 line="1649">‘‘Atthadassimhi sugate, nibbute samanantarā;</gatha1>
<gathalast line="1650">Yakkhayoniṃ upapajjiṃ, yasaṃ patto cahaṃ tadā.</gathalast>
<gatha1 line="1651">‘‘Dulladdhaṃ <pageBreak edition="M" number="1.0193" /> vata me āsi, duppabhātaṃ duruṭṭhitaṃ;</gatha1>
<gathalast line="1652">Yaṃ me bhoge vijjamāne, parinibbāyi cakkhumā.</gathalast>
<gatha1 line="1653">‘‘Mama saṅkappamaññāya, sāgaro nāma sāvako;</gatha1>
<gathalast line="1654">Mamuddharitukāmo so, āgacchi mama santikaṃ.</gathalast>
<gatha1 line="1655">‘‘Kiṃ nu socasi mā bhāyi, cara dhammaṃ sumedhasa;</gatha1>
<gathalast line="1656">Anuppadinnā buddhena, sabbesaṃ bījasampadā.</gathalast>
<gatha1 line="1657">‘‘Yo ce pūreyya sambuddhaṃ, tiṭṭhantaṃ lokanāyakaṃ;</gatha1>
<gathalast line="1658">Dhātuṃ sāsapamattampi, nibbutassāpi pūjaye.</gathalast>
<gatha1 line="1659">‘‘Same cittappasādamhi, samaṃ puññaṃ mahaggataṃ;</gatha1>
<gathalast line="1660">Tasmā thūpaṃ karitvāna, pūjehi jinadhātuyo.</gathalast>
<gatha1 line="1661">‘‘Sāgarassa vaco sutvā, buddhathūpaṃ akāsahaṃ;</gatha1>
<gathalast line="1662">Pañcavasse paricariṃ, munino thūpamuttamaṃ.</gathalast>
<gatha1 line="1663">‘‘Tena kammena dvipadinda, lokajeṭṭha narāsabha;</gatha1>
<gathalast line="1664">Sampattiṃ anubhotvāna, arahattamapāpuṇiṃ.</gathalast>
<gatha1 line="1665">‘‘Bhūripaññā <pageBreak edition="V" number="1.0164" /> ca cattāro, sattakappasate ito;</gatha1>
<gathalast line="1666">Sattaratanasampannā, cakkavattī mahabbalā.</gathalast>
<gatha1 line="1667">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1668">Arahattaṃ pana patvā vimuttisukhena viharanto ekadivasaṃ āyasmatā dhammabhaṇḍāgārikena paṭibhānaṃ vīmaṃsituṃ, ‘‘āvuso, mayhaṃ dhammaṃ bhaṇāhī’’ti ajjhiṭṭho cirakālaparicitattā –</paragraph>
<hangnum line="1669" number="68"></hangnum>
<gatha1 line="1670"> ‘‘Adhicetaso appamajjato, munino monapathesu sikkhato;</gatha1>
<gathalast line="1671">Sokā na bhavanti tādino, upasantassa sadā satīmato’’ti. (udā. 37) –</gathalast>
<unindented line="1672">Imameva gāthaṃ abhāsi.</unindented>
<paragraph line="1673">Tattha <pageBreak edition="M" number="1.0194" /><bold>adhicetaso</bold>ti adhicittavato, sabbacittānaṃ adhikena arahattaphalacittena samannāgatassāti attho. <bold>Appamajjato</bold>ti nappamajjato, appamādena anavajjadhammesu sātaccakiriyāya samannāgatassāti vuttaṃ hoti. <bold>Munino</bold>ti ‘‘yo munāti ubho loke, muni tena pavuccatī’’ti (dha. pa. 269; mahāni. 149; cūḷani. mettagūmāṇavapucchāniddesa 21) evaṃ ubhayalokamunanena vā, monaṃ vuccati ñāṇaṃ, tena arahattaphalapaññāsaṅkhātena monena samannāgatatāya vā khīṇāsavo muni nāma, tassa munino. <bold>Monapathesu sikkhato</bold>ti arahattañāṇasaṅkhātassa monassa pathesu upāyamaggesu sattatiṃsabodhipakkhiyadhammesu, tīsu vā sikkhāsu sikkhato. Idañca pubbabhāgapaṭipadaṃ gahetvā vuttaṃ. Pariniṭṭhitasikkho hi arahā, tasmā evaṃ sikkhato, imāya sikkhāya munibhāvaṃ pattassa muninoti evamettha attho daṭṭhabbo. Yasmā cetadevaṃ tasmā heṭṭhimamaggaphalacittānaṃ vasena adhicetaso, catusaccasambodhipaṭipattiyaṃ appamādavasena <pageBreak edition="P" number="1.0165" /> appamajjato, aggamaggañāṇasamannāgamena muninoti evametesaṃ padānaṃ attho yujjatiyeva. Atha vā ‘‘appamajjato sikkhato’’ padhānahetū akkhātāti daṭṭhabbā. Tasmā appamajjanahetu sikkhanahetu ca adhicetasoti attho.</paragraph>
<paragraph line="1674"><bold>Sokā na bhavanti tādino</bold>ti tādisassa khīṇāsavamunino abbhantare iṭṭhaviyogādivatthukā sokā cittasantāpā na honti. Atha vā tādilakkhaṇappattassa asekkhamunino sokā na bhavantīti. <bold>Upasantassā</bold>ti rāgādīnaṃ accantūpasamena upasantassa. <bold>Sadā satīmato</bold>ti sativepullappattiyā niccakālaṃ satiyā avirahitassa.</paragraph>
<paragraph line="1675">Ettha <pageBreak edition="V" number="1.0165" /> ca ‘‘adhicetaso’’ti iminā adhicittasikkhā, ‘‘appamajjato’’ti iminā adhisīlasikkhā, ‘‘munino monapathesu sikkhato’’ti etehi adhipaññāsikkhā. ‘‘Munino’’ti vā etena adhipaññāsikkhā, ‘‘monapathesu sikkhato’’ti etena tāsaṃ lokuttarasikkhānaṃ pubbabhāgapaṭipadā, ‘‘sokā na bhavantī’’tiādīhi sikkhāpāripūriyā ānisaṃsā pakāsitāti veditabbaṃ ayameva ca therassa aññābyākaraṇagāthā ahosi.</paragraph>
<centered line="1676">Ekudāniyattheragāthāvaṇṇanā niṭṭhitā.</centered>
<subhead line="1677">9. Channattheragāthāvaṇṇanā</subhead>
<paragraph line="1678"><bold>Sutvāna</bold><pageBreak edition="M" number="1.0195" /><bold>dhammaṃ mahato mahārasa</bold>nti āyasmato channattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto siddhatthassa bhagavato kāle kulagehe nibbattitvā viññutaṃ patto ekadivasaṃ siddhatthaṃ bhagavantaṃ aññataraṃ rukkhamūlaṃ upagacchantaṃ disvā pasannacitto mudusamphassaṃ paṇṇasantharaṃ santharitvā adāsi. Pupphehi ca <pageBreak edition="P" number="1.0166" /> samantato okiritvā pūjaṃ akāsi. So tena puññakammena devaloke nibbattitvā punapi aparāparaṃ puññāni katvā sugatīsuyeva saṃsaranto amhākaṃ bhagavato kāle suddhodanamahārājassa gehe dāsiyā kucchimhi nibbatti, <bold>channo</bold>tissa nāmaṃ ahosi, bodhisattena sahajāto. So satthu ñātisamāgame paṭiladdhasaddho pabbajitvā bhagavati pemena, ‘‘amhākaṃ buddho, amhākaṃ dhammo’’ti mamattaṃ uppādetvā sinehaṃ chindituṃ asakkonto samaṇadhammaṃ akatvā satthari parinibbute satthārā āṇattavidhinā katena brahmadaṇḍena santajjito saṃvegappatto hutvā sinehaṃ chinditvā vipassanto nacireneva arahattaṃ pāpuṇi. Tena vuttaṃ <bold>apadāne</bold> (apa. thera 1.10.45-50) –</paragraph>
<gatha1 line="1679">‘‘Siddhatthassa bhagavato, adāsiṃ paṇṇasantharaṃ;</gatha1>
<gathalast line="1680">Samantā upahārañca, kusumaṃ okiriṃ ahaṃ.</gathalast>
<gatha1 line="1681">‘‘Pāsādevaṃ guṇaṃ rammaṃ, anubhomi mahārahaṃ;</gatha1>
<gathalast line="1682">Mahagghāni ca pupphāni, sayanebhisavanti me.</gathalast>
<gatha1 line="1683">‘‘Sayanehaṃ tuvaṭṭāmi, vicitte pupphasanthate;</gatha1>
<gathalast line="1684">Pupphavuṭṭhi ca sayane, abhivassati tāvade.</gathalast>
<gatha1 line="1685">‘‘Catunnavutito kappe, adāsiṃ paṇṇasantharaṃ;</gatha1>
<gathalast line="1686">Duggatiṃ nābhijānāmi, santharassa idaṃ phalaṃ.</gathalast>
<gatha1 line="1687">‘‘Tiṇasantharakā <pageBreak edition="V" number="1.0166" /> nāma, sattete cakkavattino;</gatha1>
<gathalast line="1688">Ito te pañcame kappe, uppajjiṃsu janādhipā.</gathalast>
<gatha1 line="1689">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1690">Arahattaṃ <pageBreak edition="M" number="1.0196" /> pana patvā vimuttisukhasantappito pītivegavissaṭṭhaṃ udānaṃ udānento –</paragraph>
<hangnum line="1691" number="69"></hangnum>
<gatha1 line="1692"> ‘‘Sutvāna dhammaṃ mahato mahārasaṃ,</gatha1>
<gatha2 line="1693">Sabbaññutaññāṇavarena desitaṃ;</gatha2>
<gatha3 line="1694">Maggaṃ papajjiṃ amatassa pattiyā,</gatha3>
<gathalast line="1695">So yogakkhemassa pathassa kovido’’ti. – gāthaṃ abhāsi;</gathalast>
<paragraph line="1696">Tattha <bold>sutvānā</bold>ti suṇitvā, sotena gahetvā ohitasoto sotadvārānusārena upadhāretvā. <bold>Dhamma</bold>nti catusaccadhammaṃ. <bold>Mahato</bold>ti bhagavato. Bhagavā hi mahantehi uḷāratamehi sīlādiguṇehi samannāgatattā, sadevakena lokena visesato mahanīyatāya ca ‘‘mahā’’ti vuccati, yā tassa <bold>mahāsamaṇo</bold>ti samaññā jātā. Nissakkavacanañcetaṃ ‘‘mahato dhammaṃ sutvānā’’ti. <bold>Mahārasa</bold>nti vimuttirasassa dāyakattā uḷārarasaṃ. <bold>Sabbaññutaññāṇavarena desita</bold>nti sabbaṃ jānātīti sabbaññū, tassa bhāvo sabbaññutā. Ñāṇameva varaṃ, ñāṇesu vā varanti ñāṇavaraṃ, sabbaññutā ñāṇavaraṃ etassāti sabbaññutaññāṇavaro, bhagavā. Tena sabbaññutaññāṇasaṅkhātaaggañāṇena vā karaṇabhūtena desitaṃ kathitaṃ dhammaṃ sutvānāti <pageBreak edition="P" number="1.0167" /> yojanā. Yaṃ panettha vattabbaṃ, taṃ paramatthadīpaniyaṃ itivuttakavaṇṇanāyaṃ vuttanayena veditabbaṃ. <bold>Magga</bold>nti aṭṭhaṅgikaṃ ariyamaggaṃ. <bold>Papajji</bold>nti paṭipajjiṃ. <bold>Amatassa pattiyā</bold>ti nibbānassa adhigamāya upāyabhūtaṃ paṭipajjinti yojanā. <bold>So</bold>ti so bhagavā. <bold>Yogakkhemassa pathassa kovido</bold>ti catūhi yogehi anupaddutassa nibbānassa yo patho, tassa kovido tattha sukusalo. Ayañhettha attho – bhagavato catusaccadesanaṃ sutvā amatādhigamūpāyamaggaṃ ahaṃ paṭipajjiṃ paṭipajjanamaggaṃ mayā kataṃ, so eva pana bhagavā sabbathā yogakkhemassa pathassa kovido, parasantāne vā paramanesu kusalo, yassa saṃvidhānamāgamma ahampi maggaṃ paṭipajjinti. Ayameva ca therassa aññābyākaraṇagāthā ahosīti.</paragraph>
<centered line="1697">Channattheragāthāvaṇṇanā niṭṭhitā.</centered>
<subhead line="1698">10. Puṇṇattheragāthāvaṇṇanā</subhead>
<paragraph line="1699"><bold>Sīlamevā</bold>ti <pageBreak edition="M" number="1.0197" /><pageBreak edition="V" number="1.0167" /> āyasmato puṇṇattherassa gāthā. Kā uppatti? Sopi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto ito ekanavute kappe buddhasuññe loke brāhmaṇakule nibbattitvā vayappatto brāhmaṇasippesu nipphattiṃ gantvā kāmesu ādīnavaṃ disvā gharāvāsaṃ pahāya tāpasapabbajjaṃ pabbajitvā himavantappadese paṇṇakuṭiṃ katvā vāsaṃ kappesi. Tassa vasanaṭṭhānassa avidūre ekasmiṃ pabbhāre paccekabuddho ābādhiko hutvā parinibbāyi, tassa parinibbānasamaye mahā āloko ahosi. Taṃ disvā so, ‘‘kathaṃ nu kho ayaṃ āloko uppanno’’ti vīmaṃsanavasena ito cito ca āhiṇḍanto <pageBreak edition="P" number="1.0168" /> pabbhāre paccekasambuddhaṃ parinibbutaṃ disvā gandhadārūni saṃkaḍḍhitvā sarīraṃ jhāpetvā gandhodakena upasiñci. Tattheko devaputto antalikkhe ṭhatvā evamāha – ‘‘sādhu, sādhu, sappurisa, bahuṃ tayā puññaṃ pasavantena pūritaṃ sugatisaṃvattaniyaṃ kammaṃ tena tvaṃ sugatīsuyeva uppajjissasi, ‘puṇṇo’ti ca te nāmaṃ bhavissatī’’ti. So tena puññakammena devamanussesu saṃsaranto imasmiṃ buddhuppāde sunāparantajanapade suppārakapaṭṭane gahapatikule nibbatti, <bold>puṇṇo</bold>tissa nāmaṃ ahosi. So vayappatto vāṇijjavasena mahatā satthena saddhiṃ sāvatthiṃ gato. Tena ca samayena bhagavā sāvatthiyaṃ viharati. Atha so sāvatthivāsīhi upāsakehi saddhiṃ vihāraṃ gato satthu santike dhammaṃ sutvā paṭiladdhasaddho pabbajitvā vattapaṭivattehi ācariyupajjhāye ārādhento vihāsi. So ekadivasaṃ satthāraṃ upasaṅkamitvā, ‘‘sādhu maṃ, bhante bhagavā, saṃkhittena ovādena ovadatu, yamahaṃ sutvā sunāparantajanapade vihareyya’’nti āha. Tassa bhagavā, ‘‘santi kho, puṇṇa, cakkhuviññeyyā rūpā’’tiādinā (ma. ni. 3.395; saṃ. ni. 4.88) ovādaṃ datvā sīhanādaṃ nadāpetvā vissajjesi. So bhagavantaṃ vanditvā sunāparantajanapadaṃ gantvā suppārakapaṭṭane viharanto samathavipassanaṃ ussukkāpetvā tisso vijjā sacchākāsi. Tena vuttaṃ <bold>apadāne</bold> (apa. thera 1.41.29-44) –</paragraph>
<gatha1 line="1700">‘‘Pabbhārakūṭaṃ nissāya, sayambhū aparājito;</gatha1>
<gathalast line="1701">Ābādhiko ca so buddho, vasati pabbatantare.</gathalast>
<gatha1 line="1702">‘‘Mama <pageBreak edition="M" number="1.0198" /> assamasāmantā, panādo āsi tāvade;</gatha1>
<gathalast line="1703">Buddhe nibbāyamānamhi, āloko udapajjatha.</gathalast>
<gatha1 line="1704">‘‘Yāvatā vanasaṇḍasmiṃ, acchakokataracchakā;</gatha1>
<gathalast line="1705">Vāḷā ca kesarī sabbe, abhigajjiṃsu tāvade.</gathalast>
<gatha1 line="1706">‘‘Uppātaṃ <pageBreak edition="V" number="1.0168" /> tamahaṃ disvā, pabbhāraṃ agamāsahaṃ;</gatha1>
<gathalast line="1707">Tatthaddasāsiṃ sambuddhaṃ, nibbutaṃ aparājitaṃ.</gathalast>
<gatha1 line="1708">‘‘Suphullaṃ sālarājaṃva, sataraṃsiṃva uggataṃ;</gatha1>
<gathalast line="1709">Vītaccikaṃva aṅgāraṃ, nibbutaṃ aparājitaṃ.</gathalast>
<gatha1 line="1710">‘‘Tiṇaṃ kaṭṭhañca pūretvā, citakaṃ tatthakāsahaṃ;</gatha1>
<gathalast line="1711">Citakaṃ sukataṃ katvā, sarīraṃ jhāpayiṃ ahaṃ.</gathalast>
<gatha1 line="1712">‘‘Sarīraṃ jhāpayitvāna, gandhatoyaṃ samokiriṃ;</gatha1>
<gathalast line="1713">Antalikkhe ṭhito yakkho, nāmamaggahi tāvade.</gathalast>
<gatha1 line="1714">‘‘Yaṃ pūritaṃ tayā kiccaṃ, sayambhussa mahesino;</gatha1>
<gathalast line="1715">Puṇṇako nāma nāmena, sadā hohi tuvaṃ mune.</gathalast>
<gatha1 line="1716">‘‘Tamhā kāyā cavitvāna, devalokaṃ agacchahaṃ;</gatha1>
<gathalast line="1717">Tattha dibbamayo gandho, antalikkhā pavassati.</gathalast>
<gatha1 line="1718">‘‘Tatrāpi nāmadheyyaṃ me, puṇṇakoti ahū tadā;</gatha1>
<gathalast line="1719">Devabhūto manusso vā, saṅkappaṃ pūrayāmahaṃ.</gathalast>
<gatha1 line="1720">‘‘Idaṃ pacchimakaṃ mayhaṃ, carimo vattate bhavo;</gatha1>
<gathalast line="1721">Idhāpi puṇṇako nāma, nāmadheyyaṃ pakāsati.</gathalast>
<gatha1 line="1722">‘‘Tosayitvāna sambuddhaṃ, gotamaṃ sakyapuṅgavaṃ;</gatha1>
<gathalast line="1723">Sabbāsave pariññāya, viharāmi anāsavo.</gathalast>
<gatha1 line="1724">‘‘Ekanavutito kappe, yaṃ kammamakariṃ tadā;</gatha1>
<gathalast line="1725">Duggatiṃ nābhijānāmi, tanukiccassidaṃ phalaṃ.</gathalast>
<gatha1 line="1726">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1727">Arahattaṃ <pageBreak edition="M" number="1.0199" /> pana patvā thero bahū manusse sāsane abhippasādesi. Yato pañcasatamattā purisā upāsakattaṃ pañcasatamattā ca itthiyo upāsikābhāvaṃ paṭivedesuṃ. So tattha rattacandanena candanamāḷaṃ nāma gandhakuṭiṃ kārāpetvā, ‘‘satthā pañcahi bhikkhusatehi saddhiṃ māḷaṃ paṭicchatū’’ti bhagavantaṃ pupphadūtena nimantesi <pageBreak edition="P" number="1.0169" />. Bhagavā ca iddhānubhāvena tattakehi bhikkhūhi saddhiṃ tattha gantvā candanamāḷaṃ paṭiggahetvā aruṇe anuṭṭhiteyeva paccāgamāsi. Thero aparabhāge parinibbānasamaye aññaṃ byākaronto –</paragraph>
<hangnum line="1728" number="70"></hangnum>
<gatha1 line="1729"> ‘‘Sīlameva <pageBreak edition="V" number="1.0169" /> idha aggaṃ, paññavā pana uttamo;</gatha1>
<gathalast line="1730">Manussesu ca devesu, sīlapaññāṇato jaya’’nti. – gāthaṃ abhāsi;</gathalast>
<paragraph line="1731">Tattha <bold>sīla</bold>nti sīlanaṭṭhena sīlaṃ, patiṭṭhānaṭṭhena samādhānaṭṭhena cāti attho. Sīlañhi sabbaguṇānaṃ patiṭṭhā, tenāha – ‘‘sīle patiṭṭhāya naro sapañño’’ti (saṃ. ni. 1.23; peṭako. 22; visuddhi. 1.1). Samādahati ca taṃ kāyavācāavippakiṇṇaṃ karotīti attho. Tayidaṃ sīlameva <bold>aggaṃ</bold> sabbaguṇānaṃ mūlabhāvato pamukhabhāvato ca. Yathāha – ‘‘tasmātiha, tvaṃ bhikkhu, ādimeva visodhehi kusalesu dhammesu. Ko cādi kusalānaṃ dhammānaṃ sīlañca suvisuddha’’nti (saṃ. ni. 5.369), ‘‘pātimokkhanti mukhametaṃ pamukhameta’’nti (mahāva. 135) ca ādi. <bold>Idhā</bold>ti nipātamattaṃ. <bold>Paññavā</bold>ti ñāṇasampanno. So <bold>uttamo</bold> seṭṭho pavaroti puggalādhiṭṭhānāya gāthāya paññāyayeva seṭṭhabhāvaṃ dasseti. Paññuttarā hi kusalā dhammā. Idāni taṃ sīlapaññānaṃ aggaseṭṭhabhāvaṃ kāraṇato dasseti <bold>‘‘manussesu ca devesu, sīlapaññāṇato jaya’’</bold>nti ca. Sīlapaññāṇahetu paṭipakkhajayo kāmakilesajayo hotīti attho.</paragraph>
<centered line="1732">Puṇṇattheragāthāvaṇṇanā niṭṭhitā.</centered>
<centered line="1733">Sattamavaggavaṇṇanā niṭṭhitā.</centered>
<title line="1734">8. Aṭṭhamavaggo</title>
<subhead line="1735">1. Vacchapālattheragāthāvaṇṇanā</subhead>
<paragraph line="1736"><bold>Susukhumanipuṇatthadassinā</bold>ti <pageBreak edition="M" number="1.0200" /><pageBreak edition="V" number="1.0170" /> āyasmato vacchapālattherassa gāthā. Kā uppatti? Ayampi purimabuddhesu katādhikāro tattha tattha bhave puññāni ācinanto devamanussesu saṃsaranto ito ekanavute kappe brāhmaṇakule nibbattitvā brāhmaṇasippesu nipphattiṃ gantvā aggiṃ paricaranto ekadivasaṃ mahatiyā kaṃsapātiyā pāyāsaṃ ādāya <pageBreak edition="P" number="1.0170" /> dakkhiṇeyyaṃ pariyesanto vipassiṃ bhagavantaṃ ākāse caṅkamantaṃ disvā acchariyabbhutacittajāto bhagavantaṃ abhivādetvā dātukāmataṃ dassesi. Paṭiggahesi bhagavā anukampaṃ upādāya. So tena puññakammena devamanussesu saṃsaranto imasmiṃ buddhuppāde rājagahe vibhavasampannassa brāhmaṇassa putto hutvā nibbatti, <bold>vacchapālo</bold>tissa nāmaṃ ahosi. So bimbisārasamāgame uruvelakassapattherena iddhipāṭihāriyaṃ dassetvā satthu paramanipaccakāre kate taṃ disvā paṭiladdhasaddho pabbajitvā sattāhapabbajito eva vipassanaṃ vaḍḍhetvā chaḷabhiñño ahosi. Tena vuttaṃ <bold>apadāne</bold> (apa. thera 1.13.26-34) –</paragraph>
<gatha1 line="1737">‘‘Suvaṇṇavaṇṇo sambuddho, bāttiṃsavaralakkhaṇo;</gatha1>
<gathalast line="1738">Pavanā abhinikkhanto, bhikkhusaṅghapurakkhato.</gathalast>
<gatha1 line="1739">‘‘Mahaccā kaṃsapātiyā, vaḍḍhetvā pāyasaṃ ahaṃ;</gatha1>
<gathalast line="1740">Āhutiṃ yiṭṭhukāmo so, upanesiṃ baliṃ ahaṃ.</gathalast>
<gatha1 line="1741">‘‘Bhagavā tamhi samaye, lokajeṭṭho narāsabho;</gatha1>
<gathalast line="1742">Caṅkamaṃ susamārūḷho, ambare anilāyane.</gathalast>
<gatha1 line="1743">‘‘Tañca acchariyaṃ disvā, abbhutaṃ lomahaṃsanaṃ;</gatha1>
<gathalast line="1744">Ṭhapayitvā kaṃsapātiṃ, vipassiṃ abhivādayiṃ.</gathalast>
<gatha1 line="1745">‘‘Tuvaṃ devosi sabbaññū, sadeve sahamānuse;</gatha1>
<gathalast line="1746">Anukampaṃ upādāya, paṭiggaṇha mahāmuni.</gathalast>
<gatha1 line="1747">‘‘Paṭiggahesi <pageBreak edition="M" number="1.0201" /><pageBreak edition="V" number="1.0171" /> bhagavā, sabbaññū lokanāyako;</gatha1>
<gathalast line="1748">Mama saṅkappamaññāya, satthā loke mahāmuni.</gathalast>
<gatha1 line="1749">‘‘Ekanavutito kappe, yaṃ dānamadadiṃ tadā;</gatha1>
<gathalast line="1750">Duggatiṃ nābhijānāmi, pāyāsassa idaṃ phalaṃ.</gathalast>
<gatha1 line="1751">‘‘Ekatālīsito kappe, buddho nāmāsi khattiyo;</gatha1>
<gathalast line="1752">Sattaratanasampanno, cakkavattī mahabbalo.</gathalast>
<gatha1 line="1753">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1754">Arahattaṃ pana patvā sukheneva attanā nibbānassa adhigatabhāvaṃ vibhāvento –</paragraph>
<hangnum line="1755" number="71"></hangnum>
<gatha1 line="1756"> ‘‘Susukhumanipuṇatthadassinā, matikusalena nivātavuttinā;</gatha1>
<gathalast line="1757">Saṃsevitavuddhasīlinā, nibbānaṃ na hi tena dullabha’’nti. –</gathalast>
<unindented line="1758">Imaṃ gāthaṃ abhāsi.</unindented>
<paragraph line="1759">Tattha <bold>susukhumanipuṇatthadassinā</bold>ti ativiya duddasaṭṭhena sukhume, saṇhaṭṭhena nipuṇe saccapaṭiccasamuppādādiatthe aniccatādiṃ oropetvā passatīti susukhumanipuṇatthadassī, tena. <bold>Matikusalenā</bold>ti matiyā paññāya kusalena chekena, ‘‘evaṃ pavattamānassa paññā vaḍḍhati, evaṃ na vaḍḍhatī’’ti dhammavicayasambojjhaṅgapaññāya uppādane kusalena. <bold>Nivātavuttinā</bold>ti sabrahmacārīsu nivātanīcavattanasīlena, vuḍḍhesu navesu ca yathānurūpapaṭipattinā. <bold>Saṃsevitavuddhasīlinā</bold>ti saṃsevitaṃ āciṇṇaṃ vuddhasīlaṃ saṃsevitavuddhasīlaṃ, taṃ yassa atthi, tena saṃsevitavuddhasīlinā. Atha vā saṃsevitā upāsitā vuddhasīlino etenāti <bold>saṃsevitavuddhasīlī,</bold> tena <pageBreak edition="P" number="1.0171" />. <bold>Hī</bold>tisaddo hetuattho. Yasmā yo nivātavutti saṃsevitavuddhasīlī matikusalo susukhumanipuṇatthadassī ca, tasmā nibbānaṃ na tassa dullabhanti attho. Nivātavuttitāya hi saṃsevitavuddhasīlitāya ca paṇḍitā taṃ ovaditabbaṃ anusāsitabbaṃ maññanti, tesañca ovāde ṭhito sayaṃ <pageBreak edition="M" number="1.0202" /> matikusalatāya susukhumanipuṇatthadassitāya ca vipassanāya kammaṃ karonto nacirasseva nibbānaṃ adhigacchatīti, ayameva ca therassa aññābyākaraṇagāthā ahosīti.</paragraph>
<centered line="1760">Vacchapālattheragāthāvaṇṇanā niṭṭhitā.</centered>
<subhead line="1761">2. Ātumattheragāthāvaṇṇanā</subhead>
<paragraph line="1762"><bold>Yathā</bold><pageBreak edition="V" number="1.0172" /><bold>kaḷīro susu vaḍḍhitaggo</bold>ti āyasmato ātumattherassa gāthā. Kā uppatti? Sopi purimabuddhesu katādhikāro tattha tattha bhave vivaṭṭūpanissayaṃ puññaṃ ācinanto ito ekanavute kappe kulagehe nibbattitvā viññutaṃ patto vipassiṃ bhagavantaṃ antaravīthiyaṃ gacchantaṃ disvā pasannamānaso gandhodakena gandhacuṇṇena ca pūjaṃ akāsi. So tena puññakammena devaloke nibbatto aparāparaṃ sugatīsuyeva saṃsaranto kassapassa bhagavato sāsane pabbajitvā samaṇadhammaṃ akāsi, ñāṇassa pana aparipakkattā visesaṃ nibbattetuṃ nāsakkhi. Atha imasmiṃ buddhuppāde sāvatthiyaṃ seṭṭhiputto hutvā nibbatti, <bold>ātumo</bold>tissa nāmaṃ ahosi. Tassa vayappattassa mātā ‘‘puttassa me bhariyaṃ ānessāmā’’ti ñātakehi sammantesi. So taṃ upadhāretvā hetusampattiyā codiyamāno ‘‘kiṃ mayhaṃ gharāvāsena, idāneva pabbajissāmī’’ti bhikkhūnaṃ santikaṃ gantvā pabbaji. Pabbajitampi naṃ mātā uppabbājetukāmā nānānayehi palobheti. So tassā avasaraṃ adatvā attano ajjhāsayaṃ pakāsento –</paragraph>
<hangnum line="1763" number="72"></hangnum>
<gatha1 line="1764"> ‘‘Yathā kaḷīro susu vaḍḍhitaggo, dunnikkhamo hoti pasākhajāto;</gatha1>
<gathalast line="1765">Evaṃ ahaṃ bhariyāyānītāya, anumañña maṃ pabbajitomhi dānī’’ti. –</gathalast>
<unindented line="1766">Gāthaṃ <pageBreak edition="P" number="1.0172" /> abhāsi.</unindented>
<paragraph line="1767">Tattha <pageBreak edition="M" number="1.0203" /><bold>kaḷīro</bold>ti aṅkuro, idha pana vaṃsaṅkuro adhippeto. <bold>Susū</bold>ti taruṇo. <bold>Vaḍḍhitaggo</bold>ti pavaḍḍhitasākho. <bold>Susuvaḍḍhitaggo</bold>ti vā suṭṭhu vaḍḍhitasākho sañjātapattasākho. <bold>Dunnikkhamo</bold>ti veḷugumbato nikkhāmetuṃ nīharituṃ asakkuṇeyyo. <bold>Pasākhajāto</bold>ti jātapasākho, sākhānampi pabbe pabbe uppannaanusākho. <bold>Evaṃ ahaṃ bhariyāyānītāyā</bold>ti yathā vaṃso vaḍḍhitaggo vaṃsantaresu saṃsaṭṭha sākhāpasākho veḷugumbato dunnīharaṇīyo hoti, evaṃ ahampi bhariyāya mayhaṃ ānītāya puttadhītādivasena vaḍḍhitaggo āsattivasena gharāvāsato dunnīharaṇīyo bhaveyyaṃ. Yathā pana vaṃsakaḷīro asañjātasākhabandho veḷugumbato sunīharaṇīyova hoti, evaṃ ahampi asañjātaputtadārādibandho sunīharaṇīyo homi, tasmā anānītāya eva bhariyāya <bold>anumañña maṃ</bold> attanāva maṃ anujānāpetvā. <bold>Pabbajitomhi dānī</bold>ti, ‘‘idāni pana pabbajito amhi, sādhu suṭṭhū’’ti attano nekkhammābhiratiṃ pakāsesi, atha vā ‘‘anumañña maṃ pabbajitomhi dānī’’ti mātu katheti. Ayañhettha attho – yadipi tāya pubbe nānumataṃ, idāni pana pabbajito amhi, tasmā anumañña anujānāhi maṃ samaṇabhāveyeva ṭhātuṃ, nāhaṃ tayā nivattanīyoti <pageBreak edition="V" number="1.0173" />. Evaṃ pana kathento yathāṭhitova vipassanaṃ vaḍḍhetvā maggapaṭipāṭiyā kilese khepetvā chaḷabhiñño ahosi. Tena vuttaṃ <bold>apadāne</bold> (apa. thera 1.13.35-40) –</paragraph>
<gatha1 line="1768">‘‘Nisajja pāsādavare, vipassiṃ addasaṃ jinaṃ;</gatha1>
<gathalast line="1769">Kakudhaṃ vilasantaṃva, sabbaññuṃ tamanāsakaṃ.</gathalast>
<gatha1 line="1770">‘‘Pāsādassāvidūre ca, gacchati lokanāyako;</gatha1>
<gathalast line="1771">Pabhā niddhāvate tassa, yathā ca sataraṃsino.</gathalast>
<gatha1 line="1772">‘‘Gandhodakañca paggayha, buddhaseṭṭhaṃ samokiriṃ;</gatha1>
<gathalast line="1773">Tena cittappasādena, tattha kālaṅkato ahaṃ.</gathalast>
<gatha1 line="1774">‘‘Ekanavutito kappe, yaṃ gandhodakamākiriṃ;</gatha1>
<gathalast line="1775">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1776">‘‘Ekatiṃse ito kappe, sugandho nāma khattiyo;</gatha1>
<gathalast line="1777">Sattaratanasampanno, cakkavattī mahabbalo.</gathalast>
<gatha1 line="1778">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1779">Chaḷabhiñño <pageBreak edition="M" number="1.0204" /> pana hutvā mātaraṃ āpucchitvā tassā pekkhantiyāyeva ākāsena pakkāmi. So arahattappattiyā uttarikālampi antarantarā tameva gāthaṃ paccudāhāsi.</paragraph>
<paragraph line="1780">Tattha ‘‘pabbajitomhī’’ti imināpadesena ayampi therassa aññābyākaraṇagāthā ahosi <pageBreak edition="P" number="1.0173" /> attano santāne rāgādimalassa pabbājitabhāvadīpanato. Tenāha bhagavā – ‘‘pabbājayamattano malaṃ, tasmā ‘pabbajito’ti vuccatī’’ti (dha. pa. 388).</paragraph>
<centered line="1781">Ātumattheragāthāvaṇṇanā niṭṭhitā.</centered>
<subhead line="1782">3. Māṇavattheragāthāvaṇṇanā</subhead>
<paragraph line="1783"><bold>Jiṇṇañca disvā dukhitañca byādhita</bold>nti āyasmato māṇavattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto ito ekanavute kappe brāhmaṇakule nibbattitvā lakkhaṇadharo hutvā vipassissa bhagavato abhijātiyā lakkhaṇāni pariggahetvā pubbanimittāni sāvetvā, ‘‘ekaṃsena ayaṃ buddho bhavissatī’’ti <pageBreak edition="V" number="1.0174" /> byākaritvā nānānayehi thometvā abhivādetvā padakkhiṇaṃ katvā pakkāmi. So tena puññakammena sugatīsuyeva saṃsaranto imasmiṃ buddhuppāde sāvatthiyaṃ brāhmaṇamahāsālassa gehe nibbattitvā yāva sattavassāni, tāva antoghareyeva vaḍḍhitvā sattame saṃvacchare upanayanatthaṃ uyyānaṃ nīto antarāmagge jiṇṇāturamate disvā tesaṃ adiṭṭhapubbattā te parijane pucchitvā jarārogamaraṇasabhāvaṃ sutvā sañjātasaṃvego tato anivattanto vihāraṃ gantvā satthu santike dhammaṃ sutvā mātāpitaro anujānāpetvā pabbajitvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.13.41-64) –</paragraph>
<gatha1 line="1784">‘‘Jāyamāne vipassimhi, nimittaṃ byākariṃ ahaṃ;</gatha1>
<gathalast line="1785">Nibbāpayiñca janataṃ, buddho loke bhavissati.</gathalast>
<gatha1 line="1786">‘‘Yasmiñca <pageBreak edition="M" number="1.0205" /> jāyamānasmiṃ, dasasahassi kampati;</gatha1>
<gathalast line="1787">So dāni bhagavā satthā, dhammaṃ deseti cakkhumā.</gathalast>
<gatha1 line="1788">‘‘Yasmiñca jāyamānasmiṃ, āloko vipulo ahu;</gatha1>
<gathalast line="1789">So dāni bhagavā satthā, dhammaṃ deseti cakkhumā.</gathalast>
<gatha1 line="1790">‘‘Yasmiñca jāyamānasmiṃ, saritāyo na sandayuṃ;</gatha1>
<gathalast line="1791">So dāni bhagavā satthā, dhammaṃ deseti cakkhumā.</gathalast>
<gatha1 line="1792">‘‘Yasmiñca jāyamānasmiṃ, avīcaggi na pajjali;</gatha1>
<gathalast line="1793">So dāni bhagavā satthā, dhammaṃ deseti cakkhumā.</gathalast>
<gatha1 line="1794">‘‘Yasmiñca jāyamānasmiṃ, pakkhisaṅgho na sañcari;</gatha1>
<gathalast line="1795">So dāni bhagavā satthā, dhammaṃ deseti cakkhumā.</gathalast>
<gatha1 line="1796">‘‘Yasmiñca jāyamānasmiṃ, vātakkhandho na vāyati;</gatha1>
<gathalast line="1797">So dāni bhagavā satthā, dhammaṃ deseti cakkhumā.</gathalast>
<gatha1 line="1798">‘‘Yasmiñca jāyamānasmiṃ, sabbaratanāni jotayuṃ;</gatha1>
<gathalast line="1799">So dāni bhagavā satthā, dhammaṃ deseti cakkhumā.</gathalast>
<gatha1 line="1800">‘‘Yasmiñca jāyamānasmiṃ, sattāsuṃ padavikkamā;</gatha1>
<gathalast line="1801">So dāni bhagavā satthā, dhammaṃ deseti cakkhumā.</gathalast>
<gatha1 line="1802">‘‘Jātamatto ca sambuddho, disā sabbā vilokayi;</gatha1>
<gathalast line="1803">Vācāsabhimudīresi, esā buddhāna dhammatā.</gathalast>
<gatha1 line="1804">‘‘Saṃvejayitvā janataṃ, thavitvā lokanāyakaṃ;</gatha1>
<gathalast line="1805">Sambuddhaṃ abhivādetvā, pakkāmiṃ pācināmukho.</gathalast>
<gatha1 line="1806">‘‘Ekanavutito kappe, yaṃ buddhamabhithomayiṃ;</gatha1>
<gathalast line="1807">Duggatiṃ nābhijānāmi, thomanāya idaṃ phalaṃ.</gathalast>
<gatha1 line="1808">‘‘Ito <pageBreak edition="V" number="1.0175" /> navutikappamhi, sammukhāthavikavhayo;</gatha1>
<gathalast line="1809">Sattaratanasampanno, cakkavattī mahabbalo.</gathalast>
<gatha1 line="1810">‘‘Pathavīdundubhi nāma, ekūnanavutimhito;</gatha1>
<gathalast line="1811">Sattaratanasampanno, cakkavattī mahabbalo.</gathalast>
<gatha1 line="1812">‘‘Aṭṭhāsītimhito <pageBreak edition="M" number="1.0206" /> kappe, obhāso nāma khattiyo;</gatha1>
<gathalast line="1813">Sattaratanasampanno, cakkavattī mahabbalo.</gathalast>
<gatha1 line="1814">‘‘Sattāsītimhito kappe, saritacchedanavhayo;</gatha1>
<gathalast line="1815">Sattaratanasampanno, cakkavattī mahabbalo.</gathalast>
<gatha1 line="1816">‘‘Agginibbāpano nāma, kappānaṃ chaḷasītiyā;</gatha1>
<gathalast line="1817">Sattaratanasampanno, cakkavattī mahabbalo.</gathalast>
<gatha1 line="1818">‘‘Gatipacchedano nāma, kappānaṃ pañcasītiyā;</gatha1>
<gathalast line="1819">Sattaratanasampanno, cakkavattī mahabbalo.</gathalast>
<gatha1 line="1820">‘‘Rājā vātasamo nāma, kappānaṃ cullasītiyā;</gatha1>
<gathalast line="1821">Sattaratanasampanno, cakkavattī mahabbalo.</gathalast>
<gatha1 line="1822">‘‘Ratanapajjalo nāma, kappānaṃ teasītiyā;</gatha1>
<gathalast line="1823">Sattaratanasampanno, cakkavattī mahabbalo.</gathalast>
<gatha1 line="1824">‘‘Padavikkamano nāma, kappānaṃ dveasītiyā;</gatha1>
<gathalast line="1825">Sattaratanasampanno, cakkavattī mahabbalo.</gathalast>
<gatha1 line="1826">‘‘Rājā vilokano nāma, kappānaṃ ekasītiyā;</gatha1>
<gathalast line="1827">Sattaratanasampanno, cakkavattī mahabbalo.</gathalast>
<gatha1 line="1828">‘‘Girasāroti nāmena, kappesītimhi khattiyo;</gatha1>
<gathalast line="1829">Sattaratanasampanno, cakkavattī mahabbalo.</gathalast>
<gatha1 line="1830">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1831">Adhigatārahatto pana bhikkhūhi, ‘‘kena, tvaṃ āvuso, saṃvegena atidaharova samāno pabbajito’’ti pucchito attano pabbajjānimittakittanāpadesena aññaṃ byākaronto –</paragraph>
<hangnum line="1832" number="73"></hangnum>
<gatha1 line="1833"> ‘‘Jiṇṇañca <pageBreak edition="P" number="1.0174" /> disvā dukhitañca byādhitaṃ, matañca disvā gatamāyusaṅkhayaṃ;</gatha1>
<gathalast line="1834">Tato ahaṃ nikkhamitūna pabbajiṃ, pahāya kāmāni manoramānī’’ti. –</gathalast>
<unindented line="1835">Gāthaṃ abhāsi.</unindented>
<paragraph line="1836">Tattha <pageBreak edition="M" number="1.0207" /><pageBreak edition="V" number="1.0176" /><bold>jiṇṇa</bold>nti jarāya abhibhūtaṃ, khaṇḍiccapāliccavalittacatādīhi samaṅgībhūtaṃ. <bold>Dukhita</bold>nti dukkhappattaṃ. <bold>Byādhita</bold>nti gilānaṃ. Ettha ca ‘‘byādhita’’nti vuttepi dukkhappattabhāvo siddho, ‘‘dukhita’’nti vacanaṃ tassa bāḷhagilānabhāvaparidīpanatthaṃ. <bold>Mata</bold>nti kālaṅkataṃ, yasmā kālaṅkato āyuno khayaṃ vayaṃ bhedaṃ gato nāma hoti, tasmā vuttaṃ <bold>‘‘gatamāyusaṅkhaya’’</bold>nti. Tasmā jiṇṇabyādhimatānaṃ diṭṭhattā, ‘‘ime jarādayo nāma na imesaṃyeva, atha kho sabbasādhāraṇā, tasmā ahampi jarādike anativatto’’ti saṃviggattā. <bold>Nikkhamitūnā</bold>ti nikkhamitvā, ayameva vā pāṭho. Pabbajjādhippāyena gharato niggantvā. <bold>Pabbaji</bold>nti satthu sāsane pabbajaṃ upagato. <bold>Pahāya kāmāni manoramānī</bold>ti iṭṭhakantādibhāvato avītarāgānaṃ mano ramentīti manorame vatthukāme pajahitvā, tappaṭibaddhassa chandarāgassa ariyamaggena samucchindanena nirapekkhabhāvena chaḍḍetvāti attho. Kāmānaṃ pahānakittanamukhena cetaṃ therassa aññābyākaraṇaṃ ahosi. Māṇavakāle pabbajitattā imassa therassa <bold>māṇavo</bold>tveva samaññā jātāti.</paragraph>
<centered line="1837">Māṇavattheragāthāvaṇṇanā niṭṭhitā.</centered>
<subhead line="1838">4. Suyāmanattheragāthāvaṇṇanā</subhead>
<paragraph line="1839"><bold>Kāmacchando ca byāpādo</bold>ti āyasmato suyāmanattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekanavute kappe vipassissa bhagavato kāle dhaññavatīnagare brāhmaṇakule nibbattitvā <pageBreak edition="P" number="1.0175" /> vayappatto brāhmaṇasippesu nipphattiṃ patvā brāhmaṇamante vāceti. Tena ca samayena vipassī bhagavā mahatā bhikkhusaṅghena saddhiṃ dhaññavatīnagaraṃ piṇḍāya paviṭṭho hoti. Taṃ disvā brāhmaṇo pasannacitto attano gehaṃ netvā āsanaṃ paññāpetvā tassūpari pupphasanthāraṃ santharitvā adāsi, satthari tattha nisinne paṇītena āhārena santappesi, bhuttāviñca pupphagandhena pūjesi. Satthā anumodanaṃ vatvā pakkāmi. So tena puññakammena devaloke nibbattitvā aparāparaṃ puññāni katvā <pageBreak edition="M" number="1.0208" /> devamanussesu saṃsaranto imasmiṃ buddhuppāde vesāliyaṃ aññatarassa brāhmaṇassa putto hutvā nibbatti, <bold>suyāmano</bold>tissa nāmaṃ ahosi. So vayappatto tiṇṇaṃ vedānaṃ pāragū paramanissamayutto hutvā gehavāsīnaṃ kāmūpabhogaṃ jigucchitvā jhānaninno bhagavato vesāligamane paṭiladdhasaddho pabbajitvā khuraggeyeva arahattaṃ pāpuṇi. Tena vuttaṃ <bold>apadāne</bold> (apa. thera 1.13.65-74) –</paragraph>
<gatha1 line="1840">‘‘Nagare <pageBreak edition="V" number="1.0177" /> dhaññavatiyā, ahosiṃ brāhmaṇo tadā;</gatha1>
<gathalast line="1841">Lakkhaṇe itihāse ca, sanighaṇḍusakeṭubhe.</gathalast>
<gatha1 line="1842">‘‘Padako veyyākaraṇo, nimittakovido ahaṃ;</gatha1>
<gathalast line="1843">Mante ca sisse vācesiṃ, tiṇṇaṃ vedāna pāragū.</gathalast>
<gatha1 line="1844">‘‘Pañca uppalahatthāni, piṭṭhiyaṃ ṭhapitāni me;</gatha1>
<gathalast line="1845">Āhutiṃ yiṭṭhukāmohaṃ, pitumātusamāgame.</gathalast>
<gatha1 line="1846">‘‘Tadā vipassī bhagavā, bhikkhusaṅghapurakkhato;</gatha1>
<gathalast line="1847">Obhāsento disā sabbā, āgacchati narāsabho.</gathalast>
<gatha1 line="1848">‘‘Āsanaṃ paññapetvāna, nimantetvā mahāmuniṃ;</gatha1>
<gathalast line="1849">Santharitvāna taṃ pupphaṃ, abhinesiṃ sakaṃ gharaṃ.</gathalast>
<gatha1 line="1850">‘‘Yaṃ me atthi sake gehe, āmisaṃ paccupaṭṭhitaṃ;</gatha1>
<gathalast line="1851">Tāhaṃ buddhassa pādāsiṃ, pasanno sehi pāṇibhi.</gathalast>
<gatha1 line="1852">‘‘Bhuttāviṃ kālamaññāya pupphahatthamadāsahaṃ;</gatha1>
<gathalast line="1853">Anumoditvāna sabbaññū, pakkāmi uttarāmukho.</gathalast>
<gatha1 line="1854">‘‘Ekanavutito kappe, yaṃ pupphamadadiṃ tadā;</gatha1>
<gathalast line="1855">Duggatiṃ nābhijānāmi, pupphadānassidaṃ phalaṃ.</gathalast>
<gatha1 line="1856">‘‘Anantaraṃ ito kappe, rājāhuṃ varadassano;</gatha1>
<gathalast line="1857">Sattaratanasampanno, cakkavattī mahabbalo.</gathalast>
<gatha1 line="1858">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1859">Arahattaṃ pana patvā nīvaraṇappahānakittanamukhena aññaṃ byākaronto –</paragraph>
<hangnum line="1860" number="74"></hangnum>
<gatha1 line="1861"> ‘‘Kāmacchando <pageBreak edition="M" number="1.0209" /> ca byāpādo, thinamiddhañca bhikkhuno;</gatha1>
<gathalast line="1862">Uddhaccaṃ vicikicchā ca, sabbasova na vijjatī’’ti. – gāthaṃ abhāsi;</gathalast>
<paragraph line="1863">Tattha <bold>kāmacchando</bold>ti kāmesu chando, kāmo ca so chando cātipi kāmacchando, kāmarāgo. Idha pana sabbopi rāgo kāmacchando aggamaggavajjhassāpi adhippetattā, tenāha <bold>‘‘sabbasova na vijjatī’’</bold>ti. Sabbepi hi tebhūmakadhammā kāmanīyaṭṭhena kāmā, tattha pavatto rāgo kāmacchando, tenāha bhagavā – ‘‘āruppe kāmacchandanīvaraṇaṃ paṭicca thinamiddhanīvaraṇaṃ uddhaccanīvaraṇaṃ avijjānīvaraṇaṃ uppajjatī’’ti (paṭṭhā. 3.8.8) byāpajjati <pageBreak edition="P" number="1.0176" /> cittaṃ pūtibhāvaṃ <pageBreak edition="V" number="1.0178" /> gacchati etenāti <bold>byāpādo,</bold> ‘‘anatthaṃ me acarī’’tiādinayappavatto (dha. sa. 1066; vibha. 909) āghāto. Thinaṃ cittassa akalyatā anussāhasaṃhananaṃ, middhaṃ kāyassa akalyatā asattivighāto, tadubhayampi thinañca middhañca <bold>thinamiddhaṃ,</bold> kiccāhārapaṭipakkhānaṃ ekatāya ekaṃ katvā vuttaṃ. Uddhatabhāvo <bold>uddhaccaṃ,</bold> yena dhammena cittaṃ uddhataṃ hoti avūpasantaṃ, so cetaso vikkhepo uddhaccaṃ. Uddhaccaggahaṇeneva cettha kiccāhārapaṭipakkhānaṃ samānatāya kukkuccampi gahitamevāti daṭṭhabbaṃ. Taṃ pacchānutāpalakkhaṇaṃ. Yo hi katākatakusalākusalūpanissayo vippaṭisāro, taṃ kukkuccaṃ. <bold>Vicikicchā</bold>ti, ‘‘evaṃ nu kho na nu kho’’ti saṃsayaṃ āpajjati, dhammasabhāvaṃ vā vicinanto kicchati kilamati etāyāti vicikicchā, buddhādivatthuko saṃsayo. <bold>Sabbaso</bold>ti anavasesato. <bold>Na vijjatī</bold>ti natthi, maggena samucchinnattā na upalabbhati. Idañca padadvayaṃ paccekaṃ yojetabbaṃ ayañhettha yojanā – yassa bhikkhuno tena tena ariyamaggena samucchinnattā kāmacchando ca byāpādo ca thinamiddhañca uddhaccakukkuccañca vicikicchā ca sabbasova na vijjati, tassa na kiñci karaṇīyaṃ, katassa vā paticayoti aññāpadesena aññaṃ byākaroti. Pañcasu hi nīvaraṇesu maggena samucchinnesu tadekaṭṭhatāya sabbepi kilesā samucchinnāyeva honti. Tenāha – ‘‘sabbete bhagavanto pañca nīvaraṇe pahāya cetaso upakkilese’’ti (dī. ni. 2.146).</paragraph>
<centered line="1864">Suyāmanattheragāthāvaṇṇanā niṭṭhitā.</centered>
<subhead line="1865">5. Susāradattheragāthāvaṇṇanā</subhead>
<paragraph line="1866"><bold>Sādhu</bold><pageBreak edition="M" number="1.0210" /><bold>suvihitāna dassana</bold>nti āyasmato susāradattherassa gāthā. Kā uppatti? So kira padumuttarassa bhagavato kāle brāhmaṇakule nibbattitvā vijjāpadesu nipphattiṃ gantvā kāmesu ādīnavaṃ <pageBreak edition="P" number="1.0177" /> disvā gharāvāsaṃ pahāya tāpasapabbajjaṃ pabbajitvā himavantappadese araññāyatane assamaṃ kāretvā vihāsi. Atha naṃ anuggaṇhanto padumuttaro bhagavā bhikkhācāravelāyaṃ upasaṅkami. So dūratova disvā pasannamānaso paccuggantvā pattaṃ gahetvā madhurāni phalāni pakkhipitvā adāsi. Bhagavā taṃ paṭiggahetvā anumodanaṃ katvā pakkāmi. So tena puññakammena devamanussesu saṃsaranto imasmiṃ buddhuppāde dhammasenāpatino ñātibrāhmaṇakule nibbattitvā mandapaññattā <bold>susārado</bold>ti gahitanāmo aparabhāge dhammasenāpatissa santike dhammaṃ sutvā <pageBreak edition="V" number="1.0179" /> paṭiladdhasaddho pabbajitvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.13.75-83) –</paragraph>
<gatha1 line="1867">‘‘Ajjhāyako mantadharo, tiṇṇaṃ vedāna pāragū;</gatha1>
<gathalast line="1868">Himavantassāvidūre, vasāmi assame ahaṃ.</gathalast>
<gatha1 line="1869">‘‘Aggihuttañca me atthi, puṇḍarīkaphalāni ca;</gatha1>
<gathalast line="1870">Puṭake nikkhipitvāna, dumagge laggitaṃ mayā.</gathalast>
<gatha1 line="1871">‘‘Padumuttaro lokavidū, āhutīnaṃ paṭiggaho;</gatha1>
<gathalast line="1872">Mamuddharitukāmo so, bhikkhanto mamupāgami.</gathalast>
<gatha1 line="1873">‘‘Pasannacitto sumano, phalaṃ buddhassadāsahaṃ;</gatha1>
<gathalast line="1874">Vittisañjanano mayhaṃ, diṭṭhadhammasukhāvaho.</gathalast>
<gatha1 line="1875">‘‘Suvaṇṇavaṇṇo sambuddho, āhutīnaṃ paṭiggaho;</gatha1>
<gathalast line="1876">Antalikkhe ṭhito satthā, imaṃ gāthaṃ abhāsatha.</gathalast>
<gatha1 line="1877">‘‘Iminā phaladānena, cetanāpaṇidhīhi ca;</gatha1>
<gathalast line="1878">Kappānaṃ satasahassaṃ, duggatiṃ nupapajjasi.</gathalast>
<gatha1 line="1879">‘‘Teneva sukkamūlena, anubhotvāna sampadā;</gatha1>
<gathalast line="1880">Pattomhi acalaṃ ṭhānaṃ, hitvā jayaparājayaṃ.</gathalast>
<gatha1 line="1881">‘‘Ito <pageBreak edition="M" number="1.0211" /> sattasate kappe, rājā āsiṃ sumaṅgalo;</gatha1>
<gathalast line="1882">Sattaratanasampanno, cakkavattī mahabbalo.</gathalast>
<gatha1 line="1883">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1884">Arahattaṃ pana patvā sappurisūpanissayānisaṃsakittanāpadesena aññaṃ byākaronto –</paragraph>
<hangnum line="1885" number="75"></hangnum>
<gatha1 line="1886"> ‘‘Sādhu suvihitāna dassanaṃ, kaṅkhā chijjati buddhi vaḍḍhati;</gatha1>
<gathalast line="1887">Bālampi karonti paṇḍitaṃ, tasmā sādhu sataṃ samāgamo’’ti. –</gathalast>
<unindented line="1888">Gāthaṃ abhāsi.</unindented>
<paragraph line="1889">Tattha <bold>sādhū</bold>ti sundaraṃ, bhaddakanti attho. <bold>Suvihitāna dassana</bold>nti suvihitānaṃ dassanaṃ. Gāthāsukhatthaṃ anusvāralopo kato. Sīlādiguṇehi susaṃvihitattabhāvānaṃ parānuddayāya suṭṭhu vihitadhammadesanānaṃ ariyānaṃ dassanaṃ sādhūti yojanā. ‘‘Dassana’’nti nidassanamattaṃ daṭṭhabbaṃ savanādīnampi bahukārattā. Vuttañhetaṃ bhagavatā –</paragraph>
<indent line="1890">‘‘Ye <pageBreak edition="V" number="1.0180" /> te bhikkhū sīlasampannā samādhisampannā paññāsampannā vimuttisampannā vimuttiñāṇadassanasampannā ovādakā viññāpakā sandassakā samādapakā samuttejakā sampahaṃsakā alaṃsamakkhātāro saddhammassa, dassanampāhaṃ, bhikkhave, tesaṃ bhikkhūnaṃ bahūpakāraṃ vadāmi, savanaṃ…pe… upasaṅkamanaṃ…pe… payirupāsanaṃ…pe… anussaraṇaṃ…pe… anupabbajjampāhaṃ, bhikkhave, tesaṃ bhikkhūnaṃ bahūpakāraṃ vadāmī’’ti <pageBreak edition="P" number="1.0178" /> (itivu. 104).</indent>
<paragraph line="1891">Dassanamūlakattā vā itaresaṃ dassanamevettha vuttaṃ, <bold>kaṅkhā chijjatī</bold>tiādi tattha kāraṇavacanaṃ. Tādisānañhi kalyāṇamittānaṃ dassane sati viññujātiko atthakāmo kulaputto te upasaṅkamati payirupāsati ‘‘kiṃ, bhante, kusalaṃ, kiṃ akusala’’ntiādinā (ma. ni. 3.296) pañhaṃ pucchati. Te cassa anekavihitesu kaṅkhāṭṭhānīyesu kaṅkhaṃ paṭivinodenti, tena vuttaṃ ‘‘kaṅkhā chijjatī’’ti. Yasmā ca te dhammadesanāya tesaṃ kaṅkhaṃ paṭivinodetvā <pageBreak edition="M" number="1.0212" /> pubbabhāge kammapathasammādiṭṭhiṃ vipassanāsammādiṭṭhiñca uppādenti, tasmā tesaṃ <bold>buddhi vaḍḍhati</bold>. Yadā pana te vipassanaṃ vaḍḍhetvā saccāni paṭivijjhanti, tadā soḷasavatthukā aṭṭhavatthukā ca vicikicchā chijjati samucchijjati, nippariyāyena paññā buddhi vaḍḍhati. Bālyasamatikkamanato te paṇḍitā honti. So tehi buddhiṃ vaḍḍheti, <bold>bālampi karonti paṇḍita</bold>nti. <bold>Tasmā</bold>tiādi nigamanaṃ, yasmā sādhūnaṃ dassanaṃ vuttanayena kaṅkhā chijjati buddhi vaḍḍhati, te bālaṃ paṇḍitaṃ karonti, tasmā tena kāraṇena <bold>sādhu</bold> sundaraṃ <bold>sataṃ</bold> sappurisānaṃ ariyānaṃ <bold>samāgamo,</bold> tehi samodhānaṃ sammā vaḍḍhananti attho.</paragraph>
<centered line="1892">Susāradattheragāthāvaṇṇanā niṭṭhitā.</centered>
<subhead line="1893">6. Piyañjahattheragāthāvaṇṇanā</subhead>
<paragraph line="1894"><bold>Uppatantesu nipate</bold>ti āyasmato piyañjahattherassa gāthā. Kā uppatti? Sopi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito ekanavute kappe vipassissa bhagavato kāle himavante rukkhadevatā hutvā pabbatantare vasanto devatāsamāgamesu appānubhāvatāya parisapariyante ṭhatvā dhammaṃ sutvā satthari paṭiladdhasaddho ekadivasaṃ suvisuddhaṃ ramaṇīyaṃ gaṅgāyaṃ pulinappadesaṃ disvā satthu guṇe anussari – ‘‘itopi suvisuddhā satthu guṇā anantā aparimeyyā cā’’ti, evaṃ so <pageBreak edition="P" number="1.0179" /> satthu guṇe ārabbha cittaṃ pasādetvā <pageBreak edition="V" number="1.0181" /> tena puññakammena devamanussesu saṃsaranto imasmiṃ buddhuppāde vesāliyaṃ licchavirājakule nibbattitvā vayappatto yuddhasoṇḍo aparājitasaṅgāmo amittānaṃ piyahānikaraṇena <bold>piyañjaho</bold>ti paññāyittha. So satthu vesāligamane paṭiladdhasaddho pabbajitvā araññe vasamāno vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.13.84-90) –</paragraph>
<gatha1 line="1895">‘‘Pabbate himavantamhi, vasāmi pabbatantare;</gatha1>
<gathalast line="1896">Pulinaṃ sobhanaṃ disvā, buddhaseṭṭhaṃ anussariṃ.</gathalast>
<gatha1 line="1897">‘‘Ñāṇe <pageBreak edition="M" number="1.0213" /> upanidhā natthi, saṅkhāraṃ natthi satthuno;</gatha1>
<gathalast line="1898">Sabbadhammaṃ abhiññāya, ñāṇena adhimuccati.</gathalast>
<gatha1 line="1899">‘‘Namo te purisājañña, namo te purisuttama;</gatha1>
<gathalast line="1900">Ñāṇena te samo natthi, yāvatā ñāṇamuttamaṃ.</gathalast>
<gatha1 line="1901">‘‘Ñāṇe cittaṃ pasādetvā, kappaṃ saggamhi modahaṃ;</gatha1>
<gathalast line="1902">Avasesesu kappesu, kusalaṃ caritaṃ mayā.</gathalast>
<gatha1 line="1903">‘‘Ekanavutito kappe, yaṃ saññamalabhiṃ tadā;</gatha1>
<gathalast line="1904">Duggatiṃ nābhijānāmi, ñāṇasaññāyidaṃ phalaṃ.</gathalast>
<gatha1 line="1905">‘‘Ito sattatikappamhi, eko pulinapupphiyo;</gatha1>
<gathalast line="1906">Sattaratanasampanno, cakkavattī mahabbalo.</gathalast>
<gatha1 line="1907">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1908">Arahattaṃ pana patvā ‘‘andhaputhujjanānaṃ paṭipattito vidhurā ariyānaṃ paṭipattī’’ti imassa atthassa dassanavasena aññaṃ byākaronto –</paragraph>
<hangnum line="1909" number="76"></hangnum>
<gatha1 line="1910"> ‘‘Uppatantesu nipate, nipatantesu uppate;</gatha1>
<gathalast line="1911">Vase avasamānesu, ramamānesu no rame’’ti. – gāthaṃ abhāsi;</gathalast>
<paragraph line="1912">Tattha <bold>uppatantesū</bold>ti uṇṇamantesu, sattesu mānuddhaccathambhasārambhādīhi attukkaṃsanena anupasantesu. <bold>Nipate</bold>ti nameyya, tesaññeva pāpadhammānaṃ parivajjanena nivātavutti bhaveyya. <bold>Nipatantesū</bold>ti oṇamantesu, hīnādhimuttikatāya kosajjena ca guṇato nihīyamānesu. <bold>Uppate</bold>ti uṇṇameyya, paṇītādhimuttikatāya vīriyārambhena ca guṇato ussukkeyya. Atha vā <bold>uppatantesū</bold>ti uṭṭhahantesu, kilesesu pariyuṭṭhānavasena sīsaṃ ukkhipantesu. <bold>Nipate</bold>ti paṭisaṅkhānabalena yathā te na uppajjanti, tathā anurūpapaccavekkhaṇāya nipateyya, vikkhambheyya ceva <pageBreak edition="V" number="1.0182" /> samucchindeyya ca. <bold>Nipatantesū</bold>ti paripatantesu, ayonisomanasikāresu vīriyapayogamandatāya vā yathāraddhesu samathavipassanādhammesu hāya mānesu <pageBreak edition="M" number="1.0214" />. <bold>Uppate</bold>ti yonisomanasikārena vīriyārambhasampadāya ca te upaṭṭhāpeyya uppādeyya vaḍḍheyya ca. <bold>Vase</bold><pageBreak edition="P" number="1.0180" /><bold>avasamānesū</bold>ti sattesu maggabrahmacariyavāsaṃ ariyavāsañca avasantesu sayaṃ taṃ vāsaṃ vaseyyāti, ariyesu vā kilesavāsaṃ dutiyakavāsaṃ avasantesu yena vāsena te avasamānā nāma honti, sayaṃ tathā vase. <bold>Ramamānesu no rame</bold>ti sattesu kāmaguṇaratiyā kilesaratiyā ramantesu sayaṃ tathā no rame naṃ rameyya, ariyesu vā nirāmisāya jhānādiratiyā ramamānesu sayampi tathā rame, tato aññathā pana kadācipi no rame nābhirameyya vāti attho.</paragraph>
<centered line="1913">Piyañjahattheragāthāvaṇṇanā niṭṭhitā.</centered>
<subhead line="1914">7. Hatthārohaputtattheragāthāvaṇṇanā</subhead>
<paragraph line="1915"><bold>Idaṃ pure cittamacāri cārika</bold>nti āyasmato hatthārohaputtattherassa gāthā. Kā uppatti? So kira purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ bhikkhusaṅghaparivutaṃ vihārato nikkhantaṃ disvā pasannacitto pupphehi pūjaṃ katvā pañcapatiṭṭhitena vanditvā padakkhiṇaṃ katvā pakkāmi. So tena puññakammena devamanussesu saṃsaranto imasmiṃ buddhuppāde sāvatthiyaṃ hatthārohakule nibbattitvā viññutaṃ patto hatthisippe nipphattiṃ agamāsi. So ekadivasaṃ hatthiṃ sikkhāpento nadītīraṃ gantvā hetusampattiyā codiyamāno ‘‘kiṃ mayhaṃ iminā hatthidamanena, attānaṃ damanameva vara’’nti cintetvā bhagavantaṃ upasaṅkamitvā dhammaṃ sutvā paṭiladdhasaddho pabbajitvāva cariyānukūlaṃ kammaṭṭhānaṃ gahetvā vipassanāya kammaṃ karonto ciraparicayena kammaṭṭhānato bahiddhā vidhāvantaṃ cittaṃ cheko hatthācariyo viya aṅkusena caṇḍamattavaravāraṇaṃ paṭisaṅkhānaaṅkusena niggaṇhanto <bold>‘‘idaṃ pure cittamacāri cārika’’</bold>nti gāthaṃ abhāsi.</paragraph>
<paragraph line="1916" number="77"> Tattha <pageBreak edition="P" number="1.0181" /><bold>ida</bold>nti vuccamānassa cittassa attapaccakkhatāya vuttaṃ. <bold>Pure</bold>ti niggahakālato pubbe. <bold>Acārī</bold>ti vicari, anavaṭṭhitatāya nānārammaṇesu paribbhami <pageBreak edition="M" number="1.0215" />. <bold>Cārika</bold>nti yathākāmacariyaṃ. Tenāha <bold>‘‘yenicchakaṃ yatthakāmaṃ yathāsukha’’</bold>nti. <bold>Ta</bold>nti taṃ cittaṃ. <bold>Ajjā</bold>ti etarahi. <bold>Niggahessāmī</bold>ti niggaṇhissāmi, nibbisevanaṃ karissāmi. <bold>Yoniso</bold>ti upāyena. Yathā <pageBreak edition="V" number="1.0183" /> kiṃ? <bold>Hatthippabhinnaṃ viya aṅkusaggaho</bold>. Idaṃ vuttaṃ hoti – idaṃ mama cittaṃ nāma ito pubbe rūpādīsu ārammaṇesu yena yena ramituṃ icchati, tassa tassa vasena yenicchakaṃ, yattha yattha cassa kāmo, tassa tassa vasena yatthakāmaṃ, yathā yathā vicarantassa sukhaṃ hoti, tatheva caraṇato yathāsukhaṃ dīgharattaṃ cārikaṃ acari, taṃ ajjapāhaṃ bhinnamadamattahatthiṃ hatthācariyasaṅkhāto cheko aṅkusaggaho aṅkusena viya yonisomanasikārena niggahessāmi, nāssa vītikkamituṃ dassāmīti. Evaṃ vadanto eva ca thero vipassanaṃ vaḍḍhetvā arahattaṃ sacchākāsi. Tena vuttaṃ <bold>apadāne</bold> (apa. thera 1.13.91-96) –</paragraph>
<gatha1 line="1917">‘‘Suvaṇṇavaṇṇo sambuddho, vipassī dakkhiṇāraho;</gatha1>
<gathalast line="1918">Purakkhato sāvakehi, ārāmā abhinikkhami.</gathalast>
<gatha1 line="1919">‘‘Disvānahaṃ buddhaseṭṭhaṃ, sabbaññuṃ tamanāsakaṃ;</gatha1>
<gathalast line="1920">Pasannacitto sumano, gaṇṭhipupphaṃ apūjayiṃ.</gathalast>
<gatha1 line="1921">‘‘Tena cittappasādena, dvipadindassa tādino;</gatha1>
<gathalast line="1922">Haṭṭho haṭṭhena cittena, puna vandiṃ tathāgataṃ.</gathalast>
<gatha1 line="1923">‘‘Ekanavutito kappe, yaṃ pupphamabhiropayiṃ;</gatha1>
<gathalast line="1924">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1925">‘‘Ekatālīsito kappe, caraṇo nāma khattiyo;</gatha1>
<gathalast line="1926">Sattaratanasampanno, cakkavattī mahabbalo.</gathalast>
<gatha1 line="1927">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1928">Ayameva ca therassa aññābyākaraṇagāthā ahosīti.</paragraph>
<centered line="1929">Hatthārohaputtattheragāthāvaṇṇanā niṭṭhitā.</centered>
<subhead line="1930">8. Meṇḍasirattheragāthāvaṇṇanā</subhead>
<paragraph line="1931"><bold>Anekajātisaṃsāra</bold>nti <pageBreak edition="M" number="1.0216" /> āyasmato meṇḍasirattherassa gāthā. Kā uppatti? Sopi kira purimabuddhesu katādhikāro tattha tattha bhave vivaṭṭūpanissayāni puññāni karonto ito ekanavute kappe brāhmaṇakule nibbattitvā vayappatto kāme pahāya isipabbajjaṃ pabbajitvā mahatā isigaṇena saddhiṃ himavante vasanto satthāraṃ disvā pasannamānaso isigaṇena padumāni āharāpetvā <pageBreak edition="V" number="1.0184" /> satthu pupphapūjaṃ katvā <pageBreak edition="P" number="1.0182" /> sāvake appamādapaṭipattiyaṃ ovaditvā kālaṃ katvā devaloke nibbatto aparāparaṃ saṃsaranto imasmiṃ buddhuppāde sākete gahapatikule nibbatti, tassa meṇḍasarikkhasīsatāya <bold>meṇḍasiro</bold>tveva samaññā ahosi. So bhagavati sākete añjanavane viharante satthāraṃ upasaṅkamitvā paṭiladdhasaddho pabbajitvā samathavipassanāsu kammaṃ karonto chaḷabhiñño ahosi. Teva vuttaṃ <bold>apadāne</bold> (apa. thera 1.13.97-105) –</paragraph>
<gatha1 line="1932">‘‘Himavantassāvidūre, gotamo nāma pabbato;</gatha1>
<gathalast line="1933">Nānārukkhehi sañchanno, mahābhūtagaṇālayo.</gathalast>
<gatha1 line="1934">‘‘Vemajjhamhi ca tassāsi, assamo abhinimmito;</gatha1>
<gathalast line="1935">Purakkhato sasissehi, vasāmi assame ahaṃ.</gathalast>
<gatha1 line="1936">‘‘Āyantu me sissagaṇā, padumaṃ āharantu me;</gatha1>
<gathalast line="1937">Buddhapūjaṃ karissāmi, dvipadindassa tādino.</gathalast>
<gatha1 line="1938">‘‘Evanti te paṭissutvā, padumaṃ āhariṃsu me;</gatha1>
<gathalast line="1939">Tathā nimittaṃ katvāhaṃ, buddhassa abhiropayiṃ.</gathalast>
<gatha1 line="1940">‘‘Sisse tadā samānetvā, sādhukaṃ anusāsahaṃ;</gatha1>
<gathalast line="1941">Mā kho tumhe pamajjittha, appamādo sukhāvaho.</gathalast>
<gatha1 line="1942">‘‘Evaṃ samanusāsitvā, te sisse vacanakkhame;</gatha1>
<gathalast line="1943">Appamādaguṇe yutto, tadā kālaṅkato ahaṃ.</gathalast>
<gatha1 line="1944">‘‘Ekanavutito kappe, yaṃ pupphamabhiropayiṃ;</gatha1>
<gathalast line="1945">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="1946">‘‘Ekapaññāsakappamhi <pageBreak edition="M" number="1.0217" />, rājā āsiṃ jaluttamo;</gatha1>
<gathalast line="1947">Sattaratanasampanno, cakkavattī mahabbalo.</gathalast>
<gatha1 line="1948">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1949">So attano pubbenivāsaṃ anussaranto –</paragraph>
<hangnum line="1950" number="78"></hangnum>
<gatha1 line="1951"> ‘‘Anekajātisaṃsāraṃ, sandhāvissaṃ anibbisaṃ;</gatha1>
<gathalast line="1952">Tassa me dukkhajātassa, dukkhakkhandho aparaddho’’ti. – gāthaṃ abhāsi;</gathalast>
<paragraph line="1953">Tattha <bold>anekajātisaṃsāra</bold>nti anekajātisatasahassasaṅkhyaṃ idaṃ saṃsāravaṭṭaṃ, addhuno adhippetattā <pageBreak edition="V" number="1.0185" /> accantasaṃyogekavacanaṃ. <bold>Sandhāvissa</bold>nti saṃsariṃ, aparāparaṃ cavanuppajjanavasena paribbhamiṃ. <bold>Anibbisa</bold>nti tassa nivattakañāṇaṃ avindanto alabhanto. <bold>Tassa me</bold>ti evaṃ saṃsarantassa me. <bold>Dukkhajātassā</bold>ti jātiādivasena uppannadukkhassa, tissannaṃ vā dukkhatānaṃ vasena dukkhasabhāvassa. <bold>Dukkhakkhandho</bold>ti kammakilesavipākavaṭṭappakāro dukkharāsi. <bold>Aparaddho</bold>ti arahattamaggappattito paṭṭhāya paribbhaṭṭho cuto na abhinibbattissati. ‘‘Aparaṭṭho’’ti vā pāṭho, apagatasamiddhito samucchinnakāraṇattā apagatoti attho. Idameva ca therassa aññābyākaraṇaṃ ahosi.</paragraph>
<centered line="1954">Meṇḍasirattheragāthāvaṇṇanā niṭṭhitā.</centered>
<subhead line="1955">9. Rakkhitattheragāthāvaṇṇanā</subhead>
<paragraph line="1956"><bold>Sabbo</bold><pageBreak edition="P" number="1.0183" /><bold>rāgo pahīno me</bold>ti āyasmato rakkhitattherassa gāthā. Kā uppatti? Ayaṃ kira padumuttarassa bhagavato kāle kulagehe nibbattitvā viññutaṃ patto ekadivasaṃ satthu dhammadesanaṃ sutvā pasannamānaso desanāñāṇaṃ ārabbha thomanaṃ akāsi. Satthā tassa cittappasādaṃ oloketvā ‘‘ayaṃ ito satasahassakappamatthake gotamassa nāma sammāsambuddhassa rakkhito nāma sāvako bhavissatī’’ti byākāsi <pageBreak edition="M" number="1.0218" />. So taṃ sutvā bhiyyosomattāya pasannamānaso aparāparaṃ puññāni katvā devamanussesu saṃsaranto imasmiṃ buddhuppāde devadahanigame sākiyarājakule nibbatti, <bold>rakkhito</bold>tissa nāmaṃ ahosi. So ye sākiyakoliyarājūhi bhagavato parivāratthāya dinnā pañcasatarājakumārā pabbajitā, tesaṃ aññataro. Te pana rājakumārā na saṃvegena pabbajitattā ukkaṇṭhābhibhūtā yadā satthārā kuṇāladahatīraṃ netvā <bold>kuṇālajātakadesanāya</bold> (jā. 2.21.kuṇālajātaka) itthīnaṃ dosavibhāvanena kāmesu ādīnavaṃ pakāsetvā kammaṭṭhāne niyojitā, tadā ayampi kammaṭṭhānaṃ anuyuñjanto vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.14.1-9) –</paragraph>
<gatha1 line="1957">‘‘Padumuttaro nāma jino, lokajeṭṭho narāsabho;</gatha1>
<gathalast line="1958">Mahato janakāyassa, deseti amataṃ padaṃ.</gathalast>
<gatha1 line="1959">‘‘Tassāhaṃ vacanaṃ sutvā, vācāsabhimudīritaṃ;</gatha1>
<gathalast line="1960">Añjaliṃ paggahetvāna, ekaggo āsahaṃ tadā.</gathalast>
<gatha1 line="1961">‘‘Yathā <pageBreak edition="V" number="1.0186" /> samuddo udadhīnamaggo, nerū nagānaṃ pavaro siluccayo;</gatha1>
<gathalast line="1962">Tatheva ye cittavasena vattare, na buddhañāṇassa kalaṃ upenti te.</gathalast>
<gatha1 line="1963">‘‘Dhammavidhiṃ ṭhapetvāna, buddho kāruṇiko isi;</gatha1>
<gathalast line="1964">Bhikkhusaṅghe nisīditvā, imā gāthā abhāsatha.</gathalast>
<gatha1 line="1965">‘‘Yo so ñāṇaṃ pakittesi, buddhamhi lokanāyake;</gatha1>
<gathalast line="1966">Kappānaṃ satasahassaṃ, duggatiṃ na gamissati.</gathalast>
<gatha1 line="1967">‘‘Kilese jhāpayitvāna, ekaggo susamāhito;</gatha1>
<gathalast line="1968">Sobhito nāma nāmena, hessati satthu sāvako.</gathalast>
<gatha1 line="1969">‘‘Paññāse kappasahasse, sattevāsuṃ yasuggatā;</gatha1>
<gathalast line="1970">Sattaratanasampannā, cakkavattī mahabbalā.</gathalast>
<gatha1 line="1971">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="1972">Arahattaṃ <pageBreak edition="M" number="1.0219" /> pana patvā attano pahīnakilese paccavekkhanto <bold>‘‘sabbo rāgo’’</bold>ti gāthaṃ abhāsi.</paragraph>
<paragraph line="1973" number="79"> Tattha <bold>‘‘sabbo rāgo’’</bold>ti kāmarāgādippabhedo sabbopi rāgo. <bold>Pahīno</bold>ti ariyamaggabhāvanāya samucchedappahānavasena pahīno. <bold>Sabbo doso</bold>ti āghātavatthukādibhāvena anekabhedabhinno sabbopi byāpādo. <bold>Samūhato</bold>ti maggena samugghāṭito. <bold>Sabbo me vigato moho</bold>ti ‘‘dukkhe aññāṇa’’ntiādinā (dha. sa. 1067; vibha. 909) vatthubhedena aṭṭhabhedo, saṃkilesavatthuvibhāgena anekavibhāgo sabbopi moho maggena viddhaṃsitattā mayhaṃ vigato. <bold>Sītibhūtosmi nibbuto</bold>ti evaṃ mūlakilesappahānena tadekaṭṭhatāya saṃkilesānaṃ sammadeva paṭippassaddhattā anavasesakilesadarathapariḷāhābhāvato <pageBreak edition="P" number="1.0184" /> sītibhāvaṃ patto, tato eva sabbaso kilesaparinibbānena parinibbuto ahaṃ asmi bhavāmīti aññaṃ byākāsi.</paragraph>
<centered line="1974">Rakkhitattheragāthāvaṇṇanā niṭṭhitā.</centered>
<subhead line="1975">10. Uggattheragāthāvaṇṇanā</subhead>
<paragraph line="1976"><bold>Yaṃ mayā pakataṃ kamma</bold>nti āyasmato uggattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto ito ekatiṃse kappe sikhissa bhagavato <pageBreak edition="V" number="1.0187" /> kāle kulagehe nibbattitvā viññutaṃ patto ekadivasaṃ sikhiṃ bhagavantaṃ passitvā pasannamānaso ketakapupphehi pūjaṃ akāsi. So tena puññakammena devaloke nibbattitvā aparāparaṃ sugatīsuyeva saṃsaranto imasmiṃ buddhuppāde kosalaraṭṭhe ugganigame seṭṭhiputto hutvā nibbatti, <bold>uggo</bold>tvevassa nāmaṃ ahosi. So viññutaṃ patto bhagavati tasmiṃ nigame bhaddārāme viharante vihāraṃ gantvā satthu santike dhammaṃ sutvā paṭiladdhasaddho pabbajitvā vipassanāya kammaṃ karonto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.14.10-16) –</paragraph>
<gatha1 line="1977">‘‘Vinatānadiyā <pageBreak edition="M" number="1.0220" /> tīre, pilakkhu phalito ahu;</gatha1>
<gathalast line="1978">Tāhaṃ rukkhaṃ gavesanto, addasaṃ lokanāyakaṃ.</gathalast>
<gatha1 line="1979">‘‘Ketakaṃ pupphitaṃ disvā, vaṇṭe chetvānahaṃ tadā;</gatha1>
<gathalast line="1980">Buddhassa abhiropesiṃ, sikhino lokabandhuno.</gathalast>
<gatha1 line="1981">‘‘Yena ñāṇena pattosi, accutaṃ amataṃ padaṃ;</gatha1>
<gathalast line="1982">Taṃ ñāṇaṃ abhipūjemi, buddhaseṭṭha mahāmuni.</gathalast>
<gatha1 line="1983">‘‘Ñāṇamhi pūjaṃ katvāna, pilakkhumaddasaṃ ahaṃ;</gatha1>
<gathalast line="1984">Paṭiladdhomhi taṃ paññaṃ, ñāṇapūjāyidaṃ phalaṃ.</gathalast>
<gatha1 line="1985">‘‘Ekatiṃse ito kappe, yaṃ pupphamabhiropayiṃ;</gatha1>
<gathalast line="1986">Duggatiṃ nābhijānāmi, ñāṇapūjāyidaṃ phalaṃ.</gathalast>
<gatha1 line="1987">‘‘Ito terasakappamhi, dvādasāsuṃ phaluggatā;</gatha1>
<gathalast line="1988">Sattaratanasampannā, cakkavattī mahabbalā.</gathalast>
<gathalast line="1989">‘‘Kilesā jhāpitā mayhaṃ…pe… kataṃ buddhassa sāsana’’nti.</gathalast>
<paragraph line="1990">Arahattaṃ pana patvā attano vaṭṭūpacchedadīpanena aññaṃ byākaronto –</paragraph>
<hangnum line="1991" number="80"></hangnum>
<gatha1 line="1992"> ‘‘Yaṃ mayā pakataṃ kammaṃ, appaṃ vā yadi vā bahuṃ;</gatha1>
<gathalast line="1993">Sabbametaṃ parikkhīṇaṃ, natthi dāni punabbhavo’’ti. – gāthaṃ abhāsi;</gathalast>
<paragraph line="1994">Tattha <bold>yaṃ mayā pakataṃ kamma</bold>nti yaṃ kammaṃ tīhi kammadvārehi, chahi uppattidvārehi, aṭṭhahi asaṃvaradvārehi <pageBreak edition="P" number="1.0185" />, aṭṭhahi ca saṃvaradvārehi pāpādivasena dānādivasena cāti anekehi pakārehi anādimati saṃsāre yaṃ mayā kataṃ upacitaṃ abhinibbattitaṃ vipākakammaṃ. <bold>Appaṃ vā yadi vā</bold><pageBreak edition="V" number="1.0188" /><bold>bahu</bold>nti tañca vatthucetanāpayogakilesādīnaṃ dubbalabhāvena appaṃ vā, tesaṃ balavabhāvena abhiṇhapavattiyā ca bahuṃ vā. <bold>Sabbametaṃ parikkhīṇa</bold>nti sabbameva cetaṃ kammaṃ kammakkhayakarassa aggamaggassa adhigatattā parikkhayaṃ gataṃ, kilesavaṭṭappahānena hi kammavaṭṭaṃ pahīnameva hoti vipākavaṭṭassa <pageBreak edition="M" number="1.0221" /> anuppādanato. Tenāha <bold>‘‘natthi dāni punabbhavo’’</bold>ti. Āyatiṃ punabbhavābhinibbatti mayhaṃ natthīti attho. ‘‘Sabbampeta’’ntipi pāṭho, sabbampi etanti padavibhāgo.</paragraph>
<centered line="1995">Uggattheragāthāvaṇṇanā niṭṭhitā.</centered>
<centered line="1996">Aṭṭhamavaggavaṇṇanā niṭṭhitā.</centered>
<title line="1997">9. Navamavaggo</title>
<subhead line="1998">1. Samitiguttattheragāthāvaṇṇanā</subhead>
<paragraph line="1999"><bold>Yaṃ</bold><pageBreak edition="V" number="1.0189" /><bold>mayā pakataṃ pāpa</bold>nti āyasmato samitiguttattherassa gāthā. Kā uppatti? Sopi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto bhagavantaṃ passitvā pasannacitto jātisumanapupphehi pūjaṃ akāsi. So tena puññakammena yattha yattha bhave nibbatti, tattha tattha kularūpaparivārasampadāya aññe satte abhibhavitvā aṭṭhāsi. Ekasmiṃ pana attabhāve aññataraṃ paccekabuddhaṃ piṇḍāya carantaṃ disvā ‘‘ayaṃ muṇḍako kuṭṭhī maññe, tenāyaṃ paṭicchādetvā vicaratī’’ti niṭṭhubhitvā pakkāmi. So tena kammena bahuṃ kālaṃ niraye paccitvā kassapassa bhagavato kāle manussaloke nibbatto paribbājakapabbajjaṃ upagato ekaṃ sīlācārasampannaṃ upāsakaṃ disvā dosantaro hutvā, ‘‘kuṭṭharogī bhaveyyāsī’’ti akkosi, nhānatitthe ca manussehi ṭhapitāni <pageBreak edition="P" number="1.0186" /> nhānacuṇṇāni dūsesi. So tena kammena puna niraye nibbattitvā bahūni vassāni dukkhaṃ anubhavitvā imasmiṃ buddhuppāde sāvatthiyaṃ aññatarassa brāhmaṇassa putto hutvā nibbatti, <bold>samitigutto</bold>tissa nāmaṃ ahosi. So vayappatto satthu dhammadesanaṃ sutvā paṭiladdhasaddho pabbajitvā suvisuddhasīlo hutvā viharati. Tassa purimakammanissandena kuṭṭharogo uppajji, tena tassa sarīrāvayavā yebhuyyena chinnabhinnā hutvā paggharanti. So gilānasālāyaṃ vasati. Athekadivasaṃ dhammasenāpati gilānapucchaṃ gantvā tattha tattha gilāne bhikkhū pucchanto taṃ bhikkhuṃ disvā ‘‘āvuso, yāvatā khandhappavatti nāma, sabbaṃ dukkhameva vedanā. Khandhesu pana asantesuyeva natthi <pageBreak edition="M" number="1.0222" /> dukkha’’nti vedanānupassanākammaṭṭhānaṃ kathetvā agamāsi. So therassa ovāde ṭhatvā vipassanaṃ vaḍḍhetvā chaḷabhiññā sacchākāsi. Tena vuttaṃ <bold>apadāne</bold> (apa. thera 1.12.82-90) –</paragraph>
<gatha1 line="2000">‘‘Jāyantassa vipassissa, āloko vipulo ahu;</gatha1>
<gathalast line="2001">Pathavī ca pakampittha, sasāgarā sapabbatā.</gathalast>
<gatha1 line="2002">‘‘Nemittā <pageBreak edition="V" number="1.0190" /> ca viyākaṃsu, buddho loke bhavissati;</gatha1>
<gathalast line="2003">Aggo ca sabbasattānaṃ, janataṃ uddharissati.</gathalast>
<gatha1 line="2004">‘‘Nemittānaṃ suṇitvāna, jātipūjamakāsahaṃ;</gatha1>
<gathalast line="2005">Edisā pūjanā natthi, yādisā jātipūjanā.</gathalast>
<gatha1 line="2006">‘‘Saṅkharitvāna kusalaṃ, sakaṃ cittaṃ pasādayiṃ;</gatha1>
<gathalast line="2007">Jātipūjaṃ karitvāna, tattha kālaṅkato ahaṃ.</gathalast>
<gatha1 line="2008">‘‘Yaṃ yaṃ yonupapajjāmi, devattaṃ atha mānusaṃ;</gatha1>
<gathalast line="2009">Sabbe satte abhibhomi, jātipūjāyidaṃ phalaṃ.</gathalast>
<gatha1 line="2010">‘‘Dhātiyo maṃ upaṭṭhenti, mama cittavasānugā;</gatha1>
<gathalast line="2011">Na tā sakkonti kopetuṃ, jātipūjāyidaṃ phalaṃ.</gathalast>
<gatha1 line="2012">‘‘Ekanavutito kappe, yaṃ pūjamakariṃ tadā;</gatha1>
<gathalast line="2013">Duggatiṃ nābhijānāmi, jātipūjāyidaṃ phalaṃ.</gathalast>
<gatha1 line="2014">‘‘Supāricariyā nāma, catuttiṃsa janādhipā;</gatha1>
<gathalast line="2015">Ito tatiyakappamhi, cakkavattī mahabbalā.</gathalast>
<gathalast line="2016">‘‘Kilesā jhāpitā mayhaṃ…pe… kataṃ buddhassa sāsana’’nti.</gathalast>
<paragraph line="2017">Chaḷabhiñño pana hutvā pahīnakilesapaccavekkhaṇena etarahi anubhuyyamānarogavasena purimajātīsu attanā kataṃ pāpakammaṃ anussaritvā tassa idāni sabbaso pahīnabhāvaṃ vibhāvento –</paragraph>
<hangnum line="2018" number="81"></hangnum>
<gatha1 line="2019"> ‘‘Yaṃ mayā pakataṃ pāpaṃ, pubbe aññāsu jātisu;</gatha1>
<gathalast line="2020">Idheva taṃ vedanīyaṃ, vatthu aññaṃ na vijjatī’’ti. – gāthaṃ abhāsi;</gathalast>
<paragraph line="2021">Tattha <pageBreak edition="M" number="1.0223" /><bold>pāpa</bold>nti akusalaṃ kammaṃ. Tañhi lāmakaṭṭhena pāpanti vuccati. <bold>Pubbe</bold>ti purā. <bold>Aññāsu jātisū</bold>ti ito aññāsu jātīsu, aññesu attabhāvesu. Ayañhettha attho – yadipi mayā imasmiṃ attabhāve na tādisaṃ pāpaṃ kataṃ atthi, idāni pana tassa sambhavoyeva natthi. Yaṃ pana ito aññāsu jātīsu kataṃ atthi, <bold>idheva taṃ vedanīyaṃ,</bold> tañhi idheva imasmiṃyeva attabhāve vedayitabbaṃ anubhavitabbaṃ phalaṃ, kasmā? <bold>Vatthu aññaṃ na vijjatī</bold>ti tassa kammassa vipaccanokāso añño khandhappabandho natthi, ime <pageBreak edition="P" number="1.0187" /> pana khandhā sabbaso upādānānaṃ <pageBreak edition="V" number="1.0191" /> pahīnattā anupādāno viya jātavedo carimakacittanirodhena appaṭisandhikā nirujjhantīti aññaṃ byākāsi.</paragraph>
<centered line="2022">Samitiguttattheragāthāvaṇṇanā niṭṭhitā.</centered>
<subhead line="2023">2. Kassapattheragāthāvaṇṇanā</subhead>
<paragraph line="2024"><bold>Yena yena subhikkhānī</bold>ti āyasmato kassapattherassa gāthā. Kā uppatti? Ayaṃ kira padumuttarassa bhagavato kāle brāhmaṇakule nibbattitvā tīsu vedesu aññesu ca brāhmaṇasippesu nipphattiṃ gato, so ekadivasaṃ bhagavantaṃ disvā pasannamānaso sumanapupphehi pūjaṃ akāsi. Karonto ca satthu samantato upari ca pupphamuṭṭhiyo khipi. Buddhānubhāvena pupphāni pupphāsanākārena sattāhaṃ aṭṭhaṃsu. So taṃ acchariyaṃ disvā bhiyyosomattāya pasannamānaso ahosi. Aparāparaṃ puññāni karonto kappasatasahassaṃ sugatīsuyeva saṃsaranto imasmiṃ buddhuppāde sāvatthiyaṃ aññatarassa udiccabrāhmaṇassa putto hutvā nibbatti, <bold>kassapo</bold>tissa nāmaṃ ahosi. Tassa daharakāleyeva pitā kālamakāsi. Mātā taṃ paṭijaggati. So ekadivasaṃ jetavanaṃ gato bhagavato dhammadesanaṃ sutvā hetusampannatāya tasmiṃyeva āsane sotāpanno hutvā mātu santikaṃ gantvā anujānāpetvā pabbajito satthari vuṭṭhavasse pavāretvā janapadacārikaṃ pakkante sayampi satthārā saddhiṃ gantukāmo āpucchituṃ mātu santikaṃ agamāsi. Mātā vissajjentī ovādavasena –</paragraph>
<hangnum line="2025" number="82"></hangnum>
<gatha1 line="2026"> ‘‘Yena <pageBreak edition="M" number="1.0224" /> yena subhikkhāni, sivāni abhayāni ca;</gatha1>
<gathalast line="2027">Tena puttaka gacchassu, mā sokāpahato bhavā’’ti. – gāthaṃ abhāsi;</gathalast>
<paragraph line="2028">Tattha <bold>yena yenā</bold>ti yattha yattha. Bhummatthe hi etaṃ karaṇavacanaṃ, yasmiṃ yasmiṃ disābhāgeti attho. <bold>Subhikkhānī</bold>ti sulabhapiṇḍāni, raṭṭhānīti adhippāyo. <bold>Sivānī</bold>ti khemāni arogāni. <bold>Abhayānī</bold>ti corabhayādīhi nibbhayāni, rogadubbhikkhabhayāni pana ‘‘subhikkhāni, sivānī’’ti padadvayeneva gahitāni. <bold>Tenā</bold>ti tattha, tasmiṃ tasmiṃ <pageBreak edition="P" number="1.0188" /> disābhāgeti attho. <bold>Puttakā</bold>ti anukampantī taṃ ālapati. <bold>Mā</bold>ti paṭisedhatthe nipāto <bold>sokāpahato</bold>ti vuttaguṇarahitāni raṭṭhāni gantvā dubbhikkhabhayādijanitena sokena upahato mā <bold>bhava</bold> māhosīti attho. Taṃ sutvā thero, ‘‘mama mātā mayhaṃ sokarahitaṭṭhānagamanaṃ āsīsati, handa mayaṃ sabbaso accantameva sokarahitaṃ <pageBreak edition="V" number="1.0192" /> ṭhānaṃ pattuṃ yutta’’nti ussāhajāto vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.13.1-9) –</paragraph>
<gatha1 line="2029">‘‘Ajjhāyako mantadharo, tiṇṇaṃ vedāna pāragū;</gatha1>
<gathalast line="2030">Abbhokāse ṭhito santo, addasaṃ lokanāyakaṃ.</gathalast>
<gatha1 line="2031">‘‘Sīhaṃ yathā vanacaraṃ, byaggharājaṃva nittasaṃ;</gatha1>
<gathalast line="2032">Tidhāpabhinnamātaṅgaṃ, kuñjaraṃva mahesinaṃ.</gathalast>
<gatha1 line="2033">‘‘Sereyakaṃ gahetvāna, ākāse ukkhipiṃ ahaṃ;</gatha1>
<gathalast line="2034">Buddhassa ānubhāvena, parivārenti sabbaso.</gathalast>
<gatha1 line="2035">‘‘Adhiṭṭhahi mahāvīro, sabbaññū lokanāyako;</gatha1>
<gathalast line="2036">Samantā pupphacchadanā, okiriṃsu narāsabhaṃ.</gathalast>
<gatha1 line="2037">‘‘Tato sā pupphakañcukā, antovaṇṭā bahimukhā;</gatha1>
<gathalast line="2038">Sattāhaṃ chadanaṃ katvā, tato antaradhāyatha.</gathalast>
<gatha1 line="2039">‘‘Tañca acchariyaṃ disvā, abbhutaṃ lomahaṃsanaṃ;</gatha1>
<gathalast line="2040">Buddhe cittaṃ pasādesiṃ, sugate lokanāyake.</gathalast>
<gatha1 line="2041">‘‘Tena <pageBreak edition="M" number="1.0225" /> cittappasādena, sukkamūlena codito;</gatha1>
<gathalast line="2042">Kappānaṃ satasahassaṃ, duggatiṃ nupapajjahaṃ.</gathalast>
<gatha1 line="2043">‘‘Pannarasasahassamhi, kappānaṃ pañcavīsati;</gatha1>
<gathalast line="2044">Vītamalāsanāmā ca, cakkavattī mahabbalā.</gathalast>
<gatha1 line="2045">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2046">Arahattaṃ pana patvā ‘‘idameva mātu vacanaṃ arahattappattiyā aṅkusaṃ jāta’’nti tameva gāthaṃ paccudāhāsi.</paragraph>
<centered line="2047">Kassapattheragāthāvaṇṇanā niṭṭhitā.</centered>
<subhead line="2048">3. Sīhattheragāthāvaṇṇanā</subhead>
<paragraph line="2049"><bold>Sīhappamatto viharā</bold>ti āyasmato sīhattherassa gāthā. Kā uppatti? So kira purimabuddhesu katādhikāro ito aṭṭhārasakappasatamatthake atthadassissa bhagavato kāle candabhāgāya nadiyā tīre kinnarayoniyaṃ nibbattitvā pupphabhakkho pupphanivasano hutvā viharanto ākāsena gacchantaṃ atthadassiṃ bhagavantaṃ disvā pasannacitto pūjetukāmo añjaliṃ paggayha aṭṭhāsi. Bhagavā tassa ajjhāsayaṃ <pageBreak edition="V" number="1.0193" /> ñatvā ākāsato oruyha aññatarasmiṃ rukkhamūle pallaṅkena nisīdi. Kinnaro candanasāraṃ ghaṃsitvā candanagandhena pupphehi ca pūjaṃ katvā vanditvā padakkhiṇaṃ katvā pakkāmi. So tena puññakammena devamanussesu saṃsaranto imasmiṃ buddhuppāde mallarājakule nibbatti, tassa <pageBreak edition="P" number="1.0189" /><bold>sīho</bold>ti nāmaṃ ahosi. So bhagavantaṃ disvā pasannamānaso vanditvā ekamantaṃ nisīdi. Satthā tassa ajjhāsayaṃ oloketvā dhammaṃ kathesi. So dhammaṃ sutvā paṭiladdhasaddho pabbajitvā kammaṭṭhānaṃ gahetvā araññe viharati. Tassa cittaṃ nānārammaṇe vidhāvati, ekaggaṃ na hoti, sakatthaṃ nipphādetuṃ na sakkoti. Satthā taṃ disvā ākāse ṭhatvā –</paragraph>
<hangnum line="2050" number="83"></hangnum>
<gatha1 line="2051"> ‘‘Sīhappamatto <pageBreak edition="M" number="1.0226" /> vihara, rattindivamatandito;</gatha1>
<gathalast line="2052">Bhāvehi kusalaṃ dhammaṃ, jaha sīghaṃ samussaya’’nti. –</gathalast>
<unindented line="2053">Gāthāya ovadi. So gāthāvasāne vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.14.17-25) –</unindented>
<gatha1 line="2054">‘‘Candabhāgānadītīre, ahosiṃ kinnaro tadā;</gatha1>
<gathalast line="2055">Pupphabhakkho cahaṃ āsiṃ, pupphanivasano tathā.</gathalast>
<gatha1 line="2056">‘‘Atthadassī tu bhagavā, lokajeṭṭho narāsabho;</gatha1>
<gathalast line="2057">Vipinaggena niyyāsi, haṃsarājāva ambare.</gathalast>
<gatha1 line="2058">‘‘Namo te purisājañña, cittaṃ te suvisodhitaṃ;</gatha1>
<gathalast line="2059">Pasannamukhavaṇṇosi, vippasannamukhindriyo.</gathalast>
<gatha1 line="2060">‘‘Orohitvāna ākāsā, bhūripañño sumedhaso;</gatha1>
<gathalast line="2061">Saṅghāṭiṃ pattharitvāna, pallaṅkena upāvisi.</gathalast>
<gatha1 line="2062">‘‘Vilīnaṃ candanādāya, agamāsiṃ jinantikaṃ;</gatha1>
<gathalast line="2063">Pasannacitto sumano, buddhassa abhiropayiṃ.</gathalast>
<gatha1 line="2064">‘‘Abhivādetvāna sambuddhaṃ, lokajeṭṭhaṃ narāsabhaṃ;</gatha1>
<gathalast line="2065">Pāmojjaṃ janayitvāna, pakkāmiṃ uttarāmukho.</gathalast>
<gatha1 line="2066">‘‘Aṭṭhārase kappasate, candanaṃ yaṃ apūjayiṃ;</gatha1>
<gathalast line="2067">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="2068">‘‘Catuddase kappasate, ito āsiṃsu te tayo;</gatha1>
<gathalast line="2069">Rohaṇī nāma nāmena, cakkavattī mahabbalā.</gathalast>
<gatha1 line="2070">‘‘Kilesā <pageBreak edition="V" number="1.0194" /> jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2071">Yā pana bhagavatā ovādavasena vuttā ‘‘sīhappamatto’’ti gāthā, tattha <bold>sīhā</bold>ti tassa therassa ālapanaṃ. <bold>Appamatto viharā</bold>ti satiyā avippavāsena pamādavirahito sabbiriyāpathesu satisampajaññayutto hutvā viharāhi. Idāni taṃ appamādavihāraṃ saha phalena saṅkhepato dassetuṃ <bold>‘‘rattindiva’’</bold>ntiādi vuttaṃ. Tassattho – rattibhāgaṃ <pageBreak edition="M" number="1.0227" /> divasabhāgañca ‘‘caṅkamena nisajjāya āvaraṇīyehi dhammehi cittaṃ parisodhetī’’ti (saṃ. ni. 4.239; a. ni. 3.16; vibha. 519) vuttanayena catusammappadhānavasena atandito akusīto āraddhavīriyo kusalaṃ samathavipassanādhammañca lokuttaradhammañca bhāvehi uppādehi vaḍḍhehi ca, evaṃ bhāvetvā ca <bold>jaha sīghaṃ samussaya</bold>nti tava samussayaṃ attabhāvaṃ paṭhamaṃ tāva tappaṭibaddhachandarāgappahānena sīghaṃ nacirasseva pajaha, evaṃbhūto ca pacchā carimakacittanirodhena anavasesato ca pajahissatīti. Arahattaṃ pana patvā thero aññaṃ byākaronto tameva gāthaṃ paccudāhāsīti.</paragraph>
<centered line="2072">Sīhattheragāthāvaṇṇanā niṭṭhitā.</centered>
<subhead line="2073">4. Nītattheragāthāvaṇṇanā</subhead>
<paragraph line="2074"><bold>Sabbarattiṃ</bold><pageBreak edition="P" number="1.0190" /><bold>supitvānā</bold>ti āyasmato nītattherassa gāthā. Kā uppatti? Ayaṃ kira padumuttarassa bhagavato kāle sunando nāma brāhmaṇo hutvā anekasate brāhmaṇe mante vācento vājapeyyaṃ nāma yaññaṃ yaji, bhagavā taṃ brāhmaṇaṃ anukampanto yaññaṭṭhānaṃ gantvā ākāse caṅkami. Brāhmaṇo satthāraṃ disvā pasannamānaso sissehi pupphāni āharāpetvā ākāse khipitvā pūjaṃ akāsi. Buddhānubhāvena taṃ ṭhānaṃ sakalañca nagaraṃ pupphapaṭavitānikaṃ viya chāditaṃ ahosi. Mahājano satthari uḷāraṃ pītisomanassaṃ paṭisaṃvedesi. Sunandabrāhmaṇo tena kusalamūlena devamanussesu saṃsaranto imasmiṃ buddhuppāde sāvatthiyaṃ aññatarassa brāhmaṇassa putto hutvā nibbatti, <bold>nīto</bold>tissa nāmaṃ ahosi. So viññutaṃ patto ‘‘ime samaṇā sakyaputtiyā sukhasīlā sukhasamācārā subhojanāni bhuñjitvā nivātesu senāsanesu viharanti, imesu pabbajitvā sukhena viharituṃ sakkā’’ti sukhābhilāsāya pabbajitvāva satthu santike kammaṭṭhānaṃ gahetvā katipāhameva manasikaritvā taṃ chaḍḍetvā yāvadatthaṃ udarāvadehakaṃ bhuñjitvā divasabhāgaṃ saṅgaṇikārāmo tiracchānakathāya vītināmeti, rattibhāgepi thinamiddhābhibhūto sabbarattiṃ supati. Satthā tassa hetuparipākaṃ oloketvā ovādaṃ dento –</paragraph>
<hangnum line="2075" number="84"></hangnum>
<gatha1 line="2076"> ‘‘Sabbarattiṃ <pageBreak edition="M" number="1.0228" /><pageBreak edition="V" number="1.0195" /> supitvāna, divā saṅgaṇike rato;</gatha1>
<gathalast line="2077">Kudāssu nāma dummedho, dukkhassantaṃ karissatī’’ti. – gāthaṃ abhāsi;</gathalast>
<paragraph line="2078">Tattha <bold>sabbaratti</bold>nti sakalaṃ rattiṃ. <bold>Supitvānā</bold>ti niddāyitvā, ‘‘rattiyā paṭhamaṃ yāmaṃ caṅkamena nisajjāya āvaraṇīyehi dhammehi cittaṃ parisodhetī’’tiādinā vuttaṃ jāgariyaṃ ananuyuñjitvā kevalaṃ rattiyā tīsupi yāmesu niddaṃ okkamitvāti attho. <bold>Divā</bold>ti divasaṃ, sakalaṃ divasabhāganti attho. <bold>Saṅgaṇike</bold>ti tiracchānakathikehi kāyadaḷhibahulapuggalehi <pageBreak edition="P" number="1.0191" /> sannisajjā saṅgaṇiko, tasmiṃ <bold>rato</bold> abhirato tattha avigatacchando ‘‘saṅgaṇike rato’’ti vutto ‘‘saṅgaṇikārato’’tipi pāḷi. <bold>Kudāssu nāmā</bold>ti kudā nāma. <bold>Assū</bold>ti nipātamattaṃ, kasmiṃ nāma kāleti attho. <bold>Dummedho</bold>ti nippañño. <bold>Dukkhassā</bold>ti vaṭṭadukkhassa. <bold>Anta</bold>nti pariyosānaṃ. Accantameva anuppādaṃ kadā nāma karissati, edisassa dukkhassantakaraṇaṃ natthīti attho. ‘‘Dummedha dukkhassantaṃ karissasī’’tipi pāḷi.</paragraph>
<paragraph line="2079">Evaṃ pana satthārā gāthāya kathitāya thero saṃvegajāto vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.14.26-33) –</paragraph>
<gatha1 line="2080">‘‘Sunando nāma nāmena, brāhmaṇo mantapāragū;</gatha1>
<gathalast line="2081">Ajjhāyako yācayogo, vājapeyyaṃ ayājayi.</gathalast>
<gatha1 line="2082">‘‘Padumuttaro lokavidū, aggo kāruṇiko isi;</gatha1>
<gathalast line="2083">Janataṃ anukampanto, ambare caṅkamī tadā.</gathalast>
<gatha1 line="2084">‘‘Caṅkamitvāna sambuddho, sabbaññū lokanāyako;</gatha1>
<gathalast line="2085">Mettāya aphari satte, appamāṇe nirūpadhi.</gathalast>
<gatha1 line="2086">‘‘Vaṇṭe chetvāna pupphāni, brāhmaṇo mantapāragū;</gatha1>
<gathalast line="2087">Sabbe sisse samānetvā, ākāse ukkhipāpayi.</gathalast>
<gatha1 line="2088">‘‘Yāvatā nagaraṃ āsi, pupphānaṃ chadanaṃ tadā;</gatha1>
<gathalast line="2089">Buddhassa ānubhāvena, sattāhaṃ na vigacchatha.</gathalast>
<gatha1 line="2090">‘‘Teneva <pageBreak edition="M" number="1.0229" /> sukkamūlena, anubhotvāna sampadā;</gatha1>
<gathalast line="2091">Sabbāsave pariññāya, tiṇṇo loke visattikaṃ.</gathalast>
<gatha1 line="2092">‘‘Ekārase kappasate, pañcatiṃsāsu khattiyā;</gatha1>
<gathalast line="2093">Ambaraṃsasanāmā te, cakkavattī mahabbalā.</gathalast>
<gatha1 line="2094">‘‘Kilesā <pageBreak edition="V" number="1.0196" /> jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2095">Arahattaṃ pana patvā thero aññaṃ byākaronto tameva gāthaṃ paccudāhāsi.</paragraph>
<centered line="2096">Nītattheragāthāvaṇṇanā niṭṭhitā.</centered>
<subhead line="2097">5. Sunāgattheragāthāvaṇṇanā</subhead>
<paragraph line="2098"><bold>Cittanimittassa kovido</bold>ti āyasmato sunāgattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto ito ekattiṃse kappe sikhissa bhagavato kāle brāhmaṇakule nibbattitvā vayappatto tiṇṇaṃ vedānaṃ pāragū hutvā araññāyatane assame vasanto tīṇi brāhmaṇasahassāni mante vācesi. Athekadivasaṃ tassa satthāraṃ disvā lakkhaṇāni upadhāretvā lakkhaṇamante parivattentassa, ‘‘īdisehi lakkhaṇehi samannāgato anantajino anantañāṇo buddho bhavissatī’’ti buddhañāṇaṃ ārabbha uḷāro pasādo uppajji. So tena cittappasādena devaloke nibbatto aparāparaṃ devamanussesu saṃsaranto <pageBreak edition="P" number="1.0192" /> imasmiṃ buddhuppāde nālakagāme aññatarassa brāhmaṇassa putto hutvā nibbatti, <bold>sunāgo</bold>tissa nāmaṃ ahosi. So dhammasenāpatissa gihisahāyo therassa santikaṃ gantvā dhammaṃ sutvā dassanabhūmiyaṃ patiṭṭhito pabbajitvā vipassanaṃ paṭṭhapetvā arahattaṃ pāpuṇi. Tena vuttaṃ <bold>apadāne</bold> (apa. thera 1.14.34-40) –</paragraph>
<gatha1 line="2099">‘‘Himavantassāvidūre, vasabho nāma pabbato;</gatha1>
<gathalast line="2100">Tasmiṃ pabbatapādamhi, assamo āsi māpito.</gathalast>
<gatha1 line="2101">‘‘Tīṇi <pageBreak edition="M" number="1.0230" /> sissasahassāni, vācesiṃ brāhmaṇo tadā;</gatha1>
<gathalast line="2102">Saṃharitvāna te sisse, ekamantaṃ upāvisiṃ.</gathalast>
<gatha1 line="2103">‘‘Ekamantaṃ nisīditvā, brāhmaṇo mantapāragū;</gatha1>
<gathalast line="2104">Buddhavedaṃ gavesanto, ñāṇe cittaṃ pasādayiṃ.</gathalast>
<gatha1 line="2105">‘‘Tattha cittaṃ pasādetvā, nisīdiṃ paṇṇasanthare;</gatha1>
<gathalast line="2106">Pallaṅkaṃ ābhujitvāna, tattha kālaṅkato ahaṃ.</gathalast>
<gatha1 line="2107">‘‘Ekatiṃse ito kappe, yaṃ saññamalabhiṃ tadā;</gatha1>
<gathalast line="2108">Duggatiṃ nābhijānāmi, ñāṇasaññāyidaṃ phalaṃ.</gathalast>
<gatha1 line="2109">‘‘Sattavīsati <pageBreak edition="V" number="1.0197" /> kappamhi, rājā siridharo ahu;</gatha1>
<gathalast line="2110">Sattaratanasampanno, cakkavattī mahabbalo.</gathalast>
<gatha1 line="2111">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2112">Arahattaṃ pana patvā bhikkhūnaṃ dhammadesanāpadesena aññaṃ byākaronto –</paragraph>
<hangnum line="2113" number="85"></hangnum>
<gatha1 line="2114"> ‘‘Cittanimittassa kovido, pavivekarasaṃ vijāniya;</gatha1>
<gathalast line="2115">Jhāyaṃ nipako patissato, adhigaccheyya sukhaṃ nirāmisa’’nti. –</gathalast>
<unindented line="2116">Gāthaṃ abhāsi.</unindented>
<paragraph line="2117">Tattha <bold>cittanimittassa kovido</bold>ti bhāvanācittassa nimittaggahaṇe kusalo, ‘‘imasmiṃ samaye cittaṃ paggahetabbaṃ, imasmiṃ sampahaṃsitabbaṃ, imasmiṃ ajjhupekkhitabba’’nti evaṃ paggahaṇādiyogyassa cittanimittassa gahaṇe cheko. <bold>Pavivekarasaṃ vijāniyā</bold>ti kāyavivekasaṃvaḍḍhitassa cittavivekassa rasaṃ sañjānitvā, vivekasukhaṃ anubhavitvāti attho. ‘‘Pavivekarasaṃ pitvā’’ti (dha. pa. 205) hi vuttaṃ. <bold>Jhāya</bold>nti paṭhamaṃ ārammaṇūpanijjhānena pacchā lakkhaṇūpanijjhānena ca jhāyanto. <bold>Nipako</bold>ti kammaṭṭhānapariharaṇe kusalo. <bold>Patissato</bold>ti upaṭṭhitassati. <bold>Adhigaccheyya sukhaṃ nirāmisa</bold>nti evaṃ samathanimittādikosallena labbhe cittavivekasukhe patiṭṭhāya sato sampajāno <pageBreak edition="M" number="1.0231" /> hutvā vipassanājhāneneva jhāyanto kāmāmisavaṭṭāmisehi asammissatāya nirāmisaṃ nibbānasukhaṃ phalasukhañca adhigaccheyya samupagaccheyyāti attho.</paragraph>
<centered line="2118">Sunāgattheragāthāvaṇṇanā niṭṭhitā.</centered>
<subhead line="2119">6. Nāgitattheragāthāvaṇṇanā</subhead>
<paragraph line="2120"><bold>Ito</bold><pageBreak edition="P" number="1.0193" /><bold>bahiddhā puthuaññavādina</bold>nti āyasmato nāgitattherassa gāthā. Kā uppatti? Ayaṃ kira padumuttarassa bhagavato kāle nārado nāma brāhmaṇo hutvā ekadivasaṃ māḷake nisinno bhagavantaṃ bhikkhusaṅghena purakkhataṃ gacchantaṃ disvā pasannamānaso tīhi gāthāhi abhitthavi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde kapilavatthunagare sakyarājakule nibbatti, <bold>nāgito</bold>tissa nāmaṃ ahosi. So bhagavati <pageBreak edition="V" number="1.0198" /> kapilavatthusmiṃ viharante <bold>madhupiṇḍikasuttaṃ</bold> (ma. ni. 1.199 ādayo) sutvā paṭiladdhasaddho pabbajitvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.14.47-54) –</paragraph>
<gatha1 line="2121">‘‘Visālamāḷe āsīno, addasaṃ lokanāyakaṃ;</gatha1>
<gathalast line="2122">Khīṇāsavaṃ balappattaṃ, bhikkhusaṅghapurakkhataṃ.</gathalast>
<gatha1 line="2123">‘‘Satasahassā tevijjā, chaḷabhiññā mahiddhikā;</gatha1>
<gathalast line="2124">Parivārenti sambuddhaṃ, ko disvā nappasīdati.</gathalast>
<gatha1 line="2125">‘‘Ñāṇe upanidhā yassa, na vijjati sadevake;</gatha1>
<gathalast line="2126">Anantañāṇaṃ sambuddhaṃ, ko disvā nappasīdati.</gathalast>
<gatha1 line="2127">‘‘Dhammakāyañca dīpentaṃ, kevalaṃ ratanākaraṃ;</gatha1>
<gathalast line="2128">Vikappetuṃ na sakkonti, ko disvā nappasīdati.</gathalast>
<gatha1 line="2129">‘‘Imāhi tīhi gāthāhi, nāradovhayavacchalo;</gatha1>
<gathalast line="2130">Padumuttaraṃ thavitvāna, sambuddhaṃ aparājitaṃ.</gathalast>
<gatha1 line="2131">‘‘Tena <pageBreak edition="M" number="1.0232" /> cittappasādena, buddhasanthavanena ca;</gatha1>
<gathalast line="2132">Kappānaṃ satasahassaṃ, duggatiṃ nupapajjahaṃ.</gathalast>
<gatha1 line="2133">‘‘Ito tiṃsakappasate, sumitto nāma khattiyo;</gatha1>
<gathalast line="2134">Sattaratanasampanno, cakkavattī mahabbalo.</gathalast>
<gatha1 line="2135">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2136">Arahattaṃ pana patvā satthu avitathadesanataṃ dhammassa ca niyyānikataṃ nissāya sañjātapītisomanasso pītivegappavissaṭṭhaṃ udānaṃ udānento –</paragraph>
<hangnum line="2137" number="86"></hangnum>
<gatha1 line="2138"> ‘‘Ito bahiddhā puthuaññavādinaṃ, maggo na nibbānagamo yathā ayaṃ;</gatha1>
<gathalast line="2139">Itissu saṅghaṃ bhagavānusāsati, satthā sayaṃ pāṇitaleva dassaya’’nti. –</gathalast>
<unindented line="2140">Gāthaṃ abhāsi.</unindented>
<paragraph line="2141">Tattha <bold>ito bahiddhā</bold>ti imasmā buddhasāsanā bāhirake samaye, tenāha <bold>‘‘puthuaññavādina’’</bold>nti, nānātitthiyānanti attho. <bold>Maggo na nibbānagamo yathā aya</bold>nti yathā ayaṃ ariyo aṭṭhaṅgiko maggo ekaṃsena nibbānaṃ gacchatīti nibbānagamo, nibbānagāmī, evaṃ nibbānagamo maggo titthiyasamaye natthi asammāsambuddhappaveditattā aññatitthiyavādassa. Tenāha bhagavā –</paragraph>
<indent line="2142">‘‘Idheva <pageBreak edition="V" number="1.0199" />, bhikkhave, samaṇo, idha dutiyo samaṇo, idha tatiyo samaṇo, idha <pageBreak edition="P" number="1.0194" /> catuttho samaṇo, suññā parappavādā samaṇebhi aññehī’’ti (dī. ni. 2.214; ma. ni. 1.139; a. ni. 4.241).</indent>
<paragraph line="2143"><bold>Itī</bold>ti evaṃ. <bold>Assū</bold>ti nipātamattaṃ. <bold>Saṅgha</bold>nti bhikkhusaṅghaṃ, ukkaṭṭhaniddesoyaṃ yathā ‘‘satthā devamanussāna’’nti. <bold>Saṅgha</bold>nti vā samūhaṃ, veneyyajananti adhippāyo. <bold>Bhagavā</bold>ti bhāgyavantatādīhi kāraṇehi bhagavā, ayamettha saṅkhepo. Vitthāro pana paramatthadīpaniyaṃ itivuttakavaṇṇanāyaṃ vuttanayena <pageBreak edition="M" number="1.0233" /> veditabbo. <bold>Satthā</bold>ti diṭṭhadhammikasamparāyikaparamatthehi yathārahaṃ anusāsatīti satthā. <bold>Saya</bold>nti sayameva. Ayañhettha attho – ‘‘sīlādikkhandhattayasaṅgaho sammādiṭṭhiādīnaṃ aṭṭhannaṃ aṅgānaṃ vasena aṭṭhaṅgiko nibbānagāmī ariyamaggo yathā mama sāsane atthi, evaṃ bāhirakasamaye maggo nāma natthī’’ti sīhanādaṃ nadanto amhākaṃ satthā bhagavā sayameva sayambhūñāṇena ñātaṃ, sayameva vā mahākaruṇāsañcodito hutvā attano desanāvilāsasampattiyā hatthatale āmalakaṃ viya dassento bhikkhusaṅghaṃ veneyyajanataṃ anusāsati ovadatīti.</paragraph>
<centered line="2144">Nāgitattheragāthāvaṇṇanā niṭṭhitā.</centered>
<subhead line="2145">7. Paviṭṭhattheragāthāvaṇṇanā</subhead>
<paragraph line="2146"><bold>Khandhā diṭṭhā yathābhūta</bold>nti āyasmato paviṭṭhattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ karonto atthadassissa bhagavato kāle kesavo nāma tāpaso hutvā ekadivasaṃ satthāraṃ upasaṅkamitvā dhammaṃ sutvā pasannamānaso abhivādetvā añjaliṃ paggayha padakkhiṇaṃ katvā pakkāmi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde magadharaṭṭhe brāhmaṇakule uppajjitvā anukkamena viññutaṃ patto nekkhammaninnajjhāsayatāya paribbājakapabbajjaṃ pabbajitvā tattha sikkhitabbaṃ sikkhitvā <pageBreak edition="P" number="1.0195" /> vicaranto upatissakolitānaṃ buddhasāsane pabbajitabhāvaṃ sutvā ‘‘tepi nāma mahāpaññā tattha pabbajitā, tadeva maññe seyyo’’ti satthu santikaṃ gantvā dhammaṃ sutvā paṭiladdhasaddho pabbaji. Tassa satthā vipassanaṃ ācikkhi. So vipassanaṃ ārabhitvā nacirasseva arahattaṃ sacchākāsi. Tena vuttaṃ <bold>apadāne</bold> (apa. thera 1.14.55-59) –</paragraph>
<gatha1 line="2147">‘‘Nārado <pageBreak edition="V" number="1.0200" /> iti me nāmaṃ, kesavo iti maṃ vidū;</gatha1>
<gathalast line="2148">Kusalākusalaṃ esaṃ, agamaṃ buddhasantikaṃ.</gathalast>
<gatha1 line="2149">‘‘Mettacitto <pageBreak edition="M" number="1.0234" /> kāruṇiko, atthadassī mahāmuni;</gatha1>
<gathalast line="2150">Assāsayanto satte so, dhammaṃ deseti cakkhumā.</gathalast>
<gatha1 line="2151">‘‘Sakaṃ cittaṃ pasādetvā, sire katvāna añjaliṃ;</gatha1>
<gathalast line="2152">Satthāraṃ abhivādetvā, pakkāmiṃ pācināmukho.</gathalast>
<gatha1 line="2153">‘‘Sattarase kappasate, rājā āsi mahīpati;</gatha1>
<gathalast line="2154">Amittatāpano nāma, cakkavattī mahabbalo.</gathalast>
<gatha1 line="2155">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2156">Arahattaṃ pana patvā aññaṃ byākaronto –</paragraph>
<hangnum line="2157" number="87"></hangnum>
<gatha1 line="2158"> ‘‘Khandhā diṭṭhā yathābhūtaṃ, bhavā sabbe padālitā;</gatha1>
<gathalast line="2159">Vikkhīṇo jātisaṃsāro, natthi dāni punabbhavo’’ti. – gāthaṃ abhāsi;</gathalast>
<paragraph line="2160">Tattha <bold>khandhā</bold>ti pañcupādānakkhandhā, te hi vipassanupalakkhaṇato sāmaññalakkhaṇato ca ñātapariññādīhi parijānanavasena vipassitabbā. <bold>Diṭṭhā yathābhūta</bold>nti vipassanāpaññāsahitāya maggapaññāya ‘‘idaṃ dukkha’’ntiādinā aviparītato diṭṭhā. <bold>Bhavā sabbe padālitā</bold>ti kāmabhavādayo sabbe kammabhavā upapattibhavā ca maggañāṇasatthena bhinnā viddhaṃsitā. Kilesapadālaneneva hi kammopapattibhavā padālitā nāma honti. Tenāha <bold>‘‘vikkhīṇo jātisaṃsāro, natthi dāni punabbhavo’’</bold>ti. Tassattho heṭṭhā vuttoyeva.</paragraph>
<centered line="2161">Paviṭṭhattheragāthāvaṇṇanā niṭṭhitā.</centered>
<subhead line="2162">8. Ajjunattheragāthāvaṇṇanā</subhead>
<paragraph line="2163"><bold>Asakkhiṃ vata attāna</bold>nti āyasmato ajjunattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto vipassissa <pageBreak edition="P" number="1.0196" /> bhagavato kāle sīhayoniyaṃ nibbatto ekadivasaṃ araññe aññatarasmiṃ rukkhamūle nisinnaṃ satthāraṃ <pageBreak edition="M" number="1.0235" /> disvā ‘‘ayaṃ kho imasmiṃ kāle sabbaseṭṭho purisasīho’’ti pasannamānaso supupphitasālasākhaṃ <pageBreak edition="V" number="1.0201" /> bhañjitvā satthāraṃ pūjesi. So tena puññakammena devamanussesu saṃsaranto imasmiṃ buddhuppāde sāvatthiyaṃ seṭṭhikule nibbatti. <bold>Ajjuno</bold>tissa nāmaṃ ahosi. So viññutaṃ patto nigaṇṭhehi kataparicayo hutvā ‘‘evāhaṃ amataṃ adhigamissāmī’’ti vivaṭṭajjhāsayatāya daharakāleyeva nigaṇṭhesu pabbajitvā tattha sāraṃ alabhanto satthu yamakapāṭihāriyaṃ disvā paṭiladdhasaddho sāsane pabbajitvā vipassanaṃ ārabhitvā nacirasseva arahā ahosi. Tena vuttaṃ <bold>apadāne</bold> (apa. thera 1.14.60-65) –</paragraph>
<gatha1 line="2164">‘‘Migarājā tadā āsiṃ, abhijāto sukesarī;</gatha1>
<gathalast line="2165">Giriduggaṃ gavesanto, addasaṃ lokanāyakaṃ.</gathalast>
<gatha1 line="2166">‘‘Ayaṃ nu kho mahāvīro, nibbāpeti mahājanaṃ;</gatha1>
<gathalast line="2167">Yaṃnūnāhaṃ upāseyyaṃ, devadevaṃ narāsabhaṃ.</gathalast>
<gatha1 line="2168">‘‘Sākhaṃ sālassa bhañjitvā, sakosaṃ pupphamāhariṃ;</gatha1>
<gathalast line="2169">Upagantvāna sambuddhaṃ, adāsiṃ pupphamuttamaṃ.</gathalast>
<gatha1 line="2170">‘‘Ekanavutito kappe, yaṃ pupphamabhiropayiṃ;</gatha1>
<gathalast line="2171">Duggatiṃ nābhijānāmi, pupphadānassidaṃ phalaṃ.</gathalast>
<gatha1 line="2172">‘‘Ito ca navame kappe, virocanasanāmakā;</gatha1>
<gathalast line="2173">Tayo āsiṃsu rājāno, cakkavattī mahabbalā.</gathalast>
<gatha1 line="2174">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2175">Arahattaṃ pana patvā anuttarasukhādhigamasambhūtena pītivegena udānaṃ udānento –</paragraph>
<hangnum line="2176" number="88"></hangnum>
<gatha1 line="2177"> ‘‘Asakkhiṃ vata attānaṃ, uddhātuṃ udakā thalaṃ;</gatha1>
<gathalast line="2178">Vuyhamāno mahogheva, saccāni paṭivijjhaha’’nti. – gāthaṃ abhāsi;</gathalast>
<paragraph line="2179">Tattha <pageBreak edition="M" number="1.0236" /><bold>asakkhi</bold>nti sakkosiṃ. <bold>Vatā</bold>ti vimhaye nipāto. Ativimhayanīyañhetaṃ yadidaṃ saccapaṭivedho. Tenāha –</paragraph>
<indent line="2180">‘‘Taṃ kiṃmaññatha, bhikkhave, katamaṃ nu kho dukkarataraṃ vā durabhisambhavataraṃ vā, yaṃ sattadhā bhinnassa vālassa koṭiyā koṭiṃ paṭivijjheyyā’’tiādi (saṃ. ni. 5.1115)?</indent>
<paragraph line="2181"><bold>Attāna</bold>nti niyakajjhattaṃ sandhāya vadati. Yo hi paro na hoti so attāti. <bold>Uddhātu</bold>nti <pageBreak edition="V" number="1.0202" /> uddharituṃ, ‘‘uddhaṭa’’ntipi pāṭho. <bold>Udakā</bold>ti saṃsāramahoghasaṅkhātā udakā. <bold>Thala</bold>nti nibbānathalaṃ. <bold>Vuyhamāno mahoghevā</bold>ti mahaṇṇave vuyhamāno viya. Idaṃ vuttaṃ hoti – yathā nāma gambhīravitthate appatiṭṭhe mahati udakoghe vegasā vuyhamāno puriso kenaci <pageBreak edition="P" number="1.0197" /> atthakāmena upanītaṃ phiyārittasampannaṃ daḷhanāvaṃ labhitvā sukheneva tato attānaṃ uddharituṃ sakkuṇeyya pāraṃ pāpuṇeyya, evamevāhaṃ saṃsāramahoghe kilesābhisaṅkhāravegena vuyhamāno satthārā upanītaṃ samathavipassanupetaṃ ariyamagganāvaṃ labhitvā tato attānaṃ uddharituṃ nibbānathalaṃ pattuṃ aho asakkhinti. Yathā pana asakkhi, taṃ dassetuṃ <bold>‘‘saccāni paṭivijjhaha’’</bold>nti āha. Yasmā ahaṃ dukkhādīni cattāri ariyasaccāni pariññāpahānasacchikiriyābhāvanāpaṭivedhena paṭivijjhiṃ ariyamaggañāṇena aññāsiṃ, tasmā asakkhiṃ vata attānaṃ uddhātuṃ udakā thalanti yojanā.</paragraph>
<centered line="2182">Ajjunattheragāthāvaṇṇanā niṭṭhitā.</centered>
<subhead line="2183">9. (Paṭhama) devasabhattheragāthāvaṇṇanā</subhead>
<paragraph line="2184"><bold>Uttiṇṇā paṅkapalipā</bold>ti āyasmato devasabhattherassa gāthā. Kā uppatti? Sopi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto sikhissa bhagavato kāle pārāvatayoniyaṃ nibbatto ekadivasaṃ satthāraṃ disvā pasannamānaso piyālaphalaṃ upanesi. Satthā tassa pasādasaṃvaḍḍhanatthaṃ taṃ paribhuñji. So tena ativiya pasannacitto hutvā kālena kālaṃ upasaṅkamitvā vanditvā cittaṃ pasādeti <pageBreak edition="M" number="1.0237" />. So tena puññakammena devaloke nibbatto aparāparaṃ puññāni katvā devamanussesu saṃsaranto imasmiṃ buddhuppāde aññatarassa maṇḍalikarañño putto hutvā nibbatto taruṇakāleyeva rajje patiṭṭhito rajjasukhamanubhavanto vuddho satthāraṃ upasaṅkami, tassa satthā dhammaṃ desesi. So dhammaṃ sutvā paṭiladdhasaddho saṃvegajāto rajjaṃ pahāya pabbajitvā vipassanāya kammaṃ karonto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.14.66-72) –</paragraph>
<gatha1 line="2185">‘‘Pārāvato tadā āsiṃ, paraṃ anuparodhako;</gatha1>
<gathalast line="2186">Pabbhāre seyyaṃ kappemi, avidūre sikhisatthuno.</gathalast>
<gatha1 line="2187">‘‘Sāyaṃ pātañca passāmi, buddhaṃ lokagganāyakaṃ;</gatha1>
<gathalast line="2188">Deyyadhammo ca me natthi, dvipadindassa tādino.</gathalast>
<gatha1 line="2189">‘‘Piyālaphalamādāya <pageBreak edition="V" number="1.0203" />, agamaṃ buddhasantikaṃ;</gatha1>
<gathalast line="2190">Paṭiggahesi bhagavā, lokajeṭṭho narāsabho.</gathalast>
<gatha1 line="2191">‘‘Tato paraṃ upādāya, paricāriṃ vināyakaṃ;</gatha1>
<gathalast line="2192">Tena cittappasādena, tattha kālaṅkato ahaṃ.</gathalast>
<gatha1 line="2193">‘‘Ekattiṃse ito kappe, yaṃ phalaṃ adadiṃ ahaṃ;</gatha1>
<gathalast line="2194">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="2195">‘‘Ito pannarase kappe, tayo āsuṃ piyālino;</gatha1>
<gathalast line="2196">Sattaratanasampannā, cakkavattī mahabbalā.</gathalast>
<gatha1 line="2197">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2198">Arahattaṃ <pageBreak edition="P" number="1.0198" /> pana patvā pahīnakilesapaccavekkhaṇavasena uppannasomanasso udānaṃ udānento –</paragraph>
<hangnum line="2199" number="89"></hangnum>
<gatha1 line="2200"> ‘‘Uttiṇṇā paṅkapalipā, pātālā parivajjitā;</gatha1>
<gathalast line="2201">Mutto oghā ca ganthā ca, sabbe mānā visaṃhatā’’ti. – gāthaṃ abhāsi;</gathalast>
<paragraph line="2202">Tattha <pageBreak edition="M" number="1.0238" /><bold>uttiṇṇā</bold>ti uttaritā atikkantā. <bold>Paṅkapalipā</bold>ti paṅkā ca palipā ca. Paṅko vuccati pakatikaddamo. ‘‘Palipo’’ti gambhīraputhulo mahākaddamo. Idha pana paṅko viyāti paṅko, kāmarāgo asucibhāvāpādanena cittassa makkhanato. Palipo viyāti palipo, puttadārādivisayo bahalo chandarāgo vuttanayena sammakkhanato duruttaraṇato ca. Te mayā anāgāmimaggena sabbaso atikkantāti āha ‘‘uttiṇṇā paṅkapalipā’’ti. <bold>Pātālā</bold>ti pātāyālanti pātālā, mahāsamudde ninnatarapadesā. Keci pana nāgabhavanaṃ ‘‘pātāla’’nti vadanti. Idha pana agāhaduravaggāhaduruttaraṇaṭṭhena pātālā viyāti pātālā, diṭṭhiyo. Te ca mayā paṭhamamaggādhigameneva sabbathā vajjitā samucchinnāti āha <bold>‘‘pātālā parivajjitā’’</bold>ti <bold>mutto oghā ca ganthā cā</bold>ti kāmoghādioghato abhijjhākāyaganthādiganthato ca tena tena maggena mutto parimutto, puna anabhikiraṇaaganthanavasena atikkantoti attho. <bold>Sabbe mānā visaṃhatā</bold>ti navavidhāpi mānā aggamaggādhigamena visesato saṅghātaṃ vināsaṃ āpāditā samucchinnā ‘‘mānavidhā hatā’’ti keci paṭhanti, mānakoṭṭhāsāti attho. ‘‘Mānavisā’’ti apare, tesaṃ pana mānavisassa dukkhassa phalato mānavisāti attho daṭṭhabbo.</paragraph>
<centered line="2203">(Paṭhama) devasabhattheragāthāvaṇṇanā niṭṭhitā.</centered>
<subhead line="2204">10. Sāmidattattheragāthāvaṇṇanā</subhead>
<paragraph line="2205"><bold>Pañcakkhandhā</bold><pageBreak edition="V" number="1.0204" /><pageBreak edition="P" number="1.0199" /><bold>pariññātāti</bold> āyasmato sāmidattattherassa gāthā. Kā uppatti? Ayampi purimabuddhesu katādhikāro atthadassissa bhagavato kāle kulagehe nibbattitvā viññutaṃ patto satthari parinibbute tassa thūpe pupphehi chattātichattaṃ katvā pūjaṃ akāsi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde rājagahe aññatarassa brāhmaṇassa putto hutvā nibbatti, <bold>sāmidatto</bold>tissa nāmaṃ ahosi. So anukkamena viññutaṃ patto buddhānubhāvaṃ sutvā upāsakehi saddhiṃ vihāraṃ gato satthāraṃ <pageBreak edition="M" number="1.0239" /> dhammaṃ desentaṃ disvā pasannamānaso ekamantaṃ nisīdi. Satthā tassa ajjhāsayaṃ oloketvā tathā dhammaṃ desesi, yathā saddhaṃ paṭilabhi saṃsāre ca saṃvegaṃ. So paṭiladdhasaddho saṃvegajāto pabbajitvā ñāṇassa aparipakkattā katipayakālaṃ alasabahulī vihāsi. Puna satthārā dhammadesanāya samuttejito vipassanāya kammaṭṭhānaṃ gahetvā tattha yuttappayutto viharanto nacireneva arahattaṃ pāpuṇi. Tena vuttaṃ <bold>apadāne</bold> (apa. thera 1.15.1-4) –</paragraph>
<gatha1 line="2206">‘‘Parinibbute bhagavati, atthadassīnaruttame;</gatha1>
<gathalast line="2207">Chattātichattaṃ kāretvā, thūpamhi abhiropayiṃ.</gathalast>
<gatha1 line="2208">‘‘Kālena kālamāgantvā, namassiṃ lokanāyakaṃ;</gatha1>
<gathalast line="2209">Pupphacchadanaṃ katvāna, chattamhi abhiropayiṃ.</gathalast>
<gatha1 line="2210">‘‘Sattarase kappasate, devarajjamakārayiṃ;</gatha1>
<gathalast line="2211">Manussattaṃ na gacchāmi, thūpapūjāyidaṃ phalaṃ.</gathalast>
<gatha1 line="2212">‘‘Kilesā jhāpitā mayhaṃ, bhavā sabbe samūhatā;</gatha1>
<gathalast line="2213">Nāgova bandhanaṃ chetvā, viharāmi anāsavo.</gathalast>
<gatha1 line="2214">‘‘Svāgataṃ vata me āsi, buddhaseṭṭhassa santike;</gatha1>
<gatha1 line="2215">Tisso vijjā anuppattā, kataṃ buddhassa sāsana’’nti.</gatha1>
<paragraph line="2216">So aparabhāge bhikkhūhi ‘‘kiṃ tayā, āvuso, uttarimanussadhammo adhigato’’ti puṭṭho sāsanassa niyyānikabhāvaṃ attano ca dhammānudhammappaṭipattiṃ tesaṃ pavedento aññābyākaraṇavasena –</paragraph>
<hangnum line="2217" number="90"></hangnum>
<gatha1 line="2218"> ‘‘Pañcakkhandhā <pageBreak edition="V" number="1.0205" /> pariññātā, tiṭṭhanti chinnamūlakā;</gatha1>
<gathalast line="2219">Vikkhīṇo jātisaṃsāro, natthi dāni punabbhavo’’ti. – gāthaṃ abhāsi;</gathalast>
<paragraph line="2220">Tattha <bold>pañcakkhandhā pariññātā</bold>ti mayā ime pañcupādānakkhandhā ‘‘idaṃ dukkhaṃ, ettakaṃ dukkhaṃ, na tato bhiyyo’’ti tīhi pariññāhi paricchinditvā ñātā viditā paṭividdhā. <bold>Tiṭṭhanti chinnamūlakā</bold>ti tathā pariññātattāyeva mūlabhūtassa <pageBreak edition="M" number="1.0240" /><pageBreak edition="P" number="1.0200" /> samudayassa sabbaso pahīnattā te idāni yāva carimakacittanirodho tiṭṭhanti chinnamūlakā, carimakacittanirodhena pana appaṭisandhikāva nirujjhanti. Tenāha – ‘‘vikkhīṇo jātisaṃsāro, natthi dāni punabbhavo’’ti. Tassattho heṭṭhā vuttoyeva.</paragraph>
<centered line="2221">Sāmidattattheragāthāvaṇṇanā niṭṭhitā.</centered>
<centered line="2222">Navamavaggavaṇṇanā niṭṭhitā.</centered>
<title line="2223">10. Dasamavaggo</title>
<subhead line="2224">1. Paripuṇṇakattheragāthāvaṇṇanā</subhead>
<paragraph line="2225"><bold>Na</bold><pageBreak edition="V" number="1.0206" /><bold>tathā mataṃ satarasa</bold>nti āyasmato paripuṇṇakattherassa gāthā. Kā uppatti? Ayampi purimabuddhesu katādhikāro dhammadassissa bhagavato kāle kulagehe nibbattitvā viññutaṃ patto satthari parinibbute satthu cetiye pupphādīhi uḷāraṃ pūjaṃ akāsi. So tena puññakammena devesu nibbattitvā aparāparaṃ puññāni katvā sugatīsuyeva saṃsaranto imasmiṃ buddhuppāde kapilavatthusmiṃ sakyarājakule nibbattitvā viññutaṃ patto paripuṇṇavibhavatāya <bold>paripuṇṇako</bold>ti paññāyittha. So vibhavasampannatāya sabbakālaṃ satarasaṃ nāma āhāraṃ paribhuñjanto satthu missakāhāraparibhogaṃ sutvā ‘‘tāva sukhumālopi bhagavā nibbānasukhaṃ apekkhitvā yathā tathā yāpeti, kasmā mayaṃ āhāragiddhā hutvā āhārasuddhikā bhavissāma, nibbānasukhameva pana amhehi pariyesitabba’’nti saṃsāre jātasaṃvego gharāvāsaṃ pahāya satthu santike pabbajitvā bhagavatā kāyagatāsatikammaṭṭhāne niyojito tattha patiṭṭhāya paṭiladdhajhānaṃ pādakaṃ katvā vipassanāya kammaṃ karonto vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.15.5-9) –</paragraph>
<gatha1 line="2226">‘‘Nibbute lokanāthamhi, dhammadassīnarāsabhe;</gatha1>
<gathalast line="2227">Āropesiṃ dhajatthambhaṃ, buddhaseṭṭhassa cetiye.</gathalast>
<gatha1 line="2228">‘‘Nisseṇiṃ māpayitvāna, thūpaseṭṭhaṃ samāruhiṃ;</gatha1>
<gathalast line="2229">Jātipupphaṃ gahetvāna, thūpamhi abhiropayiṃ.</gathalast>
<gatha1 line="2230">‘‘Aho <pageBreak edition="M" number="1.0241" /> buddho aho dhammo, aho no satthu sampadā;</gatha1>
<gathalast line="2231">Duggatiṃ nābhijānāmi, thūpapūjāyidaṃ phalaṃ.</gathalast>
<gatha1 line="2232">‘‘Catunnavutito kappe, thūpasīkhasanāmakā;</gatha1>
<gathalast line="2233">Soḷasāsiṃsu rājāno, cakkavattī mahabbalā.</gathalast>
<gatha1 line="2234">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2235">Arahattaṃ <pageBreak edition="V" number="1.0207" /> pana patvā dhamme gāravabahumānena pītivegavissaṭṭhaṃ <pageBreak edition="P" number="1.0201" /> udānaṃ udānento <bold>‘‘na tathā mataṃ satarasa’’</bold>nti gāthaṃ abhāsi.</paragraph>
<paragraph line="2236" number="91"> Tattha <bold>na tathā mataṃ satarasaṃ, sudhannaṃ yaṃ mayajja paribhutta</bold>nti <bold>tathā</bold>ti tena pakārena. <bold>Mata</bold>nti abhimataṃ. <bold>Satarasa</bold>nti satarasabhojanaṃ ‘‘satarasabhojanaṃ nāma satapākasappiādīhi abhisaṅkhataṃ bhojana’’nti vadanti. Atha vā anekattho satasaddo ‘‘sataso sahassaso’’tiādīsu viya. Tasmā yaṃ bhojanaṃ anekasūpaṃ anekabyañjanaṃ, taṃ anekarasatāya ‘‘satarasa’’nti vuccati, nānārasabhojananti attho. Sudhā eva annaṃ sudhābhojanaṃ devānaṃ āhāro. <bold>Yaṃ mayajja paribhutta</bold>nti yaṃ mayā ajja anubhuttaṃ. ‘‘Yaṃ mayā paribhutta’’nti ca idaṃ ‘‘satarasaṃ sudhanna’’nti etthāpi yojetabbaṃ. Idaṃ vuttaṃ hoti – yaṃ mayā ajja etarahi nirodhasamāpattisamāpajjanavasena phalasamāpattisamāpajjanavasena ca accantameva santaṃ paṇītaṃ nibbānasukhaṃ paribhuñjiyamānaṃ, taṃ yathā mataṃ abhimataṃ sambhāvitaṃ tathā rājakāle mayā paribhuttaṃ satarasabhojanaṃ devattabhāve paribhuttaṃ sudhannañca na mataṃ nābhimataṃ. Kasmā? Idañhi ariyanisevitaṃ nirāmisaṃ kilesānaṃ avatthubhūtaṃ, taṃ pana puthujjanasevitaṃ sāmisaṃ kilesānaṃ vatthubhūtaṃ, taṃ imassa saṅkhampi kalampi kalabhāgampi na upetīti. Idāni ‘‘yaṃ mayajja paribhutta’’nti vuttadhammaṃ desento <bold>aparimitadassinā gotamena, buddhena sudesito dhammo’’</bold>ti āha. Tassattho – aparimitaṃ aparicchinnaṃ uppādavayābhāvato santaṃ asaṅkhatadhātuṃ sayambhūñāṇena passī, aparimitassa anantāparimeyyassa ñeyyassa dassāvīti tena <bold>aparimitadassinā</bold> gotamagottena sammāsambuddhena <pageBreak edition="M" number="1.0242" /> ‘‘khayaṃ virāgaṃ amataṃ paṇīta’’nti (khu. pā. 6.4; su. ni. 227) ca ‘‘madanimmadano pipāsavinayo’’ (a. ni. 4.34; itivu. 90) ‘‘sabbasaṅkhārasamatho’’ti (a. ni. 5.140; 10.6) ca ādinā suṭṭhu <bold>desito dhammo,</bold> nibbānaṃ mayā ajja paribhuttanti yojanā.</paragraph>
<centered line="2237">Paripuṇṇakattheragāthāvaṇṇanā niṭṭhitā.</centered>
<subhead line="2238">2. Vijayattheragāthāvaṇṇanā</subhead>
<paragraph line="2239"><bold>Yassāsavā</bold><pageBreak edition="P" number="1.0202" /><bold>parikkhīṇā</bold>ti āyasmato vijayattherassa gāthā. Kā uppatti? Ayampi purimabuddhesu katādhikāro piyadassissa bhagavato kāle vibhavasampanne kule nibbattitvā viññutaṃ patto satthari parinibbute tassa thūpassa ratanakhacitaṃ vedikaṃ kāretvā tattha uḷāraṃ vedikāmahaṃ <pageBreak edition="V" number="1.0208" /> kāresi. So tena puññakammena anekasate attabhāve maṇiobhāsena vicari. Evaṃ devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbatti, <bold>vijayo</bold>tissa nāmaṃ ahosi. So vayappatto brāhmaṇavijjāsu nipphattiṃ gato tāpasapabbajjaṃ pabbajitvā araññāyatane jhānalābhī hutvā viharanto buddhuppādaṃ sutvā uppannappasādo satthu santikaṃ upasaṅkamitvā satthāraṃ vanditvā ekamantaṃ nisīdi. Tassa satthā dhammaṃ desesi. So dhammaṃ sutvā pabbajitvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.15.10-14) –</paragraph>
<gatha1 line="2240">‘‘Nibbute lokanāthamhi, piyadassīnaruttame;</gatha1>
<gathalast line="2241">Pasannacitto sumano, muttāvedimakāsahaṃ.</gathalast>
<gatha1 line="2242">‘‘Maṇīhi parivāretvā, akāsiṃ vedimuttamaṃ;</gatha1>
<gathalast line="2243">Vedikāya mahaṃ katvā, tattha kālaṅkato ahaṃ.</gathalast>
<gatha1 line="2244">‘‘Yaṃ yaṃ yonupapajjāmi, devattaṃ atha mānusaṃ;</gatha1>
<gathalast line="2245">Maṇī dhārenti ākāse, puññakammassidaṃ phalaṃ.</gathalast>
<gatha1 line="2246">‘‘Soḷasito kappasate, maṇippabhāsanāmakā;</gatha1>
<gathalast line="2247">Chattiṃsāsiṃsu rājāno, cakkavattī mahabbalā.</gathalast>
<gatha1 line="2248">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2249">Arahattaṃ <pageBreak edition="M" number="1.0243" /> pana patvā aññaṃ byākaronto <bold>‘‘yassāsavā parikkhīṇā’’</bold>ti gāthaṃ abhāsi.</paragraph>
<paragraph line="2250" number="92"> Tattha <bold>yassāsavā parikkhīṇā</bold>ti yassa uttamapuggalassa kāmāsavādayo cattāro āsavā sabbaso khīṇā ariyamaggena khepitā. <bold>Āhāre ca anissito</bold>ti yo ca āhāre taṇhādiṭṭhinissayehi anissito agadhito anajjhāpanno, nidassanamattaṃ, āhārasīsenettha cattāropi paccayā gahitāti daṭṭhabbaṃ. Paccayapariyāyo vā idha āhāra-saddo veditabbo. <bold>‘‘Suññato animitto cā’’</bold>ti ettha appaṇihitavimokkhopi gahitoyeva, tīṇipi cetāni nibbānasseva nāmāni. Nibbānañhi rāgādīnaṃ abhāvena suññaṃ, tehi vimuttañcāti suññatavimokkho, tathā rāgādinimittābhāvena saṅkhāranimittābhāvena ca animittaṃ <pageBreak edition="P" number="1.0203" />, tehi vimuttañcāti animittavimokkho, rāgādipaṇidhīnaṃ abhāvena appaṇihitaṃ, tehi vimuttañcāti appaṇihito vimokkhoti vuccati. Phalasamāpattivasena taṃ ārammaṇaṃ katvā viharantassa ayampi tividho <bold>vimokkho yassa gocaro, ākāseva sakuntānaṃ, padaṃ tassa durannaya</bold>nti yathā ākāse <pageBreak edition="V" number="1.0209" /> gacchantānaṃ sakuṇānaṃ ‘‘imasmiṃ ṭhāne pādehi akkamitvā gatā, idaṃ ṭhānaṃ urena paharitvā gatā, idaṃ sīsena, idaṃ pakkhehī’’ti na sakkā ñātuṃ, evameva evarūpassa bhikkhuno ‘‘nirayapadādīsu iminā nāma padena gato’’ti ñāpetuñca na sakkāti.</paragraph>
<centered line="2251">Vijayattheragāthāvaṇṇanā niṭṭhitā.</centered>
<subhead line="2252">3. Erakattheragāthāvaṇṇanā</subhead>
<paragraph line="2253"><bold>Dukkhā kāmā erakā</bold>ti āyasmato erakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso satthu kiñci dātabbayuttakaṃ alabhanto ‘‘handāhaṃ kāyasāraṃ puññaṃ karissāmī’’ti satthu gamanamaggaṃ sodhetvā samaṃ akāsi. Satthā tena tathākataṃ maggaṃ paṭipajji <pageBreak edition="M" number="1.0244" />. So tattha bhagavantaṃ disvā pasannamānaso vanditvā añjaliṃ paggayha pasannacitto yāva dassanupacārasamatikkamā buddhārammaṇaṃ pītiṃ avijahanto aṭṭhāsi. So tena puññakammena devaloke nibbatto aparāparaṃ puññāni katvā sugatīsuyeva saṃsaranto imasmiṃ buddhuppāde sāvatthiyaṃ sambhāvanīyassa kuṭumbiyassa putto hutvā nibbatti, <bold>erako</bold>tissa nāmaṃ ahosi abhirūpo dassanīyo pāsādiko itikattabbatāsu paramena veyyattiyena samannāgato. Tassa mātāpitaro kulena rūpena ācārena vayena kosallena ca anucchavikaṃ dārikaṃ ānetvā vivāhakammaṃ akaṃsu <pageBreak edition="P" number="1.0204" />. So tāya saddhiṃ saṃvāsena gehe vasanto pacchimabhavikattā kenacideva saṃvegavatthunā saṃsāre saṃviggamānaso satthu santikaṃ gantvā dhammaṃ sutvā paṭiladdhasaddho pabbaji, tassa satthā kammaṭṭhānaṃ adāsi. So kammaṭṭhānaṃ gahetvā katipayadivasātikkamena ukkaṇṭhābhibhūto vihāsi. Atha satthā tassa cittappavattiṃ ñatvā ovādavasena <bold>‘‘dukkhā kāmā erakā’’</bold>ti gāthaṃ abhāsi. So taṃ sutvā ‘‘ayuttaṃ mayā kataṃ, yohaṃ evarūpassa satthu santike kammaṭṭhānaṃ gahetvā taṃ vissajjento micchāvitakkabahulo vihāsi’’nti saṃvegajāto vipassanāya yuttappayutto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.15.32-36) –</paragraph>
<gatha1 line="2254">‘‘Uttaritvāna nadikaṃ, vanaṃ gacchati cakkhumā;</gatha1>
<gathalast line="2255">Tamaddasāsiṃ sambuddhaṃ, siddhatthaṃ varalakkhaṇaṃ.</gathalast>
<gatha1 line="2256">‘‘Kudālapiṭakamādāya <pageBreak edition="V" number="1.0210" />, samaṃ katvāna taṃ pathaṃ;</gatha1>
<gathalast line="2257">Satthāraṃ abhivādetvā, sakaṃ cittaṃ pasādayiṃ.</gathalast>
<gatha1 line="2258">‘‘Catunnavutito kappe, yaṃ kammamakariṃ tadā;</gatha1>
<gathalast line="2259">Duggatiṃ nābhijānāmi, maggadānassidaṃ phalaṃ.</gathalast>
<gatha1 line="2260">‘‘Sattapaññāsakappamhi, eko āsiṃ janādhipo;</gatha1>
<gathalast line="2261">Nāmena suppabuddhoti, nāyako so narissaro.</gathalast>
<gatha1 line="2262">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2263">Arahā pana hutvā aññaṃ byākaronto –</paragraph>
<hangnum line="2264" number="93"></hangnum>
<gatha1 line="2265"> ‘‘Dukkhā <pageBreak edition="M" number="1.0245" /> kāmā eraka, na sukhā kāmā eraka;</gatha1>
<gatha2 line="2266">Yo kāme kāmayati, dukkhaṃ so kāmayati eraka;</gatha2>
<gathalast line="2267">Yo kāme na kāmayati, dukkhaṃ so na kāmayati erakā’’ti. –</gathalast>
<unindented line="2268">Tameva bhagavatā vuttagāthaṃ paccudāhāsi.</unindented>
<paragraph line="2269">Tattha <bold>dukkhā kāmā</bold>ti ime vatthukāmakilesakāmā dukkhavatthutāya vipariṇāmadukkhasaṃsāradukkhasabhāvato ca, dukkhā dukkhamā dukkhanibbattikā. Vuttañhetaṃ – ‘‘appassādā kāmā bahudukkhā bahupāyāsā, ādīnavo ettha bhiyyo’’tiādi (pāci. 417; ma. ni. 1.234). <bold>Erakā</bold>ti paṭhamaṃ tāva bhagavā taṃ ālapati, pacchā pana thero attānaṃ nāmena kathesi. <bold>Na sukhā kāmā</bold>ti kāmā nāmete jānantassa sukhā na honti, ajānantassa pana sukhato upaṭṭhahanti. Yathāha – ‘‘yo sukhaṃ dukkhato adda, dukkhamaddakkhi sallato’’tiādi (saṃ. ni. 4.253; itivu. 53; theragā. 986). <bold>Yo kāme kāmayati, dukkhaṃ so kāmayatī</bold>ti yo satto kilesakāmena vatthukāme kāmayati, tassa taṃ kāmanaṃ sampati sapariḷāhatāya <pageBreak edition="P" number="1.0205" />, āyatiṃ apāyadukkhahetutāya ca vaṭṭadukkhahetutāya ca dukkhaṃ. Vatthukāmā pana dukkhassa vatthubhūtā. Iti so dukkhasabhāvaṃ dukkhanimittaṃ dukkhavatthuñca kāmayatīti vutto. Itaraṃ paṭipakkhavasena tamevatthaṃ ñāpetuṃ vuttaṃ, tasmā tassattho vuttavipariyāyena veditabbo.</paragraph>
<centered line="2270">Erakattheragāthāvaṇṇanā niṭṭhitā.</centered>
<subhead line="2271">4. Mettajittheragāthāvaṇṇanā</subhead>
<paragraph line="2272"><bold>Namo</bold><pageBreak edition="M" number="1.0246" /><pageBreak edition="V" number="1.0211" /><bold>hi tassa bhagavato</bold>ti āyasmato mettajittherassa gāthā. Kā uppatti? So kira anomadassissa bhagavato kāle kulagehe nibbattitvā viññutaṃ patto sāsane abhippasanno hutvā bodhirukkhassa iṭṭhakāhi vedikaṃ cinitvā sudhāparikammaṃ kāresi. Satthā tassa anumodanaṃ akāsi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde magadharaṭṭhe aññatarassa brāhmaṇassa putto hutvā nibbatti, <bold>mettajī</bold>tissa nāmaṃ ahosi. So vayappatto kāmesu ādīnavaṃ disvā tāpasapabbajjaṃ pabbajitvā araññe viharanto buddhuppādaṃ sutvā pubbahetunā codiyamāno satthu santikaṃ gantvā pavattinivattiyo ārabbha pañhaṃ pucchitvā satthārā pañhe vissajjite paṭiladdhasaddho pabbajitvā vipassanaṃ paṭṭhapetvā arahattaṃ pāpuṇi. Tena vuttaṃ <bold>apadāne</bold> (apa. thera 1.15.26-31) –</paragraph>
<gatha1 line="2273">‘‘Anomadassīmunino, bodhivedimakāsahaṃ;</gatha1>
<gathalast line="2274">Sudhāya piṇḍaṃ datvāna, pāṇikammaṃ akāsahaṃ.</gathalast>
<gatha1 line="2275">‘‘Disvā taṃ sukataṃ kammaṃ, anomadassī naruttamo;</gatha1>
<gathalast line="2276">Bhikkhusaṅghe ṭhito satthā, imā gāthā abhāsatha.</gathalast>
<gatha1 line="2277">‘‘Iminā sudhakammena, cetanāpaṇidhīhi ca;</gatha1>
<gathalast line="2278">Sampattiṃ anubhotvāna, dukkhassantaṃ karissati.</gathalast>
<gatha1 line="2279">‘‘Pasannamukhavaṇṇomhi, ekaggo susamāhito;</gatha1>
<gathalast line="2280">Dhāremi antimaṃ dehaṃ, sammāsambuddhasāsane.</gathalast>
<gatha1 line="2281">‘‘Ito kappasate āsiṃ, paripuṇṇe anūnake;</gatha1>
<gathalast line="2282">Rājā sabbaghano nāma, cakkavattī mahabbalo.</gathalast>
<gatha1 line="2283">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2284">Arahattaṃ pana patvā satthāraṃ thomento –</paragraph>
<hangnum line="2285" number="94"></hangnum>
<gatha1 line="2286"> ‘‘Namo hi tassa bhagavato, sakyaputtassa sirīmato;</gatha1>
<gathalast line="2287">Tenāyaṃ aggappattena, aggadhammo sudesito’’ti. – gāthaṃ <pageBreak edition="P" number="1.0206" /> abhāsi;</gathalast>
<paragraph line="2288">Tattha <pageBreak edition="M" number="1.0247" /><bold>namo</bold>ti namakkāro. <bold>Hī</bold>ti nipātamattaṃ. <bold>Tassā</bold>ti yo so bhagavā samattiṃsapāramiyo pūretvā <pageBreak edition="V" number="1.0212" /> sabbakilese bhañjitvā anuttaraṃ sammāsambodhiṃ abhisambuddho, sakyarājassa puttoti <bold>sakyaputto</bold>. Anaññasādhāraṇāya puññasampattiyā ca sambhāvito uttamāya rūpakāyasiriyā dhammakāyasiriyā ca samannāgatattā <bold>sirīmā,</bold> tassa bhagavato sakyaputtassa sirīmato namo atthu, taṃ namāmīti attho. <bold>Tenā</bold>ti tena bhagavatā. <bold>Aya</bold>nti tassa dhammassa attano paccakkhatāya vadati. <bold>Aggappattenā</bold>ti aggaṃ sabbaññutaṃ, sabbehi vā guṇehi aggabhāvaṃ seṭṭhabhāvaṃ pattena. <bold>Aggadhammo</bold>ti aggo uttamo navavidhalokuttaro dhammo suṭṭhu aviparītaṃ <bold>desito</bold> paveditoti.</paragraph>
<centered line="2289">Mettajittheragāthāvaṇṇanā niṭṭhitā.</centered>
<subhead line="2290">5. Cakkhupālattheragāthāvaṇṇanā</subhead>
<paragraph line="2291"><bold>Andhohaṃ hatanettosmī</bold>ti āyasmato cakkhupālattherassa gāthā. Kā uppatti? Sopi purimabuddhesu katādhikāro tattha tattha bhave puññāni karonto siddhatthassa bhagavato kāle kulagehe nibbattitvā viññutaṃ patto bhagavati parinibbute thūpamahe kayiramāne umāpupphaṃ gahetvā thūpaṃ pūjesi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde sāvatthiyaṃ mahāsuvaṇṇassa nāma kuṭumbikassa putto hutvā nibbatti, tassa <bold>pālo</bold>ti nāmamakaṃsu. Mātā tassa ādhāvitvā paridhāvitvā vicaraṇakāle aññaṃ puttaṃ labhi. Tassa mātāpitaro <bold>cūḷapālo</bold>ti nāmaṃ katvā itaraṃ <bold>mahāpālo</bold>ti vohariṃsu. Atha te vayappatte gharabandhanena bandhiṃsu. Tasmiṃ samaye satthā sāvatthiyaṃ viharati jetavane. Tattha mahāpālo jetavanaṃ gacchantehi upāsakehi saddhiṃ vihāraṃ gantvā satthu santike dhammaṃ sutvā paṭiladdhasaddho kuṭumbabhāraṃ kaniṭṭhabhātikasseva bhāraṃ katvā sayaṃ pabbajitvā laddhūpasampado ācariyupajjhāyānaṃ santike <pageBreak edition="P" number="1.0207" /> pañcavassāni vasitvā vuṭṭhavasso pavāretvā satthu santike kammaṭṭhānaṃ gahetvā saṭṭhimatte <pageBreak edition="M" number="1.0248" /> sahāyabhikkhū labhitvā tehi saddhiṃ bhāvanānukūlaṃ vasanaṭṭhānaṃ pariyesanto aññataraṃ paccantagāmaṃ nissāya gāmavāsikehi upāsakehi kāretvā dinnāya araññāyatane paṇṇasālāya vasanto samaṇadhammaṃ karoti. Tassa akkhirogo uppanno. Vejjo bhesajjaṃ sampādetvā adāsi. So vejjena vuttavidhānaṃ na paṭipajji. Tenassa rogo vaḍḍhi. So ‘‘akkhirogavūpasamanato kilesarogavūpasamanameva mayhaṃ vara’’nti akkhirogaṃ ajjhupekkhitvā vipassanāyayeva yuttappayutto ahosi. Tassa bhāvanaṃ ussukkāpentassa apubbaṃ acarimaṃ akkhīni ceva kilesā ca bhijjiṃsu. So sukkhavipassako arahā ahosi. Tena vuttaṃ <bold>apadāne</bold> (apa. thera 1.15.21-25) –</paragraph>
<gatha1 line="2292">‘‘Nibbute <pageBreak edition="V" number="1.0213" /> lokamahite, āhutīnaṃ paṭiggahe;</gatha1>
<gathalast line="2293">Siddhatthamhi bhagavati, mahāthūpamaho ahu.</gathalast>
<gatha1 line="2294">‘‘Mahe pavattamānamhi, siddhatthassa mahesino;</gatha1>
<gathalast line="2295">Umāpupphaṃ gahetvāna, thūpamhi abhiropayiṃ.</gathalast>
<gatha1 line="2296">‘‘Catunnavutito kappe, yaṃ pupphamabhiropayiṃ;</gatha1>
<gathalast line="2297">Duggatiṃ nābhijānāmi, thūpapūjāyidaṃ phalaṃ.</gathalast>
<gatha1 line="2298">‘‘Ito ca navame kappe, somadevasanāmakā;</gatha1>
<gathalast line="2299">Pañcāsītisu rājāno, cakkavattī mahabbalā.</gathalast>
<gatha1 line="2300">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2301">Atha there akkhirogena vihāre ohīne gāmaṃ piṇḍāya gate bhikkhū disvā upāsakā ‘‘kasmā thero nāgato’’ti pucchitvā tamatthaṃ sutvā sokābhibhūtā piṇḍapātaṃ upanetvā, ‘‘bhante, kiñci mā cintayittha, idāni mayameva piṇḍapātaṃ ānetvā upaṭṭhahissāmā’’ti tathā karonti. Bhikkhū therassa ovāde ṭhatvā nacirasseva arahattaṃ patvā vuṭṭhavassā pavāretvā, ‘‘satthāraṃ vandituṃ sāvatthiṃ gamissāma, bhante’’ti āhaṃsu. Thero, ‘‘ahaṃ dubbalo acakkhuko, maggo ca saupaddavo, mayā saddhiṃ gacchantānaṃ tumhākaṃ parissayo bhavissati, tumhe paṭhamaṃ gacchatha, gantvā satthāraṃ mahāthere ca mama vandanāya vandatha, cūḷapālassa mama <pageBreak edition="M" number="1.0249" /> pavattiṃ kathetvā kañci purisaṃ peseyyāthā’’ti āha. Te punapi yācitvā gamanaṃ alabhantā ‘‘sādhū’’ti paṭissuṇitvā senāsanaṃ saṃsāmetvā upāsake āpucchitvā anukkamena jetavanaṃ gantvā satthāraṃ mahāthere ca tassa vandanāya vanditvā dutiyadivase sāvatthiyaṃ piṇḍāya caritvā <pageBreak edition="P" number="1.0208" /> cūḷapālassa taṃ pavattiṃ vatvā tena ‘‘ayaṃ, bhante, mayhaṃ bhāgineyyo pālito nāma, imaṃ pesissāmī’’ti vutte, ‘‘maggo saparissayo, na sakkā ekena gahaṭṭhena gantuṃ, tasmā pabbājetabbo’’ti taṃ pabbājetvā pesesuṃ. So anukkamena therassa santikaṃ gantvā attānaṃ tassa orocetvā taṃ gahetvā āgacchanto antarāmagge aññatarassa gāmassa sāmantā araññaṭṭhāne ekissā kaṭṭhahāriyā gāyantiyā saddaṃ sutvā paṭibaddhacitto hutvā yaṭṭhikoṭiṃ vissajjetvā ‘‘tiṭṭhatha, bhante, muhuttaṃ yāvāhaṃ āgacchāmī’’ti vatvā tassā santikaṃ gantvā tattha sīlavipattiṃ pāpuṇi. Thero idānimeva itthiyā gītasaddo suto, sāmaṇero ca cirāyati, nūna sīlavipattiṃ patto bhavissatī’’ti cintesi. Sopi āgantvā ‘‘gacchāma, bhante’’ti āha. Thero ‘‘kiṃ pāpo jātosī’’ti pucchi. Sāmaṇero tuṇhī hutvā puna pucchitopi na kathesi. Thero ‘‘tādisena pāpena mayhaṃ yaṭṭhigahaṇakiccaṃ natthi, gaccha tva’’nti vatvā puna tena ‘‘bahuparissayo <pageBreak edition="V" number="1.0214" /> maggo, tumhe ca andhā, kathaṃ gamissathā’’ti vutte ‘‘bāla idheva me nipajjitvā marantassāpi aparāparaṃ parivattentassāpi tādisena gamanaṃ nāma natthī’’ti imamatthaṃ dassento –</paragraph>
<hangnum line="2302" number="95"></hangnum>
<gatha1 line="2303"> ‘‘Andhohaṃ hatanettosmi, kantāraddhānapakkhando;</gatha1>
<gathalast line="2304">Sayamānopi gacchissaṃ, na sahāyena pāpenā’’ti. – gāthaṃ abhāsittha;</gathalast>
<paragraph line="2305">Tattha <bold>andho</bold>ti cakkhuvikalo. <bold>Hatanetto</bold>ti vinaṭṭhacakkhuko, tena ‘‘payogavipattivasenāhaṃ upahatanettatāya andho, na jaccandhabhāvenā’’ti yathāvuttaṃ andhabhāvaṃ viseseti. Atha vā ‘‘andho’’ti idaṃ ‘‘andhe <pageBreak edition="M" number="1.0250" /> jiṇṇe mātāpitaro posetī’’tiādīsu (ma. ni. 2.288) viya maṃsacakkhuvekalladīpanaṃ, ‘‘sabbepime paribbājakā andhā acakkhukā’’ (udā. 54) ‘‘andho ekacakkhu dvicakkhū’’tiādīsu (a. ni. 3.29) viya na paññācakkhuvekalladīpananti dassetuṃ <bold>‘‘hatanettosmī’’</bold>ti vuttaṃ, tena mukhyameva andhabhāvaṃ dasseti. <bold>Kantāraddhānapakkhando</bold>ti <pageBreak edition="P" number="1.0209" /> kantāre vivane dīghamaggaṃ anupaviṭṭho, na jātikantārādigahanaṃ saṃsāraddhānaṃ paṭipannoti adhippāyo. Tādisañhi kantāraddhānaṃ ayaṃ thero samatikkamitvā ṭhito, <bold>sayamānopī</bold>ti sayantopi, pādesu avahantesu urena jaṇṇukāhi ca bhūmiyaṃ saṃsaranto parivattentopi gaccheyyaṃ. <bold>Na sahāyena pāpenā</bold>ti tādisena pāpapuggalena sahāyabhūtena saddhiṃ na gacchissanti yojanā. Taṃ sutvā itaro saṃvegajāto ‘‘bhāriyaṃ vata mayā sāhasikakammaṃ kata’’nti bāhā paggayha kandanto vanasaṇḍaṃ pakkhando ca ahosi. Atha therassa sīlatejena paṇḍukambalasilāsanaṃ uṇhākāraṃ dassesi. Tena sakko taṃ kāraṇaṃ ñatvā therassa santikaṃ gantvā sāvatthigāmipurisaṃ viya attānaṃ ñāpetvā yaṭṭhikoṭiṃ gaṇhanto maggaṃ saṅkhipitvā tadaheva sāyanhe sāvatthiyaṃ theraṃ netvā tattha jetavane cūḷapālitena kāritāya paṇṇasālāya phalake nisīdāpetvā tassa sahāyavaṇṇena therassa āgatabhāvaṃ jānāpetvā pakkāmi; cūḷapālitopi taṃ yāvajīvaṃ sakkaccaṃ upaṭṭhāsīti.</paragraph>
<centered line="2306">Cakkhupālattheragāthāvaṇṇanā niṭṭhitā.</centered>
<subhead line="2307">6. Khaṇḍasumanattheragāthāvaṇṇanā</subhead>
<paragraph line="2308"><bold>Ekapupphaṃ</bold><pageBreak edition="V" number="1.0215" /><bold>cajitvānā</bold>ti āyasmato khaṇḍasumanattherassa gāthā. Kā uppatti? So kira padumuttarassa bhagavato kāle kulagehe nibbattitvā viññutaṃ patto satthari parinibbute tassa thūpassa samantato candanavedikāya parikkhipitvā mahantaṃ pūjaṃ akāsi. So tena puññakammena devamanussesu uḷāraṃ sampattiṃ anubhavanto kassapassa bhagavato kāle kuṭumbikakule <pageBreak edition="M" number="1.0251" /> nibbatto satthari parinibbute kanakathūpaṃ uddissa raññā pupphapūjāya kayiramānāya pupphāni alabhanto ekaṃ khaṇḍasumanapupphaṃ disvā mahatā mūlena <pageBreak edition="P" number="1.0210" /> taṃ kiṇitvā gaṇhanto cetiye pūjaṃ karonto uḷāraṃ pītisomanassaṃ uppādesi. So tena puññakammena devaloke nibbattitvā asīti vassakoṭiyo saggasukhaṃ anubhavitvā imasmiṃ buddhuppāde pāvāyaṃ mallarājakule nibbatti. Tassa jātakāle gehe khaṇḍasakkharā sumanapupphāni ca uppannāni ahesuṃ. Tenassa <bold>khaṇḍasumano</bold>ti nāmamakaṃsu. So viññutaṃ patto bhagavati pāvāyaṃ cundassa ambavane viharante upasaṅkamitvā dhammaṃ sutvā paṭiladdhasaddho pabbajitvā vipassanāya kammaṃ karonto nacirasseva chaḷabhiñño ahosi. Tena vuttaṃ <bold>apadāne</bold> (apa. thera 1.15.15-20) –</paragraph>
<gatha1 line="2309">‘‘Padumuttaro nāma jino, lokajeṭṭho narāsabho;</gatha1>
<gathalast line="2310">Jalitvā aggikkhandhova, sambuddho parinibbuto.</gathalast>
<gatha1 line="2311">‘‘Nibbute ca mahāvīre, thūpo vitthāriko ahu;</gatha1>
<gathalast line="2312">Dūratova upaṭṭhenti, dhātugehavaruttame.</gathalast>
<gatha1 line="2313">‘‘Pasannacitto, sumano, akaṃ candanavedikaṃ;</gatha1>
<gathalast line="2314">Dissati thūpakhandho ca, thūpānucchaviko tadā.</gathalast>
<gatha1 line="2315">‘‘Bhave nibbattamānamhi, devatte atha mānuse;</gatha1>
<gathalast line="2316">Omattaṃ me na passāmi, pubbakammassidaṃ phalaṃ.</gathalast>
<gatha1 line="2317">‘‘Pañcadasakappasate, ito aṭṭha janā ahuṃ;</gatha1>
<gathalast line="2318">Sabbe samattanāmā te cakkavattī mahabbalā.</gathalast>
<gatha1 line="2319">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2320">Arahattaṃ pana patvā attano purimajātiṃ anussaranto tattha attano sumanapupphapariccāgassa saggasampattinimittakaṃ nibbānūpanissayatañca disvā udānavasena tamatthaṃ pakāsento –</paragraph>
<hangnum line="2321" number="96"></hangnum>
<gatha1 line="2322"> ‘‘Ekapupphaṃ <pageBreak edition="V" number="1.0216" /> cajitvāna, asīti vassakoṭiyo;</gatha1>
<gathalast line="2323">Saggesu paricāretvā, sesakenamhi nibbuto’’ti. – gāthaṃ abhāsi;</gathalast>
<paragraph line="2324">Tattha <pageBreak edition="M" number="1.0252" /><bold>ekapuppha</bold>nti ekaṃ kusumaṃ, taṃ pana idha sumanapupphaṃ adhippetaṃ. <bold>Cajitvānā</bold>ti satthu thūpapūjākaraṇavasena pariccajitvā pariccāgahetu. <bold>Asīti vassakoṭiyo</bold>ti manussagaṇanāya vassānaṃ asīti koṭiyo, accantasaṃyoge cetaṃ upayogavacanaṃ, idañca chasu kāmasaggesu dutiye aparāparuppattivasena vuttanti veditabbaṃ. Tasmā <bold>saggesū</bold>ti tāvatiṃsasaṅkhāte saggaloke, punappunaṃ uppajjanavasena hettha bahuvacanaṃ. <bold>Paricāretvā</bold>ti rūpādīsu ārammaṇesu indriyāni paricāretvā sukhaṃ anubhavitvā, devaccharāhi vā attānaṃ paricāretvā <pageBreak edition="P" number="1.0211" /> upaṭṭhāpetvā. <bold>Sesakenamhi nibbuto</bold>ti pupphapūjāya vasena pavattakusalacetanāsu bhavasampatti dāyakakammato sesena yaṃ tattha vivaṭṭūpanissayabhūtaṃ, taṃ sandhāya vadati. Bahū hi tattha pubbāparavasena pavattā cetanā. <bold>Sesakenā</bold>ti vā tasseva kammassa vipākāvasesena aparikkhīṇeyeva tasmiṃ kammavipāke nibbuto amhi, kilesaparinibbānena parinibbutosmi. Etena yasmiṃ attabhāve ṭhatvā attanā arahattaṃ sacchikataṃ, sopi carimattabhāvo tassa kammavipākoti dasseti. Yādisaṃ sandhāya aññatthāpi ‘‘tasseva kammassa vipākāvasesenā’’ti (pārā. 228; saṃ. ni. 1.131) vuttaṃ.</paragraph>
<centered line="2325">Khaṇḍasumanattheragāthāvaṇṇanā niṭṭhitā.</centered>
<subhead line="2326">7. Tissattheragāthāvaṇṇanā</subhead>
<paragraph line="2327"><bold>Hitvā satapalaṃ kaṃsa</bold>nti āyasmato tissattherassa gāthā. Kā uppatti? Ayampi purimabuddhesu katādhikāro vipassissa bhagavato kāle yānakārakule nibbattitvā viññutaṃ patto ekadivasaṃ bhagavantaṃ disvā pasannamānaso candanakhaṇḍena phalakaṃ katvā bhagavato upanāmesi, tañca bhagavā paribhuñji. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde roruvanagare rājakule nibbatti. So vayappatto pitari kālaṅkate rajje patiṭṭhito bimbisārarañño adiṭṭhasahāyo hutvā tassa maṇimuttāvatthādīni paṇṇākārāni pesesi. Tassa rājā bimbisāro puññavantataṃ <pageBreak edition="M" number="1.0253" /> sutvā paṭipābhataṃ pesento cittapaṭe buddhacaritaṃ <pageBreak edition="V" number="1.0217" /> suvaṇṇapaṭṭe ca paṭiccasamuppādaṃ likhāpetvā pesesi. So taṃ disvā purimabuddhesu katādhikāratāya pacchimabhavikatāya ca cittapaṭe dassentaṃ buddhacaritaṃ suvaṇṇapaṭṭake likhitaṃ paṭiccasamuppādakkamañca oloketvā <pageBreak edition="P" number="1.0212" /> pavattinivattiyo sallakkhetvā sāsanakkamaṃ hadaye ṭhapetvā sañjātasaṃvego ‘‘diṭṭho mayā bhagavato veso, sāsanakkamo ca ekapadesena ñāto, bahudukkhā kāmā bahupāyāsā, kiṃ dāni mayhaṃ gharāvāsenā’’ti rajjaṃ pahāya kesamassuṃ ohāretvā kāsāyāni vatthāni acchādento bhagavantaṃ uddissa pabbajitvā mattikāpattaṃ gahetvā rājā pukkusāti viya mahājanassa paridevantasseva nagarato nikkhamitvā anukkamena rājagahaṃ gantvā tattha sappasoṇḍikapabbhāre viharantaṃ bhagavantaṃ upasaṅkamitvā vanditvā ekamantaṃ nisīdi. Satthā dhammaṃ desesi. So dhammadesanaṃ sutvā vipassanāya kammaṭṭhānaṃ gahetvā yuttappayutto viharanto vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.15.37-42) –</paragraph>
<gatha1 line="2328">‘‘Yānakāro pure āsiṃ, dārukamme susikkhito;</gatha1>
<gathalast line="2329">Candanaṃ phalakaṃ katvā, adāsiṃ lokabandhuno.</gathalast>
<gatha1 line="2330">‘‘Pabhāsati idaṃ byamhaṃ, suvaṇṇassa sunimmitaṃ;</gatha1>
<gathalast line="2331">Hatthiyānaṃ assayānaṃ, dibbayānaṃ upaṭṭhitaṃ.</gathalast>
<gatha1 line="2332">‘‘Pāsādā sivikā ceva, nibbattanti yadicchakaṃ;</gatha1>
<gathalast line="2333">Akkhubbhaṃ ratanaṃ mayhaṃ, phalakassa idaṃ phalaṃ.</gathalast>
<gatha1 line="2334">‘‘Ekanavutito kappe, phalakaṃ yamahaṃ dadiṃ;</gatha1>
<gathalast line="2335">Duggati nābhijānāmi, phalakassa idaṃ phalaṃ.</gathalast>
<gatha1 line="2336">‘‘Sattapaññāsakappamhi, caturo nimmitāvhayā;</gatha1>
<gathalast line="2337">Sattaratanasampannā, cakkavattī mahabbalā.</gathalast>
<gatha1 line="2338">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2339">Arahattaṃ pana patvā udānavasena attano paṭipattiṃ kathento –</paragraph>
<hangnum line="2340" number="97"></hangnum>
<gatha1 line="2341"> ‘‘Hitvā <pageBreak edition="M" number="1.0254" /> satapalaṃ kaṃsaṃ, sovaṇṇaṃ satarājikaṃ;</gatha1>
<gathalast line="2342">Aggahiṃ mattikāpattaṃ, idaṃ dutiyābhisecana’’nti. – gāthaṃ abhāsi;</gathalast>
<paragraph line="2343">Tattha <bold>hitvā</bold>ti pariccajitvā. <bold>Satapala</bold>nti sataṃ palāni yassa, taṃ satapalaparimāṇaṃ. <bold>Kaṃsa</bold>nti thālaṃ. <bold>Sovaṇṇa</bold>nti suvaṇṇamayaṃ. <bold>Satarājika</bold>nti bhittivicittatāya ca anekarūparājicittatāya ca anekalekhāyuttaṃ. <bold>Aggahiṃ mattikāpatta</bold>nti evarūpe mahārahe bhājane pubbe <pageBreak edition="V" number="1.0218" /> bhuñjitvā buddhānaṃ ovādaṃ karonto ‘‘idānāhaṃ taṃ chaḍḍetvā mattikāmayapattaṃ aggahesiṃ <pageBreak edition="P" number="1.0213" />, aho, sādhu, mayā kataṃ ariyavataṃ anuṭhita’’nti bhājanakittanāpadesena rajjapariccāgaṃ pabbajjūpagamanañca anumodanto vadati. Tenāha <bold>‘‘idaṃ dutiyābhisecana’’</bold>nti. Paṭhamaṃ rajjābhisecanaṃ upādāya idaṃ pabbajjūpagamanaṃ mama dutiyaṃ abhisecanaṃ. Tañhi rāgādīhi saṃkiliṭṭhaṃ sāsaṅkaṃ saparisaṅkaṃ kammaṃ anatthasañhitaṃ dukkhapaṭibaddhaṃ nihīnaṃ, idaṃ pana taṃvipariyāyato uttamaṃ paṇītanti adhippāyo.</paragraph>
<centered line="2344">Tissattheragāthāvaṇṇanā niṭṭhitā.</centered>
<subhead line="2345">8. Abhayattheragāthāvaṇṇanā</subhead>
<paragraph line="2346"><bold>Rūpaṃ disvā sati muṭṭhā</bold>ti āyasmato abhayattherassa gāthā. Kā uppatti? Sopi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto sumedhassa bhagavato kāle kulagehe nibbattitvā viññutaṃ patto ekadivasaṃ sumedhaṃ bhagavantaṃ disvā pasannacitto saḷalapupphehi pūjamakāsi. So tena puññakammena devesu nibbattitvā aparāparaṃ puññāni katvā sugatīsuyeva saṃsaranto imasmiṃ buddhuppāde sāvatthiyaṃ brāhmaṇakule nibbattitvā <bold>abhayo</bold>ti laddhanāmo viññutaṃ patto hetusampattiyā codiyamāno ekadivasaṃ vihāraṃ gato satthu dhammadesanaṃ sutvā paṭiladdhasaddho pabbajitvā katapubbakicco vipassanāya kammaṃ karonto viharati. Athassa ekadivasaṃ gāmaṃ <pageBreak edition="M" number="1.0255" /> piṇḍāya paviṭṭhassa alaṅkatapaṭiyattaṃ mātugāmaṃ disvā ayonisomanasikāravasena tassa rūpaṃ ārabbha chandarāgo uppajji, so vihāraṃ pavisitvā ‘‘satiṃ vissajjitvā olokentassa rūpārammaṇe mayhaṃ kileso uppanno, ayuttaṃ mayā kata’’nti attano cittaṃ niggaṇhanto tāvadeva vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.15.43-47) –</paragraph>
<gatha1 line="2347">‘‘Sumedho <pageBreak edition="P" number="1.0214" /> nāma nāmena, sayambhū aparājito;</gatha1>
<gathalast line="2348">Vivekamanubrūhanto, ajjhogahi mahāvanaṃ.</gathalast>
<gatha1 line="2349">‘‘Saḷalaṃ pupphitaṃ disvā, ganthitvāna vaṭaṃsakaṃ;</gatha1>
<gathalast line="2350">Buddhassa abhiropesiṃ, sammukhā lokanāyakaṃ.</gathalast>
<gatha1 line="2351">‘‘Tiṃsakappasahassamhi, yaṃ pupphamabhiropayiṃ;</gatha1>
<gathalast line="2352">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="2353">‘‘Ūnavīse <pageBreak edition="V" number="1.0219" /> kappasate, soḷasāsuṃ sunimmitā;</gatha1>
<gathalast line="2354">Sattaratanasampannā, cakkavattī mahabbalā.</gathalast>
<gatha1 line="2355">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2356">Arahattaṃ pana patvā attano kilesuppattinidassanena ‘‘kilese anuvattentassa vaṭṭadukkhato nattheva sīsukkhipanaṃ. Ahaṃ pana te nānuvatti’’nti dassento –</paragraph>
<hangnum line="2357" number="98"></hangnum>
<gatha1 line="2358"> ‘‘Rūpaṃ disvā sati muṭṭhā, piyaṃ nimittaṃ manasikaroto;</gatha1>
<gathalast line="2359">Sārattacitto vedeti, tañca ajjhosa tiṭṭhati;</gathalast>
<gathalast line="2360">Tassa vaḍḍhanti āsavā, bhavamūlopagāmino’’ti. – gāthaṃ abhāsi;</gathalast>
<paragraph line="2361">Tattha <bold>rūpa</bold>nti rajjanīyaṃ rūpāyatanaṃ, taṃ panettha itthirūpaṃ adhippetaṃ. <bold>Disvā</bold>ti cakkhunā disvā, cakkhudvārānusārena nimittānubyañjanasallakkhaṇavasena taṃ gahetvā, tassa tathāgahaṇahetūti attho. <bold>Sati muṭṭhā</bold>ti asubhasabhāve kāye ‘‘asubha’’ntveva pavattanasati naṭṭhā. Yathā pana rūpaṃ disvā sati naṭṭhā, taṃ dassento āha <bold>‘‘piyaṃ nimittaṃ manasikaroto’’</bold>ti. Yathāupaṭṭhitaṃ ārammaṇaṃ ‘‘subhaṃ sukha’’ntiādinā piyanimittaṃ katvā <pageBreak edition="M" number="1.0256" /> ayonisomanasikārena manasikaroto sati muṭṭhāti yojanā. Tathā bhūtova <bold>sārattacitto vedetī</bold>ti suṭṭhu rattacitto hutvā taṃ rūpārammaṇaṃ anubhavati abhinandati, abhinandanto pana <bold>tañca ajjhosa tiṭṭhati</bold> ajjhosāya taṃ ārammaṇaṃ gilitvā pariniṭṭhapetvā vattati ceva, evaṃbhūtassa ca <bold>tassa vaḍḍhanti āsavā bhavamūlopagāmino</bold>ti bhavassa saṃsārassa mūlabhāvaṃ kāraṇabhāvaṃ upagamanasabhāvā kāmāsavādayo cattāropi āsavā tassa puggalassa uparūpari vaḍḍhantiyeva, na hāyanti. Mayhaṃ pana paṭisaṅkhāne ṭhatvā vipassanaṃ vaḍḍhetvā saccāni paṭivijjhantassa maggapaṭipāṭiyā te cattāropi āsavā anavasesato pahīnā parikkhīṇāti adhippāyo.</paragraph>
<centered line="2362">Abhayattheragāthāvaṇṇanā niṭṭhitā.</centered>
<subhead line="2363">9. Uttiyattheragāthāvaṇṇanā</subhead>
<paragraph line="2364"><bold>Saddaṃ</bold><pageBreak edition="P" number="1.0215" /><bold>sutvā sati muṭṭhā</bold>ti āyasmato uttiyattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto sumedhassa bhagavato kāle <pageBreak edition="V" number="1.0220" /> kulagehe nibbattitvā viññutaṃ patto ekadivasaṃ satthāraṃ disvā pasannacitto gonakādiatthataṃ sauttaracchadaṃ buddhārahaṃ pallaṅkaṃ gandhakuṭiyaṃ paññāpetvā adāsi. So tena puññakammena devamanussesu saṃsaranto imasmiṃ buddhuppāde kapilavatthusmiṃ sakyarājakule nibbatti, tassa <bold>uttiyo</bold>ti nāmaṃ ahosi. So vayappatto satthu ñātisamāgame buddhānubhāvaṃ disvā paṭiladdhasaddho pabbajitvā samaṇadhammaṃ karonto ekadivasaṃ nāmaṃ piṇḍāya paviṭṭho antarāmagge mātugāmassa gītasaddaṃ sutvā ayonisomanasikāravasena tattha chandarāge uppanne paṭisaṅkhānabalena taṃ vikkhambhetvā vihāraṃ pavisitvā sañjātasaṃvego divāṭṭhāne nisīditvā tāvadeva vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.15.48-52) –</paragraph>
<gatha1 line="2365">‘‘Sumedhassa <pageBreak edition="M" number="1.0257" /> bhagavato, lokajeṭṭhassa tādino;</gatha1>
<gathalast line="2366">Pallaṅko hi mayā dinno, sauttarasapacchado.</gathalast>
<gatha1 line="2367">‘‘Sattaratanasampanno, pallaṅko āsi so tadā;</gatha1>
<gathalast line="2368">Mama saṅkappamaññāya, nibbattati sadā mama.</gathalast>
<gatha1 line="2369">‘‘Tiṃsakappasahassamhi, pallaṅkamadadiṃ tadā;</gatha1>
<gathalast line="2370">Duggatiṃ nābhijānāmi, pallaṅkassa idaṃ phalaṃ.</gathalast>
<gatha1 line="2371">‘‘Vīsakappasahassamhi, suvaṇṇābhā tayo janā;</gatha1>
<gathalast line="2372">Sattaratanasampannā, cakkavattī mahabbalā.</gathalast>
<gatha1 line="2373">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2374">Arahattaṃ pana patvā attano kilesuppattinidassanena ‘‘kilese ajigucchantassa natthi vaṭṭadukkhato sīsukkhipanaṃ, ahaṃ pana te jigucchimevā’’ti dassento –</paragraph>
<hangnum line="2375" number="99"></hangnum>
<gatha1 line="2376"> ‘‘Saddaṃ sutvā sati muṭṭhā, piyaṃ nimittaṃ manasikaroto;</gatha1>
<gathalast line="2377">Sārattacitto vedeti, tañca ajjhosa tiṭṭhati;</gathalast>
<gathalast line="2378">Tassa vaḍḍhanti āsavā, saṃsāra upagāmino’’ti. – gāthaṃ abhāsi;</gathalast>
<paragraph line="2379">Tattha <bold>sadda</bold>nti rajjanīyaṃ saddārammaṇaṃ, <bold>saṃsāraupagāmino</bold>ti –</paragraph>
<gatha1 line="2380">‘‘Khandhānañca paṭipāṭi, dhātuāyatanāna ca;</gatha1>
<gathalast line="2381">Abbocchinnaṃ vattamānā, saṃsāroti pavuccatī’’ti. –</gathalast>
<unindented line="2382">Evaṃ <pageBreak edition="V" number="1.0221" /><pageBreak edition="P" number="1.0216" /> vuttasaṃsāravaṭṭakāraṇaṃ hutvā upagamentīti saṃsāraupagāmino, ‘‘saṃsārūpagāmino’’ti vā pāṭho. Sesaṃ anantaragāthāya vuttanayameva.</unindented>
<centered line="2383">Uttiyattheragāthāvaṇṇanā niṭṭhitā.</centered>
<subhead line="2384">10. (Dutiya) devasabhattheragāthāvaṇṇanā</subhead>
<paragraph line="2385"><bold>Sammappadhānasampanno</bold>ti <pageBreak edition="M" number="1.0258" /> āyasmato devasabhattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto sikhissa bhagavato kāle kulagehe nibbattitvā viññutaṃ patto ekadivasaṃ sikhiṃ bhagavantaṃ disvā pasannamānaso bandhujīvakapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde kapilavatthusmiṃ sakyarājakule nibbatti, tassa <bold>devasabho</bold>ti nāmaṃ ahosi. So vayappatto cumbaṭakalahavūpasamanatthaṃ satthari āgate buddhānubhāvaṃ disvā pasannamānaso saraṇesu patiṭṭhito puna nigrodhārāme satthari viharante satthāraṃ upasaṅkamitvā paṭiladdhasaddho pabbajitvā katapubbakicco vipassanāya kammaṃ karonto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.16.1-6) –</paragraph>
<gatha1 line="2386">‘‘Candaṃva vimalaṃ suddhaṃ, vippasannamanāvilaṃ;</gatha1>
<gathalast line="2387">Nandībhavaparikkhīṇaṃ, tiṇṇaṃ loke visattikaṃ.</gathalast>
<gatha1 line="2388">‘‘Nibbāpayantaṃ janataṃ, tiṇṇaṃ tārayataṃ varaṃ;</gatha1>
<gathalast line="2389">Muniṃ vanamhi jhāyantaṃ, ekaggaṃ susamāhitaṃ.</gathalast>
<gatha1 line="2390">‘‘Bandhujīvakapupphāni, lagetvā suttakenahaṃ;</gatha1>
<gathalast line="2391">Buddhassa abhiropayiṃ, sikhino lokabandhuno.</gathalast>
<gatha1 line="2392">‘‘Ekatiṃse ito kappe, yaṃ kammamakariṃ tadā;</gatha1>
<gathalast line="2393">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="2394">‘‘Ito sattamake kappe, manujindo mahāyaso;</gatha1>
<gathalast line="2395">Samantacakkhunāmāsi, cakkavattī mahabbalo.</gathalast>
<gatha1 line="2396">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2397">Arahattaṃ <pageBreak edition="V" number="1.0222" /> pana patvā attanā adhigataṃ vimuttisukhaṃ nissāya uppannapītisomanasso udānavasena –</paragraph>
<hangnum line="2398" number="100"></hangnum>
<gatha1 line="2399"> ‘‘Sammappadhānasampanno <pageBreak edition="M" number="1.0259" />, satipaṭṭhānagocaro;</gatha1>
<gathalast line="2400">Vimuttikusumasañchanno, parinibbissatyanāsavo’’ti. – gāthaṃ abhāsi;</gathalast>
<paragraph line="2401">Tattha <bold>sammappadhānasampanno</bold>ti sampannacatubbidhasammappadhāno, tehi kattabbakiccaṃ sampādetvā ṭhitoti attho. <bold>Satipaṭṭhānagocaro</bold>ti kāyānupassanādayo satipaṭṭhānā gocaro <pageBreak edition="P" number="1.0217" /> pavattiṭṭhānaṃ etassāti satipaṭṭhānagocaro, catūsu satipaṭṭhānesu patiṭṭhitacittoti attho. Guṇasobhena paramasugandhā vimuttiyeva kusumāni, tehi sabbaso sammadeva sañchanno vibhūsito alaṅkatoti <bold>vimuttikusumasañchanno. Parinibbissatyanāsavo</bold>ti evaṃ sammā paṭipajjanto bhikkhu nacirasseva anāsavo hutvā parinibbissati saupādisesāya anupādisesāya ca nibbānadhātuyāti attho. Idameva ca therassa aññābyākaraṇaṃ ahosi.</paragraph>
<centered line="2402">(Dutiya) devasabhattheragāthāvaṇṇanā niṭṭhitā.</centered>
<centered line="2403">Dasamavaggavaṇṇanā niṭṭhitā.</centered>
<title line="2404">11. Ekādasamavaggo</title>
<subhead line="2405">1. Belaṭṭhānikattheragāthāvaṇṇanā</subhead>
<paragraph line="2406"><bold>Hitvā</bold><pageBreak edition="V" number="1.0223" /><bold>gihittaṃ anavositatto</bold>tiādikā āyasmato belaṭṭhānikattherassa gāthā. Kā uppatti? Ayampi purimabuddhesu katādhikāro ito ekatiṃse kappe vessabhussa bhagavato kāle brāhmaṇakule nibbattitvā vayappatto brāhmaṇasippesu nipphattiṃ gantvā gharāvāsaṃ pahāya isipabbajjaṃ pabbajitvā isīhi parivuto vicaranto ekadivasaṃ vessabhuṃ bhagavantaṃ disvā pītisomanassajāto satthu ñāṇasampattiṃ nissāya pasannamānaso ñāṇaṃ uddissa pupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā <bold>belaṭṭhāniko</bold>ti laddhanāmo viññutaṃ <pageBreak edition="M" number="1.0260" /> patto satthu dhammadesanaṃ sutvā paṭiladdhasaddho pabbajitvā kammaṭṭhānaṃ gahetvā kosalaraṭṭhe araññe viharanto alaso kāyadaḷhibahulo pharusavāco ahosi, samaṇadhamme cittaṃ na uppādesi. Atha naṃ bhagavā ñāṇaparipākaṃ oloketvā –</paragraph>
<hangnum line="2407" number="101"></hangnum>
<gatha1 line="2408"> ‘‘Hitvā gihittaṃ anavositatto, mukhanaṅgalī odariko kusīto;</gatha1>
<gathalast line="2409">Mahāvarāhova nivāpapuṭṭho, punappunaṃ gabbhamupeti mando’’ti. –</gathalast>
<unindented line="2410">Imāya <pageBreak edition="P" number="1.0218" /> obhāsagāthāya saṃvejesi. So satthāraṃ purato nisinnaṃ viya disvā tañca gāthaṃ sutvā saṃvegajāto ñāṇassa paripākaṃ gatattā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.14.41-46) –</unindented>
<gatha1 line="2411">‘‘Kaṇikāraṃva jotantaṃ, nisinnaṃ pabbatantare;</gatha1>
<gathalast line="2412">Obhāsentaṃ disā sabbā, osadhiṃ viya tārakaṃ.</gathalast>
<gatha1 line="2413">‘‘Tayo māṇavakā āsuṃ, sake sippe susikkhitā;</gatha1>
<gathalast line="2414">Khāribhāraṃ gahetvāna, anventi mama pacchato.</gathalast>
<gatha1 line="2415">‘‘Puṭake satta pupphāni, nikkhittāni tapassinā;</gatha1>
<gathalast line="2416">Gahetvā tāni ñāṇamhi, vessabhussābhiropayiṃ.</gathalast>
<gatha1 line="2417">‘‘Ekatiṃse <pageBreak edition="V" number="1.0224" /> ito kappe, yaṃ pupphamabhiropayiṃ;</gatha1>
<gathalast line="2418">Duggatiṃ nābhijānāmi, ñāṇapūjāyidaṃ phalaṃ.</gathalast>
<gatha1 line="2419">‘‘Ekūnatiṃsakappamhi, vipulābhasanāmako;</gatha1>
<gathalast line="2420">Sattaratanasampanno, cakkavattī mahabbalo.</gathalast>
<gatha1 line="2421">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2422">Arahattaṃ pana patvā satthu ovādaṃ paṭipūjento byatirekamukhena ca aññaṃ byākaronto tameva gāthaṃ paccudāhāsi.</paragraph>
<paragraph line="2423">Tattha <pageBreak edition="M" number="1.0261" /><bold>hitvā gihitta</bold>nti gahaṭṭhabhāvaṃ pariccajitvā pabbajitvāti attho. <bold>Anavositatto</bold>ti anurūpaṃ avositatto, yadatthaṃ sāsane pabbajantassa anurūpapariññādīnaṃ atīritattā apariyositabhāvo akatakaraṇīyoti attho. Atha vā <bold>anavositatto</bold>ti anuavositasabhāvo, visuddhīnaṃ maggānañca anupaṭipāṭiyā vasitabbavāsassa akatāvī, dasasu ariyavāsesu avusitavāti attho. Mukhasaṅkhātaṃ naṅgalaṃ imassa atthīti <bold>mukhanaṅgalī</bold>. Naṅgalena viya pathaviṃ paresu pharusavācappayogena attānaṃ khanantoti attho. <bold>Odariko</bold>ti udare pasuto udaraposanatapparo. <bold>Kusīto</bold>ti alaso, bhāvanaṃ ananuyuñjanto. Evaṃbhūtassa nipphattiṃ dassento āha <bold>‘‘mahāvarāhova nivāpapuṭṭho, punappunaṃ gabbhamupeti mando’’</bold>ti. Tassattho heṭṭhā vuttoyeva. Ettha ca yathā pabbajitvā anavositādisabhāvatāya punappunaṃ gabbhamupeti mando, na evaṃ mādiso paṇḍito. Tabbiparītasabhāvatāya pana sammāpaṭipattiyā matthakaṃ pāpitattā parinibbāyatīti byatirekamukhena aññaṃ byākāsīti daṭṭhabbanti.</paragraph>
<centered line="2424">Belaṭṭhānikattheragāthāvaṇṇanā niṭṭhitā.</centered>
<subhead line="2425">2. Setucchattheragāthāvaṇṇanā</subhead>
<paragraph line="2426"><bold>Mānena</bold><pageBreak edition="P" number="1.0219" /><bold>vañcitāse</bold>ti āyasmato setucchattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto tissassa sammāsambuddhassa kāle kulagehe nibbattitvā viññutaṃ patto ekadivasaṃ tissaṃ bhagavantaṃ disvā pasannamānaso sumadhuraṃ panasaphalaṃ abhisaṅkhataṃ nāḷikerasāḷavaṃ adāsi. So tena puññakammena devaloke nibbattitvā aparāparaṃ devamanussesu saṃsaranto imasmiṃ buddhuppāde aññatarassa maṇḍalikarañño <pageBreak edition="V" number="1.0225" /> putto hutvā nibbatti, <bold>setuccho</bold>tissa nāmaṃ ahosi. So pitari mate rajje patiṭṭhito ussāhasattīnaṃ abhāvena rājakiccāni virādhento rajjaṃ parahatthagataṃ katvā dukkhappattiyā saṃvegajāto janapadacārikaṃ carantaṃ bhagavantaṃ <pageBreak edition="M" number="1.0262" /> disvā upasaṅkamitvā dhammaṃ sutvā paṭiladdhasaddho pabbajitvā parikammaṃ karonto tadaheva arahattaṃ pāpuṇi. Tena vuttaṃ <bold>apadāne</bold> (apa. thera 1.17.13-17) –</paragraph>
<gatha1 line="2427">‘‘Tissassa kho bhagavato, pubbe phalamadāsahaṃ;</gatha1>
<gathalast line="2428">Nāḷikerañca pādāsiṃ, khajjakaṃ abhisammataṃ.</gathalast>
<gatha1 line="2429">‘‘Buddhassa tamahaṃ datvā, tissassa tu mahesino;</gatha1>
<gathalast line="2430">Modāmahaṃ kāmakāmī, upapajjiṃ yamicchakaṃ.</gathalast>
<gatha1 line="2431">‘‘Dvenavute ito kappe, yaṃ dānamadadiṃ tadā;</gatha1>
<gathalast line="2432">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="2433">‘‘Ito terasakappamhi, rājā indasamo ahu;</gatha1>
<gathalast line="2434">Sattaratanasampanno, cakkavattī mahabbalo.</gathalast>
<gatha1 line="2435">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2436">Arahattaṃ pana patvā kilese garahanto –</paragraph>
<hangnum line="2437" number="102"></hangnum>
<gatha1 line="2438"> ‘‘Mānena vañcitāse, saṅkhāresu saṃkilissamānāse;</gatha1>
<gathalast line="2439">Lābhālābhena mathitā, samādhiṃ nādhigacchantī’’ti. – gāthaṃ abhāsi;</gathalast>
<paragraph line="2440">Tattha <bold>mānena vañcitāse</bold>ti ‘‘seyyohamasmī’’tiādinayappavattena mānena attukkaṃsanaparavambhanādivasena kusalabhaṇḍacchedanena vippaladdhā. <bold>Saṅkhāresu saṃkilissamānāse</bold>ti ajjhattikabāhiresu cakkhādīsu ceva rūpādīsu ca saṅkhatadhammesu saṃkilissamānā, ‘‘etaṃ mama, esohamasmi, eso me attā’’ti taṃnimittaṃ taṇhāgāhādivasena saṃkilesaṃ āpajjamānā. <bold>Lābhālābhena mathitā</bold>ti pattacīvarādīnañceva <pageBreak edition="P" number="1.0220" /> vatthādīnañca lābhena tesaṃyeva ca alābhena taṃnimittaṃ uppannehi anunayapaṭighehi mathitā madditā abhibhūtā. Nidassanamattañcetaṃ avasiṭṭhalokadhammānampettha saṅgaho daṭṭhabbo. <bold>Samādhiṃ nādhigacchantī</bold>ti te evarūpā puggalā samādhiṃ samathavipassanāvasena cittekaggataṃ kadācipi na vindanti na paṭilabhanti na pāpuṇanti samādhisaṃvattanikānaṃ dhammānaṃ abhāvato, itaresañca bhāvato. Idhāpi yathā mānādīhi abhibhūtā <pageBreak edition="V" number="1.0226" /> aviddasuno samādhiṃ <pageBreak edition="M" number="1.0263" /> nādhigacchanti, na evaṃ viddasuno. Te pana mādisā tehi anabhibhūtā samādhiṃ adhigacchantevāti byatirekamukhena aññābyākaraṇanti veditabbaṃ.</paragraph>
<centered line="2441">Setucchattheragāthāvaṇṇanā niṭṭhitā.</centered>
<subhead line="2442">3. Bandhurattheragāthāvaṇṇanā</subhead>
<paragraph line="2443"><bold>Nāhaṃ etena atthiko</bold>ti āyasmato bandhurattherassa gāthā. Kā uppatti? Ayampi purimabuddhesu katādhikāro siddhatthassa bhagavato kāle aññatarassa rañño antepure gopako hutvā ekadivasaṃ bhagavantaṃ saparisaṃ rājaṅgaṇena gacchantaṃ disvā pasannacitto kaṇaverapupphāni gahetvā sasaṅghaṃ lokanāyakaṃ pūjesi. So tena puññakammena devaloke nibbattitvā aparāparaṃ sugatīsuyeva saṃsaranto imasmiṃ buddhuppāde sīlavatīnagare seṭṭhiputto hutvā nibbatti, <bold>bandhuro</bold>tissa nāmaṃ ahosi. So viññutaṃ patto kenacideva karaṇīyena sāvatthiyaṃ gato upāsakehi saddhiṃ vihāraṃ gato satthu dhammadesanaṃ sutvā paṭiladdhasaddho pabbajitvā ñāṇassa paripākattā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.17.7-12) –</paragraph>
<gatha1 line="2444">‘‘Siddhattho nāma bhagavā, lokajeṭṭho narāsabho;</gatha1>
<gathalast line="2445">Purakkhato sāvakehi, nagaraṃ paṭipajjatha.</gathalast>
<gatha1 line="2446">‘‘Rañño antepure āsiṃ, gopako abhisammato;</gatha1>
<gathalast line="2447">Pāsāde upaviṭṭhohaṃ, addasaṃ lokanāyakaṃ.</gathalast>
<gatha1 line="2448">‘‘Kaṇaveraṃ gahetvāna, bhikkhusaṅghe samokiriṃ;</gatha1>
<gathalast line="2449">Buddhassa visuṃ katvāna, tato bhiyyo samokiriṃ.</gathalast>
<gatha1 line="2450">‘‘Catunnavutito kappe, yaṃ pupphamabhipūjayiṃ;</gatha1>
<gathalast line="2451">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="2452">‘‘Sattāsītimhito <pageBreak edition="M" number="1.0264" /> kappe, caturāsuṃ mahiddhikā;</gatha1>
<gathalast line="2453">Sattaratanasampannā, cakkavattī mahabbalā.</gathalast>
<gatha1 line="2454">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2455">Arahattaṃ pana patvā kataññubhāve ṭhatvā attano upakārassa rañño paccupakāraṃ kātuṃ sīlavatīnagaraṃ gantvā <pageBreak edition="P" number="1.0221" /> rañño dhammaṃ desento saccāni pakāsesi. Rājā saccapariyosāne sotāpanno <pageBreak edition="V" number="1.0227" /> hutvā attano nagare sudassanaṃ nāma mahantaṃ vihāraṃ kāretvā therassa niyyātesi. Mahālābhasakkāro ahosi. Thero vihāraṃ sabbañca lābhasakkāraṃ saṅghassa niyyātetvā sayaṃ purimaniyāmeneva piṇḍāya caritvā yāpento katipāhaṃ tattha vasitvā sāvatthiṃ gantukāmo ahosi. Bhikkhū, ‘‘bhante, tumhe idheva vasatha, sace paccayehi vekallaṃ, mayaṃ taṃ paripūressāmā’’ti āhaṃsu. Thero, ‘‘na mayhaṃ, āvuso, uḷārehi paccayehi attho atthi, itarītarehi paccayehi yāpemi, dhammarasenevamhi titto’’ti dassento –</paragraph>
<hangnum line="2456" number="103"></hangnum>
<gatha1 line="2457"> ‘‘Nāhaṃ etena atthiko, sukhito dhammarasena tappito;</gatha1>
<gathalast line="2458">Pitvā rasaggamuttamaṃ, na ca kāhāmi visena santhava’’nti. –</gathalast>
<unindented line="2459">Gāthaṃ abhāsi.</unindented>
<paragraph line="2460">Tattha <bold>nāhaṃ etena atthiko</bold>ti yena maṃ tumhe tappetukāmā ‘‘paripūressāmā’’ti vadatha, etena āmisalābhena paccayāmisarasena nāhaṃ atthiko, mayhaṃ etena attho natthi, santuṭṭhi paramaṃ sukhanti itarītareheva paccayehi yāpemīti attho. Idāni tena anatthikabhāve padhānakāraṇaṃ dassento āha <bold>‘‘sukhito dhammarasena tappito’’</bold>ti. Sattatiṃsabodhipakkhiyadhammarasena ceva navavidhalokuttaradhammarasena ca tappito pīṇito sukhito uttamena sukhena suhitoti attho. <bold>Pitvā rasaggamuttama</bold>nti sabbarasesu aggaṃ seṭṭhaṃ tatoyeva uttamaṃ yathāvuttaṃ dhammarasaṃ pivitvā ṭhito, tenāha – ‘‘sabbarasaṃ dhammaraso jinātī’’ti (dha. pa. 354). <bold>Na ca kāhāmi visena santhava</bold>nti evarūpaṃ rasuttamaṃ <pageBreak edition="M" number="1.0265" /> dhammarasaṃ pivitvā ṭhito visena visasadisena visarasena santhavaṃ saṃsaggaṃ na karissāmi, tathākaraṇassa kāraṇaṃ natthīti attho.</paragraph>
<centered line="2461">Bandhurattheragāthāvaṇṇanā niṭṭhitā.</centered>
<subhead line="2462">4. Khitakattheragāthāvaṇṇanā</subhead>
<paragraph line="2463"><bold>Lahuko</bold><pageBreak edition="P" number="1.0222" /><bold>vata me kāyo</bold>ti āyasmato khitakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle yakkhasenāpati hutvā nibbatto ekadivasaṃ yakkhasamāgame nisinno satthāraṃ aññatarasmiṃ rukkhamūle nisinnaṃ disvā upasaṅkamitvā satthāraṃ vanditvā ekamantaṃ nisīdi. Tassa satthā dhammaṃ desesi. So dhammaṃ sutvā uḷāraṃ pītisomanassaṃ pavedento apphoṭento uṭṭhahitvā satthāraṃ vanditvā <pageBreak edition="V" number="1.0228" /> padakkhiṇaṃ katvā pakkāmi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbatti, <bold>khitako</bold>tissa nāmaṃ ahosi. So viññutaṃ patto mahāmoggallānattherassa mahiddhikabhāvaṃ sutvā ‘‘iddhimā bhavissāmī’’ti pubbahetunā codiyamāno pabbajitvā bhagavato santike kammaṭṭhānaṃ gahetvā samathavipassanāsu kammaṃ karonto nacirasseva chaḷabhiñño ahosi. Tena vuttaṃ <bold>apadāne</bold> (apa. thera 1.17.1-6) –</paragraph>
<gatha1 line="2464">‘‘Padumo nāma nāmena, dvipadindo narāsabho;</gatha1>
<gathalast line="2465">Pavanā abhinikkhamma, dhammaṃ deseti cakkhumā.</gathalast>
<gatha1 line="2466">‘‘Yakkhānaṃ samayo āsi, avidūre mahesino;</gatha1>
<gathalast line="2467">Yena kiccena sampattā, ajjhāpekkhiṃsu tāvade.</gathalast>
<gatha1 line="2468">‘‘Buddhassa giramaññāya, amatassa ca desanaṃ;</gatha1>
<gathalast line="2469">Pasannacitto sumano, apphoṭetvā upaṭṭhahiṃ.</gathalast>
<gatha1 line="2470">‘‘Suciṇṇassa phalaṃ passa, upaṭṭhānassa satthuno;</gatha1>
<gathalast line="2471">Tiṃsakappasahassesu, duggatiṃ nupapajjahaṃ.</gathalast>
<gatha1 line="2472">‘‘Ūnatiṃse <pageBreak edition="M" number="1.0266" /> kappasate, samalaṅkatanāmako;</gatha1>
<gathalast line="2473">Sattaratanasampanno, cakkavattī mahabbalo.</gathalast>
<gatha1 line="2474">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2475">Arahattaṃ pana patvā savisesaṃ iddhīsu vasībhāvena anekavihitaṃ iddhividhaṃ paccanubhonto iddhipāṭihāriyena anusāsanīpāṭihāriyena ca sattānaṃ anuggahaṃ karonto viharati. So bhikkhūhi, ‘‘kathaṃ tvaṃ, āvuso, iddhi vaḷañjesī’’ti puṭṭho tamatthaṃ ācikkhanto –</paragraph>
<hangnum line="2476" number="104"></hangnum>
<gatha1 line="2477"> ‘‘Lahuko vata me kāyo, phuṭṭho ca pītisukhena vipulena;</gatha1>
<gathalast line="2478">Tūlamiva eritaṃ mālutena, pilavatīva me kāyo’’ti. –</gathalast>
<unindented line="2479">Gāthaṃ abhāsi. ‘‘Udānavasenā’’tipi vadantiyeva.</unindented>
<paragraph line="2480">Tattha <bold>lahuko vata me kāyo</bold>ti nīvaraṇādivikkhambhanena cuddasavidhena cittaparidamanena caturiddhipādakabhāvanāya suṭṭhu ciṇṇavasībhāvena ca me rūpakāyo sallahuko vata, yena dandhaṃ mahābhūtapaccayampi nāma imaṃ karajakāyaṃ <pageBreak edition="P" number="1.0223" /> cittavasena pariṇāmemīti adhippāyo. <bold>Phuṭṭho ca pītisukhena</bold><pageBreak edition="V" number="1.0229" /><bold>vipulenā</bold>ti sabbatthakameva pharantena mahatā uḷārena pītisahitena sukhena phuṭṭho ca me kāyoti yojanā. Idañca yathā kāyo lahuko ahosi, taṃ dassanatthaṃ vuttaṃ. Sukhasaññokkamanena hi saddhiṃyeva lahusaññokkamanaṃ hoti. Sukhassa pharaṇañcettha taṃsamuṭṭhānarūpavasena daṭṭhabbaṃ kathaṃ pana catutthajjhānasamaṅgino pītisukhapharaṇaṃ, samatikkantapītisukhañhi tanti ce? Saccametaṃ, idaṃ pana na catutthajjhānalakkhaṇavasena vuttaṃ, atha kho pubbabhāgavasena. ‘‘Pītisukhenā’’ti pana pītisahitasadisena sukhena, upekkhā hi idha santasabhāvatāya ñāṇavisesayogato ca sukhanti adhippetaṃ. Tathā hi vuttaṃ ‘‘sukhasaññañca lahusaññañca okkamatī’’ti (paṭi. ma. 1.101). Pādakajjhānārammaṇena rūpakāyārammaṇena vā iddhicittena sahajātaṃ sukhasaññañca lahusaññañca okkamati pavisati phusati sampāpuṇātīti <pageBreak edition="M" number="1.0267" /> ayampi tattha attho. Tathā cāha aṭṭhakathāyaṃ (paṭi. ma. aṭṭha. 2.3.12) – ‘‘sukhasaññā nāma upekkhāsampayuttā saññā. Upekkhā hi santaṃ sukhanti vuttaṃ sāyeva saññā nīvaraṇehi ceva vitakkādipaccanīkehi ca vimuttattā lahusaññātipi veditabbā. Taṃ okkantassa panassa karajakāyopi tūlapicu viya sallahuko hoti. So evaṃ vātakkhittatūlapicuno viya sallahukena dissamānena kāyena brahmalokaṃ gacchatī’’ti. Tenāha <bold>‘‘tūlamiva eritaṃ mālutena, pilavatīva me kāyo’’</bold>ti. Tassattho – yadāhaṃ brahmalokaṃ aññaṃ vā iddhiyā gantukāmo homi, tadā mālutena vāyunā eritaṃ cittaṃ tūlapicu viya ākāsaṃ laṅghantoyeva me kāyo hotīti.</paragraph>
<centered line="2481">Khitakattheragāthāvaṇṇanā niṭṭhitā.</centered>
<subhead line="2482">5. Malitavambhattheragāthāvaṇṇanā</subhead>
<paragraph line="2483"><bold>Ukkaṇṭhito</bold>ti <pageBreak edition="P" number="1.0224" /> āyasmato malitavambhattherassa gāthā. Kā uppatti? Ayaṃ kira padumuttarassa bhagavato kāle himavantato avidūre aññatarasmiṃ jātassare sakuṇo hutvā nibbatti, padumuttaro bhagavā taṃ anuggaṇhanto tattha gantvā jātassaratīre caṅkamati. Sakuṇo bhagavantaṃ disvā pasannamānaso sare kumudāni gahetvā bhagavantaṃ pūjesi. So tena puññakammena devamanussesu saṃsaranto imasmiṃ buddhuppāde kurukacchanagare aññatarassa brāhmaṇassa putto hutvā nibbatti, <bold>malitavambho</bold>tissa nāmaṃ ahosi. So viññutaṃ patto pacchābhūmahātheraṃ upasaṅkamitvā tassa santike dhammaṃ sutvā paṭiladdhasaddho pabbajitvā vipassanāya kammaṃ karonto viharati. Tassa ca ayaṃ sabhāvo, yattha bhojanasappāyo dullabho, itare sulabhā, tato na pakkamati. Yattha pana bhojanasappāyo sulabho, itare dullabhā, tattha na vasati pakkamateva. Evaṃ viharanto <pageBreak edition="V" number="1.0230" /> ca hetusampannatāya mahāpurisajātikatāya ca nacirasseva vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.16.51-57) –</paragraph>
<gatha1 line="2484">‘‘Himavantassāvidūre <pageBreak edition="M" number="1.0268" />, mahājātassaro ahu;</gatha1>
<gathalast line="2485">Padumuppalasañchanno, puṇḍarīkasamotthaṭo.</gathalast>
<gatha1 line="2486">‘‘Kukuttho nāma nāmena, tatthāsiṃ sakuṇo tadā;</gatha1>
<gathalast line="2487">Sīlavā buddhisampanno, puññāpuññesu kovido.</gathalast>
<gatha1 line="2488">‘‘Padumuttaro lokavidū, āhutīnaṃ paṭiggaho;</gatha1>
<gathalast line="2489">Jātassarassāvidūre, sañcarittha mahāmuni.</gathalast>
<gatha1 line="2490">‘‘Jalajaṃ kumudaṃ chetvā, upanesiṃ mahesino;</gatha1>
<gathalast line="2491">Mama saṅkappamaññāya, paṭiggahi mahāmuni.</gathalast>
<gatha1 line="2492">‘‘Tañca dānaṃ daditvāna, sukkamūlena codito;</gatha1>
<gathalast line="2493">Kappānaṃ satasahassaṃ, duggatiṃ nupapajjahaṃ.</gathalast>
<gatha1 line="2494">‘‘Soḷaseto kappasate, āsuṃ varuṇanāmakā;</gatha1>
<gathalast line="2495">Aṭṭha ete janādhipā, cakkavattī mahabbalā.</gathalast>
<gatha1 line="2496">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2497">Arahattaṃ pana patvā attano paṭipattiṃ paccavekkhitvā udānento –</paragraph>
<hangnum line="2498" number="105"></hangnum>
<gatha1 line="2499"> ‘‘Ukkaṇṭhitopi na vase, ramamānopi pakkame;</gatha1>
<gathalast line="2500">Na tvevānatthasaṃhitaṃ, vase vāsaṃ vicakkhaṇo’’ti. – gāthaṃ abhāsi;</gathalast>
<paragraph line="2501">Tattha <bold>ukkaṇṭhitopi na vase</bold>ti yasmiṃ āvāse vasantassa me bhojanasappāyālābhena adhikusalesu dhammesu ukkaṇṭhā anabhirati uppajjati, tattha ukkaṇṭhitopi vasāmiyeva itarasappāyalābhena na pakkame na pakkamāmi. <bold>Na vase</bold>ti ettha na-kārenapi pakkametipadaṃ sambandhitabbaṃ. <bold>Ramamānopi pakkame</bold>ti yasmiṃ <pageBreak edition="P" number="1.0225" /> pana āvāse vasantassa me paccayavekallābhāvena natthi ukkaṇṭhā, aññadatthu abhiramāmi, evaṃ abhiramamānopi avasesasappāyālābhena tato pakkame, na vaseyyaṃ. Evaṃ paṭipajjantovāhaṃ nacirasseva sakatthaṃ paccupādinti. Ayañcettha attapaṭipattipaccavekkhaṇāyaṃ yojanā. Parassa ovādadāne pana vaseyya na pakkameyyāti vidhānavasena <pageBreak edition="M" number="1.0269" /> yojetabbaṃ. <bold>Na tvevānatthasaṃhitaṃ, vase vāsaṃ vicakkhaṇo</bold>ti yasmiṃ āvāse paccayā sulabhā <pageBreak edition="V" number="1.0231" />, samaṇadhammo na pāripūriṃ gacchati, yasmiñca āvāse paccayā dullabhā, samaṇadhammopi pāripūriṃ na gacchati, evarūpo āvāso idha anatthasaṃhito nāma avaḍḍhisahitoti katvā. Evarūpaṃ vāsaṃ vicakkhaṇo viññujātiko sakatthaṃ paripūretukāmo natveva vaseyya. Yattha pana pañcaṅgasamannāgato āvāso labbhati, sattapi sappāyā labbhanti, tattheva vaseyyāti attho.</paragraph>
<centered line="2502">Malitavambhattheragāthāvaṇṇanā niṭṭhitā.</centered>
<subhead line="2503">6. Suhemantattheragāthāvaṇṇanā</subhead>
<paragraph line="2504"><bold>Sataliṅgassa atthassā</bold>ti āyasmato suhemantattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito dvānavute kappe tissassa bhagavato kāle vanacaro hutvā vane vasati, taṃ anuggahituṃ bhagavā araññaṃ pavisitvā tassa āsanne ṭhāne aññatarasmiṃ rukkhamūle nisīdi. So bhagavantaṃ disvā pasannacitto sugandhāni punnāgapupphāni ocinitvā bhagavantaṃ pūjesi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde pāriyantadese vibhavasampannassa brāhmaṇassa putto hutvā nibbatti, <bold>suhemanto</bold>tissa nāmaṃ ahosi. So viññutaṃ patto saṅkassanagare migadāye viharantaṃ bhagavantaṃ upasaṅkamitvā dhammaṃ sutvā paṭiladdhasaddho pabbajitvā tepiṭako hutvā vipassanaṃ paṭṭhapetvā nacirasseva chaḷabhiñño <pageBreak edition="P" number="1.0226" /> paṭisambhidāpatto ahosi. Tena vuttaṃ <bold>apadāne</bold> (apa. thera 1.16.46-50) –</paragraph>
<gatha1 line="2505">‘‘Kānanaṃ vanamogayha, vasāmi luddako ahaṃ;</gatha1>
<gathalast line="2506">Punnāgaṃ pupphitaṃ disvā, buddhaseṭṭhaṃ anussariṃ.</gathalast>
<gatha1 line="2507">‘‘Taṃ <pageBreak edition="M" number="1.0270" /> pupphaṃ ocinitvāna, sugandhaṃ gandhitaṃ subhaṃ;</gatha1>
<gathalast line="2508">Thūpaṃ karitvā puline, buddhassa abhiropayiṃ.</gathalast>
<gatha1 line="2509">‘‘Dvenavute ito kappe, yaṃ pupphamabhipūjayiṃ;</gatha1>
<gathalast line="2510">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="2511">‘‘Ekamhi navute kappe, eko āsiṃ tamonudo;</gatha1>
<gathalast line="2512">Sattaratanasampanno, cakkavattī mahabbalo.</gathalast>
<gatha1 line="2513">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2514">Arahattaṃ <pageBreak edition="V" number="1.0232" /> pana patvā evaṃ cintesi – ‘‘mayā kho yaṃ sāvakena pattabbaṃ, taṃ anuppattaṃ, yaṃnūnāhaṃ idāni bhikkhūnaṃ anuggahaṃ kareyya’’nti. Evaṃ cintetvā pabhinnapaṭisambhidatāya akilāsutāya ca attano santikaṃ upagate bhikkhū yathārahaṃ ovadanto anusāsanto kaṅkhaṃ chindanto dhammaṃ kathento kammaṭṭhānaṃ niggumbaṃ nijjaṭaṃ katvā ācikkhanto viharati. Athekadivasaṃ attano santikaṃ upagatānaṃ bhikkhūnaṃ viññūnañca puggalānaṃ visesaṃ ācikkhanto –</paragraph>
<hangnum line="2515" number="106"></hangnum>
<gatha1 line="2516"> ‘‘Sataliṅgassa atthassa, satalakkhaṇadhārino;</gatha1>
<gathalast line="2517">Ekaṅgadassī dummedho, satadassī ca paṇḍito’’ti. – gāthaṃ abhāsi;</gathalast>
<paragraph line="2518">Tattha <bold>sataliṅgassā</bold>ti līnamatthaṃ gamentīti liṅgāni, atthesu saddassa pavattinimittāni, tāni pana sataṃ anekāni liṅgāni etassāti sataliṅgo. Anekattho hi idha satasaddo, ‘‘sataṃ sahassa’’ntiādīsu viya na saṅkhyāvisesattho tassa sataliṅgassa. <bold>Atthassā</bold>ti ñeyyassa, ñeyyañhi ñāṇena araṇīyato ‘‘attho’’ti vuccati. So ca ekopi anekaliṅgo, yathā ‘‘sakko purindado maghavā’’ti, ‘‘paññā vijjā medhā ñāṇa’’nti ca. Yena liṅgena pavattinimittena tāvatiṃsādhipatimhi indasaddo pavatto, na tena tattha sakkādisaddā pavattā, atha kho aññena. Tathā yena sammādiṭṭhimhi paññāsaddo pavatto, na tena vijjādisaddā. Tena vuttaṃ ‘‘sataliṅgassa atthassā’’ti.</paragraph>
<paragraph line="2519"><bold>Satalakkhaṇadhārino</bold>ti <pageBreak edition="M" number="1.0271" /> anekalakkhaṇavato. Lakkhīyati etenāti lakkhaṇaṃ, paccayabhāvino atthassa attano phalaṃ paṭicca paccayabhāvo, tena hi so ayaṃ imassa kāraṇanti lakkhīyati. So ca ekasseva atthassa anekappabhedo upalabbhati <pageBreak edition="P" number="1.0227" />, tenāha ‘‘satalakkhaṇadhārino’’ti. Atha vā lakkhīyantīti lakkhaṇāni, tassa tassa atthassa saṅkhatatādayo pakāravisesā te pana atthato avatthāvisesā veditabbā. Te ca pana tesaṃ aniccatādisāmaññalakkhaṇaṃ liṅgenti ñāpentīti ‘‘liṅgānī’’ti ca vuccanti. Tassime ākārā, yasmā ekassāpi atthassa aneke upalabbhanti. Tena vuttaṃ ‘‘sataliṅgassa atthassa, satalakkhaṇadhārino’’ti. Tenāha āyasmā dhammasenāpati – ‘‘sabbe dhammā sabbākārena buddhassa bhagavato ñāṇamukhe āpāthaṃ āgacchantī’’ti (mahāni. 156; cūḷani. mogharājamāṇavapucchāniddesa 85; paṭi. ma. 3.5).</paragraph>
<paragraph line="2520"><bold>Ekaṅgadassī dummedho</bold>ti evaṃ anekaliṅge anekalakkhaṇe atthe yo tattha ekaṅgadassī aputhupaññatāya ekaliṅgamattaṃ ekalakkhaṇamattañca disvā attanā diṭṭhameva ‘‘idameva sacca’’nti abhinivissa <pageBreak edition="V" number="1.0233" /> ‘‘moghamañña’’nti itaraṃ paṭikkhipati, hatthidassanakaandho viya ekaṅgagāhī <bold>dummedho</bold> duppañño tattha vijjamānānaṃyeva pakāravisesānaṃ ajānanato micchā abhinivisanato ca. <bold>Satadassī ca paṇḍito</bold>ti paṇḍito pana tattha vijjamāne anekepi pakāre attano paññācakkhunā sabbaso passati. Yo vā tattha labbhamāne aneke paññācakkhunā attanāpi passati, aññesampi dasseti pakāseti, so <bold>paṇḍito</bold> vicakkhaṇo atthesu kusalo nāmāti. Evaṃ thero ukkaṃsagataṃ attano paṭisambhidāsampattiṃ bhikkhūnaṃ vibhāvesi.</paragraph>
<centered line="2521">Suhemantattheragāthāvaṇṇanā niṭṭhitā.</centered>
<subhead line="2522">7. Dhammasavattheragāthāvaṇṇanā</subhead>
<paragraph line="2523"><bold>Pabbajiṃ</bold><pageBreak edition="M" number="1.0272" /><bold>tulayitvānā</bold>ti āyasmato dhammasavattherassa gāthā. Kā uppatti? Ayaṃ kira padumuttarassa bhagavato kāle suvaccho nāma brāhmaṇo hutvā tiṇṇaṃ vedānaṃ pāragū gharāvāse dosaṃ <pageBreak edition="P" number="1.0228" /> disvā tāpasapabbajjaṃ pabbajitvā araññāyatane pabbatantare assamaṃ kāretvā bahūhi tāpasehi saddhiṃ vasi. Athassa kusalabījaṃ ropetukāmo padumuttaro bhagavā assamasamīpe ākāse ṭhatvā iddhipāṭihāriyaṃ dassesi. So taṃ disvā pasannamānaso pūjetukāmo nāgapupphāni ocināpesi. Satthā, ‘‘alaṃ imassa tāpasassa ettakaṃ kusalabīja’’nti pakkāmi. So pupphāni gahetvā satthu gamanamaggaṃ okiritvā cittaṃ pasādento añjaliṃ paggayha aṭṭhāsi. So tena puññakammena devaloke nibbattitvā aparāparaṃ sugatīsuyeva saṃsaranto imasmiṃ buddhuppāde magadharaṭṭhe brāhmaṇakule nibbattitvā <bold>dhammasavo</bold>ti laddhanāmo viññutaṃ patto hetusampattiyā codiyamāno gharāvāse ādīnavaṃ pabbajjāya ānisaṃsañca disvā dakkhiṇāgirismiṃ viharantaṃ bhagavantaṃ upasaṅkamitvā dhammaṃ sutvā paṭiladdhasaddho pabbajitvā vipassanāya kammaṃ karonto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.16.39-45) –</paragraph>
<gatha1 line="2524">‘‘Suvaccho nāma nāmena, brāhmaṇo mantapāragū;</gatha1>
<gathalast line="2525">Purakkhato sasissehi, vasate pabbatantare.</gathalast>
<gatha1 line="2526">‘‘Padumuttaro nāma jino, āhutīnaṃ paṭiggaho;</gatha1>
<gathalast line="2527">Mamuddharitukāmo so, āgacchi mama santikaṃ.</gathalast>
<gatha1 line="2528">‘‘Vehāsamhi caṅkamati, dhūpāyati jalate tathā;</gatha1>
<gathalast line="2529">Hāsaṃ mamaṃ viditvāna, pakkāmi pācināmukho.</gathalast>
<gatha1 line="2530">‘‘Tañca <pageBreak edition="V" number="1.0234" /> acchariyaṃ disvā, abbhutaṃ lomahaṃsanaṃ;</gatha1>
<gathalast line="2531">Nāgapupphaṃ gahetvāna, gatamaggamhi okiriṃ.</gathalast>
<gatha1 line="2532">‘‘Satasahassito kappe, yaṃ pupphaṃ okiriṃ ahaṃ;</gatha1>
<gathalast line="2533">Tena cittappasādena, duggatiṃ nupapajjahaṃ.</gathalast>
<gatha1 line="2534">‘‘Ekatiṃse <pageBreak edition="M" number="1.0273" /> kappasate, rājā āsi mahāraho;</gatha1>
<gathalast line="2535">Sattaratanasampanno, cakkavattī mahabbalo.</gathalast>
<gatha1 line="2536">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2537">Arahattaṃ pana patvā attano paṭipattiṃ paccavekkhitvā somanassappatto udānavasena –</paragraph>
<hangnum line="2538" number="107"></hangnum>
<gatha1 line="2539"> ‘‘Pabbajiṃ tulayitvāna, agārasmānagāriyaṃ;</gatha1>
<gathalast line="2540">Tisso vijjā anuppattā, kataṃ buddhassa sāsana’’nti. – gāthaṃ abhāsi;</gathalast>
<paragraph line="2541">Tattha <bold>pabbajiṃ tulayitvānā</bold>ti ‘‘sambādho gharāvāso rajāpatho’’tiādinā (dī. ni. 1.191; ma. ni. 2.10; saṃ. ni. 2.154) gharāvāse, ‘‘appassādā kāmā bahudukkhā bahupāyāsā’’tiādinā (pāci. 417; ma. ni. 1.177) kāmesu ādīnavaṃ tappaṭipakkhato nekkhamme ca ānisaṃsaṃ tulabhūtāya paññāya vicāretvā vīmaṃsitvāti attho. Sesaṃ heṭṭhā vuttanayameva. Idameva ca therassa aññābyākaraṇaṃ ahosīti.</paragraph>
<centered line="2542">Dhammasavattheragāthāvaṇṇanā niṭṭhitā.</centered>
<subhead line="2543">8. Dhammasavapituttheragāthāvaṇṇanā</subhead>
<paragraph line="2544"><bold>Sa vīsavassasatiko</bold>ti <pageBreak edition="P" number="1.0229" /> āyasmato dhammasavapituttherassa gāthā. Kā uppatti? Ayampi purimabuddhesu katādhikāro buddhasuññe loke kulagehe nibbattitvā viññutaṃ patto bhūtagaṇe nāma pabbate viharantaṃ paccekasambuddhaṃ disvā pasannamānaso tiṇasūlapupphehi pūjaṃ akāsi. So tena puññakammena devaloke nibbattitvā aparāparaṃ sugatīsuyeva saṃsaranto imasmiṃ buddhuppāde magadharaṭṭhe brāhmaṇakule nibbattitvā viññutaṃ patto dārapariggahaṃ katvā dhammasavaṃ nāma puttaṃ labhitvā tasmiṃ pabbajite sayampi vīsavassasatiko hutvā, ‘‘mama putto tāva taruṇo pabbaji <pageBreak edition="M" number="1.0274" />, atha kasmā nāhaṃ <pageBreak edition="V" number="1.0235" /> pabbajissāmī’’ti sañjātasaṃvego satthu santikaṃ gantvā dhammaṃ sutvā pabbajitvā vipassanaṃ paṭṭhapetvā nacirasseva arahattaṃ sacchākāsi. Tena vuttaṃ <bold>apadāne</bold> (apa. thera 1.16.35-38) –</paragraph>
<gatha1 line="2545">‘‘Himavantassāvidūre, bhūtagaṇo nāma pabbato;</gatha1>
<gathalast line="2546">Vasateko jino tattha, sayambhū lokanissaṭo.</gathalast>
<gatha1 line="2547">‘‘Tiṇasūlaṃ gahetvāna, buddhassa abhiropayiṃ;</gatha1>
<gathalast line="2548">Ekūnasatasahassaṃ, kappaṃ na vinipātiko.</gathalast>
<gatha1 line="2549">‘‘Ito ekādase kappe, ekosiṃ dharaṇīruho;</gatha1>
<gathalast line="2550">Sattaratanasampanno, cakkavattī mahabbalo.</gathalast>
<gatha1 line="2551">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2552">Arahattaṃ pana patvā attano paṭipattiṃ paccavekkhitvā sañjātasomanasso udānento –</paragraph>
<hangnum line="2553" number="108"></hangnum>
<gatha1 line="2554"> ‘‘Sa vīsavassasatiko, pabbajiṃ anagāriyaṃ;</gatha1>
<gathalast line="2555">Tisso vijjā anuppattā, kataṃ buddhassa sāsana’’nti. – gāthaṃ abhāsi;</gathalast>
<paragraph line="2556">Tattha <bold>sa vīsavassasatiko</bold>ti so vīsaṃvassasatiko, so ahaṃ jātiyā vīsādhikavassasatiko samāno. <bold>Pabbaji</bold>nti pabbajjaṃ upagacchiṃ. Sesaṃ vuttanayameva. Idameva ca imassa therassa aññābyākaraṇaṃ ahosi.</paragraph>
<centered line="2557">Dhammasavapituttheragāthāvaṇṇanā niṭṭhitā.</centered>
<subhead line="2558">9. Saṅgharakkhitattheragāthāvaṇṇanā</subhead>
<paragraph line="2559"><bold>Na nūnāyaṃ paramahitānukampino</bold>ti āyasmato saṅgharakkhitattherassa gāthā. Kā uppatti? Sopi purimabuddhesu katādhikāro tattha tattha bhave puññāni upacinanto ito catunavute kappe kulagehe nibbattitvā viññutaṃ patto ekadivasaṃ pabbatapāde <pageBreak edition="P" number="1.0230" /> vasante satta paccekasambuddhe <pageBreak edition="M" number="1.0275" /> disvā pasannamānaso kadambapupphāni gahetvā pūjesi. So tena puññakammena devaloke nibbattitvā aparāparaṃ puññāni katvā sugatīsuyeva saṃsaranto imasmiṃ buddhuppāde sāvatthiyaṃ ibbhakule nibbatti, tassa <bold>saṅgharakkhito</bold>ti nāmaṃ ahosi. So viññutaṃ patto paṭiladdhasaddho pabbajitvā kammaṭṭhānaṃ gahetvā <pageBreak edition="V" number="1.0236" /> aññataraṃ bhikkhuṃ sahāyaṃ katvā araññe viharati. Therassa vasanaṭṭhānato avidūre vanagumbe ekā migī vijāyitvā taruṇaṃ chāpaṃ rakkhantī chātajjhattāpi puttasinehena dūre gocarāya na gacchati, āsanne ca tiṇodakassa alābhena kilamati. Taṃ disvā thero, ‘‘aho vatāyaṃ loko taṇhābandhanabaddho mahādukkhaṃ anubhavati, na taṃ chindituṃ sakkotī’’ti saṃvegajāto tameva aṅkusaṃ katvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 1.16.30-34) –</paragraph>
<gatha1 line="2560">‘‘Himavantassāvidūre, kukkuṭo nāma pabbato;</gatha1>
<gathalast line="2561">Tamhi pabbatapādamhi, satta buddhā vasanti te.</gathalast>
<gatha1 line="2562">‘‘Kadambaṃ pupphitaṃ disvā, dīparājaṃva uggataṃ;</gatha1>
<gathalast line="2563">Ubho hatthehi paggayha, satta buddhe samokiriṃ.</gathalast>
<gatha1 line="2564">‘‘Catunnavutito kappe, yaṃ pupphamabhiropayiṃ;</gatha1>
<gathalast line="2565">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="2566">‘‘Dvenavute ito kappe, sattāsuṃ pupphanāmakā;</gatha1>
<gathalast line="2567">Sattaratanasampannā, cakkavattī mahabbalā.</gathalast>
<gatha1 line="2568">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2569">Arahattaṃ pana patvā attano dutiyakaṃ bhikkhuṃ micchāvitakkabahulaṃ viharantaṃ ñatvā tameva migiṃ upamaṃ karitvā taṃ ovadanto –</paragraph>
<hangnum line="2570" number="109"></hangnum>
<gatha1 line="2571"> ‘‘Na nūnāyaṃ paramahitānukampino, rahogato anuvigaṇeti sāsanaṃ;</gatha1>
<gathalast line="2572">Tathāhayaṃ viharati pākatindriyo, migī yathā taruṇajātikā vane’’ti. –</gathalast>
<unindented line="2573">Gāthaṃ abhāsi.</unindented>
<paragraph line="2574">Tattha <pageBreak edition="M" number="1.0276" /><bold>na nūnāya</bold>nti <bold>na</bold>-iti paṭisedhe nipāto. <bold>Nūnā</bold>ti parivitakke. Nūna ayanti padacchedo. <bold>Paramahitānukampino</bold>ti paramaṃ ativiya, paramena vā anuttarena hitena satte anukampanasīlassa bhagavato. <bold>Rahogato</bold>ti rahasi gato, suññāgāragato kāyavivekayuttoti attho. <bold>Anuvigaṇetī</bold>ti ettha ‘‘na nūnā’’ti padadvayaṃ ānetvā sambandhitabbaṃ ‘‘nānuvigaṇeti nūnā’’ti, na cintesi maññe, ‘‘nānuyuñjatī’’ti takkemīti attho. <bold>Sāsana</bold>nti paṭipattisāsanaṃ, catusaccakammaṭṭhānabhāvananti adhippāyo <pageBreak edition="P" number="1.0231" />. <bold>Tathā hī</bold>ti teneva kāraṇena, satthu sāsanassa ananuyuñjanato eva. <bold>Aya</bold>nti ayaṃ bhikkhu. <bold>Pākatindriyo</bold>ti manacchaṭṭhānaṃ indriyānaṃ yathāsakaṃ visayesu vissajjanato sabhāvabhūtaindriyo <pageBreak edition="V" number="1.0237" />, asaṃvutacakkhudvārādikoti attho. Yassa taṇhāsaṅgassa acchinnatāya so bhikkhu pākatindriyo viharati, tassa upamaṃ dassento <bold>‘‘migī yathā taruṇajātikā vane’’</bold>ti āha. Yathā ayaṃ taruṇasabhāvā migī puttasnehassa acchinnatāya vane dukkhaṃ anubhavati, na taṃ ativattati, evamayampi bhikkhu saṅgassa acchinnatāya pākatindriyo viharanto vaṭṭadukkhaṃ nātivattatīti adhippāyo. ‘‘Taruṇavijātikā’’ti vā pāṭho. Abhinavappasutā bālavacchāti attho. Taṃ sutvā so bhikkhu sañjātasaṃvego vipassanaṃ vaḍḍhetvā nacirasseva arahattaṃ pāpuṇi.</paragraph>
<centered line="2575">Saṅgharakkhitattheragāthāvaṇṇanā niṭṭhitā.</centered>
<subhead line="2576">10. Usabhattheragāthāvaṇṇanā</subhead>
<paragraph line="2577"><bold>Nagā nagaggesu susaṃvirūḷhā</bold>ti āyasmato usabhattherassa gāthā. Kā uppati? Ayampi purimabuddhesu katādhikāro tattha tattha bhave vivaṭṭūpanissayāni puññāni karonto ito ekatiṃse kappe sikhissa bhagavato kāle devaputto hutvā nibbatto ekadivasaṃ satthāraṃ disvā pasannamānaso dibbapupphehi pūjaṃ akāsi. Sā pupphapūjā sattāhaṃ pupphamaṇḍapākārena aṭṭhāsi. Devamanussānaṃ mahāsamāgamo ahosi. So <pageBreak edition="M" number="1.0277" /> tena puññakammena devamanussesu saṃsaranto imasmiṃ buddhuppāde kosalaraṭṭhe ibbhakule nibbatti, tassa <bold>usabho</bold>ti nāmaṃ ahosi. So viññutaṃ patto jetavanapaṭiggahaṇe satthari laddhappasādo pabbajitvā katapubbakicco araññe pabbatapāde viharati. Tena ca samayena pāvusakālameghe abhippavuṭṭhe pabbatasikharesu rukkhagacchalatāya ghanapaṇṇasaṇḍino honti <pageBreak edition="P" number="1.0232" />. Athekadivasaṃ thero leṇato nikkhamitvā taṃ vanarāmaṇeyyakaṃ pabbatarāmaṇeyyakañca disvā yonisomanasikāravasena ‘‘imepi nāma rukkhādayo acetanā utusampattiyā vaḍḍhiṃ pāpuṇanti, atha kasmā nāhaṃ utusappāyaṃ labhitvā guṇehi vaḍḍhiṃ pāpuṇissāmī’’ti cintento –</paragraph>
<hangnum line="2578" number="110"></hangnum>
<gatha1 line="2579"> ‘‘Nagā nagaggesu susaṃvirūḷhā, udaggameghena navena sittā;</gatha1>
<gathalast line="2580">Vivekakāmassa araññasaññino, janeti bhiyyo usabhassa kalyata’’nti. –</gathalast>
<unindented line="2581">Gāthaṃ abhāsi.</unindented>
<paragraph line="2582">Tattha <bold>nagā</bold>ti rukkhā, ‘‘nāgā’’ti keci vadanti, nāgarukkhāti attho. <bold>Nagaggesū</bold>ti pabbatasikharesu. <bold>Susaṃvirūḷhā</bold>ti suṭṭhu samantato virūḷhamūlā hutvā parito upari ca sammadeva sañjātasākhaggapallavappasākhāti <pageBreak edition="V" number="1.0238" /> attho. <bold>Udaggameghena navena sittā</bold>ti paṭhamuppannena uḷārena mahatā pāvusameghena abhippavuṭṭhā. <bold>Vivekakāmassā</bold>ti kilesavivittaṃ cittavivekaṃ icchantassa, araññavāsena tāva kāyaviveko laddho, idāni upadhivivekādhigamassa nissayabhūto cittaviveko laddhabboti taṃ patthayamānassa, jāgariyaṃ anuyuñjantassāti attho, tenāha <bold>‘‘araññasaññino’’</bold>ti. Araññavāso nāma satthārā vaṇṇito thomito. So ca kho yāvadeva samathavipassanābhāvanāpāripūriyā, tasmā sā mayā hatthagatā kātabbāti evaṃ araññagatasaññino nekkhammasaṅkappabahulassāti attho. <bold>Janetī</bold>ti uppādenti, puthutte <pageBreak edition="M" number="1.0278" /> hi idaṃ ekavacanaṃ. Keci pana ‘‘janentī’’ti paṭhanti. <bold>Bhiyyo</bold>ti uparūpari. <bold>Usabhassā</bold>ti attānameva paraṃ viya vadati. <bold>Kalyata</bold>nti kalyabhāvaṃ cittassa kammaññataṃ bhāvanāyogyataṃ. Svāyamattho heṭṭhā vuttoyeva. Evaṃ thero imaṃ gāthaṃ vadantoyeva vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.16.25-29) –</paragraph>
<gatha1 line="2583">‘‘Devaputto <pageBreak edition="P" number="1.0233" /> ahaṃ santo, pūjayiṃ sikhināyakaṃ;</gatha1>
<gathalast line="2584">Mandāravena pupphena, buddhassa abhiropayiṃ.</gathalast>
<gatha1 line="2585">‘‘Sattāhaṃ chadanaṃ āsi, dibbaṃ mālaṃ tathāgate;</gatha1>
<gathalast line="2586">Sabbe janā samāgantvā, namassiṃsu tathāgataṃ.</gathalast>
<gatha1 line="2587">‘‘Ekatiṃse ito kappe, yaṃ pupphamabhipūjayiṃ;</gatha1>
<gathalast line="2588">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="2589">‘‘Ito ca dasame kappe, rājāhosiṃ jutindharo;</gatha1>
<gathalast line="2590">Sattaratanasampanno, cakkavattī mahabbalo.</gathalast>
<gatha1 line="2591">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2592">Ayameva ca therassa aññābyākaraṇagāthā ahosīti.</paragraph>
<centered line="2593">Usabhattheragāthāvaṇṇanā niṭṭhitā.</centered>
<centered line="2594">Ekādasamavaggavaṇṇanā niṭṭhitā.</centered>
<title line="2595">12. Dvādasamavaggo</title>
<subhead line="2596">1. Jentattheragāthāvaṇṇanā</subhead>
<paragraph line="2597"><bold>Duppabbajjaṃ</bold><pageBreak edition="V" number="1.0239" /><bold>ve duradhivāsā gehā</bold>ti āyasmato jentattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto sikhissa bhagavato kāle devaputto hutvā nibbatti. So ekadivasaṃ satthāraṃ disvā pasannacitto kiṃkirātapupphehi pūjaṃ akāsi. So tena puññakammena devamanussesu saṃsaranto <pageBreak edition="M" number="1.0279" /> imasmiṃ buddhuppāde magadharaṭṭhe jentagāme ekassa maṇḍalikarājassa putto hutvā nibbatti, <bold>jento</bold>tissa nāmaṃ ahosi. So viññutaṃ patto daharakāleyeva hetusampattiyā codiyamāno pabbajjāninnamānaso hutvā puna cintesi – ‘‘pabbajjā nāma dukkarā, gharāpi durāvāsā, dhammo ca gambhīro, bhogā ca duradhigamā, kiṃ nu kho kattabba’’nti evaṃ pana cintābahulo hutvā vicaranto ekadivasaṃ satthu santikaṃ gantvā dhammaṃ suṇi. Sutakālato paṭṭhāya pabbajjābhirato hutvā satthu santike pabbajitvā kammaṭṭhānaṃ gahetvā vipassanaṃ vaḍḍhetvā sukhāya paṭipadāya khippābhiññāya arahattaṃ sacchākāsi. Tena vuttaṃ <bold>apadāne</bold> (apa. thera 1.16.21-24) –</paragraph>
<gatha1 line="2598">‘‘Devaputto ahaṃ santo, pūjayiṃ sikhināyakaṃ;</gatha1>
<gathalast line="2599">Kakkārupupphaṃ paggayha, buddhassa abhiropayiṃ.</gathalast>
<gatha1 line="2600">‘‘Ekatiṃse ito kappe, yaṃ pupphamabhiropayiṃ;</gatha1>
<gathalast line="2601">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="2602">‘‘Ito ca navame kappe, rājā sattuttamo ahuṃ;</gatha1>
<gathalast line="2603">Sattaratanasampanno, cakkavattī mahabbalo.</gathalast>
<gatha1 line="2604">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2605">Arahattaṃ pana patvā attano paṭipattiṃ paccavekkhanto, ‘‘asakkhiṃ vatāhaṃ ādito mayhaṃ uppannavitakkaṃ chinditu’’nti somanassajāto <pageBreak edition="P" number="1.0234" /> vitakkassa uppannākāraṃ tassa ca sammadeva chinnataṃ dassento –</paragraph>
<hangnum line="2606" number="111"></hangnum>
<gatha1 line="2607"> ‘‘Duppabbajjaṃ <pageBreak edition="V" number="1.0240" /> ve duradhivāsā gehā, dhammo gambhīro duradhigamā bhogā;</gatha1>
<gathalast line="2608">Kicchā vutti no itarītareneva, yuttaṃ cintetuṃ satatamaniccata’’nti. –</gathalast>
<unindented line="2609">Gāthaṃ abhāsi.</unindented>
<paragraph line="2610">Tattha <bold>duppabbajja</bold>nti appaṃ vā mahantaṃ vā bhogakkhandhañceva ñātiparivaṭṭañca pahāya imasmiṃ sāsane uraṃ datvā pabbajanassa dukkarattā dukkhaṃ pabbajanaṃ, dukkarā pabbajjāti duppabbajjaṃ. <bold>Ve</bold>ti nipātamattaṃ, daḷhattho vā ‘‘pabbajjā dukkhā’’ti <pageBreak edition="M" number="1.0280" />. Gehañce āvaseyyaṃ, <bold>duradhivāsā gehā,</bold> yasmā gehaṃ adhivasantena raññā rājakiccaṃ, issarena issarakiccaṃ, gahapatinā gahapatikiccaṃ kattabbaṃ hoti, parijano ceva samaṇabrāhmaṇā ca saṅgahetabbā, tasmiṃ tasmiñca kattabbe kariyamānepi gharāvāso chiddaghaṭo viya mahāsamuddo viya ca duppūro, tasmā gehā nāmete adhivasituṃ āvasituṃ dukkhā dukkarāti katvā duradhivāsā durāvāsāti. Pabbajjañce anutiṭṭheyyaṃ <bold>dhammo gambhīro,</bold> yadatthā pabbajjā, so pabbajitena adhigantabbo paṭivedhasaddhammo gambhīro, gambhīrañāṇagocarattā duddaso, duppaṭivijjho dhammassa gambhīrabhāvena duppaṭivijjhattā. Gehañce āvaseyyaṃ, <bold>duradhigamā bhogā</bold> yehi vinā na sakkā gehaṃ āvasituṃ, te bhogā dukkhena kasirena adhigantabbatāya duradhigamā. Evaṃ sante gharāvāsaṃ pahāya pabbajjaṃyeva anutiṭṭheyyaṃ, evampi <bold>kicchā vutti no itarītarena idha</bold> imasmiṃ buddhasāsane itarītarena yathāladdhena paccayena amhākaṃ vutti jīvikā kicchā dukkhā, gharāvāsānaṃ duradhivāsatāya bhogānañca duradhigamatāya gehe itarītarena paccayena yāpetabbatāya kicchā kasirā vutti amhākaṃ, tattha kiṃ kātuṃ vaṭṭatīti? <bold>Yuttaṃ cintetuṃ satatamaniccataṃ</bold> sakalaṃ divasaṃ pubbarattāpararattañca tebhūmakadhammajātaṃ aniccatanti, tato uppādavayavantato ādiantavantato <pageBreak edition="P" number="1.0235" /> tāvakālikato ca na niccanti ‘‘anicca’’nti cintetuṃ vipassituṃ yuttaṃ. Aniccānupassanāya siddhāya itarānupassanā sukheneva sijjhantīti aniccānupassanāva ettha vuttā, aniccassa dukkhānattatānaṃ abyabhicaraṇato sāsanikassa sukhaggahaṇato ca. Tenāha – ‘‘yadaniccaṃ taṃ dukkhaṃ, yaṃ dukkhaṃ tadanattā’’ti (saṃ. ni. 3.15), ‘‘yaṃ kiñci samudayadhammaṃ, sabbaṃ taṃ nirodhadhammaṃ’’ (mahāva. 16; dī. ni. 2.371; saṃ. ni. 5.1081), ‘‘vayadhammā saṅkhārā’’ti (dī. ni. 2.218) ca tadaminā evaṃ aññamaññaṃ paṭipakkhavasena aparāparaṃ uppanne vitakke niggahetvā aniccatāmukhena vipassanaṃ ārabhitvā idāni katakicco jātoti dasseti. Tena vuttaṃ ‘‘attano paṭipatti’’ntiādi. Idameva therassa aññābyākaraṇaṃ ahosi.</paragraph>
<centered line="2611">Jentattheragāthāvaṇṇanā niṭṭhitā.</centered>
<subhead line="2612">2. Vacchagottattheragāthāvaṇṇanā</subhead>
<paragraph line="2613"><bold>Tevijjohaṃ</bold><pageBreak edition="M" number="1.0281" /><pageBreak edition="V" number="1.0241" /><bold>mahājhāyī</bold>ti āyasmato vacchagottattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalabījaṃ ropento vipassissa bhagavato kāle bandhumatīnagare kulagehe nibbattitvā viññutaṃ patto ekadivasaṃ raññā nāgarehi ca saddhiṃ buddhapūjaṃ katvā tato paraṃ devamanussesu saṃsaranto imasmiṃ buddhuppāde rājagahe vibhavasampannassa brāhmaṇassa putto hutvā nibbatti, tassa vacchagottatāya <bold>vacchagotto</bold>tveva samaññā ahosi. So viññutaṃ patvā brāhmaṇavijjāsu nipphattiṃ gato vimuttiṃ gavesanto tattha sāraṃ adisvā paribbājakapabbajjaṃ pabbajitvā vicaranto satthāraṃ upasaṅkamitvā pañhaṃ pucchitvā tasmiṃ vissajjite pasannamānaso satthu santike pabbajitvā vipassanāya kammaṃ karonto nacirasseva chaḷabhiñño ahosi. Tena vuttaṃ <bold>apadāne</bold> (apa. thera 1.16.15-20) –</paragraph>
<gatha1 line="2614">‘‘Udentaṃ <pageBreak edition="P" number="1.0236" /> sataraṃsiṃva, pītaraṃsiṃva bhāṇumaṃ;</gatha1>
<gathalast line="2615">Pannarase yathā candaṃ, niyyantaṃ lokanāyakaṃ.</gathalast>
<gatha1 line="2616">‘‘Aṭṭhasaṭṭhisahassāni, sabbe khīṇāsavā ahuṃ;</gatha1>
<gathalast line="2617">Parivāriṃsu sambuddhaṃ, dvipadindaṃ narāsabhaṃ.</gathalast>
<gatha1 line="2618">‘‘Sammajjitvāna taṃ vīthiṃ, niyyante lokanāyake;</gatha1>
<gathalast line="2619">Ussāpesiṃ dhajaṃ tattha, vippasannena cetasā.</gathalast>
<gatha1 line="2620">‘‘Ekanavutito kappe, yaṃ dhajaṃ abhiropayiṃ;</gatha1>
<gathalast line="2621">Duggatiṃ nābhijānāmi, dhajadānassidaṃ phalaṃ.</gathalast>
<gatha1 line="2622">‘‘Ito catutthake kappe, rājāhosiṃ mahabbalo;</gatha1>
<gathalast line="2623">Sabbākārena sampanno, sudhajo iti vissuto.</gathalast>
<gatha1 line="2624">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2625">Chaḷabhiñño pana hutvā attano paṭipattiṃ paccavekkhitvā somanassajāto udānavasena –</paragraph>
<hangnum line="2626" number="112"></hangnum>
<gatha1 line="2627"> ‘‘Tevijjohaṃ <pageBreak edition="M" number="1.0282" /> mahājhāyī, cetosamathakovido;</gatha1>
<gathalast line="2628">Sadattho me anuppatto, kataṃ buddhassa sāsana’’nti. – gāthaṃ abhāsi;</gathalast>
<paragraph line="2629">Tattha <pageBreak edition="V" number="1.0242" /><bold>tevijjoha</bold>nti yadipi maṃ pubbe tiṇṇaṃ vedānaṃ pāraṃ gatattā ‘‘brāhmaṇo tevijjo’’ti sañjānanti, taṃ pana samaññāmattaṃ vedesu vijjākiccassa abhāvato. Idāni pana pubbenivāsañāṇādīnaṃ tissannaṃ vijjānaṃ adhigatattā paramatthato tevijjo ahaṃ, mahantassa anavasesassa samudayapakkhiyassa kilesagaṇassa jhāpanato, mahantena maggaphalajhānena mahantassa uḷārassa paṇītassa nibbānassa jhāyanato ca <bold>mahājhāyī. Cetosamathakovido</bold>ti cittasaṅkhobhakarānaṃ saṃkilesadhammānaṃ vūpasamanena cetaso samādahane kusalo. Etena tevijjabhāvassa kāraṇamāha. Samādhikosallasahitena hi āsavakkhayena tevijjatā, na kevalena. <bold>Sadattho</bold>ti sakattho ka-kārassāyaṃ da-kāro kato ‘‘anuppattasadattho’’tiādīsu (ma. ni. 1.9; a. ni. 3.38) viya. ‘‘Sadattho’’ti ca arahattaṃ veditabbaṃ. Tañhi attapaṭibandhaṭṭhena attānaṃ avijahanaṭṭhena attano paramatthaṭṭhena attano atthattā ‘‘sakattho’’ti vuccati. Svāyaṃ sadattho <bold>me</bold> mayā <bold>anuppatto</bold> adhigato. Etena yathāvuttaṃ mahājhāyibhāvaṃ sikhāpattaṃ katvā dasseti. Sesaṃ vuttanayameva.</paragraph>
<centered line="2630">Vacchagottattheragāthāvaṇṇanā niṭṭhitā.</centered>
<subhead line="2631">3. Vanavacchattheragāthāvaṇṇanā</subhead>
<paragraph line="2632"><bold>Acchodikā puthusilā</bold>ti āyasmato vanavacchattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalabījaṃ ropento vipassissa bhagavato kāle kulagehe nibbattitvā viññutaṃ patto parassa kammaṃ <pageBreak edition="P" number="1.0237" /> katvā jīvanto kassaci aparādhaṃ katvā maraṇabhayena tajjito palāyanto antarāmagge bodhirukkhaṃ <pageBreak edition="M" number="1.0283" /> disvā pasannamānaso tassa mūlaṃ sammajjitvā piṇḍibandhehi asokapupphehi pūjaṃ katvā vanditvā bodhiṃ abhimukho namassamāno pallaṅkena nisinno māretuṃ āgate paccatthike disvā tesu cittaṃ akopetvā bodhiṃ eva āvajjento sataporise papāte papati. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde rājagahe vibhavasampannassa brāhmaṇassa putto hutvā nibbatti, ‘‘vaccho’’tissa nāmaṃ ahosi. So vayappatto bimbisārasamāgame paṭiladdhasaddho pabbajitvā arahattaṃ pāpuṇi. Tena vuttaṃ <bold>apadāne</bold> (apa. thera 1.16.7-14) –</paragraph>
<gatha1 line="2633">‘‘Parakammāyane <pageBreak edition="V" number="1.0243" /> yutto, aparādhaṃ akāsahaṃ;</gatha1>
<gathalast line="2634">Vanantaṃ abhidhāvissaṃ, bhayaverasamappito.</gathalast>
<gatha1 line="2635">‘‘Pupphitaṃ pādapaṃ disvā, piṇḍibandhaṃ sunimmitaṃ;</gatha1>
<gathalast line="2636">Tambapupphaṃ gahetvāna, bodhiyaṃ okiriṃ ahaṃ.</gathalast>
<gatha1 line="2637">‘‘Sammajjitvāna taṃ bodhiṃ, pāṭaliṃ pādaputtamaṃ;</gatha1>
<gathalast line="2638">Pallaṅkaṃ ābhujitvāna, bodhimūle upāvisiṃ.</gathalast>
<gatha1 line="2639">‘‘Gatamaggaṃ gavesantā, āgacchuṃ mama santikaṃ;</gatha1>
<gathalast line="2640">Te ca disvānahaṃ tattha, āvajjiṃ bodhimuttamaṃ.</gathalast>
<gatha1 line="2641">‘‘Vanditvāna ahaṃ bodhiṃ, vippasannena cetasā;</gatha1>
<gathalast line="2642">Anekatāle papatiṃ, giridugge bhayānake.</gathalast>
<gatha1 line="2643">‘‘Ekanavutito kappe, yaṃ pupphamabhiropayiṃ;</gatha1>
<gathalast line="2644">Duggatiṃ nābhijānāmi, bodhipūjāyidaṃ phalaṃ.</gathalast>
<gatha1 line="2645">‘‘Ito ca tatiye kappe, rājā susaññato ahaṃ;</gatha1>
<gathalast line="2646">Sattaratanasampanno, cakkavattī mahabbalo.</gathalast>
<gatha1 line="2647">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2648">Arahattaṃ pana patvā vivekābhiratiyā vaneyeva vasi, tena <bold>vanavaccho</bold>ti samaññā udapādi. Atha kadāci thero ñātijanānuggahatthaṃ rājagahaṃ <pageBreak edition="M" number="1.0284" /> gato tattha ñātakehi upaṭṭhiyamāno katipāhaṃ vasitvā gamanākāraṃ sandasseti. Taṃ ñātakā, ‘‘bhante, amhākaṃ anuggahatthaṃ dhuravihāre vasatha, mayaṃ upaṭṭhahissāmā’’ti yāciṃsu. Thero tesaṃ pabbatarāmaṇeyyakittanāpadesena vivekābhiratiṃ nivedento –</paragraph>
<hangnum line="2649" number="113"></hangnum>
<gatha1 line="2650"> ‘‘Acchodikā puthusilā, gonaṅgulamigāyutā;</gatha1>
<gathalast line="2651">Ambusevālasañchannā, te selā ramayanti ma’’nti. – gāthaṃ abhāsi;</gathalast>
<paragraph line="2652">Tattha <bold>acchodikā</bold>ti acchaṃ abahalaṃ sukhumaṃ udakaṃ etesūti ‘‘acchodakā’’ti vattabbe liṅgavipallāsena acchodikā’’ti vuttaṃ. Etena tesaṃ udakasampattiṃ dasseti. <bold>Puthusilā</bold>ti puthulā vitthatā mudusukhasamphassā silā etesūti puthusilā. Etena nisajjanaṭṭhānasampattiṃ dasseti. Gunnaṃ viya naṅgulaṃ naṅguṭṭhaṃ etesanti <bold>gonaṅgulā,</bold> kāḷamakkaṭā, ‘‘pakatimakkaṭā’’tipi vadantiyeva <pageBreak edition="P" number="1.0238" />. Gonaṅgulehi ca pasadādikehi migehi ca tahaṃ tahaṃ vicarantehi āyutā missitāti <bold>gonaṅgulamigāyutā</bold><pageBreak edition="V" number="1.0244" />. Etena tesaṃ amanussūpacāritāya araññalakkhaṇūpetataṃ dasseti. <bold>Ambusevālasañchannā</bold>ti pasavanato satataṃ paggharamānasalilatāya tahaṃ tahaṃ udakasevālasañchāditā. <bold>Te selā ramayanti ma</bold>nti yatthāhaṃ vasāmi; te edisā selā pabbatā vivekābhiratiyā maṃ ramayanti, tasmā tatthevāhaṃ gacchāmīti adhippāyo. Idameva ca therassa aññābyākaraṇaṃ ahosi.</paragraph>
<centered line="2653">Vanavacchattheragāthāvaṇṇanā niṭṭhitā.</centered>
<subhead line="2654">4. Adhimuttattheragāthāvaṇṇanā</subhead>
<paragraph line="2655"><bold>Kāyaduṭṭhullagaruno</bold>ti āyasmato adhimuttattherassa gāthā. Kā uppatti? So kira padumuttarassa bhagavato kāle brāhmaṇakule nibbattitvā viññutaṃ patto brāhmaṇavijjāsu nipphattiṃ gato kāmesu ādīnavaṃ <pageBreak edition="M" number="1.0285" /> disvā gharāvāsaṃ pahāya tāpasapabbajjaṃ pabbajitvā araññe viharanto buddhuppādaṃ sutvā manussūpacāraṃ upagantvā satthāraṃ bhikkhusaṅghaparivutaṃ gacchantaṃ disvā pasannamānaso attano vākacīraṃ satthu pādamūle patthari. Satthā tassa ajjhāsayaṃ ñatvā tasmiṃ aṭṭhāsi. Tattha ṭhitaṃ bhagavantaṃ kāḷānusārena gandhena pūjetvā ‘‘samuddharasimaṃ loka’’ntiādikāhi dasahi gāthāhi abhitthavi. Taṃ satthā ‘‘anāgate ito satasahassakappamatthake gotamassa nāma sammāsambuddhassa sāsane pabbajitvā chaḷabhiñño bhavissatī’’ti byākaritvā pakkāmi. So tena puññakammena devaloke nibbattitvā tato yāvāyaṃ buddhuppādo, tāva devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā <bold>adhimutto</bold>ti laddhanāmo viññutaṃ patto brāhmaṇavijjāsu nipphattiṃ gantvā tattha sāraṃ apassanto pacchimabhavikattā nissaraṇaṃ gavesanto jetavanapaṭiggahaṇe buddhānubhāvaṃ disvā paṭiladdhasaddho satthu santike pabbajitvā vipassanaṃ <pageBreak edition="P" number="1.0239" /> paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.40.304-332) –</paragraph>
<gatha1 line="2656">‘‘Kaṇikāraṃva jalitaṃ, dīparukkhaṃva ujjalaṃ;</gatha1>
<gathalast line="2657">Osadhiṃva virocantaṃ, vijjutaṃ gagane yathā.</gathalast>
<gatha1 line="2658">‘‘Asambhītaṃ anuttāsiṃ, migarājaṃva kesariṃ;</gatha1>
<gathalast line="2659">Ñāṇālokaṃ pakāsentaṃ, maddantaṃ titthiye gaṇe.</gathalast>
<gatha1 line="2660">‘‘Uddharantaṃ imaṃ lokaṃ, chindantaṃ sabbasaṃsayaṃ;</gatha1>
<gathalast line="2661">Gajjantaṃ migarājaṃva, addasaṃ lokanāyakaṃ.</gathalast>
<gatha1 line="2662">‘‘Jaṭājinadharo <pageBreak edition="V" number="1.0245" /> āsiṃ, brahā uju patāpavā;</gatha1>
<gathalast line="2663">Vākacīraṃ gahetvāna, pādamūle apatthariṃ.</gathalast>
<gatha1 line="2664">‘‘Kāḷānusāriyaṃ gayhaṃ, anulimpiṃ tathāgataṃ;</gatha1>
<gathalast line="2665">Sambuddhamanulimpetvā, santhaviṃ lokanāyakaṃ.</gathalast>
<gatha1 line="2666">‘‘Samuddharasimaṃ lokaṃ, oghatiṇṇa mahāmuni;</gatha1>
<gathalast line="2667">Ñāṇālokena jotesi, nāvaṭaṃ ñāṇamuttamaṃ.</gathalast>
<gatha1 line="2668">‘‘Dhammacakkaṃ <pageBreak edition="M" number="1.0286" /> pavattesi, maddase paratitthiye;</gatha1>
<gathalast line="2669">Usabho jitasaṅgāmo, sampakampesi medaniṃ.</gathalast>
<gatha1 line="2670">‘‘Mahāsamudde ūmiyo, velantamhi pabhijjare;</gatha1>
<gathalast line="2671">Tatheva tava ñāṇamhi, sabbadiṭṭhī pabhijjare.</gathalast>
<gatha1 line="2672">‘‘Sukhumacchikajālena, saramhi sampatānite;</gatha1>
<gathalast line="2673">Antojālīkatā pāṇā, pīḷitā honti tāvade.</gathalast>
<gatha1 line="2674">‘‘Tatheva titthiyā loke, puthupāsaṇḍanissitā;</gatha1>
<gathalast line="2675">Antoñāṇavare tuyhaṃ, parivattanti mārisa.</gathalast>
<gatha1 line="2676">‘‘Patiṭṭhā vuyhataṃ oghe, tvañhi nātho abandhunaṃ;</gatha1>
<gathalast line="2677">Bhayaṭṭitānaṃ saraṇaṃ, muttitthīnaṃ parāyaṇaṃ.</gathalast>
<gatha1 line="2678">‘‘Ekavīro asadiso, mettākaruṇasañcayo;</gatha1>
<gathalast line="2679">Asamo susamo santo, vasī tādī jitañjayo.</gathalast>
<gatha1 line="2680">‘‘Dhīro vigatasammoho, anejo akathaṃkathī;</gatha1>
<gathalast line="2681">Tusito vantadososi, nimmalo saṃyato suci.</gathalast>
<gatha1 line="2682">‘‘Saṅgātigo hatamado, tevijjo tibhavantago;</gatha1>
<gathalast line="2683">Sīmātigo dhammagaru, gatattho hitavabbhuto.</gathalast>
<gatha1 line="2684">‘‘Tārako tvaṃ yathā nāvā, nidhīvassāsakārako;</gatha1>
<gathalast line="2685">Asambhīto yathā sīho, gajarājāva dappito.</gathalast>
<gatha1 line="2686">‘‘Thometvā dasagāthāhi, padumuttaraṃ mahāyasaṃ;</gatha1>
<gathalast line="2687">Vanditvā satthuno pāde, tuṇhī aṭṭhāsahaṃ tadā.</gathalast>
<gatha1 line="2688">‘‘Padumuttaro lokavidū, āhutīnaṃ paṭiggaho;</gatha1>
<gathalast line="2689">Bhikkhusaṅghe ṭhito satthā, imā gāthā abhāsatha.</gathalast>
<gatha1 line="2690">‘‘Yo me sīlañca ñāṇañca, saddhammañcāpi vaṇṇayi;</gatha1>
<gathalast line="2691">Tamahaṃ kittayissāmi, suṇātha mama bhāsato.</gathalast>
<gatha1 line="2692">‘‘Saṭṭhi kappasahassāni, devaloke ramissati;</gatha1>
<gathalast line="2693">Aññe devebhibhavitvā, issaraṃ kārayissati.</gathalast>
<gatha1 line="2694">‘‘So <pageBreak edition="M" number="1.0287" /><pageBreak edition="V" number="1.0246" /> pacchā pabbajitvāna, sukkamūlena codito;</gatha1>
<gathalast line="2695">Gotamassa bhagavato, sāsane pabbajissati.</gathalast>
<gatha1 line="2696">‘‘Pabbajitvāna kāyena, pāpakammaṃ vivajjiya;</gatha1>
<gathalast line="2697">Sabbāsave pariññāya, nibbāyissatināsavo.</gathalast>
<gatha1 line="2698">‘‘Yathāpi megho thanayaṃ, tappeti medaniṃ imaṃ;</gatha1>
<gathalast line="2699">Tatheva tvaṃ mahāvīra, dhammena tappayī mamaṃ.</gathalast>
<gatha1 line="2700">‘‘Sīlaṃ paññañca dhammañca, thavitvā lokanāyakaṃ;</gatha1>
<gathalast line="2701">Pattomhi paramaṃ santiṃ, nibbānaṃ padamaccutaṃ.</gathalast>
<gatha1 line="2702">‘‘Aho nūna sa bhagavā, ciraṃ tiṭṭheyya cakkhumā;</gatha1>
<gathalast line="2703">Aññātañca vijāneyyuṃ, phuseyyuṃ amataṃ padaṃ.</gathalast>
<gatha1 line="2704">‘‘Ayaṃ me pacchimā jāti, bhavā sabbe samūhatā;</gatha1>
<gathalast line="2705">Sabbāsave pariññāya, viharāmi anāsavo.</gathalast>
<gatha1 line="2706">‘‘Satasahassito kappe, yaṃ buddhamabhithomayiṃ;</gatha1>
<gathalast line="2707">Duggatiṃ nābhijānāmi, kittanāya idaṃ phalaṃ.</gathalast>
<gatha1 line="2708">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2709">Arahattaṃ pana patvā attanā saha vasante kāyadaḷhibahule bhikkhū ovadanto –</paragraph>
<hangnum line="2710" number="114"></hangnum>
<gatha1 line="2711"> ‘‘Kāyaduṭṭhullagaruno, hiyyamānamhi jīvite;</gatha1>
<gathalast line="2712">Sarīrasukhagiddhassa, kuto samaṇasādhutā’’ti. – gāthaṃ abhāsi;</gathalast>
<paragraph line="2713">Tattha <bold>kāyaduṭṭhullagaruno</bold>ti duṭṭhullaṃ asubhayogyatā, kāyassa duṭṭhullaṃ kāyaduṭṭhullaṃ, kāyaduṭṭhullaṃ garu sambhāvitaṃ yassa so kāyaduṭṭhullagaru, anissaraṇappañño hutvā kāyaposanappasuto kāyadaḷhibahuloti attho, tassa kāyaduṭṭhullagaruno. <bold>Hiyyamānamhi jīvite</bold>ti kunnadīnaṃ udakaṃ viya jīvitasaṅkhāre lahuso khīyamāne. <bold>Sarīrasukhagiddhassā</bold>ti paṇītāhārādīhi attano kāyassa sukhena gedhaṃ āpannassa <pageBreak edition="M" number="1.0288" />. <bold>Kuto samaṇasādhutā</bold>ti evarūpassa puggalassa samaṇabhāvena sādhutā susamaṇatā kuto kena kāraṇena siyā, ekaṃsato pana kāye jīvite ca nirapekkhassa itarītarasantosena santuṭṭhassa āraddhavīriyasseva samaṇasādhutāti adhippāyo.</paragraph>
<centered line="2714">Adhimuttattheragāthāvaṇṇanā niṭṭhitā.</centered>
<subhead line="2715">5. Mahānāmattheragāthāvaṇṇanā</subhead>
<paragraph line="2716"><bold>Esāvahiyyase</bold><pageBreak edition="V" number="1.0247" /><bold>pabbatenā</bold>ti āyasmato mahānāmattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle brāhmaṇakule nibbattitvā brāhmaṇavijjāsu nipphattiṃ gato gharāvāsaṃ pahāya aññatarāya nadiyā tīre assamaṃ kāretvā sambahule brāhmaṇe mante vācento viharati. Athekadivasaṃ bhagavā taṃ anuggaṇhituṃ tassa asamapadaṃ upagacchi. So bhagavantaṃ disvā pasannacitto āsanaṃ paññāpetvā adāsi <pageBreak edition="P" number="1.0240" />. Nisinne bhagavati sumadhuraṃ madhuṃ upanāmesi. Taṃ bhagavā paribhuñjitvā heṭṭhā adhimuttattheravatthumhi vuttanayena anāgataṃ byākaritvā pakkāmi. So tena puññakammena devaloke nibbattitvā aparāparaṃ sugatīsuyeva parivattento imasmiṃ buddhuppāde sāvatthiyaṃ brāhmaṇakule nibbattitvā <bold>mahānāmo</bold>ti laddhanāmo viññutaṃ patto bhagavato santikaṃ upasaṅkamitvā dhammaṃ sutvā paṭiladdhasaddho pabbajitvā kammaṭṭhānaṃ gahetvā nesādake nāma pabbate viharanto kilesapariyuṭṭhānaṃ vikkhambhetuṃ asakkonto ‘‘kiṃ me iminā saṃkiliṭṭhacittassa jīvitenā’’ti attabhāvaṃ nibbindanto uccaṃ pabbatasikharaṃ abhiruhitvā ‘‘ito pātetvā taṃ māressāmī’’ti attānaṃ paraṃ viya niddisanto –</paragraph>
<hangnum line="2717" number="115"></hangnum>
<gatha1 line="2718"> ‘‘Esāvahiyyase pabbatena, bahukuṭajasallakikena;</gatha1>
<gathalast line="2719">Nesādakena girinā, yasassinā paricchadenā’’ti. – gāthaṃ abhāsi;</gathalast>
<paragraph line="2720">Tattha <pageBreak edition="M" number="1.0289" /><bold>esāvahiyyase</bold>ti eso tvaṃ mahānāma avahiyyase parihāyasi. <bold>Pabbatenā</bold>ti nivāsaṭṭhānabhūtena iminā pabbatena. <bold>Bahukuṭajasallakikenā</bold>ti bahūhi kuṭajehi indasālarukkhehi sallakīhi indasālarukkhehi vā samannāgatena. <bold>Nesādakenā</bold>ti evaṃnāmakena. <bold>Girinā</bold>ti selena. Selo hi sandhisaṅkhātehi pabbehi ṭhitattā ‘‘pabbato’’ti, pasavanādivasena jalassa, sārabhūtānaṃ bhesajjādivatthūnañca giraṇato ‘‘girī’’ti vuccati. Tadubhayatthasambhavato panettha ‘‘pabbatenā’’ti vatvā ‘‘girinā’’ti ca vuttaṃ. <bold>Yasassinā</bold>ti sabbaguṇehi vissutena pakāsena. <bold>Paricchadenā</bold>ti nānāvidharukkhagacchalatāhi samantato channena, vasanaṭṭhānatāya vā tuyhaṃ paricchadabhūtena. Ayañhettha adhippāyo – mahānāma, yadi kammaṭṭhānaṃ vissajjetvā vitakkabahulo hosi, evaṃ tvaṃ iminā chāyūdakasampannena sappāyena <pageBreak edition="P" number="1.0241" /> nivāsanaṭṭhānabhūtena nesādakagirinā parihāyasi, idānihaṃ taṃ ito pātetvā māressāmi, tasmā na labbhā vitakkavasikena bhavitunti. Evaṃ thero <pageBreak edition="V" number="1.0248" /> attānaṃ santajjentoyeva vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.40.333-352) –</paragraph>
<gatha1 line="2721">‘‘Sindhuyā nadiyā tīre, sukato assamo mama;</gatha1>
<gathalast line="2722">Tattha vācemahaṃ sisse, itihāsaṃ salakkhaṇaṃ.</gathalast>
<gatha1 line="2723">‘‘Dhammakāmā vinītā te, sotukāmā susāsanaṃ;</gatha1>
<gathalast line="2724">Chaḷaṅge pāramippattā, sindhukūle vasanti te.</gathalast>
<gatha1 line="2725">‘‘Uppātagamane ceva, lakkhaṇesu ca kovidā;</gatha1>
<gathalast line="2726">Uttamatthaṃ gavesantā, vasanti vipine tadā.</gathalast>
<gatha1 line="2727">‘‘Sumedho nāma sambuddho, loke uppajji tāvade;</gatha1>
<gathalast line="2728">Amhākaṃ anukampanto, upāgacchi vināyako.</gathalast>
<gatha1 line="2729">‘‘Upāgataṃ mahāvīraṃ, sumedhaṃ lokanāyakaṃ;</gatha1>
<gathalast line="2730">Tiṇasanthārakaṃ katvā, lokajeṭṭhassadāsahaṃ.</gathalast>
<gatha1 line="2731">‘‘Vipināto madhuṃ gayha, buddhaseṭṭhassadāsahaṃ;</gatha1>
<gathalast line="2732">Sambuddho paribhuñjitvā, idaṃ vacanamabravi.</gathalast>
<gatha1 line="2733">‘‘Yo <pageBreak edition="M" number="1.0290" /> taṃ adāsi madhuṃ me, pasanno sehi pāṇibhi;</gatha1>
<gathalast line="2734">Tamahaṃ kittayissāmi, suṇātha mama bhāsato.</gathalast>
<gatha1 line="2735">‘‘Iminā madhudānena, tiṇasanthārakena ca;</gatha1>
<gathalast line="2736">Tiṃsa kappasahassāni, devaloke ramissati.</gathalast>
<gatha1 line="2737">‘‘Tiṃsakappasahassamhi, okkākakulasambhavo;</gatha1>
<gathalast line="2738">Gotamo nāma gottena, satthā loke bhavissati.</gathalast>
<gatha1 line="2739">‘‘Tassa dhammesu dāyādo, oraso dhammanimmito;</gatha1>
<gathalast line="2740">Sabbāsave pariññāya, nibbāyissatināsavo.</gathalast>
<gatha1 line="2741">‘‘Devalokā idhāgantvā, mātukucchiṃ upāgate;</gatha1>
<gathalast line="2742">Madhuvassaṃ pavassittha, chādayaṃ madhunā mahiṃ.</gathalast>
<gatha1 line="2743">‘‘Mayi nikkhantamattamhi, kucchiyā ca suduttarā;</gatha1>
<gathalast line="2744">Tatrāpi madhuvassaṃ me, vassate niccakālikaṃ.</gathalast>
<gatha1 line="2745">‘‘Agārā abhinikkhamma, pabbajiṃ anagāriyaṃ;</gatha1>
<gathalast line="2746">Lābhī annassa pānassa, madhudānassidaṃ phalaṃ.</gathalast>
<gatha1 line="2747">‘‘Sabbakāmasamiddhohaṃ, bhavitvā devamānuse;</gatha1>
<gathalast line="2748">Teneva madhudānena, pattomhi āsavakkhayaṃ.</gathalast>
<gatha1 line="2749">‘‘Vuṭṭhamhi <pageBreak edition="V" number="1.0249" /> deve caturaṅgule tiṇe, sampupphite dharaṇīruhe sañchanne;</gatha1>
<gathalast line="2750">Suññe ghare maṇḍaparukkhamūlake, vasāmi niccaṃ sukhito anāsavo.</gathalast>
<gatha1 line="2751">‘‘Majjhe mahante hīne ca, bhave sabbe atikkamiṃ;</gatha1>
<gathalast line="2752">Ajja me āsavā khīṇā, natthi dāni punabbhavo.</gathalast>
<gatha1 line="2753">‘‘Tiṃsakappasahassamhi, yaṃ dānamadadiṃ tadā;</gatha1>
<gathalast line="2754">Duggatiṃ nābhijānāmi, madhudānassidaṃ phalaṃ.</gathalast>
<gatha1 line="2755">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2756">Ayameva ca therassa aññābyākaraṇagāthā ahosīti.</paragraph>
<centered line="2757">Mahānāmattheragāthāvaṇṇanā niṭṭhitā.</centered>
<subhead line="2758">6. Pārāpariyattheragāthāvaṇṇanā</subhead>
<paragraph line="2759"><bold>Chaphassāyatane</bold><pageBreak edition="M" number="1.0291" /><bold>hitvā</bold>ti āyasmato pārāpariyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto piyadassissa bhagavato kāle nesādayoniyaṃ nibbattitvā tassa viññutaṃ pattassa vicaraṇaṭṭhāne aññatarasmiṃ vanasaṇḍe piyadassī bhagavā taṃ anuggaṇhituṃ nirodhasamāpattiṃ samāpajjitvā nisīdi. So ca mige pariyesanto taṃ ṭhānaṃ gato satthāraṃ disvā pasannamānaso bhagavantaṃ anto katvā kataṃ sākhāmaṇḍapaṃ padumapupphehi kūṭāgārākārena sañchādetvā uḷāraṃ pītisomanassaṃ paṭisaṃvedento sattāhaṃ namassamāno aṭṭhāsi. Divase divase ca milātamilātāni apanetvā abhinavehi chādesi. Satthā sattāhassa accayena nirodhato vuṭṭhahitvā bhikkhusaṅghaṃ anussari. Tāvadeva asītisahassamattā bhikkhū satthāraṃ parivāresuṃ. ‘‘Madhuradhammakathaṃ suṇissāmā’’ti devatā sannipatiṃsu, mahā samāgamo ahosi. Satthā anumodanaṃ karonto tassa devamanussesu bhāviniṃ sampattiṃ imasmiṃ buddhuppāde sāvakabodhiñca byākaritvā pakkāmi. So tena puññakammena devamanussesu saṃsaranto imasmiṃ buddhuppāde rājagahe brāhmaṇakule nibbattitvā viññutaṃ patto tiṇṇaṃ vedānaṃ pāragū hutvā <pageBreak edition="P" number="1.0242" /> parāparagottatāya <bold>pārāpariyo</bold>ti laddhasamañño bahū brāhmaṇe mante vācento satthu rājagahagamane buddhānubhāvaṃ disvā paṭiladdhasaddho pabbajitvā vipassanāya kammaṃ karonto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.40.353-385) –</paragraph>
<gatha1 line="2760">‘‘Piyadassī <pageBreak edition="V" number="1.0250" /> nāma bhagavā, sayambhū lokanāyako;</gatha1>
<gathalast line="2761">Vivekakāmo sambuddho, samādhikusalo muni.</gathalast>
<gatha1 line="2762">‘‘Vanasaṇḍaṃ samoggayha, piyadassī mahāmuni;</gatha1>
<gathalast line="2763">Paṃsukūlaṃ pattharitvā, nisīdi purisuttamo.</gathalast>
<gatha1 line="2764">‘‘Migaluddo pure āsiṃ, araññe kānane ahaṃ;</gatha1>
<gathalast line="2765">Pasadaṃ migamesanto, āhiṇḍāmi ahaṃ tadā.</gathalast>
<gatha1 line="2766">‘‘Tatthaddasāsiṃ <pageBreak edition="M" number="1.0292" /> sambuddhaṃ, oghatiṇṇamanāsavaṃ;</gatha1>
<gathalast line="2767">Pupphitaṃ sālarājaṃva, sataraṃsiṃva uggataṃ.</gathalast>
<gatha1 line="2768">‘‘Disvānahaṃ devadevaṃ, piyadassiṃ mahāyasaṃ;</gatha1>
<gathalast line="2769">Jātassaraṃ samoggayha, padumaṃ āhariṃ tadā.</gathalast>
<gatha1 line="2770">‘‘Āharitvāna padumaṃ, satapattaṃ manoramaṃ;</gatha1>
<gathalast line="2771">Kūṭāgāraṃ karitvāna, chādayiṃ padumenahaṃ.</gathalast>
<gatha1 line="2772">‘‘Anukampako kāruṇiko, piyadassī mahāmuni;</gatha1>
<gathalast line="2773">Sattarattindivaṃ buddho, kūṭāgāre vasī jino.</gathalast>
<gatha1 line="2774">‘‘Purāṇaṃ chaḍḍayitvāna, navena chādayiṃ ahaṃ;</gatha1>
<gathalast line="2775">Añjaliṃ paggahetvāna, aṭṭhāsiṃ tāvade ahaṃ.</gathalast>
<gatha1 line="2776">‘‘Vuṭṭhahitvā samādhimhā, piyadassī mahāmuni;</gatha1>
<gathalast line="2777">Disaṃ anuvilokento, nisīdi lokanāyako.</gathalast>
<gatha1 line="2778">‘‘Tadā sudassano nāma, upaṭṭhāko mahiddhiko;</gatha1>
<gathalast line="2779">Cittamaññāya buddhassa, piyadassissa satthuno.</gathalast>
<gatha1 line="2780">‘‘Asītiyā sahassehi, bhikkhūhi parivārito;</gatha1>
<gathalast line="2781">Vanante sukhamāsīnaṃ, upesi lokanāyakaṃ.</gathalast>
<gatha1 line="2782">‘‘Yāvatā vanasaṇḍamhi, adhivatthā ca devatā;</gatha1>
<gathalast line="2783">Buddhassa cittamaññāya, sabbe sannipatuṃ tadā.</gathalast>
<gatha1 line="2784">‘‘Samāgatesu yakkhesu, kumbhaṇḍe saharakkhase;</gatha1>
<gathalast line="2785">Bhikkhusaṅghe ca sampatte, gāthā pabyāharī jino.</gathalast>
<gatha1 line="2786">‘‘Thomaṃ sattāhaṃ pūjesi, āvāsañca akāsi me;</gatha1>
<gathalast line="2787">Tamahaṃ kittayissāmi, suṇātha mama bhāsato.</gathalast>
<gatha1 line="2788">‘‘Sududdasaṃ sunipuṇaṃ, gambhīraṃ suppakāsitaṃ;</gatha1>
<gathalast line="2789">Ñāṇena kittayissāmi, suṇātha mama bhāsato.</gathalast>
<gatha1 line="2790">‘‘Catuddasāni kappāni, devarajjaṃ karissati;</gatha1>
<gathalast line="2791">Kūṭāgāraṃ mahantassa, padmapupphehi chāditaṃ.</gathalast>
<gatha1 line="2792">‘‘Ākāse <pageBreak edition="M" number="1.0293" /><pageBreak edition="V" number="1.0251" /> dhārayissati, pupphakammassidaṃ phalaṃ;</gatha1>
<gathalast line="2793">Catubbīse kappasate, vokiṇṇaṃ saṃsarissati.</gathalast>
<gatha1 line="2794">‘‘Tattha pupphamayaṃ byamhaṃ, ākāse dhārayissati;</gatha1>
<gathalast line="2795">Yathā padumapattamhi, toyaṃ na upalimpati.</gathalast>
<gatha1 line="2796">‘‘Tathevīmassa ñāṇamhi, kilesā nopalimpare;</gatha1>
<gathalast line="2797">Manasā vinivaṭṭetvā, pañca nīvaraṇe ayaṃ.</gathalast>
<gatha1 line="2798">‘‘Cittaṃ janetvā nekkhamme, agārā pabbajissati;</gatha1>
<gathalast line="2799">Tato pupphamaye byamhe, dhārente nikkhamissati.</gathalast>
<gatha1 line="2800">‘‘Rukkhamūle vasantassa, nipakassa satīmato;</gatha1>
<gathalast line="2801">Tattha pupphamayaṃ byamhaṃ, matthake dhārayissati.</gathalast>
<gatha1 line="2802">‘‘Cīvaraṃ piṇḍapātañca, paccayaṃ sayanāsanaṃ;</gatha1>
<gathalast line="2803">Datvāna bhikkhusaṅghassa, nibbāyissatināsavo.</gathalast>
<gatha1 line="2804">‘‘Kūṭāgārena caratā, pabbajjaṃ abhinikkhamiṃ;</gatha1>
<gathalast line="2805">Rukkhamūle vasantampi, kūṭāgāraṃ dharīyati.</gathalast>
<gatha1 line="2806">‘‘Cīvare piṇḍapāte ca, cetanā me na vijjati;</gatha1>
<gathalast line="2807">Puññakammena saṃyutto, labhāmi pariniṭṭhitaṃ.</gathalast>
<gatha1 line="2808">‘‘Gaṇanāto asaṅkheyyā, kappakoṭī bahū mama;</gatha1>
<gathalast line="2809">Rittakā te atikkantā, pamuttā lokanāyakā.</gathalast>
<gatha1 line="2810">‘‘Aṭṭhārase kappasate, piyadassī vināyako;</gatha1>
<gathalast line="2811">Tamahaṃ payirupāsitvā, imaṃ yoniṃ upāgato.</gathalast>
<gatha1 line="2812">‘‘Idha passāmi sambuddhaṃ, anomaṃ nāma cakkhumaṃ;</gatha1>
<gathalast line="2813">Tamahaṃ upagantvāna, pabbajiṃ anagāriyaṃ.</gathalast>
<gatha1 line="2814">‘‘Dukkhassantakaro buddho, maggaṃ me desayī jino;</gatha1>
<gathalast line="2815">Tassa dhammaṃ suṇitvāna, pattomhi acalaṃ padaṃ.</gathalast>
<gatha1 line="2816">‘‘Tosayitvāna sambuddhaṃ, gotamaṃ sakyapuṅgavaṃ;</gatha1>
<gathalast line="2817">Sabbāsave pariññāya, viharāmi anāsavo.</gathalast>
<gatha1 line="2818">‘‘Aṭṭhārase <pageBreak edition="M" number="1.0294" /> kappasate, yaṃ buddhamabhipūjayiṃ;</gatha1>
<gathalast line="2819">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="2820">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2821">Arahattaṃ pana patvā attano paṭipattiṃ paccavekkhitvā sañjātasomanasso udānavasena –</paragraph>
<hangnum line="2822" number="116"></hangnum>
<gatha1 line="2823"> ‘‘Chaphassāyatane <pageBreak edition="V" number="1.0252" /> hitvā, guttadvāro susaṃvuto;</gatha1>
<gathalast line="2824">Aghamūlaṃ vamitvāna, patto me āsavakkhayo’’ti. – gāthaṃ abhāsi;</gathalast>
<paragraph line="2825">Tattha <bold>chaphassāyatane hitvā</bold>ti cakkhusamphassādīnaṃ channaṃ samphassānaṃ uppattiṭṭhānatāya ‘‘phassāyatanānī’’ti laddhanāmāni cakkhādīni cha ajjhattikāyatanāni tappaṭibaddhasaṃkilesappahānavasena pahāya. <bold>Guttadvāro susaṃvuto</bold>ti tato eva cakkhudvārādīnaṃ guttattā, tattha pavattanakānaṃ abhijjhādīnaṃ pāpadhammānaṃ pavesananivāraṇena satikavāṭena suṭṭu pihitattā guttadvāro susaṃvuto. Atha vā manacchaṭṭhānaṃ channaṃ dvārānaṃ vuttanayena rakkhitattā guttadvāro, kāyādīhi suṭṭhu saññatattā susaṃvutoti evamettha attho veditabbo. <bold>Aghamūlaṃ vamitvānā</bold>ti aghassa vaṭṭadukkhassa mūlabhūtaṃ avijjābhavataṇhāsaṅkhātaṃ dosaṃ, sabbaṃ vā kilesadosaṃ ariyamaggasaṅkhātavamanayogapānena uggiritvā santānato bahi katvā, bahikaraṇahetu vā. <bold>Patto me āsavakkhayo</bold>ti kāmāsavādayo āsavā ettha khīyanti, tesaṃ vā khayena pattabboti āsavakkhayo, nibbānaṃ arahattañca. So āsavakkhayo patto adhigatoti udānavasena aññaṃ byākāsi.</paragraph>
<centered line="2826">Pārāpariyattheragāthāvaṇṇanā niṭṭhitā.</centered>
<subhead line="2827">7. Yasattheragāthāvaṇṇanā</subhead>
<paragraph line="2828"><bold>Suvilitto</bold><pageBreak edition="M" number="1.0295" /><pageBreak edition="P" number="1.0243" /><bold>suvasano</bold>ti āyasmato yasattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sumedhassa bhagavato kāle mahānubhāvo nāgarājā hutvā buddhappamukhaṃ bhikkhusaṅghaṃ attano bhavanaṃ netvā mahādānaṃ pavattesi. Bhagavantaṃ mahagghena ticīvarena acchādesi, ekamekañca bhikkhuṃ mahaggheneva paccekadussayugena sabbena samaṇaparikkhārena acchādesi. So tena puññakammena devamanussesu saṃsaranto siddhatthassa bhagavato kāle seṭṭhiputto hutvā mahābodhimaṇḍaṃ sattahi ratanehi pūjesi. Kassapassa bhagavato kāle sāsane pabbajitvā samaṇadhammaṃ akāsi. Evaṃ sugatīsuyeva saṃsaranto imasmiṃ amhākaṃ bhagavato kāle bārāṇasiyaṃ mahāvibhavassa seṭṭhino putto hutvā nibbatti, <bold>yaso</bold> nāma nāmena paramasukhumālo. ‘‘Tassa tayo pāsādā’’ti sabbaṃ khandhake (mahāva. 25) āgatanayena veditabbaṃ.</paragraph>
<paragraph line="2829">So <pageBreak edition="V" number="1.0253" /> pubbahetunā codiyamāno rattibhāge niddābhibhūtassa parijanassa vippakāraṃ disvā sañjātasaṃvego suvaṇṇapādukārūḷhova gehato niggato devatāvivaṭena nagaradvārena nikkhamitvā isipatanasamīpaṃ gato ‘‘upaddutaṃ vata, bho, upassaṭṭhaṃ vata, bho’’ti āha. Tena samayena bhagavatā isipatane viharantena tasseva anuggaṇhanatthaṃ abbhokāse caṅkamantena ‘‘ehi, yasa, idaṃ anupaddutaṃ, idaṃ anupassaṭṭha’’nti vutto, ‘‘anupaddutaṃ anupassaṭṭhaṃ kira atthī’’ti somanassajāto suvaṇṇapādukā oruyha bhagavantaṃ upasaṅkamitvā ekamantaṃ nisinno satthārā anupubbikathaṃ kathetvā saccadesanāya katāya saccapariyosāne sotāpanno hutvā gavesanatthaṃ āgatassa pitu bhagavatā saccadesanāya kariyamānāya arahattaṃ sacchākāsi. Tena vuttaṃ <bold>apadāne</bold> (apa. thera 1.40.456-483) –</paragraph>
<gatha1 line="2830">‘‘Mahāsamuddaṃ oggayha, bhavanaṃ me sunimmitaṃ;</gatha1>
<gathalast line="2831">Sunimmitā pokkharaṇī, cakkavākapakūjitā.</gathalast>
<gatha1 line="2832">‘‘Mandālakehi <pageBreak edition="M" number="1.0296" /> sañchannā, padumuppalakehi ca;</gatha1>
<gathalast line="2833">Nadī ca sandate tattha, supatitthā manoramā.</gathalast>
<gatha1 line="2834">‘‘Macchakacchapasañchannā, nānādijasamotthatā;</gatha1>
<gathalast line="2835">Mayūrakoñcābhirudā, kokilādīhi vagguhi.</gathalast>
<gatha1 line="2836">‘‘Pārevatā ravihaṃsā ca, cakkavākā nadīcarā;</gatha1>
<gathalast line="2837">Dindibhā sāḷikā cettha, pammakā jīvajīvakā.</gathalast>
<gatha1 line="2838">‘‘Haṃsā koñcāpi naditā, kosiyā piṅgalā bahū;</gatha1>
<gathalast line="2839">Sattaratanasampannā, maṇimuttikavālukā.</gathalast>
<gatha1 line="2840">‘‘Sabbasoṇṇamayā rukkhā, nānāgandhasameritā;</gatha1>
<gathalast line="2841">Ujjotenti divārattiṃ, bhavanaṃ sabbakālikaṃ.</gathalast>
<gatha1 line="2842">‘‘Saṭṭhitūriyasahassāni, sāyaṃ pāto pavajjare;</gatha1>
<gathalast line="2843">Soḷasitthisahassāni, parivārenti maṃ sadā.</gathalast>
<gatha1 line="2844">‘‘Abhinikkhamma bhavanā, sumedhaṃ lokanāyakaṃ;</gatha1>
<gathalast line="2845">Pasannacitto sumano, vandayiṃ taṃ mahāyasaṃ.</gathalast>
<gatha1 line="2846">‘‘Sambuddhaṃ abhivādetvā, sasaṅghaṃ taṃ nimantayiṃ;</gatha1>
<gathalast line="2847">Adhivāsesi so dhīro, sumedho lokanāyako.</gathalast>
<gatha1 line="2848">‘‘Mama dhammakathaṃ katvā, uyyojesi mahāmuni;</gatha1>
<gathalast line="2849">Sambuddhaṃ abhivādetvā, bhavanaṃ me upāgamiṃ.</gathalast>
<gatha1 line="2850">‘‘Āmantayiṃ parijanaṃ, sabbe sannipatātha vo;</gatha1>
<gathalast line="2851">Pubbaṇhasamayaṃ buddho, bhavanaṃ āgamissati.</gathalast>
<gatha1 line="2852">‘‘Lābhā <pageBreak edition="V" number="1.0254" /> amhaṃ suladdhaṃ no, ye vasāma tavantike;</gatha1>
<gathalast line="2853">Mayampi buddhaseṭṭhassa, pūjaṃ kassāma satthuno.</gathalast>
<gatha1 line="2854">‘‘Annaṃ pānaṃ paṭṭhapetvā, kālaṃ ārocayiṃ ahaṃ;</gatha1>
<gathalast line="2855">Vasīsatasahassehi, upesi lokanāyako.</gathalast>
<gatha1 line="2856">‘‘Pañcaṅgikehi tūriyehi, paccuggamanamakāsahaṃ;</gatha1>
<gathalast line="2857">Sabbasoṇṇamaye pīṭhe, nisīdi purisuttamo.</gathalast>
<gatha1 line="2858">‘‘Uparicchadanaṃ <pageBreak edition="M" number="1.0297" /> āsi, sabbasoṇṇamayaṃ tadā;</gatha1>
<gathalast line="2859">Bījaniyo pavāyanti, bhikkhusaṅghassa antare.</gathalast>
<gatha1 line="2860">‘‘Pahūtenannapānena, bhikkhusaṅghamatappayiṃ;</gatha1>
<gathalast line="2861">Paccekadussayugaḷe, bhikkhusaṅghassadāsahaṃ.</gathalast>
<gatha1 line="2862">‘‘Yaṃ vadanti sumedhoti, lokāhutipaṭiggahaṃ;</gatha1>
<gathalast line="2863">Bhikkhusaṅghe nisīditvā, imā gāthā abhāsatha.</gathalast>
<gatha1 line="2864">‘‘Yo me annena pānena, sabbe ime ca tappayiṃ;</gatha1>
<gathalast line="2865">Tamahaṃ kittayissāmi, suṇātha mama bhāsato.</gathalast>
<gatha1 line="2866">‘‘Aṭṭhārase kappasate, devaloke ramissati;</gatha1>
<gathalast line="2867">Sahassakkhattuṃ rājā ca, cakkavattī bhavissati.</gathalast>
<gatha1 line="2868">‘‘Upapajjati yaṃ yoniṃ, devattaṃ atha mānusaṃ;</gatha1>
<gathalast line="2869">Sabbadā sabbasovaṇṇaṃ, chadanaṃ dhārayissati.</gathalast>
<gatha1 line="2870">‘‘Tiṃsakappasahassamhi, okkākakulasambhavo;</gatha1>
<gathalast line="2871">Gotamo nāma gottena, satthā loke bhavissati.</gathalast>
<gatha1 line="2872">‘‘Tassa dhammesu dāyādo, oraso dhammanimmito;</gatha1>
<gathalast line="2873">Sabbāsave pariññāya, nibbāyissatināsavo.</gathalast>
<gatha1 line="2874">‘‘Bhikkhusaṅghe nisīditvā, sīhanādaṃ nadissati;</gatha1>
<gathalast line="2875">Citake chattaṃ dhārenti, heṭṭhā chattamhi ḍayhatha.</gathalast>
<gatha1 line="2876">‘‘Sāmaññaṃ me anuppattaṃ, kilesā jhāpitā mayā;</gatha1>
<gathalast line="2877">Maṇḍape rukkhamūle vā, santāpo me na vijjati.</gathalast>
<gatha1 line="2878">‘‘Tiṃsakappasahassamhi, yaṃ dānamadadiṃ tadā;</gatha1>
<gathalast line="2879">Duggatiṃ nābhijānāmi, sabbadānassidaṃ phalaṃ.</gathalast>
<gatha1 line="2880">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2881">Atha <pageBreak edition="V" number="1.0255" /><pageBreak edition="P" number="1.0244" /> bhagavā āyasmantaṃ yasaṃ dakkhiṇaṃ bāhuṃ pasāretvā ‘‘ehi bhikkhū’’ti āha. Vacanasamanantarameva dvaṅgulamattakesamassu aṭṭhaparikkhāradharo vassasaṭṭhikatthero <pageBreak edition="M" number="1.0298" /> viya ahosi. So attano paṭipattiṃ paccavekkhitvā udānento ehibhikkhubhāvappattito purimāvatthavasena –</paragraph>
<hangnum line="2882" number="117"></hangnum>
<gatha1 line="2883"> ‘‘Suvilitto suvasano, sabbābharaṇabhūsito;</gatha1>
<gathalast line="2884">Tisso vijjā ajjhagamiṃ, kataṃ buddhassa sāsana’’nti. – gāthaṃ abhāsi;</gathalast>
<paragraph line="2885">Tattha <bold>suvilitto</bold>ti sundarena kuṅkumacandanānulepanena vilittagatto. <bold>Suvasano</bold>ti suṭṭhu mahagghakāsikavatthavasano. <bold>Sabbābharaṇabhūsito</bold>ti sīsūpagādīhi sabbehi ābharaṇehi alaṅkato. <bold>Ajjhagami</bold>nti adhigacchiṃ. Sesaṃ vuttanayameva.</paragraph>
<centered line="2886">Yasattheragāthāvaṇṇanā niṭṭhitā.</centered>
<subhead line="2887">8. Kimilattheragāthāvaṇṇanā</subhead>
<paragraph line="2888"><bold>Abhisattova nipatatī</bold>ti āyasmato kimilattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto kakusandhassa bhagavato kāle kulagehe nibbattitvā viññutaṃ patto parinibbute satthari tassa dhātuyo uddissa saḷalamālāhi maṇḍapākārena pūjaṃ akāsi. So tena puññakammena tāvatiṃse nibbattitvā aparāparaṃ devamanussesu saṃsaranto imasmiṃ buddhuppāde kapilavatthunagare sākiyarājakule nibbatti, <bold>kimilo</bold>tissa nāmaṃ ahosi. So vayappatto bhogasampattiyā sampanno viharati. Tassa ñāṇaparipākaṃ disvā saṃvegajananatthaṃ anupiyāyaṃ viharanto satthā paṭhamayobbane ṭhitaṃ dassanīyaṃ itthirūpaṃ abhinimminitvā purato dassetvā puna anukkamena yathā jarārogavipattīhi abhibhūtā dissati, tathā akāsi. Taṃ disvā kimilakumāro ativiya saṃvegaṃ pakāsento –</paragraph>
<hangnum line="2889" number="118"></hangnum>
<gatha1 line="2890"> ‘‘Abhisattova <pageBreak edition="M" number="1.0299" /> nipatati vayo, rūpaṃ aññamiva tatheva santaṃ;</gatha1>
<gathalast line="2891">Tasseva <pageBreak edition="P" number="1.0245" /> sato avippavasato, aññasseva sarāmi attāna’’nti. –</gathalast>
<unindented line="2892">Gāthaṃ abhāsi.</unindented>
<paragraph line="2893">Tattha <bold>abhisattovā</bold>ti ‘‘tvaṃ sīghaṃ gaccha mā tiṭṭhā’’ti devehi anusiṭṭho āṇatto viya. ‘‘Abhisaṭṭho <pageBreak edition="V" number="1.0256" /> vā’’tipi pāṭho, ‘‘tvaṃ lahuṃ gacchā’’ti kenaci abhilāsāpito viyāti attho. <bold>Nipatatī</bold>ti atipatati abhidhāvati na tiṭṭhati, khaṇe khaṇe khayavayaṃ pāpuṇātīti attho. <bold>Vayo</bold>ti bālyayobbanādiko sarīrassa avatthāviseso. Idha panassa yobbaññaṃ adhippetaṃ, taṃ hissa abhipatantaṃ khīyantaṃ hutvā upaṭṭhitaṃ. <bold>Rūpa</bold>nti rūpasampadāti vadati. <bold>Rūpa</bold>nti pana sarīraṃ ‘‘aṭṭhiñca paṭicca nhāruñca paṭicca maṃsañca paṭicca ākāso parivārito rūpaṃtveva saṅkhaṃ gacchatī’’tiādīsu (ma. ni. 1.306) viya. <bold>Aññamiva tatheva santa</bold>nti idaṃ rūpaṃ yādisaṃ, sayaṃ tatheva tenevākārena santaṃ vijjamānaṃ aññaṃ viya mayhaṃ upaṭṭhātīti adhippāyo. ‘‘Tadeva santa’’nti ca keci paṭhanti. <bold>Tasseva sato</bold>ti tasseva me anaññassa sato samānassa. <bold>Avippavasato</bold>ti na vippavasantassa, ciravippavāsena hi sato anaññampi aññaṃ viya upaṭṭhāti idampi idha natthīti adhippāyo. <bold>Aññasseva sarāmi attāna</bold>nti imaṃ mama attabhāvaṃ aññassa sattassa viya sarāmi upadhāremi sañjānāmīti attho. Tassevaṃ aniccataṃ manasi karontassa daḷhataro saṃvego udapādi, so saṃvegajāto satthāraṃ upasaṅkamitvā dhammaṃ sutvā paṭiladdhasaddho pabbajitvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 2.56.42-48) –</paragraph>
<gatha1 line="2894">‘‘Nibbute kakusandhamhi, brāhmaṇamhi vusīmati;</gatha1>
<gathalast line="2895">Gahetvā saḷalaṃ mālaṃ, maṇḍapaṃ kārayiṃ ahaṃ.</gathalast>
<gatha1 line="2896">‘‘Tāvatiṃsaṃ gato santo, labhimha byamhamuttamaṃ;</gatha1>
<gathalast line="2897">Aññe devetirocāmi, puññakammassidaṃ phalaṃ.</gathalast>
<gatha1 line="2898">‘‘Divā <pageBreak edition="M" number="1.0300" /> vā yadi vā rattiṃ, caṅkamanto ṭhito cahaṃ;</gatha1>
<gathalast line="2899">Channo saḷalapupphehi, puññakammassidaṃ phalaṃ.</gathalast>
<gatha1 line="2900">‘‘Imasmiṃyeva kappamhi, yaṃ buddhamabhipūjayiṃ;</gatha1>
<gathalast line="2901">Duggatiṃ nābhijānāmi, buddhapūjāyidaṃ phalaṃ.</gathalast>
<gatha1 line="2902">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2903">Arahattaṃ pana patvāpi thero attano purimuppannaṃ aniccatāmanasikāraṃ vibhāvento tameva gāthaṃ paccudāhāsi. Tenetaṃ imassa therassa aññābyākaraṇampi ahosi.</paragraph>
<centered line="2904">Kimilattheragāthāvaṇṇanā niṭṭhitā.</centered>
<subhead line="2905">9. Vajjiputtattheragāthāvaṇṇanā</subhead>
<paragraph line="2906"><bold>Rukkhamūlagahanaṃ</bold><pageBreak edition="V" number="1.0257" /><pageBreak edition="P" number="1.0246" /><bold>pasakkiyā</bold>ti āyasmato vajjiputtattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito catunavute kappe ekaṃ paccekasambuddhaṃ bhikkhāya gacchantaṃ disvā pasannamānaso kadaliphalāni adāsi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde vesāliyaṃ licchavirājaputto hutvā nibbatti, vajjirājaputtattā <bold>vajjiputto</bold>tveva cassa samaññā ahosi. So daharo hutvā hatthisikkhādisikkhanakālepi hetusampannatāya nissaraṇajjhāsayova hutvā vicaranto satthu dhammadesanākāle vihāraṃ gantvā parisapariyante nisinno dhammaṃ sutvā paṭiladdhasaddho satthu santike pabbajitvā vipassanāya kammaṃ karonto nacirasseva chaḷabhiñño ahosi. Tena vuttaṃ <bold>apadāne</bold> (apa. thera 2.51.57-62) –</paragraph>
<gatha1 line="2907">‘‘Sahassaraṃsī bhagavā, sayambhū aparājito;</gatha1>
<gathalast line="2908">Vivekā vuṭṭhahitvāna, gocarāyābhinikkhami.</gathalast>
<gatha1 line="2909">‘‘Phalahattho ahaṃ disvā, upagacchiṃ narāsabhaṃ;</gatha1>
<gathalast line="2910">Pasannacitto sumano, avaṭaṃ adadiṃ phalaṃ.</gathalast>
<gatha1 line="2911">‘‘Catunnavutito <pageBreak edition="M" number="1.0301" /> kappe, yaṃ phalaṃ adadiṃ tadā;</gatha1>
<gathalast line="2912">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="2913">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2914">Chaḷabhiñño pana hutvā aparabhāge aciraparinibbute satthari dhammaṃ saṅgāyituṃ saṅketaṃ katvā mahātheresu tattha tattha viharantesu ekadivasaṃ āyasmantaṃ ānandaṃ sekhaṃyeva samānaṃ mahatiyā parisāya parivutaṃ dhammaṃ desentaṃ disvā tassa uparimaggādhigamāya ussāhaṃ janento –</paragraph>
<hangnum line="2915" number="119"></hangnum>
<gatha1 line="2916"> ‘‘Rukkhamūlagahanaṃ pasakkiya, nibbānaṃ hadayasmiṃ opiya;</gatha1>
<gathalast line="2917">Jhāya gotama mā ca pamādo, kiṃ te biḷibiḷikā karissatī’’ti. –</gathalast>
<unindented line="2918">Gāthaṃ abhāsi.</unindented>
<paragraph line="2919">Tattha <bold>rukkhamūlagahana</bold>nti rukkhamūlabhūtaṃ gahanaṃ, gahanañhi atthi, na <pageBreak edition="P" number="1.0247" /> rukkhamūlaṃ, rukkhamūlañca <pageBreak edition="V" number="1.0258" /> atthi, na gahanaṃ, tesu rukkhamūlaggahaṇena ṭhānassa chāyāsampannatāya vātātapaparissayābhāvaṃ dasseti. Gahanaggahaṇena nivātabhāvena vātaparissayābhāvaṃ janasambādhābhāvañca dasseti, tadubhayena ca bhāvanāyogyataṃ. <bold>Pasakkiyā</bold>ti upagantvā. <bold>Nibbānaṃ hadayasmiṃ opiyā</bold>ti ‘‘evaṃ mayā paṭipajjitvā nibbānaṃ adhigantabba’’nti nibbutiṃ hadaye ṭhapetvā citte karitvā. <bold>Jhāyā</bold>ti lakkhaṇūpanijjhānena jhāya, vipassanābhāvanāsahitaṃ maggabhāvanaṃ bhāvehi. <bold>Gotamā</bold>ti dhammabhaṇḍāgārikaṃ gottena ālapati. <bold>Mā ca pamādo</bold>ti adhikusalesu dhammesu mā pamādaṃ āpajji. Idāni yādiso therassa pamādo, taṃ paṭikkhepavasena dassento <bold>‘‘kiṃ te biḷibiḷikā karissatī’’</bold>ti āha. Tattha <bold>biḷibiḷikā</bold>ti viḷiviḷikiriyā, biḷibiḷīti saddapavatti yathā niratthakā, evaṃ biḷibiḷikāsadisā janapaññatti <bold>kiṃ te karissati</bold> kīdisaṃ atthaṃ tuyhaṃ sādheti, tasmā janapaññattiṃ pahāya sadatthapasuto hohīti ovādaṃ adāsi.</paragraph>
<paragraph line="2920">Taṃ <pageBreak edition="M" number="1.0302" /> sutvā aññehi vuttavisagandhavāyanavacanena saṃvegajāto bahudeva rattiṃ caṅkamena vītināmento vipassanaṃ ussukkāpetvā senāsanaṃ pavisitvā mañcake nipannamattova arahattaṃ pāpuṇi.</paragraph>
<centered line="2921">Vajjiputtattheragāthāvaṇṇanā niṭṭhitā.</centered>
<subhead line="2922">10. Isidattattheragāthāvaṇṇanā</subhead>
<paragraph line="2923"><bold>Pañcakkhandhā</bold><pageBreak edition="P" number="1.0248" /><bold>pariññātā</bold>ti āyasmato isidattattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto vipassissa bhagavato kāle kulagehe nibbattitvā viññutaṃ patto ekadivasaṃ bhagavantaṃ rathiyaṃ gacchantaṃ disvā pasannamānaso madhuraṃ āmodaphalaṃ adāsi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde avantiraṭṭhe vaḍḍhagāme aññatarassa satthavāhassa putto hutvā nibbatti, <bold>isidatto</bold>tissa nāmaṃ ahosi. So vayappatto macchikāsaṇḍe cittassa gahapatino adiṭṭhasahāyo hutvā tena buddhaguṇe likhitvā pesitasāsanaṃ paṭilabhitvā sāsane sañjātappasādo therassa mahākaccānassa santike pabbajitvā vipassanaṃ ārabhitvā nacirasseva chaḷabhiñño ahosi. Tena vuttaṃ <bold>apadāne</bold> (apa. thera 2.51.80-84) –</paragraph>
<gatha1 line="2924">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha1>
<gathalast line="2925">Rathiyaṃ paṭipajjantaṃ, āmodamadadiṃ phalaṃ.</gathalast>
<gatha1 line="2926">‘‘Ekanavutito <pageBreak edition="V" number="1.0259" /> kappe, yaṃ phalaṃ adadiṃ tadā;</gatha1>
<gathalast line="2927">Duggatiṃ nābhijānāmi, phaladānassidaṃ phalaṃ.</gathalast>
<gatha1 line="2928">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="2929">Chaḷabhiñño pana hutvā ‘‘buddhupaṭṭhānaṃ gamissāmī’’ti theraṃ āpucchitvā anukkamena majjhimadesaṃ gantvā satthāraṃ upasaṅkamitvā vanditvā ekamantaṃ nisinno <pageBreak edition="M" number="1.0303" />, ‘‘kacci, bhikkhu, khamanīyaṃ, kacci yāpanīya’’ntiādinā satthārā katapaṭisanthāro paṭivacanamukhena, ‘‘bhagavā tumhākaṃ sāsanaṃ upagatakālato paṭṭhāya mayhaṃ sabbadukkhaṃ apagataṃ, sabbo parissayo vūpasanto’’ti pavedanavasena aññaṃ byākaronto –</paragraph>
<hangnum line="2930" number="120"></hangnum>
<gatha1 line="2931"> ‘‘Pañcakkhandhā pariññātā, tiṭṭhanti chinnamūlakā;</gatha1>
<gathalast line="2932">Dukkhakkhayo anuppatto, patto me āsavakkhayo’’ti. – gāthaṃ abhāsi;</gathalast>
<paragraph line="2933">Tattha <bold>pañcakkhandhā pariññātā</bold>ti pañcapi me upādānakkhandhā vipassanāpaññāsahitāya maggapaññāya ‘‘idaṃ dukkhaṃ, ettakaṃ dukkhaṃ, na ito bhiyyo’’ti sabbaso paricchijja ñātā, na tesu kiñcipi pariññātabbaṃ atthīti <pageBreak edition="P" number="1.0249" /> adhippāyo. <bold>Tiṭṭhanti chinnamūlakā</bold>ti sabbaso pariññātattā eva tesaṃ avijjātaṇhādikassa mūlassa samucchinnattā ariyamaggena pahīnattā yāvacarimacittanirodhā te tiṭṭhanti. <bold>Dukkhakkhayo anuppatto</bold>ti chinnamūlakattāyeva ca nesaṃ vaṭṭadukkhassa khayo parikkhayo anuppatto, nibbānaṃ adhigataṃ. <bold>Patto me āsavakkhayo</bold>ti kāmāsavādīnaṃ sabbesaṃ āsavānaṃ khayante abhigantabbatāya ‘‘āsavakkhayo’’ti laddhanāmaṃ arahattaṃ pattaṃ paṭiladdhanti attho. Keci pana antimāyaṃ samussayo’’ti paṭhanti. Nibbānassa adhigatattāyeva ayaṃ mama samussayo attabhāvo antimo sabbapacchimako, natthi dāni punabbhavoti attho. Yaṃ pana tattha tattha avuttaṃ, taṃ heṭṭhā vuttanayattā uttānaṃyevāti.</paragraph>
<centered line="2934">Isidattattheragāthāvaṇṇanā niṭṭhitā.</centered>
<centered line="2935">Dvādasamavaggavaṇṇanā niṭṭhitā.</centered>
<centered line="2936">Niṭṭhitā ca paramatthadīpaniyaṃ theragāthāvaṇṇanāyaṃ</centered>
<centered line="2937">Vīsādhikasatattheragāthāpaṭimaṇḍitassa ekakanipātassa</centered>
<paragraph line="2938">Atthavaṇṇanā.</paragraph>
</body>
</document>