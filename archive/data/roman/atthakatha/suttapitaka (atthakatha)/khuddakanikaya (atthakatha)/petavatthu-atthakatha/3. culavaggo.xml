<?xml version="1.0"?>
<document>
<metadata>
<normativeSource>http://tipitaka.org/romn/cscd/s0507a.att3.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/petavatthu-atthakatha/3. culavaggo.xml</archivePath>
<title>3. Cūḷavaggo - Petavatthu-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">3. Cūḷavaggo</chapter>
<subhead line="2">1. Abhijjamānapetavatthuvaṇṇanā</subhead>
<paragraph line="3"><bold>Abhijjamāne</bold><pageBreak edition="M" number="0.0156" /><pageBreak edition="V" number="0.0147" /><bold>vārimhī</bold>ti idaṃ satthari veḷuvane viharante aññataraṃ luddapetaṃ ārabbha vuttaṃ. Bārāṇasiyaṃ kira aparadisābhāge pāragaṅgāya vāsabhagāmaṃ atikkamitvā cundaṭṭhilanāmake gāme eko luddako ahosi. So araññe mige vadhitvā varamaṃsaṃ aṅgāre pacitvā khāditvā avasesaṃ paṇṇapuṭe bandhitvā kājena gahetvā gāmaṃ āgacchati. Taṃ bāladārakā gāmadvāre disvā ‘‘maṃsaṃ me dehi, maṃsaṃ me dehī’’ti hatthe pasāretvā upadhāvanti. So tesaṃ thokaṃ thokaṃ maṃsaṃ deti. Athekadivasaṃ maṃsaṃ alabhitvā <pageBreak edition="P" number="0.0169" />uddālakapupphaṃ piḷandhitvā bahuñca hatthena gahetvā gāmaṃ gacchantaṃ taṃ dārakā gāmadvāre disvā ‘‘maṃsaṃ me dehi, maṃsaṃ me dehī’’ti hatthe pasāretvā upadhāviṃsu. So tesaṃ ekekaṃ pupphamañjariṃ adāsi.</paragraph>
<paragraph line="4">Atha aparena samayena kālaṃ katvā petesu nibbatto naggo virūparūpo bhayānakadassano supinepi annapānaṃ ajānanto sīse ābandhitauddālakakusumamālākalāpo ‘‘cundaṭṭhilāyaṃ ñātakānaṃ santike kiñci labhissāmī’’ti gaṅgāya udake abhijjamāne paṭisotaṃ padasā gacchati. Tena ca samayena koliyo nāma rañño bimbisārassa mahāmatto kupitaṃ paccantaṃ vūpasametvā paṭinivattento hatthiassādiparivārabalaṃ thalapathena pesetvā sayaṃ gaṅgāya nadiyā anusotaṃ nāvāya āgacchanto taṃ petaṃ tathā gacchantaṃ disvā pucchanto –</paragraph>
<hangnum line="5" number="387"></hangnum>
<gatha1 line="6">‘‘Abhijjamāne vārimhi, gaṅgāya idha gacchasi;</gatha1>
<gatha2 line="7">Naggo pubbaddhapetova, māladhārī alaṅkato;</gatha2>
<gathalast line="8">Kuhiṃ gamissasi peta, kattha vāso bhavissatī’’ti. –</gathalast>
<unindented line="9">Gāthamāha. Tattha <bold>abhijjamāne</bold>ti padanikkhepena abhijjamāne saṅghāte, <bold>vārimhi gaṅgāyā</bold>ti gaṅgāya nadiyā udake. <bold>Idhā</bold>ti imasmiṃ ṭhāne. <bold>Pubbaddhapetovā</bold>ti kāyassa purimaddhena apeto viya apetayoniko devaputto <pageBreak edition="M" number="0.0157" />viya. Kathaṃ? <bold>Māladhārī alaṅkato</bold>ti, mālāhi piḷandhitvā alaṅkatasīsaggoti <pageBreak edition="V" number="0.0148" />attho. <bold>Kattha vāso bhavissatī</bold>ti katarasmiṃ gāme dese vā tuyhaṃ nivāso bhavissati, taṃ kathehīti attho.</unindented>
<paragraph line="10">Idāni yaṃ tadā tena petena koliyena ca vuttaṃ, taṃ dassetuṃ saṅgītikārā –</paragraph>
<hangnum line="11" number="388"></hangnum>
<gatha1 line="12">‘‘Cundaṭṭhilaṃ <pageBreak edition="P" number="0.0170" />gamissāmi, peto so iti bhāsati;</gatha1>
<gathalast line="13">Antare vāsabhagāmaṃ, bārāṇasiñca santike.</gathalast>
<hangnum line="14" number="389"></hangnum>
<gatha1 line="15">‘‘Tañca disvā mahāmatto, koliyo iti vissuto;</gatha1>
<gathalast line="16">Sattuṃ bhattañca petassa, pītakañca yugaṃ adā.</gathalast>
<hangnum line="17" number="390"></hangnum>
<gatha1 line="18">‘‘Nāvāya tiṭṭhamānāya, kappakassa adāpayi;</gatha1>
<gathalast line="19">Kappakassa padinnamhi, ṭhāne petassa dissatha.</gathalast>
<hangnum line="20" number="391"></hangnum>
<gatha1 line="21">‘‘Tato suvatthavasano, māladhārī alaṅkato;</gatha1>
<gatha2 line="22">Ṭhāne ṭhitassa petassa, dakkhiṇā upakappatha;</gatha2>
<gathalast line="23">Tasmā dajjetha petānaṃ, anukampāya punappuna’’nti. – gāthāyo avocuṃ;</gathalast>
<paragraph line="24" number="388">Tattha <bold>cundaṭṭhila</bold>nti evaṃnāmakaṃ gāmaṃ. <bold>Antare vāsabhagāmaṃ, bārāṇasiñca santike</bold>ti vāsabhagāmassa ca bārāṇasiyā ca vemajjhe. Antarā-saddayogena hetaṃ sāmyatthe upayogavacanaṃ. Bārāṇasiyā santike hi so gāmoti. Ayañhettha attho – antare vāsabhagāmassa ca bārāṇasiyā ca yo cundaṭṭhilanāmako gāmo bārāṇasiyā avidūre, taṃ gāmaṃ gamissāmīti.</paragraph>
<paragraph line="25" number="389"><bold>Koliyo iti vissuto</bold>ti koliyoti evaṃpakāsitanāmo. <bold>Sattuṃ bhattañcā</bold>ti sattuñceva bhattañca. <bold>Pītakañca yugaṃ adā</bold>ti pītakaṃ suvaṇṇavaṇṇaṃ ekaṃ vatthayugañca adāsi.</paragraph>
<paragraph line="26" number="390">Kadā adāsīti ce āha <bold>nāvāya tiṭṭhamānāya. Kappakassa adāpayī</bold>ti gacchantiṃ nāvaṃ ṭhapetvā tattha ekassa nhāpitassa upāsakassa dāpesi <pageBreak edition="M" number="0.0158" />, dinnamhi vatthayugeti yojanā. <bold>Ṭhāne</bold>ti ṭhānaso taṅkhaṇaññeva. <bold>Petassa dissathā</bold>ti petassa sarīre paññāyittha, tassa nivāsanapārupanavatthaṃ <pageBreak edition="V" number="0.0149" />sampajji. Tenāha <bold>‘‘tato suvatthavasano, māladhārī alaṅkato’’</bold>ti, suvatthavasano <pageBreak edition="P" number="0.0171" />mālābharaṇehi sumaṇḍitapasādhito. <bold>Ṭhāne ṭhitassa petassa, dakkhiṇā upakappathā</bold>ti dakkhiṇeyyaṭṭhāne ṭhitā panesā dakkhiṇā tassa petassa yasmā upakappati, viniyogaṃ agamāsi. <bold>Tasmā dajjetha petānaṃ, anukampāya punappuna</bold>nti petānaṃ anukampāya pete uddissa punappunaṃ dakkhiṇaṃ dadeyyāti attho.</paragraph>
<paragraph line="27">Atha so koliyamahāmatto taṃ petaṃ anukampamāno dānavidhiṃ sampādetvā anusotaṃ āgantvā sūriye uggacchante bārāṇasiṃ sampāpuṇi. Bhagavā ca tesaṃ anuggahatthaṃ ākāsena āgantvā gaṅgātīre aṭṭhāsi. Koliyamahāmattopi nāvāto otaritvā haṭṭhapahaṭṭho bhagavantaṃ nimantesi – ‘‘adhivāsetha me, bhante, bhagavā ajjatanāya bhattaṃ anukampaṃ upādāyā’’ti. Adhivāsesi bhagavā tuṇhībhāvena. So bhagavato adhivāsanaṃ viditvā tāvadeva ramaṇīye bhūmibhāge mahantaṃ sākhāmaṇḍapaṃ upari catūsu ca passesu nānāvirāgavaṇṇavicittavividhavasanasamalaṅkataṃ kāretvā tattha bhagavato āsanaṃ paññāpetvā adāsi. Nisīdi bhagavā paññatte āsane.</paragraph>
<paragraph line="28">Atha so mahāmatto bhagavantaṃ upasaṅkamitvā gandhapupphādīhi pūjetvā vanditvā ekamantaṃ nisinno heṭṭhā attano vuttavacanaṃ petassa ca paṭivacanaṃ bhagavato ārocesi. Bhagavā ‘‘bhikkhusaṅgho āgacchatū’’ti cintesi. Cintitasamanantarameva buddhānubhāvasañcodito suvaṇṇahaṃsagaṇo viya dhataraṭṭhahaṃsarājaṃ bhikkhusaṅgho dhammarājaṃ samparivāresi. Tāvadeva mahājano sannipati ‘‘uḷārā dhammadesanā bhavissatī’’ti. Taṃ disvā pasannamānaso mahāmatto buddhappamukhaṃ bhikkhusaṅghaṃ paṇītena khādanīyena bhojanīyena santappesi. Bhagavā katabhattakicco mahājanassa anukampāya ‘‘bārāṇasisamīpagāmavāsino sannipatantū’’ti adhiṭṭhāsi. Sabbe ca te iddhibalena mahājanā sannipatiṃsu, uḷāre cassa pete pākaṭe akāsi. Tesu keci chinnabhinnapilotikakhaṇḍadharā, keci <pageBreak edition="P" number="0.0172" />attano keseheva <pageBreak edition="M" number="0.0159" />paṭicchāditakopinā, keci naggā yathājātarūpā khuppipāsābhibhūtā tacapariyonaddhā aṭṭhimattasarīrā ito cito ca paribbhamantā mahājanassa paccakkhato paññāyiṃsu.</paragraph>
<paragraph line="29">Atha bhagavā tathārūpaṃ iddhābhisaṅkhāraṃ abhisaṅkhāsi, yathā te ekajjhaṃ sannipatitvā attanā kataṃ pāpakammaṃ mahājanassa pavedesuṃ. Tamatthaṃ dīpentā saṅgītikārā –</paragraph>
<hangnum line="30" number="392"></hangnum>
<gatha1 line="31">‘‘Sātunnavasanā <pageBreak edition="V" number="0.0150" />eke, aññe kesanivāsanā;</gatha1>
<gathalast line="32">Petā bhattāya gacchanti, pakkamanti disodisaṃ.</gathalast>
<hangnum line="33" number="393"></hangnum>
<gatha1 line="34">‘‘Dūre eke padhāvitvā, aladdhāva nivattare;</gatha1>
<gathalast line="35">Chātā pamucchitā bhantā, bhūmiyaṃ paṭisumbhitā.</gathalast>
<hangnum line="36" number="394"></hangnum>
<gatha1 line="37">‘‘Keci tattha papatitvā, bhūmiyaṃ paṭisumbhitā;</gatha1>
<gathalast line="38">Pubbe akatakalyāṇā, aggidaḍḍhāva ātape.</gathalast>
<hangnum line="39" number="395"></hangnum>
<gatha1 line="40">‘‘Mayaṃ pubbe pāpadhammā, gharaṇī kulamātaro;</gatha1>
<gathalast line="41">Santesu deyyadhammesu, dīpaṃ nākamha attano.</gathalast>
<hangnum line="42" number="396"></hangnum>
<gatha1 line="43">‘‘Pahūtaṃ annapānampi, apissu avakirīyati;</gatha1>
<gathalast line="44">Sammaggate pabbajite, na ca kiñci adamhase.</gathalast>
<hangnum line="45" number="397"></hangnum>
<gatha1 line="46">‘‘Akammakāmā alasā, sādukāmā mahagghasā;</gatha1>
<gathalast line="47">Ālopapiṇḍadātāro, paṭiggahe paribhāsimhase.</gathalast>
<hangnum line="48" number="398"></hangnum>
<gatha1 line="49">‘‘Te gharā tā ca dāsiyo, tānevābharaṇāni no;</gatha1>
<gathalast line="50">Te aññe paricārenti, mayaṃ dukkhassa bhāgino.</gathalast>
<hangnum line="51" number="399"></hangnum>
<gatha1 line="52">‘‘Veṇī vā avaññā honti, rathakārī ca dubbhikā;</gatha1>
<gathalast line="53">Caṇḍālī kapaṇā honti, kappakā ca punappunaṃ.</gathalast>
<hangnum line="54" number="400"></hangnum>
<gatha1 line="55">‘‘Yāni <pageBreak edition="P" number="0.0173" />yāni nihīnāni, kulāni kapaṇāni ca;</gatha1>
<gathalast line="56">Tesu tesveva jāyanti, esā maccharino gati.</gathalast>
<hangnum line="57" number="401"></hangnum>
<gatha1 line="58">‘‘Pubbe <pageBreak edition="M" number="0.0160" />ca katakalyāṇā, dāyakā vītamaccharā;</gatha1>
<gathalast line="59">Saggaṃ te paripūrenti, obhāsenti ca nandanaṃ.</gathalast>
<hangnum line="60" number="402"></hangnum>
<gatha1 line="61">‘‘Vejayante <pageBreak edition="V" number="0.0151" />ca pāsāde, ramitvā kāmakāmino;</gatha1>
<gathalast line="62">Uccākulesu jāyanti, sabhogesu tato cutā.</gathalast>
<hangnum line="63" number="403"></hangnum>
<gatha1 line="64">‘‘Kūṭāgāre ca pāsāde, pallaṅke ponakatthate;</gatha1>
<gathalast line="65">Bījitaṅgā morahatthehi, kule jātā yasassino.</gathalast>
<hangnum line="66" number="404"></hangnum>
<gatha1 line="67">‘‘Aṅkato aṅkaṃ gacchanti, māladhārī alaṅkatā;</gatha1>
<gathalast line="68">Dhātiyo upatiṭṭhanti, sāyaṃ pātaṃ sukhesino.</gathalast>
<hangnum line="69" number="405"></hangnum>
<gatha1 line="70">‘‘Nayidaṃ akatapuññānaṃ, katapuññānamevidaṃ;</gatha1>
<gathalast line="71">Asokaṃ nandanaṃ rammaṃ, tidasānaṃ mahāvanaṃ.</gathalast>
<hangnum line="72" number="406"></hangnum>
<gatha1 line="73">‘‘Sukhaṃ akatapuññānaṃ, idha natthi parattha ca;</gatha1>
<gathalast line="74">Sukhañca katapuññānaṃ, idha ceva parattha ca.</gathalast>
<hangnum line="75" number="407"></hangnum>
<gatha1 line="76">‘‘Tesaṃ sahabyakāmānaṃ, kattabbaṃ kusalaṃ bahuṃ;</gatha1>
<gathalast line="77">Katapuññā hi modanti, sagge bhogasamaṅgino’’ti. – gāthāyo avocuṃ;</gathalast>
<paragraph line="78" number="392">Tattha <bold>sātunnavasanā</bold>ti chinnabhinnapilotikakhaṇḍanivāsanā. <bold>Eke</bold>ti ekacce. <bold>Kesanivāsanā</bold>ti keseheva paṭicchāditakopinā. <bold>Bhattāya gacchantī</bold>ti ‘‘appeva nāma ito gatā yattha vā tattha vā kiñci ucchiṭṭhabhattaṃ vā vamitabhattaṃ vā gabbhamalādikaṃ vā labheyyāmā’’ti katthacideva aṭṭhatvā ghāsatthāya gacchanti. <bold>Pakkamanti disodisa</bold>nti disato disaṃ anekayojanantarikaṃ ṭhānaṃ pakkamanti.</paragraph>
<paragraph line="79" number="393"><bold>Dūre</bold>ti dūreva ṭhāne. <bold>Eke</bold>ti ekacce petā. <bold>Padhāvitvā</bold>ti ghāsatthāya upadhāvitvā. <bold>Aladdhāva nivattare</bold>ti <pageBreak edition="P" number="0.0174" />kiñci ghāsaṃ vā pānīyaṃ vā alabhitvā eva nivattanti. <bold>Pamucchitā</bold>ti khuppipāsādidukkhena sañjātamucchā. <bold>Bhantā</bold>ti <pageBreak edition="M" number="0.0161" />paribbhamantā. <bold>Bhūmiyaṃ paṭisumbhitā</bold>ti tāya eva mucchāya uppattiyā ṭhatvā avakkhittamattikāpiṇḍā viya vissussitvā pathaviyaṃ patitā.</paragraph>
<paragraph line="80" number="394"><bold>Tatthā</bold>ti <pageBreak edition="V" number="0.0152" />gataṭṭhāne. <bold>Bhūmiyaṃ paṭisumbhitā</bold>ti papāte patitā viya jighacchādidukkhena ṭhātuṃ asamatthabhāvena bhūmiyaṃ patitā, tattha vā gataṭṭhāne ghāsādīnaṃ alābhena chinnāsā hutvā kenaci paṭimukhaṃ sumbhitā pothitā viya bhūmiyaṃ patitā hontīti attho. <bold>Pubbe akatakalyāṇā</bold>ti purimabhave akatakusalā. <bold>Aggidaḍḍhāva ātape</bold>ti nidāghakāle ātapaṭṭhāne agginā daḍḍhā viya, khuppipāsagginā ḍayhamānā mahādukkhaṃ anubhavantīti attho.</paragraph>
<paragraph line="81" number="395"><bold>Pubbe</bold>ti atītabhave. <bold>Pāpadhammā</bold>ti issukīmaccharīādibhāvena lāmakasabhāvā. <bold>Gharaṇī</bold>ti gharasāminiyo. <bold>Kulamātaro</bold>ti kuladārakānaṃ mātaro, kulapurisānaṃ vā mātaro. <bold>Dīpa</bold>nti patiṭṭhaṃ, puññanti attho. Tañhi sattānaṃ sugatīsu patiṭṭhābhāvato ‘‘patiṭṭhā’’ti vuccati. <bold>Nākamhā</bold>ti na karimha.</paragraph>
<paragraph line="82" number="396"><bold>Pahūta</bold>nti bahuṃ. <bold>Annapānampī</bold>ti annañca pānañca. <bold>Apissu avakirīyatī</bold>ti <bold>sū</bold>ti nipātamattaṃ, api avakirīyati chaṭṭīyati. <bold>Sammaggate</bold>ti sammā gate sammā paṭipanne sammā paṭipannāya. <bold>Pabbajite</bold>ti pabbajitāya. Sampadāne hi idaṃ bhummavacanaṃ. Sammaggate vā pabbajite sati labbhamāneti attho. <bold>Na ca kiñci adamhase</bold>ti ‘‘kiñcimattampi deyyadhammaṃ nādamhā’’ti vippaṭisārābhibhūtā vadanti.</paragraph>
<paragraph line="83" number="397"><bold>Akammakāmā</bold>ti sādhūti akattabbaṃ kammaṃ akusalaṃ kāmentīti akammakāmā, sādhūhi vā kattabbaṃ kusalaṃ kāmentīti kammakāmā, na kammakāmāti akammakāmā <pageBreak edition="P" number="0.0175" />, kusaladhammesu acchandikāti attho. <bold>Alasā</bold>ti kusītā kusalakammakaraṇe nibbīriyā. <bold>Sādukāmā</bold>ti sātamadhuravatthupiyā. <bold>Mahagghasā</bold>ti mahābhojanā, ubhayenāpi sundarañca madhurañca bhojanaṃ labhitvā atthikānaṃ kiñci adatvā sayameva bhuñjitāroti <pageBreak edition="M" number="0.0162" />dasseti. <bold>Ālopapiṇḍadātāro</bold>ti ālopamattassapi bhojanapiṇḍassa dāyakā. <bold>Paṭiggahe</bold>ti tassa paṭiggaṇhanake. <bold>Paribhāsimhase</bold>ti paribhavaṃ karontā bhāsimha, avamaññimha uppaṇḍimhā cāti attho.</paragraph>
<paragraph line="84" number="398"><bold>Te gharā</bold>ti yattha mayaṃ pubbe ‘‘amhākaṃ ghara’’nti mamattaṃ akarimhā, tāni gharāni yathāṭhitāni, idāni no na kiñci upakappatīti adhippāyo. <bold>Tā ca dāsiyo tānevābharaṇāni no</bold>ti etthāpi eseva nayo. Tattha <bold>no</bold>ti amhākaṃ. <bold>Te</bold>ti te gharādike. <bold>Aññe paricārenti</bold><pageBreak edition="V" number="0.0153" />, paribhogādivasena viniyogaṃ karontīti attho. <bold>Mayaṃ dukkhassa bhāgino</bold>ti mayaṃ pana pubbe kevalaṃ kīḷanappasutā hutvā sāpateyyaṃ pahāya gamanīyaṃ anugāmikaṃ kātuṃ ajānantā idāni khuppipāsādidukkhassa bhāgino bhavāmāti attānaṃ garahantā vadanti.</paragraph>
<paragraph line="85" number="399">Idāni yasmā petayonito cavitvā manussesu uppajjantāpi sattā yebhuyyena tasseva kammassa vipākāvasesena hīnajātikā kapaṇavuttinova honti, tasmā tamatthaṃ dassetuṃ <bold>‘‘veṇivā’’</bold>tiādinā dve gāthā vuttā. Tattha <bold>veṇivā</bold>ti venajātikā, vilīvakārā naḷakārā hontīti attho. <bold>Vā</bold>-saddo aniyamattho. <bold>Avaññā</bold>ti avaññeyyā, avajānitabbāti vuttaṃ hoti. ‘‘Vambhanā’’ti vā pāṭho, parehi bādhanīyāti attho. <bold>Rathakārī</bold>ti cammakārino. <bold>Dubbhikā</bold>ti mittadubbhikā mittānaṃ bādhikā. <bold>Caṇḍālī</bold>ti caṇḍālajātikā. <bold>Kapaṇā</bold>ti vanibbakā ativiya kāruññappattā <pageBreak edition="P" number="0.0176" />. <bold>Kappakā</bold>ti kappakajātikā, sabbattha ‘‘honti punappuna’’nti yojanā, aparāparampi imesu nihīnakulesu uppajjantīti vuttaṃ hoti.</paragraph>
<paragraph line="86" number="400"><bold>Tesu tesveva jāyantī</bold>ti yāni yāni aññānipi nesādapukkusakulādīni kapaṇāni ativiya vambhaniyāni paramaduggatāni ca, tesu tesu eva nihīnakulesu macchariyamalena petesu nibbattitvā tato cutā nibbattanti. Tenāha <bold>‘‘esā maccharino gatī’’</bold>ti.</paragraph>
<paragraph line="87" number="401">Evaṃ <pageBreak edition="M" number="0.0163" />akatapuññānaṃ sattānaṃ gatiṃ dassetvā idāni katapuññānaṃ gatiṃ dassetuṃ <bold>‘‘pubbe ca katakalyāṇā’’</bold>ti satta gāthā vuttā. Tattha <bold>saggaṃ te paripūrentī</bold>ti ye pubbe purimajātiyaṃ katakalyāṇā dāyakā dānapuññābhiratā vigatamalamaccherā, te attano rūpasampattiyā ceva parivārasampattiyā ca saggaṃ devalokaṃ paripūrenti paripuṇṇaṃ karonti. <bold>Obhāsenti ca nandana</bold>nti na kevalaṃ paripūrentiyeva, atha kho kapparukkhādīnaṃ pabhāhi sabhāveneva obhāsamānampi nandanavanaṃ attano vatthābharaṇajutīhi sarīrappabhāya ca abhibhavitvā ceva obhāsetvā ca jotenti.</paragraph>
<paragraph line="88" number="402"><bold>Kāmakāmino</bold>ti yathicchitesu kāmaguṇesu yathākāmaṃ paribhogavanto. <bold>Uccākulesū</bold>ti uccesu khattiyakulādīsu kulesu. <bold>Sabhogesū</bold>ti mahāvibhavesu. <bold>Tato cutā</bold>ti tato devalokato cutā.</paragraph>
<paragraph line="89" number="403"><bold>Kūṭāgāre</bold><pageBreak edition="V" number="0.0154" /><bold>ca pāsāde</bold>ti kūṭāgāre ca pāsāde ca. <bold>Bījitaṅgā</bold>ti bījiyamānadehā. <bold>Morahatthehī</bold>ti morapiñchapaṭimaṇḍitabījanīhatthehi. <bold>Yasassino</bold>ti parivāravanto ramantīti adhippāyo.</paragraph>
<paragraph line="90" number="404"><bold>Aṅkato aṅkaṃ gacchantī</bold>ti dārakakālepi ñātīnaṃ dhātīnañca aṅkaṭṭhānato aṅkaṭṭhānameva gacchanti, na bhūmitalanti adhippāyo. <bold>Upatiṭṭhantī</bold>ti upaṭṭhānaṃ karonti. <bold>Sukhesino</bold>ti sukhamicchantā, ‘‘mā sītaṃ <pageBreak edition="P" number="0.0177" />vā uṇhaṃ vā’’ti appakampi dukkhaṃ pariharantā upatiṭṭhantīti adhippāyo.</paragraph>
<paragraph line="91" number="405"><bold>Nayidaṃ akatapuññāna</bold>nti idaṃ sokavatthuabhāvato asokaṃ rammaṃ ramaṇīyaṃ tidasānaṃ tāvatiṃsadevānaṃ <bold>mahāvanaṃ</bold>mahāupavanabhūtaṃ <bold>nandanaṃ</bold>nandanavanaṃ akatapuññānaṃ na hoti, tehi laddhuṃ na sakkāti attho.</paragraph>
<paragraph line="92" number="406"><bold>Idhā</bold>ti imasmiṃ manussaloke visesato puññaṃ karīyati, taṃ sandhāyāha. <bold>Idhā</bold>ti vā diṭṭhadhamme. <bold>Paratthā</bold>ti samparāye.</paragraph>
<paragraph line="93" number="407"><bold>Tesa</bold>nti tehi yathāvuttehi devehi. <bold>Sahabyakāmāna</bold>nti sahabhāvaṃ icchantehi. <bold>Bhogasamaṅgino</bold>ti bhogehi samannāgatā, dibbehi <pageBreak edition="M" number="0.0164" />pañcakāmaguṇehi samappitā modantīti attho. Sesaṃ uttānatthameva.</paragraph>
<paragraph line="94">Evaṃ tehi petehi sādhāraṇato attanā katakammassa ca gatiyā puññakammassa ca gatiyā paveditāya saṃviggamanassa koḷiyāmaccapamukhassa tattha sannipatitassa mahājanassa ajjhāsayānurūpaṃ bhagavā vitthārena dhammaṃ desesi. Desanāpariyosāne caturāsītiyā pāṇasahassānaṃ dhammābhisamayo ahosīti.</paragraph>
<centered line="95">Abhijjamānapetavatthuvaṇṇanā niṭṭhitā.</centered>
<subhead line="96">2. Sāṇavāsittherapetavatthuvaṇṇanā</subhead>
<paragraph line="97"><bold>Kuṇḍināgariyo thero</bold>ti idaṃ satthari veḷuvane viharante āyasmato sāṇavāsittherassa ñātipete <pageBreak edition="V" number="0.0155" />ārabbha vuttaṃ. Atīte kira bārāṇasiyaṃ kitavassa nāma rañño putto uyyānakīḷaṃ kīḷitvā nivattanto sunettaṃ nāma paccekabuddhaṃ piṇḍāya caritvā nagarato nikkhamantaṃ disvā issariyamadamatto hutvā ‘‘kathañhi nāma mayhaṃ añjaliṃ <pageBreak edition="P" number="0.0178" />akatvā ayaṃ muṇḍako gacchatī’’ti paduṭṭhacitto hatthikkhandhato otaritvā ‘‘kacci te piṇḍapāto laddho’’ti ālapanto hatthato pattaṃ gahetvā pathaviyaṃ pātetvā bhindi. Atha naṃ sabbattha tādibhāvappattiyā nibbikāraṃ karuṇāvipphārasomanassanipātapasannacittameva olokentaṃ aṭṭhānāghātena dūsitacitto ‘‘kiṃ maṃ kitavassa rañño puttaṃ na jānāsi, tvaṃ olokayanto mayhaṃ kiṃ karissasī’’ti vatvā avahasanto pakkāmi. Pakkantamattasseva cassa narakaggidāhapaṭibhāgo balavasarīradāho uppajji. So tena mahāsantāpenābhibhūtakāyo atibāḷhaṃ dukkhavedanābhitunno kālaṃ katvā avīcīmahāniraye nibbatti.</paragraph>
<paragraph line="98">So tattha dakkhiṇapassena vāmapassena uttāno avakujjoti bahūhi pakārehi parivattitvā caturāsīti vassasahassāni paccitvā tato <pageBreak edition="M" number="0.0165" />cuto petesu apirimitakālaṃ khuppipāsādidukkhaṃ anubhavitvā tato cuto imasmiṃ buddhuppāde kuṇḍinagarassa samīpe kevaṭṭagāme nibbatti. Tassa jātissarañāṇaṃ uppajji, tena so pubbe attanā anubhūtapubbaṃ dukkhaṃ anussaranto vayappattopi pāpabhayena ñātakehipi saddhiṃ macchabandhanatthaṃ na gacchati. Tesu gacchantesu macche ghātetuṃ anicchanto nilīyati, gato ca jālaṃ bhindati, jīvante vā macche gahetvā udake vissajjeti, tassa taṃ kiriyaṃ arocantā ñātakā gehato taṃ nīhariṃsu. Eko panassa bhātā sinehabaddhahadayo ahosi.</paragraph>
<paragraph line="99">Tena ca samayena āyasmā ānando kuṇḍinagaraṃ upanissāya sāṇapabbate viharati. Atha so kevaṭṭaputto ñātakehi pariccatto hutvā ito cito ca paribbhamanto taṃ padesaṃ patto bhojanavelāya therassa santikaṃ upasaṅkami. Thero taṃ pucchitvā bhojanena atthikabhāvaṃ ñatvā tassa bhattaṃ datvā katabhattakicco sabbaṃ taṃ <pageBreak edition="P" number="0.0179" />pavattiṃ ñatvā dhammakathāya pasannamānasaṃ ñatvā ‘‘pabbajissasi, āvuso’’ti? ‘‘Āma, bhante, pabbajissāmī’’ti. Thero taṃ pabbājetvā tena saddhiṃ bhagavato santikaṃ agamāsi. Atha naṃ satthā āha – ‘‘ānanda, imaṃ sāmaṇeraṃ anukampeyyāsī’’ti. So ca akatakusalattā appalābho ahosi. Atha naṃ satthā anuggaṇhanto bhikkhūnaṃ paribhogatthāya pānīyaghaṭānaṃ paripūraṇe niyojesi. Taṃ disvā upāsakā tassa bahūni niccabhattāni paṭṭhapesuṃ.</paragraph>
<paragraph line="100">So <pageBreak edition="V" number="0.0156" />aparena samayena laddhūpasampado arahattaṃ patvā thero hutvā dvādasahi bhikkhūhi saddhiṃ sāṇapabbate vasi. Tassa pana ñātakā pañcasatamattā anupacitakusalakammā upacitamaccherādipāpadhammā kālaṃ katvā petesu nibbattiṃsu. Tassa pana mātāpitaro ‘‘esa amhehi pubbe gehato nikkaḍḍhito’’ti sārajjamānā taṃ anupasaṅkamitvā tasmiṃ baddhasinehaṃ bhātikaṃ pesesuṃ. So therassa gāmaṃ piṇḍāya paviṭṭhasamaye dakkhiṇajāṇumaṇḍalaṃ pathaviyaṃ patiṭṭhāpetvā katañjalī attānaṃ dassetvā <pageBreak edition="M" number="0.0166" /><bold>‘‘mātā pitā ca te, bhante’’</bold>tiādigāthā avoca. <bold>Kuṇḍināgariyo thero</bold>tiādayo pana ādito pañca gāthā tāsaṃ sambandhadassanatthaṃ dhammasaṅgāhakehi ṭhapitā.</paragraph>
<hangnum line="101" number="408"></hangnum>
<gatha1 line="102">‘‘Kuṇḍināgariyo thero, sāṇavāsinivāsiko;</gatha1>
<gathalast line="103">Poṭṭhapādoti nāmena, samaṇo bhāvitindriyo.</gathalast>
<hangnum line="104" number="409"></hangnum>
<gatha1 line="105">‘‘Tassa mātā pitā bhātā, duggatā yamalokikā;</gatha1>
<gathalast line="106">Pāpakammaṃ karitvāna, petalokaṃ ito gatā.</gathalast>
<hangnum line="107" number="410"></hangnum>
<gatha1 line="108">‘‘Te duggatā sūcikaṭṭā, kilantā naggino kisā;</gatha1>
<gathalast line="109">Uttasantā mahattāsā, na dassenti kurūrino.</gathalast>
<hangnum line="110" number="411"></hangnum>
<gatha1 line="111">‘‘Tassa <pageBreak edition="P" number="0.0180" />bhātā vitaritvā, naggo ekapathekako;</gatha1>
<gathalast line="112">Catukuṇḍiko bhavitvāna, therassa dassayītumaṃ.</gathalast>
<hangnum line="113" number="412"></hangnum>
<gatha1 line="114">‘‘Thero cāmanasikatvā, tuṇhībhūto atikkami;</gatha1>
<gathalast line="115">So ca viññāpayī theraṃ, ‘bhātā petagato ahaṃ’.</gathalast>
<hangnum line="116" number="413"></hangnum>
<gatha1 line="117">‘‘Mātā pitā ca te bhante, duggatā yamalokikā;</gatha1>
<gathalast line="118">Pāpakammaṃ karitvāna, petalokaṃ ito gatā.</gathalast>
<hangnum line="119" number="414"></hangnum>
<gatha1 line="120">‘‘Tena duggatā sūcikaṭṭā, kilantā naggino kisā;</gatha1>
<gathalast line="121">Uttasantā mahattāsā, na dassenti kurūrino.</gathalast>
<hangnum line="122" number="415"></hangnum>
<gatha1 line="123">‘‘Anukampassu <pageBreak edition="V" number="0.0157" />kāruṇiko, datvā anvādisāhi no;</gatha1>
<gathalast line="124">Tava dinnena dānena, yāpessanti kurūrino’’ti.</gathalast>
<paragraph line="125" number="408-9">Tattha <bold>kuṇḍināgariyo thero</bold>ti evaṃnāmake nagare jātasaṃvaḍḍhatthero, ‘‘kuṇḍikanagaro thero’’tipi pāṭho, so evattho. <bold>Sāṇavāsinivāsiko</bold>ti sāṇapabbatavāsī. <bold>Poṭṭhapādoti nāmenā</bold>ti nāmena poṭṭhapādo nāma. <bold>Samaṇo</bold>ti samitapāpo. <bold>Bhāvitindriyo</bold>ti ariyamaggabhāvanāya bhāvitasaddhādiindriyo, arahāti attho. <bold>Tassā</bold>ti tassa sāṇavāsittherassa. <bold>Duggatā</bold>ti duggatigatā.</paragraph>
<paragraph line="126" number="410"><bold>Sūcikaṭṭā</bold>ti <pageBreak edition="M" number="0.0167" />pūtinā lūkhagattā aṭṭakā, sūcikāti laddhanāmāya khuppipāsāya aṭṭā pīḷitā. ‘‘Sūcikaṇṭhā’’ti keci paṭhanti, sūcichiddasadisamukhadvārāti attho. <bold>Kilantā</bold>ti kilantakāyacittā. <bold>Naggino</bold>ti naggarūpā niccoḷā. <bold>Kisā</bold>ti aṭṭhittacamattasarīratāya kisadehā. <bold>Uttasantā</bold>ti ‘‘ayaṃ samaṇo amhākaṃ putto’’ti ottappena utrāsaṃ āpajjantā <pageBreak edition="P" number="0.0181" />. <bold>Mahattāsā</bold>ti attanā pubbe katakammaṃ paṭicca sañjātamahābhayā. <bold>Na dassentī</bold>ti attānaṃ na dassenti, sammukhībhāvaṃ na gacchanti. <bold>Kurūrino</bold>ti dāruṇakammantā.</paragraph>
<paragraph line="127" number="411"><bold>Tassa bhātā</bold>ti sāṇavāsittherassa bhātā. <bold>Vitaritvā</bold>ti vitiṇṇo hutvā, ottappasantāsabhayāti attho. Vituritvāti vā pāṭho, turito hutvā, taramānarūpo hutvāti vuttaṃ hoti. <bold>Ekapathe</bold>ti ekapadikamagge. <bold>Ekako</bold>ti ekiko adutiyo. <bold>Catukuṇḍiko bhavitvānā</bold>ti catūhi aṅgehi kuṇḍeti attabhāvaṃ pavattetīti catukuṇḍiko, dvīhi jāṇūhi dvīhi hatthehi gacchanto tiṭṭhanto ca, evaṃbhūto hutvāti attho. So hi evaṃ purato kopīnapaṭicchādanā hotīti tathā akāsi. <bold>Therassa dassayītuma</bold>nti therassa attānaṃ uddisayi dassesi.</paragraph>
<paragraph line="128" number="412"><bold>Amanasikatvā</bold>ti ‘‘ayaṃ nāma eso’’ti evaṃ manasi akaritvā anāvajjetvā. <bold>So cā</bold>ti so peto. <bold>Bhātā petagato aha</bold>nti ‘‘ahaṃ atītattabhāve bhātā, idāni petabhūto idhāgato’’ti vatvā viññāpayi theranti yojanā.</paragraph>
<paragraph line="129" number="413-5">Yathā pana viññāpayi, taṃ dassetuṃ <bold>‘‘mātā pitā cā’’</bold>tiādinā tisso gāthā vuttā. Tattha <bold>mātā pitā ca te</bold>ti tava mātā ca pitā ca. <bold>Anukampassū</bold>ti anuggaṇha anudayaṃ <pageBreak edition="V" number="0.0158" />karohi. <bold>Anvādisāhī</bold>ti ādisa. <bold>No</bold>ti amhākaṃ. <bold>Tava dinnenā</bold>ti tayā dinnena.</paragraph>
<paragraph line="130">Taṃ <pageBreak edition="M" number="0.0168" />sutvā thero yathā paṭipajji, taṃ dassetuṃ –</paragraph>
<hangnum line="131" number="416"></hangnum>
<gatha1 line="132">‘‘Thero caritvā piṇḍāya, bhikkhū aññe ca dvādasa;</gatha1>
<gathalast line="133">Ekajjhaṃ sannipatiṃsu, bhattavissaggakāraṇā.</gathalast>
<hangnum line="134" number="417"></hangnum>
<gatha1 line="135">‘‘Thero sabbeva te āha, yathāladdhaṃ dadātha me;</gatha1>
<gathalast line="136">Saṅghabhattaṃ karissāmi, anukampāya ñātinaṃ.</gathalast>
<hangnum line="137" number="418"></hangnum>
<gatha1 line="138">‘‘Niyyādayiṃsu <pageBreak edition="P" number="0.0182" />therassa, thero saṅghaṃ nimantayi;</gatha1>
<gatha2 line="139">Datvā anvādisi thero, mātu pitu ca bhātuno;</gatha2>
<gathalast line="140">‘Idaṃ me ñātīnaṃ hotu, sukhitā hontu ñātayo’.</gathalast>
<hangnum line="141" number="419"></hangnum>
<gatha1 line="142">‘‘Samanantarānuddiṭṭhe, bhojanaṃ udapajjatha;</gatha1>
<gathalast line="143">Suciṃ paṇītaṃ sampannaṃ, anekarasabyañjanaṃ.</gathalast>
<hangnum line="144" number="420"></hangnum>
<gatha1 line="145">‘‘Tato uddassayī bhātā, vaṇṇavā balavā sukhī;</gatha1>
<gatha2 line="146">Pahūtaṃ bhojanaṃ bhante, passa naggāmhase mayaṃ;</gatha2>
<gathalast line="147">Tathā bhante parakkama, yathā vatthaṃ labhāmase.</gathalast>
<hangnum line="148" number="421"></hangnum>
<gatha1 line="149">‘‘Thero saṅkārakūṭamhā, uccinitvāna nantake;</gatha1>
<gathalast line="150">Pilotikaṃ paṭaṃ katvā, saṅghe cātuddise adā.</gathalast>
<hangnum line="151" number="422"></hangnum>
<gatha1 line="152">‘‘Datvā anvādisī thero, mātu pitu ca bhātuno;</gatha1>
<gathalast line="153">‘Idaṃ me ñātīnaṃ hotu, sukhitā hontu ñātayo’.</gathalast>
<hangnum line="154" number="423"></hangnum>
<gatha1 line="155">‘‘Samanantarānuddiṭṭhe, vatthāni udapajjisuṃ;</gatha1>
<gathalast line="156">Tato suvatthavasano, therassa dassayītumaṃ.</gathalast>
<hangnum line="157" number="424"></hangnum>
<gatha1 line="158">‘‘Yāvatā <pageBreak edition="V" number="0.0159" />nandarājassa, vijitasmiṃ paṭicchadā;</gatha1>
<gathalast line="159">Tato bahutarā bhante, vatthānacchādanāni no.</gathalast>
<hangnum line="160" number="425"></hangnum>
<gatha1 line="161">‘‘Koseyyakambalīyāni, khomakappāsikāni ca;</gatha1>
<gathalast line="162">Vipulā ca mahagghā ca, tepākāsevalambare.</gathalast>
<hangnum line="163" number="426"></hangnum>
<gatha1 line="164">‘‘Te <pageBreak edition="M" number="0.0169" />mayaṃ paridahāma, yaṃ yañhi manaso piyaṃ;</gatha1>
<gathalast line="165">Tathā bhante parakkama, yathā gehaṃ labhāmase.</gathalast>
<hangnum line="166" number="427"></hangnum>
<gatha1 line="167">‘‘Thero <pageBreak edition="P" number="0.0183" />paṇṇakuṭiṃ katvā, saṅghe cātuddise adā;</gatha1>
<gatha2 line="168">Datvā ca anvādisī thero, mātu pitu ca bhātuno;</gatha2>
<gathalast line="169">‘Idaṃ me ñātīnaṃ hotu, sukhitā hontu ñātayo’.</gathalast>
<hangnum line="170" number="428"></hangnum>
<gatha1 line="171">‘‘Samanantarānuddiṭṭhe, gharāni udapajjisuṃ;</gatha1>
<gathalast line="172">Kūṭāgāranivesanā, vibhattā bhāgaso mitā.</gathalast>
<hangnum line="173" number="429"></hangnum>
<gatha1 line="174">‘‘Na manussesu īdisā, yādisā no gharā idha;</gatha1>
<gathalast line="175">Api dibbesu yādisā, tādisā no gharā idha.</gathalast>
<hangnum line="176" number="430"></hangnum>
<gatha1 line="177">‘‘Daddallamānā ābhenti, samantā caturo disā;</gatha1>
<gathalast line="178">Tathā bhante parakkama, yathā pānīyaṃ labhāmase.</gathalast>
<hangnum line="179" number="431"></hangnum>
<gatha1 line="180">‘‘Thero karaṇaṃ pūretvā, saṅghe cātuddise adā;</gatha1>
<gatha2 line="181">Datvā anvādisī thero, mātu pitu ca bhātuno;</gatha2>
<gathalast line="182">‘Idaṃ me ñātīnaṃ hotu, sukhitā hontu ñātayo’.</gathalast>
<hangnum line="183" number="432"></hangnum>
<gatha1 line="184">‘‘Samanantarānuddiṭṭhe, pānīyaṃ udapajjatha;</gatha1>
<gathalast line="185">Gambhīrā caturassā ca, pokkharañño sunimmitā.</gathalast>
<hangnum line="186" number="433"></hangnum>
<gatha1 line="187">‘‘Sītodikā <pageBreak edition="V" number="0.0160" />suppatitthā, sītā appaṭigandhiyā;</gatha1>
<gathalast line="188">Padumuppalasañchannā, vārikiñjakkhapūritā.</gathalast>
<hangnum line="189" number="434"></hangnum>
<gatha1 line="190">‘‘Tattha nhatvā pivitvā ca, therassa paṭidassayuṃ;</gatha1>
<gathalast line="191">Pahūtaṃ pānīyaṃ bhante, pādā dukkhā phalanti no.</gathalast>
<hangnum line="192" number="435"></hangnum>
<gatha1 line="193">‘‘Āhiṇḍamānā khañjāma, sakkhare kusakaṇṭake;</gatha1>
<gathalast line="194">Tathā bhante parakkama, yathā yānaṃ labhāmase.</gathalast>
<hangnum line="195" number="436"></hangnum>
<gatha1 line="196">‘‘Thero sipāṭikaṃ laddhā, saṅghe cātuddise adā;</gatha1>
<gatha2 line="197">Datvā anvādisī thero, mātu pitu ca bhātuno;</gatha2>
<gathalast line="198">‘Idaṃ me ñātīnaṃ hotu, sukhitā hontu ñātayo’.</gathalast>
<hangnum line="199" number="437"></hangnum>
<gatha1 line="200">‘‘Samanantarānuddiṭṭhe <pageBreak edition="M" number="0.0170" />, petā rathena māgamuṃ;</gatha1>
<gathalast line="201">Anukampitamha bhadante, bhattenacchādanena ca.</gathalast>
<hangnum line="202" number="438"></hangnum>
<gatha1 line="203">‘‘Gharena <pageBreak edition="P" number="0.0184" />pānīyadānena, yānadānena cūbhayaṃ;</gatha1>
<gathalast line="204">Muniṃ kāruṇikaṃ loke, bhante vanditumāgatā’’ti. – gāthāyo āhaṃsu;</gathalast>
<paragraph line="205" number="416-7">Tattha <bold>thero caritvā piṇḍāyā</bold>ti thero piṇḍāpātacārikāya caritvā. <bold>Bhikkhū aññe ca dvādasā</bold>ti therena saha vasantā aññe ca dvādasa bhikkhū <bold>ekajjhaṃ</bold>ekato <bold>sannipatiṃsu</bold>. Kasmāti ce? <bold>Bhattavissaggakāraṇā</bold>ti bhattakiccakāraṇā bhuñjananimittaṃ. <bold>Te</bold>ti te bhikkhū. <bold>Yathāladdha</bold>nti yaṃ yaṃ laddhaṃ. <bold>Dadāthā</bold>ti detha.</paragraph>
<paragraph line="206" number="418"><bold>Niyyādayiṃsū</bold>ti adaṃsu. <bold>Saṅghaṃ nimantayī</bold>ti te eva dvādasa bhikkhū saṅghuddesavasena taṃ bhattaṃ dātuṃ nimantesi. <bold>Anvādisī</bold>ti ādisi. Tattha yesaṃ anvādisi, te dassetuṃ <bold>‘‘mātu pitu ca bhātuno, idaṃ me ñātīnaṃ hotu, sukhitā hontu ñātayo’’</bold>ti vuttaṃ.</paragraph>
<paragraph line="207" number="419"><bold>Samanantarānuddiṭṭhe</bold>ti uddiṭṭhasamanantarameva. <bold>Bhojanaṃ udapajjathā</bold>ti tesaṃ petānaṃ bhojanaṃ <pageBreak edition="V" number="0.0161" />uppajji. Kīdisanti āha <bold>‘‘suci’’</bold>ntiādi. Tattha <bold>anekarasabyañjana</bold>nti nānārasehi byañjanehi yuttaṃ, atha vā anekarasaṃ anekabyañjanañca. <bold>Tato</bold>ti bhojanalābhato pacchā.</paragraph>
<paragraph line="208" number="420"><bold>Uddassayī bhātā</bold>ti bhātikabhūto peto therassa attānaṃ dassesi. <bold>Vaṇṇavā balavā sukhī</bold>ti tena bhojanalābhena tāvadeva rūpasampanno balasampanno sukhitova hutvā. <bold>Pahūtaṃ bhojanaṃ, bhante</bold>ti, bhante, tava dānānubhāvena pahūtaṃ anappakaṃ bhojanaṃ amhehi laddhaṃ. <bold>Passa naggāmhase</bold>ti olokehi, naggikā pana amha, tasmā tathā, bhante, <bold>parakkama</bold>payogaṃ karohi. <bold>Yathā vatthaṃ labhāmase</bold>ti yena pakārena yādisena payogena <pageBreak edition="P" number="0.0185" />sabbeva mayaṃ vatthāni labheyyāma, tathā vāyamathāti attho.</paragraph>
<paragraph line="209" number="421"><bold>Saṅkārakūṭamhā</bold>ti tattha tattha saṅkāraṭṭhānato. <bold>Uccinitvānā</bold>ti gavesanavasena gahetvā. <bold>Nantake</bold>ti chinnapariyante chaḍḍitadussakhaṇḍe <pageBreak edition="M" number="0.0171" />. Te pana yasmā khaṇḍabhūtā pilotikā nāma honti, tāhi ca thero cīvaraṃ katvā saṅghassa adāsi, tasmā āha <bold>‘‘pilotikaṃ paṭaṃ katvā, saṅghe cātuddise adā’’</bold>ti. Tattha <bold>saṅghe cātuddise adā</bold>ti catūhipi disāhi āgatabhikkhusaṅghassa adāsi. Sampadānatthe hi idaṃ bhummavacanaṃ.</paragraph>
<paragraph line="210" number="423-4"><bold>Suvatthavasano</bold>ti sundaravatthavasano. <bold>Therassa dassayītuma</bold>nti therassa attānaṃ dassayi dassesi, pākaṭo ahosi. Paṭicchādayati etthāti <bold>paṭicchadā</bold>.</paragraph>
<paragraph line="211" number="428-9"><bold>Kūṭāgāranivesanā</bold>ti kūṭāgārabhūtā tadaññanivesanasaṅkhātā ca gharā. Liṅgavipallāsavasena hetaṃ vuttaṃ. <bold>Vibhattā</bold>ti samacaturassaāyatavaṭṭasaṇṭhānādivasena vibhattā. <bold>Bhāgaso mitā</bold>ti bhāgena paricchinnā. <bold>No</bold>ti amhākaṃ. <bold>Idhā</bold>ti imasmiṃ petaloke. <bold>Api dibbesū</bold>ti <bold>apī</bold>ti nipātamattaṃ, devalokesūti attho.</paragraph>
<paragraph line="212" number="431"><bold>Karaṇa</bold>nti dhamakaraṇaṃ. <bold>Pūretvā</bold>ti udakassa pūretvā. <bold>Vārikiñjakkhapūritā</bold>ti tattha tattha vārimatthake padumuppalādīnaṃ kesarabhārehi sañchāditavasena pūritā. <bold>Phalantī</bold>ti pupphanti, paṇhikapariyantādīsu vidālentīti attho.</paragraph>
<paragraph line="213" number="435-6"><bold>Āhiṇḍamānā</bold>ti vicaramānā. <bold>Khañjāmā</bold>ti khañjanavasena <pageBreak edition="P" number="0.0186" />gacchāma. <bold>Sakkhare kusakaṇṭake</bold>ti <pageBreak edition="V" number="0.0162" />sakkharavati kusakaṇṭakavati ca bhūmibhāge, sakkhare kusakaṇṭake ca akkamantāti attho. <bold>Yāna</bold>nti rathavayhādikaṃ yaṃkiñci yānaṃ. <bold>Sipāṭika</bold>nti ekapaṭalaupāhanaṃ.</paragraph>
<paragraph line="214" number="437-8"><bold>Rathena māgamu</bold>nti makāro padasandhikaro, rathena āgamaṃsu. <bold>Ubhaya</bold>nti ubhayena dānena, yānadānena ceva bhattādicatupaccayadānena ca. Pānīyadānena hettha bhesajjadānampi saṅgahitaṃ. Sesaṃ heṭṭhā vuttanayattā uttānamevāti.</paragraph>
<paragraph line="215">Thero <pageBreak edition="M" number="0.0172" />taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā ‘‘yathā ime etarahi, evaṃ tvampi ito anantarātīte attabhāve peto hutvā mahādukkhaṃ anubhavī’’ti vatvā therena yācito suttapetavatthuṃ kathetvā sampattaparisāya dhammaṃ desesi. Taṃ sutvā mahājano sañjātasaṃvego dānasīlādipuññakammanirato ahosīti.</paragraph>
<centered line="216">Sāṇavāsittherapetavatthuvaṇṇanā niṭṭhitā.</centered>
<subhead line="217">3. Rathakārapetivatthuvaṇṇanā</subhead>
<paragraph line="218"><bold>Veḷuriyathambhaṃ ruciraṃ pabhassara</bold>nti idaṃ satthari sāvatthiyaṃ viharante aññataraṃ petiṃ ārabbha vuttaṃ. Atīte kira kassapassa bhagavato kāle aññatarā itthī sīlācārasampannā kalyāṇamittasannissayena sāsane abhippasannā suvibhattavicitrabhittithambhasopānabhūmitalaṃ ativiya dassanīyaṃ ekaṃ āvāsaṃ katvā tattha bhikkhū nisīdāpetvā paṇītena āhārena parivisitvā bhikkhusaṅghassa niyyādesi. Sā aparena samayena kālaṃ katvā aññassa pāpakammassa vasena himavati pabbatarāje rathakāradahaṃ nissāya vimānapetī hutvā nibbatti. Tassā saṅghassa āvāsadānapuññānubhāvena sabbaratanamayaṃ uḷāraṃ ativiya samantato pāsādikaṃ manoharaṃ ramaṇīyaṃ pokkharaṇiyaṃ <pageBreak edition="P" number="0.0187" />nandanavanasadisaṃ upasobhitaṃ vimānaṃ nibbatti, sayañca suvaṇṇavaṇṇā abhirūpā dassanīyā pāsādikā ahosi.</paragraph>
<paragraph line="219">Sā tattha purisehi vināva dibbasampattiṃ anubhavantī viharati. Tassā tattha dīgharattaṃ nippurisāya vasantiyā anabhirati uppannā. Sā ukkaṇṭhitā hutvā ‘‘attheso upāyo’’ti cintetvā dibbāni ambapakkāni nadiyaṃ pakkhipati. Sabbaṃ kaṇṇamuṇḍapetivatthusmiṃ āgatanayeneva veditabbaṃ. Idha pana bārāṇasivāsī eko māṇavo gaṅgāya tesu ekaṃ ambaphalaṃ disvā <pageBreak edition="V" number="0.0163" />tassa pabhavaṃ gavesanto anukkamena taṃ ṭhānaṃ gantvā nadiṃ disvā tadanusārena tassā vasanaṭṭhānaṃ gato. Sā taṃ disvā attano vasanaṭṭhānaṃ <pageBreak edition="M" number="0.0173" />netvā paṭisanthāraṃ karontī nisīdi. So tassā vasanaṭṭhānasampattiṃ disvā pucchanto –</paragraph>
<hangnum line="220" number="439"></hangnum>
<gatha1 line="221">‘‘Veḷuriyathambhaṃ ruciraṃ pabhassaraṃ, vimānamāruyha anekacittaṃ;</gatha1>
<gathalast line="222">Tatthacchasi devi mahānubhāve, pathaddhani pannaraseva cando.</gathalast>
<hangnum line="223" number="440"></hangnum>
<gatha1 line="224">‘‘Vaṇṇo ca te kanakassa sannibho, uttattarūpo bhusa dassaneyyo;</gatha1>
<gathalast line="225">Pallaṅkaseṭṭhe atule nisinnā, ekā tuvaṃ natthi ca tuyha sāmiko.</gathalast>
<hangnum line="226" number="441"></hangnum>
<gatha1 line="227">‘‘Imā ca te pokkharaṇī samantā, pahūtamalyā bahupuṇḍarīkā;</gatha1>
<gathalast line="228">Suvaṇṇacuṇṇehi samantamotthatā, na tattha paṅko paṇako ca vijjati.</gathalast>
<hangnum line="229" number="442"></hangnum>
<gatha1 line="230">‘‘Haṃsā cime dassanīyā manoramā, udakasmimanupariyanti <pageBreak edition="P" number="0.0188" />sabbadā;</gatha1>
<gathalast line="231">Samayya vaggūpanadanti sabbe, bindussarā dundubhīnaṃva ghoso.</gathalast>
<hangnum line="232" number="443"></hangnum>
<gatha1 line="233">‘‘Daddallamānā yasasā yasassinī, nāvāya ca tvaṃ avalamba tiṭṭhasi;</gatha1>
<gathalast line="234">Āḷārapamhe hasite piyaṃvade, sabbaṅgakalyāṇi bhusaṃ virocasi.</gathalast>
<hangnum line="235" number="444"></hangnum>
<gatha1 line="236">‘‘Idaṃ vimānaṃ virajaṃ same ṭhitaṃ, uyyānavantaṃ ratinandivaḍḍhanaṃ;</gatha1>
<gathalast line="237">Icchāmahaṃ nāri anomadassane, tayā saha nandane idha moditu’’nti. –</gathalast>
<unindented line="238">Imā gāthā abhāsi.</unindented>
<paragraph line="239" number="439">Tattha <pageBreak edition="M" number="0.0174" /><bold>tatthā</bold>ti tasmiṃ vimāne. <bold>Acchasī</bold>ti icchiticchitakāle nisīdasi. <bold>Devī</bold>ti taṃ ālapati. <bold>Mahānubhāve</bold>ti mahatā dibbānubhāvena samannāgate. <bold>Pathaddhanī</bold>ti attano pathabhūte addhani, gaganatalamaggeti attho. <bold>Pannaraseva cando</bold>ti puṇṇamāsiyaṃ paripuṇṇamaṇḍalo cando viya vijjotamānāti attho.</paragraph>
<paragraph line="240" number="440"><bold>Vaṇṇo</bold><pageBreak edition="V" number="0.0164" /><bold>ca te kanakassa sannibho</bold>ti tava vaṇṇo ca uttattasiṅgīsuvaṇṇena sadiso ativiya manoharo. Tenāha <bold>‘‘uttattarūpo bhusa dassaneyyo’’</bold>ti. <bold>Atule</bold>ti mahārahe. <bold>Atule</bold>ti vā devatāya ālapanaṃ, asadisarūpeti attho. <bold>Natthi ca tuyha sāmiko</bold>ti tuyhaṃ sāmiko ca natthi.</paragraph>
<paragraph line="241" number="441"><bold>Pahūtamalyā</bold>ti kamalakuvalayādibahuvidhakusumavatiyo <pageBreak edition="P" number="0.0189" />. <bold>Suvaṇṇacuṇṇehī</bold>ti suvaṇṇavālukāhi. <bold>Samantamotthatā</bold>ti samantato okiṇṇā. <bold>Tatthā</bold>ti tāsu pokkharaṇīsu. <bold>Paṅko paṇako cā</bold>ti kaddamo vā udakapicchillo vā na vijjati.</paragraph>
<paragraph line="242" number="442"><bold>Haṃsā cime dassanīyā manoramā</bold>ti ime haṃsā ca dassanasukhā manoramā ca. <bold>Anupariyantī</bold>ti anuvicaranti. <bold>Sabbadā</bold>ti sabbesu utūsu. <bold>Samayyā</bold>ti saṅgamma. <bold>Vaggū</bold>ti madhuraṃ. <bold>Upanadantī</bold>ti vikūjanti. <bold>Bindussarā</bold>ti avisaṭassarā sampiṇḍitassarā. <bold>Dundubhīnaṃva ghoso</bold>ti vaggubindussarabhāvena dundubhīnaṃ viya tava pokkharaṇiyaṃ haṃsānaṃ ghosoti attho.</paragraph>
<paragraph line="243" number="443"><bold>Daddallamānā</bold>ti ativiya abhijalantī. <bold>Yasasā</bold>ti deviddhiyā. <bold>Nāvāyā</bold>ti doṇiyaṃ. Pokkharaṇiyañhi paduminiyaṃ suvaṇṇanāvāya mahārahe pallaṅke nisīditvā udakakīḷaṃ kīḷantiṃ petiṃ disvā evamāha. <bold>Avalambā</bold>ti avalambitvā apassenaṃ apassāya. <bold>Tiṭṭhasī</bold>ti idaṃ ṭhānasaddassa gatinivatti atthattā gatiyā paṭikkhepavacanaṃ. ‘‘Nisajjasī’’ti vā pāṭho, nisīdasiccevassa attho daṭṭhabbo. <bold>Āḷārapamhe</bold>ti vellitadīghanīlapakhume. <bold>Hasite</bold>ti hasitamahāhasitamukhe. <bold>Piyaṃvade</bold>ti piyabhāṇinī. <bold>Sabbaṅgakalyāṇī</bold>ti sabbehi aṅgehi sundare, sobhanasabbaṅgapaccaṅgīti attho. <bold>Virocasī</bold>ti virājesi.</paragraph>
<paragraph line="244" number="444"><bold>Viraja</bold>nti <pageBreak edition="M" number="0.0175" />vigatarajaṃ niddosaṃ. <bold>Same ṭhita</bold>nti same bhūmibhāge ṭhitaṃ, caturassasobhitatāya vā samabhāge ṭhitaṃ, samantabhaddakanti attho. <bold>Uyyānavanta</bold>nti nandanavanasahitaṃ. <bold>Ratinandivaḍḍhana</bold>nti ratiñca <pageBreak edition="P" number="0.0190" />nandiñca vaḍḍhetīti ratinandivaḍḍhanaṃ, sukhassa ca pītiyā ca saṃvaḍḍhananti attho. <bold>Nārī</bold>ti tassā ālapanaṃ. <bold>Anomadassane</bold>ti paripuṇṇaaṅgapaccaṅgatāya aninditadassane. <bold>Nandane</bold>ti nandanakare. <bold>Idhā</bold>ti nandanavane, vimāne vā. <bold>Moditu</bold>nti abhiramituṃ icchāmīti yojanā.</paragraph>
<paragraph line="245">Evaṃ <pageBreak edition="V" number="0.0165" />tena māṇavena vutte sā vimānapetidevatā tassa paṭivacanaṃ dentī –</paragraph>
<hangnum line="246" number="445"></hangnum>
<gatha1 line="247">‘‘Karohi kammaṃ idha vedanīyaṃ, cittañca te idha nihitaṃ bhavatu;</gatha1>
<gathalast line="248">Katvāna kammaṃ idha vedanīyaṃ, evaṃ mamaṃ lacchasi kāmakāmini’’nti. –</gathalast>
<unindented line="249">Gāthamāha. Tattha <bold>karohi kammaṃ idha vedanīya</bold>nti idha imasmiṃ dibbaṭṭhāne vipaccanakaṃ vipākadāyakaṃ kusalakammaṃ karohi pasaveyyāsi. <bold>Idha nihita</bold>nti idhūpanītaṃ, ‘‘idha ninna’’nti vā pāṭho, imasmiṃ ṭhāne ninnaṃ poṇaṃ pabbhāraṃ tava cittaṃ bhavatu hotu. <bold>Mama</bold>nti maṃ. <bold>Lacchasī</bold>ti labhissasi.</unindented>
<paragraph line="250">So māṇavo tassā vimānapetiyā vacanaṃ sutvā tato manussapathaṃ gato tattha cittaṃ paṇidhāya tajjaṃ puññakammaṃ katvā nacirasseva kālaṃ katvā tattha nibbatti tassā petiyā sahabyataṃ. Tamatthaṃ pakāsentā saṅgītikārā –</paragraph>
<hangnum line="251" number="446"></hangnum>
<gatha1 line="252">‘‘Sādhūti so tassā paṭissuṇitvā,</gatha1>
<gatha2 line="253">Akāsi kammaṃ tahiṃ vedanīyaṃ;</gatha2>
<gatha3 line="254">Katvāna kammaṃ tahiṃ vedanīyaṃ,</gatha3>
<gathalast line="255">Upapajji so māṇavo tassā sahabyata’’nti. –</gathalast>
<unindented line="256">Osānagāthamāhaṃsu. Tattha <pageBreak edition="P" number="0.0191" /><bold>sādhū</bold>ti sampaṭicchane nipāto. <bold>Tassā</bold>ti tassā vimānapetiyā. <bold>Paṭissuṇitvā</bold>ti tassā vacanaṃ sampaṭicchitvā. <bold>Tahiṃ vedanīya</bold>nti <pageBreak edition="M" number="0.0176" />tasmiṃ vimāne tāya saddhiṃ veditabbasukhavipākaṃ kusalakammaṃ. <bold>Sahabyata</bold>nti sahabhāvaṃ. So māṇavo tassā sahabyataṃ upapajjīti yojanā. Sesaṃ uttānameva.</unindented>
<paragraph line="257">Evaṃ tesu tattha cirakālaṃ dibbasampattiṃ anubhavantesu puriso kammassa parikkhayena kālamakāsi, itthī pana attano puññakammassa khettaṅgatabhāvena ekaṃ buddhantaraṃ tattha paripuṇṇaṃ katvā vasi. Atha amhākaṃ bhagavati loke uppajjitvā pavattitavaradhammacakke anukkamena jetavane viharante āyasmā mahāmoggallāno ekadivasaṃ pabbatacārikaṃ caramāno taṃ vimānañca vimānapetiñca disvā ‘‘veḷuriyathambhaṃ ruciraṃ pabhassara’’ntiādikāhi gāthāhi pucchi. Sā cassa <pageBreak edition="V" number="0.0166" />ādito paṭṭhāya sabbaṃ attano pavattiṃ ārocesi. Taṃ sutvā thero sāvatthiṃ āgantvā bhagavato ārocesi. Bhagavā tamatthaṃ aṭṭhuppattiṃ katvā sampattaparisāya dhammaṃ desesi. Taṃ sutvā mahājano dānādipuññadhammanirato ahosīti.</paragraph>
<centered line="258">Rathakārapetivatthuvaṇṇanā niṭṭhitā.</centered>
<subhead line="259">4. Bhusapetavatthuvaṇṇanā</subhead>
<paragraph line="260"><bold>Bhusāni eko sāliṃ punāparo</bold>ti idaṃ satthari sāvatthiyaṃ viharante cattāro pete ārabbha vuttaṃ. Sāvatthiyā kira avidūre aññatarasmiṃ gāmake eko kūṭavāṇijo kūṭamānādīhi jīvikaṃ kappesi. So sālipalāpe gahetvā tambamattikāya paribhāvetvā garutare katvā rattasālihi saddhiṃ missetvā vikkiṇi. Tassa putto ‘‘gharaṃ āgatānaṃ mama mittasuhajjānaṃ sammānaṃ na karotī’’ti kupito yugacammaṃ gahetvā mātusīse pahāramadāsi. Tassa suṇisā <pageBreak edition="P" number="0.0192" />sabbesaṃ atthāya ṭhapitamaṃsaṃ corikāya khāditvā puna tehi anuyuñjiyamānā ‘‘sace mayā taṃ maṃsaṃ khāditaṃ, bhave bhave attano piṭṭhimaṃsaṃ kantitvā khādeyya’’nti sapathamakāsi. Bhariyā panassa kiñcideva upakaraṇaṃ yācantānaṃ ‘‘natthī’’ti vatvā tehi nippīḷiyamānā ‘‘sace santaṃ natthīti vadāmi, jātajātaṭṭhāne gūthabhakkhā bhaveyya’’nti musāvādena sapathamakāsi.</paragraph>
<paragraph line="261">Te <pageBreak edition="M" number="0.0177" />cattāropi janā aparena samayena kālaṃ katvā viñjhāṭaviyaṃ petā hutvā nibbattiṃsu. Tattha kūṭavāṇijo kammaphalena pajjalantaṃ bhusaṃ ubhohi hatthehi gahetvā attano matthake ākiritvā mahādukkhaṃ anubhavati, tassa putto ayomayehi muggarehi sayameva attano sīsaṃ bhinditvā anappakaṃ dukkhaṃ paccanubhoti. Tassa suṇisā kammaphalena sunisitehi ativiya vipulāyatehi nakhehi attano piṭṭhimaṃsāni kantitvā khādantī aparimitaṃ dukkhaṃ anubhavati, tassa bhariyāya sugandhaṃ suvisuddhaṃ apagatakāḷakaṃ sālibhattaṃ upanītamattameva nānāvidhakimikulākulaṃ paramaduggandhajegucchaṃ gūthaṃ sampajjati, taṃ sā ubhohi hatthehi pariggahetvā bhuñjantī mahādukkhaṃ paṭisaṃvedeti.</paragraph>
<paragraph line="262">Evaṃ tesu catūsu janesu petesu nibbattitvā mahādukkhaṃ anubhavantesu āyasmā mahāmoggalāno pabbatacārikaṃ caranto ekadivasaṃ taṃ ṭhānaṃ gato. Te pete disvā –</paragraph>
<hangnum line="263" number="447"></hangnum>
<gatha1 line="264">‘‘Bhusāni <pageBreak edition="V" number="0.0167" />eko sāliṃ punāparo, ayañca nārī sakamaṃsalohitaṃ;</gatha1>
<gathalast line="265">Tuvañca gūthaṃ asuciṃ akantaṃ, paribhuñjasi kissa ayaṃ vipāko’’ti. –</gathalast>
<unindented line="266">Imāya gāthāya tehi katakammaṃ pucchi. Tattha <bold>bhusānī</bold>ti palāpāni. <bold>Eko</bold>ti ekako. <bold>Sāli</bold>nti sālino. Sāmiatthe hetaṃ upayogavacanaṃ, sālino palāpāni <pageBreak edition="P" number="0.0193" />pajjalantāni attano sīse avakiratīti adhippāyo. <bold>Punāparo</bold>ti puna aparo. Yo hi so mātusīsaṃ pahari, so ayomuggarehi attano sīsaṃ paharitvā sīsabhedaṃ pāpuṇāti, taṃ sandhāya vadati. <bold>Sakamaṃsalohita</bold>nti attano piṭṭhimaṃsaṃ lohitañca paribhuñjatīti yojanā. <bold>Akanta</bold>nti amanāpaṃ jegucchaṃ. <bold>Kissa ayaṃ vipāko</bold>ti katamassa pāpakammassa idaṃ phalaṃ, yaṃ idāni tumhehi paccanubhavīyatīti attho.</unindented>
<paragraph line="267">Evaṃ therena tehi katakamme pucchite kūṭavāṇijassa bhariyā sabbehi tehi katakammaṃ ācikkhantī –</paragraph>
<hangnum line="268" number="448"></hangnum>
<gatha1 line="269">‘‘Ayaṃ <pageBreak edition="M" number="0.0178" />pure mātaraṃ hiṃsati, ayaṃ pana kūṭavāṇijo;</gatha1>
<gathalast line="270">Ayaṃ maṃsāni khāditvā, musāvādena vañceti.</gathalast>
<hangnum line="271" number="449"></hangnum>
<gatha1 line="272">‘‘Ahaṃ manussesu manussabhūtā, agārinī sabbakulassa issarā;</gatha1>
<gathalast line="273">Santesu pariguhāmi, mā ca kiñci ito adaṃ.</gathalast>
<hangnum line="274" number="450"></hangnum>
<gatha1 line="275">‘‘Musāvādena chādemi, natthi etaṃ mama gehe;</gatha1>
<gathalast line="276">Sace santaṃ niguhāmi, gūtho me hotu bhojanaṃ.</gathalast>
<hangnum line="277" number="451"></hangnum>
<gatha1 line="278">‘‘Tassa kammassa vipākena, musāvādassa cūbhayaṃ;</gatha1>
<gathalast line="279">Sugandhaṃ sālino bhattaṃ, gūthaṃ me parivattati.</gathalast>
<hangnum line="280" number="452"></hangnum>
<gatha1 line="281">‘‘Avañjhāni ca kammāni, na hi kammaṃ vinassati;</gatha1>
<gathalast line="282">Duggandhaṃ kiminaṃ mīḷhaṃ, bhuñjāmi ca pivāmi cā’’ti. – gāthā abhāsi;</gathalast>
<paragraph line="283" number="448">Tattha <pageBreak edition="V" number="0.0168" /><bold>aya</bold>nti puttaṃ dassenti vadati. <bold>Hiṃsatī</bold>ti thāmena paribādheti, muggarena paharatīti attho. <bold>Kūṭavāṇijo</bold>ti khalavāṇijo, vañcanāya vaṇijjakārakoti attho <pageBreak edition="P" number="0.0194" />. <bold>Maṃsāni khāditvā</bold>ti parehi sādhāraṇamaṃsaṃ khāditvā ‘‘na khādāmī’’ti musāvādena te vañceti.</paragraph>
<paragraph line="284" number="449-50"><bold>Agārinī</bold>ti gehasāminī. <bold>Santesū</bold>ti vijjamānesveva parehi yācitaupakaraṇesu. <bold>Pariguhāmī</bold>ti paṭicchādesiṃ. Kālavipallāsena hetaṃ vuttaṃ. <bold>Mā ca kiñci ito ada</bold>nti ito mama santakato kiñcimattampi atthikassa parassa na adāsiṃ. <bold>Chādemi</bold>ti ‘‘natthi etaṃ mama gehe’’ti musāvādena chādesiṃ.</paragraph>
<paragraph line="285" number="451-2"><bold>Gūthaṃ me parivattatī</bold>ti sugandhaṃ sālibhattaṃ mayhaṃ kammavasena gūthabhāvena parivattati pariṇamati. <bold>Avañjhānī</bold>ti amoghāni anipphalāni. <bold>Na hi kammaṃ vinassatī</bold>ti yathūpacitaṃ kammaṃ phalaṃ adatvā na hi vinassati. <bold>Kimina</bold>nti <pageBreak edition="M" number="0.0179" />kimivantaṃ sañjātakimikulaṃ. <bold>Mīḷha</bold>nti gūthaṃ. Sesaṃ heṭṭhā vuttanayattā uttānameva.</paragraph>
<paragraph line="286">Evaṃ thero tassā petiyā vacanaṃ sutvā taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
<centered line="287">Bhusapetavatthuvaṇṇanā niṭṭhitā.</centered>
<subhead line="288">5. Kumārapetavatthuvaṇṇanā</subhead>
<paragraph line="289"><bold>Accherarūpaṃ sugatassa ñāṇa</bold>nti idaṃ kumārapetavatthu. Tassa kā uppatti? Sāvatthiyaṃ kira bahū upāsakā dhammagaṇā hutvā nagare mahantaṃ maṇḍapaṃ kāretvā taṃ nānāvaṇṇehi vatthehi alaṅkaritvā kālasseva satthāraṃ bhikkhusaṅghañca nimantetvā mahārahavarapaccattharaṇatthatesu āsanesu buddhappamukhaṃ bhikkhusaṅghaṃ nisīdāpetvā gandhapupphādīhi pūjetvā <pageBreak edition="P" number="0.0195" />mahādānaṃ pavattenti. Taṃ disvā aññataro maccheramalapariyuṭṭhitacitto puriso taṃ sakkāraṃ asahamāno evamāha – ‘‘varametaṃ sabbaṃ saṅkārakūṭe chaḍḍitaṃ, na tveva imesaṃ muṇḍakānaṃ dinna’’nti. Taṃ sutvā upāsakā saṃviggamānasā ‘‘bhāriyaṃ vata iminā purisena pāpaṃ pasutaṃ, yena evaṃ buddhappamukhe bhikkhusaṅghe aparaddha’’nti tamatthaṃ tassa mātuyā ārocetvā ‘‘gaccha, tvaṃ sasāvakasaṅghaṃ bhagavantaṃ khamāpehī’’ti āhaṃsu. Sā ‘‘sādhū’’ti paṭissuṇitvā puttaṃ santajjentī saññāpetvā bhagavantaṃ bhikkhusaṅghañca <pageBreak edition="V" number="0.0169" />upasaṅkamitvā puttena kataaccayaṃ desentī khamāpetvā bhagavato bhikkhusaṅghassa ca sattāhaṃ yāgudānena pūjaṃ akāsi. Tassā putto nacirasseva kālaṃ katvā kiliṭṭhakammūpajīviniyā gaṇikāya kucchiyaṃ nibbatti. Sā ca naṃ jātamattaṃyeva ‘‘dārako’’ti ñatvā susāne chaḍḍāpesi. So tattha attano puññabaleneva gahitārakkho kenaci anupadduto mātu-aṅke viya sukhaṃ supi. Devatā tassa ārakkhaṃ gaṇhiṃsūti ca vadanti.</paragraph>
<paragraph line="290">Atha <pageBreak edition="M" number="0.0180" />bhagavā paccūsasamaye mahākaruṇāsamāpattito vuṭṭhāya buddhacakkhunā lokaṃ volokento taṃ dārakaṃ sivathikāya chaḍḍitaṃ disvā sūriyuggamanavelāya sivathikaṃ agamāsi. ‘‘Satthā idhāgato, kāraṇenettha bhavitabba’’nti mahājano sannipati. Bhagavā sannipatitaparisāya ‘‘nāyaṃ dārako oññātabbo, yadipi idāni susāne chaḍḍito anātho ṭhito, āyatiṃ pana diṭṭheva dhamme abhisamparāyañca uḷārasampattiṃ paṭilabhissatī’’ti vatvā tehi manussehi ‘‘kiṃ nu kho, bhante, iminā purimajātiyaṃ kataṃ kamma’’nti puṭṭho –</paragraph>
<gatha1 line="291">‘‘Buddhapamukhassa bhikkhusaṅghassa, pūjaṃ akāsi janatā uḷāraṃ;</gatha1>
<gathalast line="292">Tatrassa cittassahu aññathattaṃ, vācaṃ abhāsi pharusaṃ asabbha’’nti. –</gathalast>
<unindented line="293">Ādinā nayena dārakena katakammaṃ āyatiṃ pattabbaṃ sampattiñca pakāsetvā sannipatitāya parisāya ajjhāsayānurūpaṃ dhammaṃ kathetvā upari sāmukkaṃsikaṃ dhammadesanaṃ akāsi. Saccapariyosāne caturāsītiyā <pageBreak edition="P" number="0.0196" />pāṇasahassānaṃ dhammābhisamayo ahosi, tañca dārakaṃ asītikoṭivibhavo eko kuṭumbiko bhagavato sammukhāva ‘‘mayhaṃ putto’’ti aggahesi. Bhagavā ‘‘ettakena ayaṃ dārako rakkhito, mahājanassa ca anuggaho kato’’ti vihāraṃ agamāsi.</unindented>
<paragraph line="294">So aparena samayena tasmiṃ kuṭumbike kālakate tena niyyāditaṃ dhanaṃ paṭipajjitvā kuṭumbaṃ saṇṭhapento tasmiṃ nagareyeva mahāvibhavo gahapati hutvā dānādinirato ahosi. Athekadivasaṃ bhikkhū dhammasabhāyaṃ kathaṃ samuṭṭhāpesuṃ – ‘‘aho nūna satthā sattesu anukampako, sopi nāma dārako tadā anātho ṭhito etarahi mahatiṃ sampattiṃ paccanubhavati, uḷārāni ca puññāni karotī’’ti. Taṃ sutvā satthā ‘‘na, bhikkhave, tassa ettakāva sampatti, atha kho āyupariyosāne tāvatiṃsabhavane sakkassa devarañño putto hutvā nibbattissati, mahatiṃ dibbasampattiñca <pageBreak edition="V" number="0.0170" />paṭilabhissatī’’ti byākāsi. Taṃ sutvā bhikkhū ca mahājano <pageBreak edition="M" number="0.0181" />ca ‘‘idaṃ kira kāraṇaṃ disvā dīghadassī bhagavā jātamattassevassa āmakasusāne chaḍḍitassa tattha gantvā saṅgahaṃ akāsī’’ti satthu ñāṇavisesaṃ thometvā tasmiṃ attabhāve tassa pavattiṃ kathesuṃ. Tamatthaṃ dīpentā saṅgītikārā –</paragraph>
<hangnum line="295" number="453"></hangnum>
<gatha1 line="296">‘‘Accherarūpaṃ sugatassa ñāṇaṃ, satthā yathā puggalaṃ byākāsi;</gatha1>
<gathalast line="297">Ussannapuññāpi bhavanti heke, parittapuññāpi bhavanti heke.</gathalast>
<hangnum line="298" number="454"></hangnum>
<gatha1 line="299">‘‘Ayaṃ kumāro sīvathikāya chaḍḍito, aṅguṭṭhasnehena yāpeti rattiṃ;</gatha1>
<gathalast line="300">Na yakkhabhūtā na sarīsapā vā, viheṭhayeyyuṃ katapuññaṃ kumāraṃ.</gathalast>
<hangnum line="301" number="455"></hangnum>
<gatha1 line="302">‘‘Sunakhāpimassa palihiṃsu pāde, dhaṅkā siṅgālā parivattayanti;</gatha1>
<gathalast line="303">Gabbhāsayaṃ <pageBreak edition="P" number="0.0197" />pakkhigaṇā haranti, kākā pana akkhimalaṃ haranti.</gathalast>
<hangnum line="304" number="456"></hangnum>
<gatha1 line="305">‘‘Nayimassa rakkhaṃ vidahiṃsu keci, na osadhaṃ sāsapadhūpanaṃ vā;</gatha1>
<gathalast line="306">Nakkhattayogampi na aggahesuṃ, na sabbadhaññānipi ākiriṃsu.</gathalast>
<hangnum line="307" number="457"></hangnum>
<gatha1 line="308">‘‘Etādisaṃ uttamakicchapattaṃ, rattābhataṃ sīvathikāya chaḍḍitaṃ;</gatha1>
<gathalast line="309">Nonītapiṇḍaṃva pavedhamānaṃ, sasaṃsayaṃ jīvitasāvasesaṃ.</gathalast>
<hangnum line="310" number="458"></hangnum>
<gatha1 line="311">‘‘Tamaddasā devamanussapūjito, disvā ca taṃ byākari bhūripañño;</gatha1>
<gathalast line="312">‘Ayaṃ kumāro nagarassimassa, aggakuliko bhavissati bhogato ca’.</gathalast>
<hangnum line="313" number="459"></hangnum>
<gatha1 line="314">‘‘Kissa <pageBreak edition="M" number="0.0182" />vataṃ kiṃ pana brahmacariyaṃ, kissa suciṇṇassa ayaṃ vipāko;</gatha1>
<gathalast line="315">Etādisaṃ byasanaṃ pāpuṇitvā, taṃ tādisaṃ paccanubhossatiddhi’’nti. –</gathalast>
<unindented line="316">Cha gāthā avocuṃ.</unindented>
<paragraph line="317" number="453">Tattha <bold>accherarūpa</bold>nti acchariyasabhāvaṃ. <bold>Sugatassa ñāṇa</bold>nti aññehi asādhāraṇaṃ sammāsambuddhassa <pageBreak edition="V" number="0.0171" />ñāṇaṃ, āsayānusayañāṇādisabbaññutaññāṇameva sandhāya vuttaṃ. Tayidaṃ aññesaṃ avisayabhūtaṃ kathaṃ ñāṇanti āha <bold>‘‘satthā yathā puggalaṃ byākāsī’’</bold>ti. Tena satthu desanāya eva ñāṇassa acchariyabhāvo viññāyatīti dasseti.</paragraph>
<paragraph line="318">Idāni byākaraṇaṃ dassento <bold>‘‘ussannapuññāpi bhavanti heke, parittapuññāpi bhavanti heke’’</bold>ti āha. Tassattho – ussannakusaladhammāpi idhekacce puggalā laddhapaccayassa <pageBreak edition="P" number="0.0198" />apuññassa vasena jātiādinā nihīnā bhavanti, parittapuññāpi appatarapuññadhammāpi eke sattā khettasampattiādinā tassa puññassa mahājutikatāya uḷārā bhavantīti.</paragraph>
<paragraph line="319" number="454"><bold>Sīvathikāyā</bold>ti susāne. <bold>Aṅguṭṭhasnehenā</bold>ti aṅguṭṭhato pavattasnehena, devatāya aṅguṭṭhato paggharitakhīrenāti attho. <bold>Na yakkhabhūtā na sarīsapā vā</bold>ti pisācabhūtā vā yakkhabhūtā vā sarīsapā vā ye keci sarantā gacchantā vā <bold>na viheṭhayeyyuṃ</bold>na bādheyyuṃ.</paragraph>
<paragraph line="320" number="455"><bold>Palihiṃsu pāde</bold>ti attano jivhāya pāde lihisuṃ. <bold>Dhaṅkā</bold>ti kākā. <bold>Parivattayantī</bold>ti ‘‘mā naṃ kumāraṃ keci viheṭheyyu’’nti rakkhantā nirogabhāvajānanatthaṃ aparāparaṃ parivattanti. <bold>Gabbhāsaya</bold>nti gabbhamalaṃ. <bold>Pakkhigaṇā</bold>ti gijjhakulalādayo sakuṇagaṇā. <bold>Harantī</bold>ti apanenti. <bold>Akkhimala</bold>nti akkhigūthaṃ.</paragraph>
<paragraph line="321" number="456"><bold>Kecī</bold>ti <pageBreak edition="M" number="0.0183" />keci manussā, amanussā pana rakkhaṃ saṃvidahiṃsu. <bold>Osadha</bold>nti tadā āyatiñca ārogyāvahaṃ agadaṃ. <bold>Sāsapadhūpanaṃ vā</bold>ti yaṃ jātassa dārakassa rakkhaṇatthaṃ sāsapena dhūpanaṃ karonti, tampi tassa karontā nāhesunti dīpenti. <bold>Nakkhattayogampi na aggahesu</bold>nti nakkhattayuttampi na gaṇhiṃsu. ‘‘Asukamhi nakkhatte tithimhi muhutte ayaṃ jāto’’ti evaṃ jātakammampissa na keci akaṃsūti attho. <bold>Na sabbadhaññānipi ākiriṃsū</bold>ti maṅgalaṃ karontā agadavasena yaṃ sāsapatelamissitaṃ sāliādidhaññaṃ ākiranti, tampissa nākaṃsūti attho.</paragraph>
<paragraph line="322" number="457"><bold>Etādisa</bold>nti evarūpaṃ <pageBreak edition="P" number="0.0199" />. <bold>Uttamakicchapatta</bold>nti paramakicchaṃ āpannaṃ ativiya dukkhappattaṃ. <bold>Rattābhata</bold>nti rattiyaṃ ābhataṃ. <bold>Nonītapiṇḍaṃ viyā</bold>ti navanītapiṇḍasadisaṃ, maṃsapesimattatā evaṃ vuttaṃ. <bold>Pavedhamāna</bold>nti dubbalabhāvena pakampamānaṃ. <bold>Sasaṃsaya</bold>nti ‘‘jīvati nu kho na nu kho jīvatī’’ti saṃsayitatāya saṃsayavantaṃ. <bold>Jīvitasāvasesa</bold>nti jīvitaṭṭhitiyā hetubhūtānaṃ <pageBreak edition="V" number="0.0172" />sādhanānaṃ abhāvena kevalaṃ jīvitamattāvasesakaṃ.</paragraph>
<paragraph line="323" number="458"><bold>Aggakuliko bhavissati bhogato cā</bold>ti bhoganimittaṃ bhogassa vasena aggakuliko seṭṭhakuliko bhavissatīti attho.</paragraph>
<paragraph line="324" number="459">‘‘Kissa vata’’nti ayaṃ gāthā satthu santike ṭhitehi upāsakehi tena katakammassa pucchāvasena vuttā. Sā ca kho sivathikāya sannipatitehīti veditabbā. Tattha <bold>kissā</bold>ti kiṃ assa. <bold>Vata</bold>nti vatasamādānaṃ. Puna <bold>kissā</bold>ti kīdisassa suciṇṇassa vatassa brahmacariyassa cāti vibhattiṃ vipariṇāmetvā yojanā. <bold>Etādisa</bold>nti gaṇikāya kucchiyā nibbattanaṃ, susāne chaḍḍananti evarūpaṃ. <bold>Byasana</bold>nti anatthaṃ. <bold>Tādisa</bold>nti tathārūpaṃ, ‘‘aṅguṭṭhasnehena yāpeti ratti’’ntiādinā, ‘‘ayaṃ kumāro nagarassimassa aggakuliko bhavissatī’’tiādinā ca vuttappakāranti attho. <bold>Iddhi</bold>nti deviddhiṃ, dibbasampattinti vuttaṃ hoti.</paragraph>
<paragraph line="325">Idāni tehi upāsakehi puṭṭho bhagavā yathā tadā byākāsi, taṃ dassentā saṅgītikārā –</paragraph>
<hangnum line="326" number="460"></hangnum>
<gatha1 line="327">‘‘Buddhapamukhassa <pageBreak edition="M" number="0.0184" />bhikkhusaṅghassa, pūjaṃ akāsi janatā uḷāraṃ;</gatha1>
<gathalast line="328">Tatrassa cittassahu aññathattaṃ, vācaṃ abhāsi pharusaṃ asabbhaṃ.</gathalast>
<hangnum line="329" number="461"></hangnum>
<gatha1 line="330">‘‘So taṃ vitakkaṃ pavinodayitvā, pītiṃ pasādaṃ paṭiladdhā pacchā;</gatha1>
<gathalast line="331">Tathāgataṃ <pageBreak edition="P" number="0.0200" />jetavane vasantaṃ, yāguyā upaṭṭhāsi sattarattaṃ.</gathalast>
<hangnum line="332" number="462"></hangnum>
<gatha1 line="333">‘‘Tassa vataṃ taṃ pana brahmacariyaṃ, tassa suciṇṇassa ayaṃ vipāko;</gatha1>
<gathalast line="334">Etādisaṃ byasanaṃ pāpuṇitvā, taṃ tādisaṃ paccanubhossatiddhiṃ.</gathalast>
<hangnum line="335" number="463"></hangnum>
<gatha1 line="336">‘‘Ṭhatvāna so vassasataṃ idheva, sabbehi kāmehi samaṅgibhūto;</gatha1>
<gathalast line="337">Kāyassa bhedā abhisamparāyaṃ, sahabyataṃ gacchati vāsavassā’’ti. –</gathalast>
<unindented line="338">Catasso gāthā avocuṃ.</unindented>
<paragraph line="339" number="460">Tattha <pageBreak edition="V" number="0.0173" /><bold>janatā</bold>ti janasamūho, upāsakagaṇoti adhippāyo. <bold>Tatrā</bold>ti tassaṃ pūjāyaṃ. <bold>Assā</bold>ti tassa dārakassa. <bold>Cittassahu aññathatta</bold>nti purimabhavasmiṃ cittassa aññathābhāvo anādaro agāravo apaccayo ahosi. <bold>Asabbha</bold>nti sādhusabhāya sāvetuṃ ayuttaṃ pharusaṃ vācaṃ abhāsi.</paragraph>
<paragraph line="340" number="461"><bold>So</bold>ti so ayaṃ. <bold>Taṃ vitakka</bold>nti taṃ pāpakaṃ vitakkaṃ. <bold>Pavinodayitvā</bold>ti mātarā katāya saññattiyā vūpasametvā. <bold>Pītiṃ pasādaṃ paṭiladdhā</bold>ti pītiṃ pasādañca paṭilabhitvā uppādetvā. <bold>Yāguyā upaṭṭhāsī</bold>ti yāgudānena upaṭṭhahi. <bold>Sattaratta</bold>nti sattadivasaṃ.</paragraph>
<paragraph line="341" number="462"><bold>Tassa</bold><pageBreak edition="M" number="0.0185" /><bold>vataṃ taṃ pana brahmacariya</bold>nti taṃ mayā heṭṭhā vuttappakāraṃ attano cittassa pasādanaṃ dānañca imassa puggalassa vataṃ taṃ brahmacariyañca, aññaṃ kiñci natthīti attho.</paragraph>
<paragraph line="342" number="463"><bold>Ṭhatvānā</bold>ti yāva āyupariyosānā idheva manussaloke ṭhatvā. <bold>Abhisamparāya</bold>nti punabbhave. <bold>Sahabyataṃ gacchati vāsavassā</bold>ti sakkassa devānamindassa <pageBreak edition="P" number="0.0201" />puttabhāvena sahabhāvaṃ gamissati. Anāgatatthe hi idaṃ paccuppannakālavacanaṃ. Sesaṃ sabbattha uttānamevāti.</paragraph>
<centered line="343">Kumārapetavatthuvaṇṇanā niṭṭhitā.</centered>
<subhead line="344">6. Seriṇīpetivatthuvaṇṇanā</subhead>
<paragraph line="345"><bold>Naggā dubbaṇṇarūpāsī</bold>ti idaṃ satthari jetavane viharante seriṇīpetiṃ ārabbha vuttaṃ. Kururaṭṭhe kira hatthinipure seriṇī nāma ekā rūpūpajīvinī ahosi. Tattha ca uposathakaraṇatthāya tato tato bhikkhū sannipatiṃsu. Puna mahābhikkhusannipāto ahosi. Taṃ disvā manussā tilataṇḍulādiṃ sappinavanītamadhuādiñca bahuṃ dānūpakaraṇaṃ sajjetvā mahādānaṃ pavattesuṃ. Tena ca samayena sā gaṇikā assaddhā appasannā maccheramalapariyuṭṭhitacittā tehi manussehi ‘‘ehi tāva idaṃ dānaṃ anumodāhī’’ti ussāhitāpi ‘‘kiṃ tena muṇḍakānaṃ samaṇānaṃ dinnenā’’ti appasādameva nesaṃ sampavedesi, kuto appamattakassa pariccāgo.</paragraph>
<paragraph line="346">Sā aparena samayena kālaṃ katvā aññatarassa paccantanagarassa parikhāpiṭṭhe petī hutvā nibbatti. Atha hatthinipuravāsī aññataro upāsako vaṇijjāya taṃ nagaraṃ gantvā rattiyā paccūsasamaye <pageBreak edition="V" number="0.0174" />parikhāpiṭṭhaṃ gato tādisena payojanena. Sā tattha taṃ disvā sañjānitvā naggā aṭṭhittacamattāvasesasarīrā ativiya bībhacchadassanā avidūre ṭhatvā attānaṃ dassesi. So taṃ disvā –</paragraph>
<hangnum line="347" number="464"></hangnum>
<gatha1 line="348">‘‘Naggā <pageBreak edition="M" number="0.0186" />dubbaṇṇarūpāsi, kisā dhamanisanthatā;</gatha1>
<gathalast line="349">Upphāsulike kisike, kā nu tvaṃ idha tiṭṭhasī’’ti. –</gathalast>
<unindented line="350">Gāthāya pucchi. Sāpissa –</unindented>
<hangnum line="351" number="465"></hangnum>
<gatha1 line="352">‘‘Ahaṃ bhadante petīmhi, duggatā yamalokikā;</gatha1>
<gathalast line="353">Pāpakammaṃ karitvāna, petalokaṃ ito gatā’’ti. –</gathalast>
<unindented line="354">Gāthāya attānaṃ pakāsesi. Puna tena –</unindented>
<hangnum line="355" number="466"></hangnum>
<gatha1 line="356">‘‘Kiṃ nu kāyena vācāya, manasā dukkaṭaṃ kataṃ;</gatha1>
<gathalast line="357">Kissakammavipākena, petalokaṃ ito gatā’’ti. –</gathalast>
<unindented line="358">Gāthāya katakammaṃ pucchitā –</unindented>
<hangnum line="359" number="467"></hangnum>
<gatha1 line="360">‘‘Anāvaṭesu <pageBreak edition="P" number="0.0202" />titthesu, viciniṃ aḍḍhamāsakaṃ;</gatha1>
<gathalast line="361">Santesu deyyadhammesu, dīpaṃ nākāsimattano.</gathalast>
<hangnum line="362" number="468"></hangnum>
<gatha1 line="363">‘‘Nadiṃ upemi tasitā, rittakā parivattati;</gatha1>
<gathalast line="364">Chāyaṃ upemi uṇhesu, ātapo parivattati.</gathalast>
<hangnum line="365" number="469"></hangnum>
<gatha1 line="366">‘‘Aggivaṇṇo ca me vāto, ḍahanto upavāyati;</gatha1>
<gathalast line="367">Etañca bhante arahāmi, aññañca pāpakaṃ tato.</gathalast>
<hangnum line="368" number="470"></hangnum>
<gatha1 line="369">‘‘Gantvāna <pageBreak edition="V" number="0.0175" />hatthiniṃ puraṃ, vajjesi mayha mātaraṃ;</gatha1>
<gatha2 line="370">‘Dhītā ca te mayā diṭṭhā, duggatā yamalokikā;</gatha2>
<gathalast line="371">Pāpakammaṃ karitvāna, petalokaṃ ito gatā’.</gathalast>
<hangnum line="372" number="471"></hangnum>
<gatha1 line="373">‘‘Atthi me ettha nikkhittaṃ, anakkhātañca taṃ mayā;</gatha1>
<gathalast line="374">Cattāri satasahassāni, pallaṅkassa ca heṭṭhato.</gathalast>
<hangnum line="375" number="472"></hangnum>
<gatha1 line="376">‘‘Tato me dānaṃ dadatu, tassā ca hotu jīvikā;</gatha1>
<gatha2 line="377">Dānaṃ datvā ca me mātā, dakkhiṇaṃ anudicchatu;</gatha2>
<gathalast line="378">Tadāhaṃ sukhitā hessaṃ, sabbakāmasamiddhinī’’ti. –</gathalast>
<unindented line="379">Imāhi <pageBreak edition="M" number="0.0187" />chahi gāthāhi attanā katakammañceva puna tena attano kātabbaṃ atthañca ācikkhi.</unindented>
<paragraph line="380" number="467">Tattha <bold>anāvaṭesu titthesū</bold>ti kenaci anivāritesu nadītaḷākādīnaṃ titthapadesesu, yattha manussā nhāyanti, udakakiccaṃ karonti, tādisesu ṭhānesu. <bold>Viciniṃ aḍḍhamāsaka</bold>nti ‘‘manussehi ṭhapetvā vissaritaṃ apināmettha kiñci labheyya’’nti lobhābhibhūtā aḍḍhamāsakamattampi viciniṃ gavesiṃ. Atha vā <bold>anāvaṭesu titthesū</bold>ti upasaṅkamanena kenaci anivāritesu sattānaṃ payogāsayasuddhiyā kāraṇabhāvena titthabhūtesu samaṇabrāhmaṇesu vijjamānesu. <bold>Viciniṃ aḍḍhamāsaka</bold>nti maccheramalapariyuṭṭhitacittā kassaci kiñci adentī aḍḍhamāsakampi visesena ciniṃ, na sañciniṃ puññaṃ. Tenāha <bold>‘‘santesu deyyadhammesu, dīpaṃ nākāsimattano’’</bold>ti.</paragraph>
<paragraph line="381" number="468"><bold>Tasitā</bold>ti pipāsitā. <bold>Rittakā</bold>ti kākapeyyā sandamānāpi nadī mama pāpakammena udakena rittā tucchā vālikamattā <pageBreak edition="P" number="0.0203" />hutvā parivattati. <bold>Uṇhesū</bold>ti uṇhasamayesu. <bold>Ātapo parivattatī</bold>ti chāyāṭṭhānaṃ mayi upagatāya ātapo sampajjati.</paragraph>
<paragraph line="382" number="469-70"><bold>Aggivaṇṇo</bold>ti samphassena aggisadiso. Tena vuttaṃ <bold>‘‘ḍahanto upavāyatī’’</bold>ti. <bold>Etañca, bhante, arahāmī</bold>ti, <bold>bhante</bold>ti taṃ upāsakaṃ garukārena vadati. Bhante, etañca yathāvuttaṃ pipāsādidukkhaṃ, aññañca tato pāpakaṃ dāruṇaṃ dukkhaṃ anubhavituṃ arahāmi tajjassa <pageBreak edition="V" number="0.0176" />pāpassa katattāti adhippāyo. <bold>Vajjesī</bold>ti vadeyyāsi.</paragraph>
<paragraph line="383" number="471-72"><bold>Ettha nikkhittaṃ, anakkhāta</bold>nti ‘‘ettakaṃ ettha nikkhitta’’nti anācikkhitaṃ. Idāni tassa parimāṇaṃ ṭhapitaṭṭhānañca dassentī <bold>‘‘cattāri satasahassāni, pallaṅkassa ca heṭṭhato’’</bold>ti āha. Tattha <bold>pallaṅkassā</bold>ti pubbe attano sayanapallaṅkassa. <bold>Tato</bold>ti nihitadhanato ekadesaṃ gahetvā mamaṃ uddissa dānaṃ detu. <bold>Tassā</bold>ti mayhaṃ mātuyā.</paragraph>
<paragraph line="384">Evaṃ <pageBreak edition="M" number="0.0188" />tāya petiyā vutte so upāsako tassā vacanaṃ sampaṭicchitvā tattha attano karaṇīyaṃ tīretvā hatthinipuraṃ gantvā tassā mātuyā tamatthaṃ ārocesi. Tamatthaṃ dassetuṃ –</paragraph>
<hangnum line="385" number="473"></hangnum>
<gatha1 line="386">Sādhūti so paṭissutvā, gantvāna hatthiniṃ puraṃ;</gatha1>
<paragraph line="387">Avoca tassā mātaraṃ –</paragraph>
<gatha1 line="388">‘‘Dhītā ca te mayā diṭṭhā, duggatā yamalokikā;</gatha1>
<gathalast line="389">Pāpakammaṃ karitvāna, petalokaṃ ito gatā.</gathalast>
<hangnum line="390" number="474"></hangnum>
<gatha1 line="391">‘‘Sā maṃ tattha samādapesi, vajjesi mayha mātaraṃ;</gatha1>
<gatha2 line="392">‘Dhītā ca te mayā diṭṭhā, duggatā yamalokikā;</gatha2>
<gathalast line="393">Pāpakammaṃ karitvāna, petalokaṃ ito gatā.</gathalast>
<hangnum line="394" number="475"></hangnum>
<gatha1 line="395">‘‘‘Atthi ca me ettha nikkhittaṃ, anakkhātañca taṃ mayā;</gatha1>
<gathalast line="396">Cattāri satasahassāni, pallaṅkassa ca heṭṭhato.</gathalast>
<hangnum line="397" number="476"></hangnum>
<gatha1 line="398">‘‘‘Tato <pageBreak edition="P" number="0.0204" />me dānaṃ dadatu, tassā ca hotu jīvikā;</gatha1>
<gatha2 line="399">Dānaṃ datvā ca me mātā, dakkhiṇaṃ anudicchatu;</gatha2>
<gathalast line="400">Tadāhaṃ sukhitā hessaṃ, sabbakāmasamiddhinī’.</gathalast>
<hangnum line="401" number="477"></hangnum>
<gatha1 line="402">‘‘Tato hi sā dānamadā, tassā dakkhiṇamādisī;</gatha1>
<gathalast line="403">Petī ca sukhitā āsi, tassā cāsi sujīvikā’’ti. –</gathalast>
<unindented line="404">Saṅgītikārā <pageBreak edition="V" number="0.0177" />āhaṃsu. Tā suviññeyyāva.</unindented>
<paragraph line="405">Taṃ sutvā tassā mātā bhikkhusaṅghassa dānaṃ datvā tassā ādisi. Tena sā paṭiladdhūpakaraṇasampattiyaṃ ṭhitā mātu attānaṃ dassetvā taṃ kāraṇaṃ ācikkhi, mātā bhikkhūnaṃ ārocesi, bhikkhū taṃ pavattiṃ bhagavato ārocesuṃ. Bhagavā tamatthaṃ aṭṭhuppattiṃ katvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
<centered line="406">Seriṇīpetivatthuvaṇṇanā niṭṭhitā.</centered>
<subhead line="407">7. Migaluddakapetavatthuvaṇṇanā</subhead>
<paragraph line="408"><bold>Naranāripurakkhato</bold><pageBreak edition="M" number="0.0189" /><bold>yuvā</bold>ti idaṃ bhagavati veḷuvane viharante migaluddakapetaṃ ārabbha vuttaṃ. Rājagahe kira aññataro luddako rattindivaṃ mige vadhitvā jīvikaṃ kappesi. Tasseko upāsako mitto ahosi, so taṃ sabbakālaṃ pāpato nivattetuṃ asakkonto ‘‘ehi, samma, rattiyaṃ pāṇātipātā viramāhī’’ti rattiyaṃ puññe samādapesi. So rattiyaṃ viramitvā divā eva pāṇātipātaṃ karoti.</paragraph>
<paragraph line="409">So aparena samayena kālaṃ katvā rājagahasamīpe vemānikapeto hutvā nibbatto, divasabhāgaṃ mahādukkhaṃ anubhavitvā rattiyaṃ pañcahi kāmaguṇehi samappitā samaṅgībhūto paricāresi. Taṃ disvā āyasmā nārado –</paragraph>
<hangnum line="410" number="478"></hangnum>
<gatha1 line="411">‘‘Naranāripurakkhato <pageBreak edition="P" number="0.0205" />yuvā, rajanīyehi kāmaguṇehi sobhasi;</gatha1>
<gathalast line="412">Divasaṃ anubhosi kāraṇaṃ, kimakāsi purimāya jātiyā’’ti. –</gathalast>
<unindented line="413">Imāya gāthāya paṭipucchi. Tattha <bold>naranāripurakkhato</bold>ti paricārakabhūtehi devaputtehi devadhītāhi ca purakkhato payirupāsito. <bold>Yuvā</bold>ti taruṇo. <bold>Rajanīyehī</bold>ti kamanīyehi rāguppattihetubhūtehi. <bold>Kāmaguṇehī</bold>ti kāmakoṭṭhāsehi. <bold>Sobhasī</bold>ti samaṅgibhāvena virocasi rattiyanti adhippāyo. Tenāha <bold>‘‘divasaṃ anubhosi kāraṇa’’</bold>nti, divasabhāge pana nānappakāraṃ kāraṇaṃ ghātanaṃ paccanubhavasi. <bold>Rajanī</bold>ti vā rattīsu. <bold>Yehī</bold>ti nipātamattaṃ. <bold>Kimakāsi purimāya jātiyā</bold>ti evaṃ sukhadukkhasaṃvattaniyaṃ kiṃ nāma kammaṃ ito purimāya jātiyā tvaṃ akattha, taṃ kathehīti attho <pageBreak edition="V" number="0.0178" />.</unindented>
<paragraph line="414">Taṃ sutvā peto therassa attanā katakammaṃ ācikkhanto –</paragraph>
<hangnum line="415" number="479"></hangnum>
<gatha1 line="416">‘‘Ahaṃ rājagahe ramme, ramaṇīye giribbaje;</gatha1>
<gathalast line="417">Migaluddo pure āsiṃ, lohitapāṇi dāruṇo.</gathalast>
<hangnum line="418" number="480"></hangnum>
<gatha1 line="419">‘‘Avirodhakaresu <pageBreak edition="M" number="0.0190" />pāṇisu, puthusattesu paduṭṭhamānaso;</gatha1>
<gathalast line="420">Vicariṃ atidāruṇo sadā, parahiṃsāya rato asaññato.</gathalast>
<hangnum line="421" number="481"></hangnum>
<gatha1 line="422">‘‘Tassa me sahāyo suhadayo, saddho āsi upāsako;</gatha1>
<gathalast line="423">Sopi maṃ anukampanto, nivāresi punappunaṃ.</gathalast>
<hangnum line="424" number="482"></hangnum>
<gatha1 line="425">‘‘‘Mākāsi pāpakaṃ kammaṃ, mā tāta duggatiṃ agā;</gatha1>
<gathalast line="426">Sace icchasi pecca sukhaṃ, virama pāṇavadhā asaṃyamā.</gathalast>
<hangnum line="427" number="483"></hangnum>
<gatha1 line="428">‘‘Tassāhaṃ vacanaṃ sutvā, sukhakāmassa hitānukampino;</gatha1>
<gathalast line="429">Nākāsiṃ sakalānusāsaniṃ, cirapāpābhirato abuddhimā.</gathalast>
<hangnum line="430" number="484"></hangnum>
<gatha1 line="431">‘‘So maṃ puna bhūrisumedhaso, anukampāya saṃyame nivesayi;</gatha1>
<gathalast line="432">Sace divā hanasi pāṇino, atha te rattiṃ bhavatu saṃyamo.</gathalast>
<hangnum line="433" number="485"></hangnum>
<gatha1 line="434">‘‘Svāhaṃ <pageBreak edition="P" number="0.0206" />divā hanitvā pāṇino, virato rattimahosi saññato;</gatha1>
<gathalast line="435">Rattāhaṃ paricāremi, divā khajjāmi duggato.</gathalast>
<hangnum line="436" number="486"></hangnum>
<gatha1 line="437">‘‘Tassa kammassa kusalassa, anubhomi rattiṃ amānusiṃ;</gatha1>
<gathalast line="438">Divā paṭihatāva kukkurā, upadhāvanti samantā khādituṃ.</gathalast>
<hangnum line="439" number="487"></hangnum>
<gatha1 line="440">‘‘Ye <pageBreak edition="V" number="0.0179" />ca te satatānuyogino, dhuvaṃ payuttā sugatassa sāsane;</gatha1>
<gathalast line="441">Maññāmi te amatameva kevalaṃ, adhigacchanti padaṃ asaṅkhata’’nti. –</gathalast>
<unindented line="442">Imā gāthā abhāsi.</unindented>
<paragraph line="443" number="479-80">Tattha <pageBreak edition="M" number="0.0191" /><bold>luddo</bold>ti dāruṇo. <bold>Lohitapāṇī</bold>ti abhiṇhaṃ pāṇaghātena lohitamakkhitapāṇī. <bold>Dāruṇo</bold>ti kharo, sattānaṃ hiṃsanakoti attho. <bold>Avirodhakaresū</bold>ti kenaci virodhaṃ akarontesu migasakuṇādīsu.</paragraph>
<paragraph line="444" number="482-83"><bold>Asaṃyamā</bold>ti asaṃvarā dussīlyā. <bold>Sakalānusāsani</bold>nti sabbaṃ anusāsaniṃ, sabbakālaṃ pāṇātipātato paṭiviratinti attho. <bold>Cirapāpābhirato</bold>ti cirakālaṃ pāpe abhirato.</paragraph>
<paragraph line="445" number="484"><bold>Saṃyame</bold>ti sucarite. <bold>Nivesayī</bold>hi nivesesi. <bold>Sace divā hanasi pāṇino, atha te rattiṃ bhavatu saṃyamo</bold>ti nivesitākāradassanaṃ. So kira sallapāsasajjanādinā rattiyampi pāṇavadhaṃ anuyutto ahosi.</paragraph>
<paragraph line="446" number="485"><bold>Divā khajjāmi duggato</bold>ti idāni duggatiṃ gato mahādukkhappatto divasabhāge khādiyāmi. Tassa kira divā sunakhehi migānaṃ khādāpitattā kammasarikkhakaṃ phalaṃ hoti, divasabhāge mahantā sunakhā upadhāvitvā aṭṭhisaṅghātamattāvasesaṃ sarīraṃ karonti. Rattiyā pana upagatāya taṃ pākatikameva hoti, dibbasampattiṃ anubhavati. Tena vuttaṃ –</paragraph>
<hangnum line="447" number="486"></hangnum>
<gatha1 line="448">‘‘Tassa <pageBreak edition="P" number="0.0207" />kammassa kusalassa, anubhomi rattiṃ amānusiṃ;</gatha1>
<gathalast line="449">Divā paṭihatāva kukkurā, upadhāvanti samantā khāditu’’nti.</gathalast>
<paragraph line="450">Tattha <bold>paṭihatā</bold>ti paṭihatacittā baddhāghātā viya hutvā. <bold>Samantā khāditu</bold>nti mama sarīraṃ samantato khādituṃ upadhāvanti. Idañca nesaṃ ativiya attano bhayāvahaṃ upagamanakālaṃ gahetvā vuttaṃ. Te pana upadhāvitvā aṭṭhimattāvasesaṃ sarīraṃ katvā gacchanti.</paragraph>
<paragraph line="451" number="487"><bold>Ye ca te satatānuyogino</bold>ti osānagāthāya ayaṃ saṅkhepattho – ahampi nāma rattiyaṃ <pageBreak edition="V" number="0.0180" />pāṇavadhamattato virato evarūpaṃ sampattiṃ <pageBreak edition="M" number="0.0192" />anubhavāmi. <bold>Ye</bold>pana <bold>te</bold>purisā <bold>sugatassa</bold>buddhassa bhagavato <bold>sāsane</bold>adhisīlādike <bold>dhuvaṃ payuttā</bold>daḷhaṃ payuttā <bold>satataṃ</bold>sabbakālaṃ anuyogavantā, <bold>te</bold>puññavanto <bold>kevalaṃ</bold>lokiyasukhena asammissaṃ <bold>‘‘asaṅkhataṃ pada’’</bold>nti laddhanāmaṃ <bold>amatameva adhigacchanti</bold>maññe, natthi tesaṃ tadadhigame koci vibandhoti.</paragraph>
<paragraph line="452">Evaṃ tena petena vutte thero taṃ pavattiṃ satthu ārocesi. Satthā tamatthaṃ aṭṭhuppattiṃ katvā sampattaparisāya dhammaṃ desesi. Sabbampi vuttanayameva.</paragraph>
<centered line="453">Migaluddakapetavatthuvaṇṇanā niṭṭhitā.</centered>
<subhead line="454">8. Dutiyamigaluddakapetavatthuvaṇṇanā</subhead>
<paragraph line="455"><bold>Kūṭāgāre ca pāsāde</bold>ti idaṃ bhagavati veḷuvane viharante aparaṃ migaluddakapetaṃ ārabbha vuttaṃ. Rājagahe kira aññataro māgaviko māṇavo vibhavasampannopi samāno bhogasukhaṃ pahāya rattindivaṃ mige hananto vicarati. Tassa sahāyabhūto eko upāsako anuddayaṃ paṭicca – ‘‘sādhu, samma, pāṇātipātato viramāhi, mā te ahosi dīgharattaṃ ahitāya dukkhāyā’’ti ovādaṃ adāsi. So <pageBreak edition="P" number="0.0208" />taṃ anādiyi. Atha so upāsako aññataraṃ attano manobhāvanīyaṃ khīṇāsavattheraṃ yāci – ‘‘sādhu, bhante, asukapurisassa tathā dhammaṃ desetha, yathā so pāṇātipātato virameyyā’’ti.</paragraph>
<paragraph line="456">Athekadivasaṃ so thero rājagahe piṇḍāya caranto tassa gehadvāre aṭṭhāsi. Taṃ disvā so māgaviko sañjātabahumāno paccuggantvā gehaṃ pavesetvā āsanaṃ paññāpetvā adāsi. Nisīdi thero paññatte āsane, sopi theraṃ upasaṅkamitvā nisīdi. Tassa thero pāṇātipāte ādīnavaṃ, tato viratiyā ānisaṃsañca pakāsesi. So taṃ sutvāpi tato viramituṃ na icchi. Atha naṃ thero āha – ‘‘sace, tvaṃ āvuso, sabbena sabbaṃ viramituṃ na sakkosi, rattimpi tāva viramassū’’ti, so ‘‘sādhu, bhante, viramāmi ratti’’nti tato virami. Sesaṃ anantaravatthusadisaṃ. Gāthāsu pana –</paragraph>
<hangnum line="457" number="488"></hangnum>
<gatha1 line="458">‘‘Kūṭāgāre <pageBreak edition="M" number="0.0193" />ca pāsāde, pallaṅke gonakatthate;</gatha1>
<gathalast line="459">Pañcaṅgikena turiyena, ramasi suppavādite.</gathalast>
<hangnum line="460" number="489"></hangnum>
<gatha1 line="461">‘‘Tato <pageBreak edition="V" number="0.0181" />ratyā vivasāne, sūriyuggamanaṃ pati;</gatha1>
<gathalast line="462">Apaviddho susānasmiṃ, bahudukkhaṃ nigacchasi.</gathalast>
<hangnum line="463" number="490"></hangnum>
<gatha1 line="464">‘‘Kiṃ nu kāyena vācāya, manasā dukkaṭaṃ kataṃ;</gatha1>
<gathalast line="465">Kissakammavipākena, idaṃ dukkhaṃ nigacchasī’’ti. –</gathalast>
<unindented line="466">Tīhi gāthāhi nāradatthero naṃ paṭipucchi. Athassa peto –</unindented>
<hangnum line="467" number="491"></hangnum>
<gatha1 line="468">‘‘Ahaṃ rājagahe ramme, ramaṇīye giribbaje;</gatha1>
<gathalast line="469">Migaluddo pure āsiṃ, luddo cāsimasaññato.</gathalast>
<hangnum line="470" number="492"></hangnum>
<gatha1 line="471">‘‘Tassa me sahāyo suhadayo, saddho āsi upāsako;</gatha1>
<gatha2 line="472">Tassa <pageBreak edition="P" number="0.0209" />kulūpako bhikkhu, āsi gotamasāvako;</gatha2>
<gathalast line="473">Sopi maṃ anukampanto, nivāresi punappunaṃ.</gathalast>
<hangnum line="474" number="493"></hangnum>
<gatha1 line="475">‘‘‘Mākāsi pāpakaṃ kammaṃ, mā tāta duggatiṃ agā;</gatha1>
<gathalast line="476">Sace icchasi pecca sukhaṃ, virama pāṇavadhā asaṃyamā’.</gathalast>
<hangnum line="477" number="494"></hangnum>
<gatha1 line="478">‘‘Tassāhaṃ vacanaṃ sutvā, sukhakāmassa hitānukampino;</gatha1>
<gathalast line="479">Nākāsiṃ sakalānusāsaniṃ, cirapāpābhirato abuddhimā.</gathalast>
<hangnum line="480" number="495"></hangnum>
<gatha1 line="481">‘‘So maṃ puna bhūrisumedhaso, anukampāya saṃyame nivesayi;</gatha1>
<gathalast line="482">‘Sace divā hanasi pāṇino, atha te rattiṃ bhavatu saṃyamo’.</gathalast>
<hangnum line="483" number="496"></hangnum>
<gatha1 line="484">‘‘Svāhaṃ divā hanitvā pāṇino, virato rattimahosi saññato;</gatha1>
<gathalast line="485">Rattāhaṃ paricāremi, divā khajjāmi duggato.</gathalast>
<hangnum line="486" number="497"></hangnum>
<gatha1 line="487">‘‘Tassa <pageBreak edition="M" number="0.0194" />kammassa kusalassa, anubhomi rattiṃ amānusiṃ;</gatha1>
<gathalast line="488">Divā paṭihatāva kukkurā, upadhāvanti samantā khādituṃ.</gathalast>
<hangnum line="489" number="498"></hangnum>
<gatha1 line="490">‘‘Ye <pageBreak edition="V" number="0.0182" />ca te satatānuyogino, dhuvaṃ payuttā sugatassa sāsane;</gatha1>
<gathalast line="491">Maññāmi te amatameva kevalaṃ, adhigacchanti padaṃ asaṅkhata’’nti. –</gathalast>
<unindented line="492">Tamatthaṃ ācikkhi. Tāsaṃ attho heṭṭhā vuttanayova.</unindented>
<centered line="493">Dutiyamigaluddakapetavatthuvaṇṇanā niṭṭhitā.</centered>
<subhead line="494">9. Kūṭavinicchayikapetavatthuvaṇṇanā</subhead>
<paragraph line="495"><bold>Mālī kiriṭī kāyūrī</bold>ti idaṃ satthari veḷuvane viharante kūṭavinicchayikapetaṃ ārabbha vuttaṃ. Tadā bimbisāro rājā māsassa chasu divasesu uposathaṃ upavasati, taṃ anuvattantā bahū manussā uposathaṃ upavasanti. Rājā attano santikaṃ āgatāgate manusse pucchati – ‘‘kiṃ tumhehi uposatho upavuttho, udāhu na upavuttho’’ti? Tatreko adhikaraṇe niyuttakapuriso pisuṇavāco nekatiko lañjagāhako ‘‘na upavutthomhī’’ti vattuṃ asahanto ‘‘upavutthomhi, devā’’ti āha. Atha naṃ rājasamīpato nikkhantaṃ sahāyo āha – ‘‘kiṃ, samma, ajja tayā upavuttho’’ti? ‘‘Bhayenāhaṃ, samma, rañño sammukhā evaṃ avocaṃ, nāhaṃ uposathiko’’ti.</paragraph>
<paragraph line="496">Atha naṃ sahāyo āha – ‘‘yadi evaṃ upaḍḍhuposathopi tāva te ajja hotu, uposathaṅgāni samādiyāhī’’ti. So tassa vacanaṃ ‘‘sādhū’’ti sampaṭicchitvā gehaṃ gantvā abhutvāva mukhaṃ vikkhāletvā uposathaṃ adhiṭṭhāya rattiyaṃ vāsūpagato rittāsayasambhūtena <pageBreak edition="P" number="0.0210" />balavavātahetukena sūlena upacchinnāyusaṅkhāro cutianantaraṃ pabbatakucchiyaṃ vemānikapeto <pageBreak edition="M" number="0.0195" />hutvā nibbatti. So hi ekarattiṃ uposatharakkhaṇamattena vimānaṃ paṭilabhi dasakaññāsahassaparivāraṃ mahatiñca dibbasampattiṃ. Kūṭavinicchayikatāya pana pesuṇikatāya ca attano piṭṭhimaṃsāni sayameva okkantitvā khādati. Taṃ āyasmā nārado gijjakūṭato otaranto disvā –</paragraph>
<hangnum line="497" number="499"></hangnum>
<gatha1 line="498">‘‘Mālī kiriṭī kāyūrī, gattā te candanussadā;</gatha1>
<gathalast line="499">Pasannamukhavaṇṇosi, sūriyavaṇṇova sobhasi.</gathalast>
<hangnum line="500" number="500"></hangnum>
<gatha1 line="501">‘‘Amānusā <pageBreak edition="V" number="0.0183" />pārisajjā, ye teme paricārakā;</gatha1>
<gatha2 line="502">Dasa kaññāsahassāni, yā temā paricārikā;</gatha2>
<gathalast line="503">Tā kambukāyūradharā, kañcanāveḷabhūsitā.</gathalast>
<hangnum line="504" number="501"></hangnum>
<gatha1 line="505">‘‘Mahānubhāvosi tuvaṃ, lomahaṃsanarūpavā;</gatha1>
<gathalast line="506">Piṭṭhimaṃsāni attano, sāmaṃ ukkacca khādasi.</gathalast>
<hangnum line="507" number="502"></hangnum>
<gatha1 line="508">‘‘Kiṃ nu kāyena vācāya, manasā dukkaṭaṃ kataṃ;</gatha1>
<gatha2 line="509">Kissakammavipākena, piṭṭhimaṃsāni attano;</gatha2>
<gathalast line="510">Sāmaṃ ukkacca khādasīti.</gathalast>
<hangnum line="511" number="503"></hangnum>
<gatha1 line="512">‘‘Attanohaṃ anatthāya, jīvaloke acārisaṃ;</gatha1>
<gathalast line="513">Pesuññamusāvādena, nikativañcanāya ca.</gathalast>
<hangnum line="514" number="504"></hangnum>
<gatha1 line="515">‘‘Tatthāhaṃ parisaṃ gantvā, saccakāle upaṭṭhite;</gatha1>
<gathalast line="516">Atthaṃ dhammaṃ nirākatvā, adhammamanuvattisaṃ.</gathalast>
<hangnum line="517" number="505"></hangnum>
<gatha1 line="518">‘‘Evaṃ so khādatattānaṃ, yo hoti piṭṭhimaṃsiko;</gatha1>
<gathalast line="519">Yathāhaṃ ajja khādāmi, piṭṭhimaṃsāni attano.</gathalast>
<hangnum line="520" number="506"></hangnum>
<gatha1 line="521">‘‘Tayidaṃ <pageBreak edition="P" number="0.0211" />tayā nārada sāmaṃ diṭṭhaṃ, anukampakā ye kusalā vadeyyuṃ;</gatha1>
<gathalast line="522">Mā pesuṇaṃ mā ca musā abhāṇi, mā khosi piṭṭhimaṃsiko tuva’’nti. –</gathalast>
<unindented line="523">Thero <pageBreak edition="M" number="0.0196" />catūhi gāthāhi pucchi, sopi tassa catūhi gāthāhi etamatthaṃ vissajjesi.</unindented>
<paragraph line="524" number="499">Tattha <bold>mālī</bold>ti māladhārī, dibbapupphehi paṭimaṇḍitoti adhippāyo. <bold>Kiriṭī</bold>ti veṭhitasīso. <bold>Kāyūrī</bold>ti keyūravā, bāhālaṅkārapaṭimaṇḍitoti attho. <bold>Gattā</bold>ti sarīrāvayavā. <bold>Candanussadā</bold>ti candanasārānulittā. <bold>Sūriyavaṇṇova sobhasī</bold>ti bālasūriyasadisavaṇṇo eva hutvā virocasi. ‘‘Araṇavaṇṇī pabhāsasī’’tipi pāḷi, araṇanti araṇiyehi devehi sadisavaṇṇo ariyāvakāsoti <pageBreak edition="V" number="0.0184" />attho.</paragraph>
<paragraph line="525" number="500"><bold>Pārisajjā</bold>ti parisapariyāpannā, upaṭṭhākāti attho. <bold>Tuva</bold>nti tvaṃ. <bold>Lomahaṃsanarūpavā</bold>ti passantānaṃ lomahaṃsajananarūpayutto. Mahānubhāvatāsamaṅgitāya hetaṃ vuttaṃ. <bold>Ukkaccā</bold>ti ukkantitvā, chinditvāti attho.</paragraph>
<paragraph line="526" number="503"><bold>Acārisa</bold>nti acariṃ paṭipajjiṃ. <bold>Pesuññamusāvādenā</bold>ti pesuññena ceva musāvādena ca. <bold>Nikativañcanāya cā</bold>ti nikatiyā vañcanāya ca patirūpadassanena paresaṃ vikārena vañcanāya ca.</paragraph>
<paragraph line="527" number="504"><bold>Saccakāle</bold>ti saccaṃ vattuṃ yuttakāle. <bold>Attha</bold>nti diṭṭhadhammikādibhedaṃ hitaṃ. <bold>Dhamma</bold>nti kāraṇaṃ ñāyaṃ. <bold>Nirākatvā</bold>ti chaḍḍetvā pahāya. <bold>So</bold>ti yo pesuññādiṃ ācarati, so satto. Sesaṃ sabbaṃ heṭṭhā vuttanayameva.</paragraph>
<centered line="528">Kūṭavinicchayikapetavatthuvaṇṇanā niṭṭhitā.</centered>
<subhead line="529">10. Dhātuvivaṇṇapetavatthuvaṇṇanā</subhead>
<paragraph line="530"><bold>Antalikkhasmiṃ</bold><pageBreak edition="P" number="0.0212" /><bold>tiṭṭhanto</bold>ti idaṃ dhātuvivaṇṇapetavatthu. Bhagavati kusinārāyaṃ upavattane mallānaṃ sālavane yamakasālānamantare parinibbute dhātuvibhāge ca kate rājā ajātasattu attanā laddhadhātubhāgaṃ gahetvā satta vassāni satta ca māse satta ca divase buddhaguṇe anussaranto uḷārapūjaṃ pavattesi. Tattha asaṅkheyyā appameyyā manussā cittāni pasādetvā <pageBreak edition="M" number="0.0197" />saggūpagā ahesuṃ, chaḷāsītimattāni pana purisasahassāni cirakālabhāvitena assaddhiyena micchādassanena ca vipallatthacittā pasādanīyepi ṭhāne attano cittāni padosetvā petesu uppajjiṃsu. Tasmiṃyeva rājagahe aññatarassa vibhavasampannassa kuṭumbikassa bhariyā dhītā suṇisā ca pasannacittā ‘‘dhātupūjaṃ karissāmā’’ti gandhapupphādīni gahetvā dhātuṭṭhānaṃ gantuṃ āraddhā. So kuṭumbiko ‘‘kiṃ aṭṭhikānaṃ pūjanenā’’ti tā paribhāsetvā dhātupūjaṃ vivaṇṇesi. Tāpi tassa vacanaṃ anādiyitvā tattha gantvā dhātupūjaṃ katvā gehaṃ āgatā tādisena rogena abhibhūtā nacirasseva kālaṃ katvā devaloke nibbattiṃsu. So pana kodhena abhibhūto nacirasseva kālaṃ katvā tena pāpakammena petesu nibbatti.</paragraph>
<paragraph line="531">Athekadivasaṃ <pageBreak edition="V" number="0.0185" />āyasmā mahākassapo sattesu anukampāya tathārūpaṃ iddhābhisaṅkhāraṃ abhisaṅkhāsi, yathā manussā te pete tā ca devatāyo passanti. Tathā pana katvā cetiyaṅgaṇe ṭhito taṃ dhātuvivaṇṇakaṃ petaṃ tīhi gāthāhi pucchi. Tassa so peto byākāsi –</paragraph>
<hangnum line="532" number="507"></hangnum>
<gatha1 line="533">‘‘Antalikkhasmiṃ tiṭṭhanto, duggandho pūti vāyasi;</gatha1>
<gathalast line="534">Mukhañca te kimayo pūtigandhaṃ, khādanti kiṃ kammamakāsi pubbe.</gathalast>
<hangnum line="535" number="508"></hangnum>
<gatha1 line="536">‘‘Tato satthaṃ gahetvāna, okkantanti punappunaṃ;</gatha1>
<gathalast line="537">Khārena paripphositvā, okkantanti punappunaṃ.</gathalast>
<hangnum line="538" number="509"></hangnum>
<gatha1 line="539">‘‘Kiṃ nu kāyena vācāya, manasā dukkaṭaṃ kataṃ;</gatha1>
<gathalast line="540">Kissakammavipākena, idaṃ dukkhaṃ nigacchasī’’ti.</gathalast>
<hangnum line="541" number="510"></hangnum>
<gatha1 line="542">‘‘Ahaṃ <pageBreak edition="P" number="0.0213" />rājagahe ramme, ramaṇīye giribbaje;</gatha1>
<gathalast line="543">Issaro dhanadhaññassa, supahūtassa mārisa.</gathalast>
<hangnum line="544" number="511"></hangnum>
<gatha1 line="545">‘‘Tassāyaṃ me bhariyā ca, dhītā ca suṇisā ca me;</gatha1>
<gatha2 line="546">Tā mālaṃ uppalañcāpi, paccagghañca vilepanaṃ;</gatha2>
<gathalast line="547">Thūpaṃ harantiyo vāresiṃ, taṃ pāpaṃ pakataṃ mayā.</gathalast>
<hangnum line="548" number="512"></hangnum>
<gatha1 line="549">‘‘Chaḷāsītisahassāni <pageBreak edition="M" number="0.0198" />, mayaṃ paccattavedanā;</gatha1>
<gathalast line="550">Thūpapūjaṃ vivaṇṇetvā, paccāma niraye bhusaṃ.</gathalast>
<hangnum line="551" number="513"></hangnum>
<gatha1 line="552">‘‘Ye ca kho thūpapūjāya, vattante arahato mahe;</gatha1>
<gathalast line="553">Ādīnavaṃ pakāsenti, vivecayetha ne tato.</gathalast>
<hangnum line="554" number="514"></hangnum>
<gatha1 line="555">‘‘Imā ca passa ayantiyo, māladhārī alaṅkatā;</gatha1>
<gathalast line="556">Mālāvipākaṃnubhontiyo, samiddhā ca tā yasassiniyo.</gathalast>
<hangnum line="557" number="515"></hangnum>
<gatha1 line="558">‘‘Tañca <pageBreak edition="V" number="0.0186" />disvāna accheraṃ, abbhutaṃ lomahaṃsanaṃ;</gatha1>
<gathalast line="559">Namo karonti sappaññā, vandanti taṃ mahāmuniṃ.</gathalast>
<hangnum line="560" number="516"></hangnum>
<gatha1 line="561">‘‘Sohaṃ nūna ito gantvā, yoniṃ laddhāna mānusiṃ;</gatha1>
<gathalast line="562">Thūpapūjaṃ karissāmi, appamatto punappuna’’nti.</gathalast>
<paragraph line="563" number="507-8">Tattha <bold>duggandho</bold>ti aniṭṭhagandho, kuṇapagandhagandhīti attho. Tenāha <bold>‘‘pūti vāyasī’’</bold>ti. <bold>Tato</bold>ti duggandhavāyanato kimīhi khāyitabbato ca upari. <bold>Sattaṃ gahetvāna, okkantanti punappuna</bold>nti kammasañcoditā sattā nisitadhāraṃ satthaṃ gahetvā punappunaṃ taṃ vaṇamukhaṃ avakantanti. <bold>Khārena paripphositvā, okkantanti punappuna</bold>nti avakantitaṭṭhāne khārodakena āsiñcitvā punappunampi avakantanti.</paragraph>
<paragraph line="564" number="510"><bold>Issaro dhanadhaññassa, supahūtassā</bold>ti ativiya pahūtassa <pageBreak edition="P" number="0.0214" />dhanassa dhaññassa ca issaro sāmī, aḍḍho mahaddhanoti attho.</paragraph>
<paragraph line="565" number="511"><bold>Tassāyaṃ me bhariyā ca, dhītā ca suṇisā cā</bold>ti tassa mayhaṃ ayaṃ purimattabhāve bhariyā, ayaṃ dhītā, ayaṃ suṇisā. Tā devabhūtā ākāse ṭhitāti dassento vadati. <bold>Paccaggha</bold>nti abhinavaṃ. <bold>Thūpaṃ harantiyo vāresi</bold>nti thūpaṃ pūjetuṃ upanentiyo dhātuṃ vivaṇṇento paṭikkhipiṃ. <bold>Taṃ pāpaṃ pakataṃ mayā</bold>ti taṃ dhātuvivaṇṇanapāpaṃ kataṃ samācaritaṃ mayāti vippaṭisārappatto vadati.</paragraph>
<paragraph line="566" number="512"><bold>Chaḷāsītisahassānī</bold>ti <pageBreak edition="M" number="0.0199" />chasahassādhikā asītisahassamattā. <bold>Maya</bold>nti te pete attanā saddhiṃ saṅgahetvā vadati. <bold>Paccattavedanā</bold>ti visuṃ visuṃ anubhuyyamānadukkhavedanā. <bold>Niraye</bold>ti baladukkhatāya pettivisayaṃ nirayasadisaṃ katvā āha.</paragraph>
<paragraph line="567" number="513"><bold>Ye ca kho thūpapūjāya, vattante arahato mahe</bold>ti arahato sammāsambuddhassa thūpaṃ uddissa pūjāmahe pavattamāne ahaṃ viya ye thūpapūjāya ādīnavaṃ dosaṃ pakāsenti. Te puggale tato puññato vivecayetha vivecāpayetha, paribāhire janayethāti aññāpadesena attano mahājāniyataṃ vibhāveti.</paragraph>
<paragraph line="568" number="514"><bold>Āyantiyo</bold>ti <pageBreak edition="V" number="0.0187" />ākāsena āgacchantiyo. <bold>Mālāvipāka</bold>nti thūpe katamālāpūjāya vipākaṃ phalaṃ. <bold>Samiddhā</bold>ti dibbasampattiyā samiddhā. <bold>Tā yasassiniyo</bold>ti tā parivāravantiyo.</paragraph>
<paragraph line="569" number="515"><bold>Tañca disvānā</bold>ti tassa atiparittassa pūjāpuññassa acchariyaṃ abbhutaṃ lomahaṃsanaṃ atiuḷāraṃ vipākavisesaṃ disvā. <bold>Namo karonti sappaññā, vandanti taṃ mahāmuni</bold>nti, bhante kassapa, imā itthiyo taṃ uttamapuññakkhettabhūtaṃ vandanti abhivādenti, namo karonti namakkārañca karontīti attho.</paragraph>
<paragraph line="570" number="516">Atha <pageBreak edition="P" number="0.0215" />so peto saṃviggamānaso saṃvegānurūpaṃ āyatiṃ attanā kātabbaṃ dassento <bold>‘‘sohaṃ nūnā’’</bold>ti gāthamāha. Taṃ uttānatthameva.</paragraph>
<paragraph line="571">Evaṃ petena vutto mahākassapo taṃ aṭṭhuppattiṃ katvā sampattaparisāya dhammaṃ desesi.</paragraph>
<centered line="572">Dhātuvivaṇṇapetavatthuvaṇṇanā niṭṭhitā.</centered>
<centered line="573">Iti khuddaka-aṭṭhakathāya petavatthusmiṃ</centered>
<paragraph line="574">Dasavatthupaṭimaṇḍitassa</paragraph>
<centered line="575">Tatiyassa cūḷavaggassa atthasaṃvaṇṇanā niṭṭhitā.</centered>
</body>
</document>