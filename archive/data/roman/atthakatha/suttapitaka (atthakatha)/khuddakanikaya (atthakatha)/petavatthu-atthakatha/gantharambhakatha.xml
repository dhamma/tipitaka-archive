<?xml version="1.0"?>
<document>
<metadata>
<normativeSource>http://tipitaka.org/romn/cscd/s0507a.att0.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/petavatthu-atthakatha/gantharambhakatha.xml</archivePath>
<titlePath>Ganthārambhakathā - Petavatthu-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<nikaya line="2">Khuddakanikāye</nikaya>
<book line="3">Petavatthu-aṭṭhakathā</book>
<subsubhead line="4">Ganthārambhakathā</subsubhead>
<gatha1 line="5">Mahākāruṇikaṃ <pageBreak edition="M" number="0.0001" /><pageBreak edition="V" number="0.0001" /><pageBreak edition="P" number="0.0001" /><bold>nāthaṃ,</bold> ñeyyasāgarapāraguṃ;</gatha1>
<gathalast line="6">Vande nipuṇagambhīra-vicitranayadesanaṃ.</gathalast>
<gatha1 line="7">Vijjācaraṇasampannā, yena niyyanti lokato;</gatha1>
<gathalast line="8">Vande tamuttamaṃ <bold>dhammaṃ,</bold> sammāsambuddhapūjitaṃ.</gathalast>
<gatha1 line="9">Sīlādiguṇasampanno, ṭhito maggaphalesu yo;</gatha1>
<gathalast line="10">Vande <bold>ariyasaṅghaṃ</bold> taṃ, puññakkhettaṃ anuttaraṃ.</gathalast>
<gatha1 line="11">Vandanājanitaṃ <pageBreak edition="V" number="0.0002" /> puññaṃ, iti yaṃ ratanattaye;</gatha1>
<gathalast line="12">Hatantarāyo sabbattha, hutvāhaṃ tassa tejasā.</gathalast>
<gatha1 line="13">Petehi ca kataṃ kammaṃ, yaṃ yaṃ purimajātisu;</gatha1>
<gathalast line="14">Petabhāvāvahaṃ taṃ taṃ, tesañhi phalabhedato.</gathalast>
<gatha1 line="15">Pakāsayantī buddhānaṃ, desanā yā visesato;</gatha1>
<gathalast line="16">Saṃvegajananī kamma-phalapaccakkhakārinī.</gathalast>
<gatha1 line="17"><bold>Petavatthū</bold>ti nāmena, supariññātavatthukā;</gatha1>
<gathalast line="18">Yaṃ khuddakanikāyasmiṃ, saṅgāyiṃsu mahesayo.</gathalast>
<gatha1 line="19">Tassa sammāvalambitvā, porāṇaṭṭhakathānayaṃ;</gatha1>
<gathalast line="20">Tattha tattha nidānāni, vibhāvento visesato.</gathalast>
<gatha1 line="21">Suvisuddhaṃ <pageBreak edition="M" number="0.0002" /> asaṃkiṇṇaṃ, nipuṇatthavinicchayaṃ;</gatha1>
<gathalast line="22">Mahāvihāravāsīnaṃ, samayaṃ avilomayaṃ.</gathalast>
<gatha1 line="23">Yathābalaṃ karissāmi, atthasaṃvaṇṇanaṃ subhaṃ;</gatha1>
<gathalast line="24">Sakkaccaṃ bhāsato taṃ me, nisāmayatha sādhavoti.</gathalast>
<paragraph line="25">Tattha <pageBreak edition="P" number="0.0002" /><bold>petavatthū</bold>ti seṭṭhiputtādikassa tassa tassa sattassa petabhāvahetubhūtaṃ kammaṃ, tassa pana pakāsanavasena pavatto ‘‘khettūpamā arahanto’’tiādikā pariyattidhammo idha ‘‘petavatthū’’ti adhippeto.</paragraph>
<paragraph line="26">Tayidaṃ petavatthu kena bhāsitaṃ, kattha bhāsitaṃ, kadā bhāsitaṃ, kasmā ca bhāsitanti? Vuccate – idañhi petavatthu duvidhena pavattaṃ aṭṭhuppattivasena, pucchāvissajjanavasena ca. Tattha yaṃ aṭṭhuppattivasena pavattaṃ, taṃ bhagavatā bhāsitaṃ, itaraṃ nāradattherādīhi pucchitaṃ tehi tehi petehi bhāsitaṃ. Satthā pana yasmā nāradattherādīhi tasmiṃ tasmiṃ pucchāvissajjane ārocite taṃ <pageBreak edition="V" number="0.0003" /> taṃ aṭṭhuppattiṃ katvā sampattaparisāya dhammaṃ desesi, tasmā sabbampetaṃ petavatthu satthārā bhāsitameva nāma jātaṃ. Pavattitavaradhammacakke hi satthari tattha tattha rājagahādīsu viharante yebhuyyena tāya tāya aṭṭhuppattiyā pucchāvissajjanavasena sattānaṃ kammaphalapaccakkhakaraṇāya taṃ taṃ petavatthu desanāruḷhanti ayaṃ tāvettha ‘‘kena bhāsita’’ntiādīnaṃ padānaṃ sādhāraṇato vissajjanā. Asādhāraṇato pana tassa tassa vatthussa atthavaṇṇanāyameva āgamissati.</paragraph>
<paragraph line="27">Taṃ panetaṃ petavatthu vinayapiṭakaṃ suttantapiṭakaṃ abhidhammapiṭakanti tīsu piṭakesu suttantapiṭakapariyāpannaṃ, dīghanikāyo majjhimanikāyo saṃyuttanikāyo aṅguttaranikāyo khuddakanikāyoti pañcasu nikāyesu khuddakanikāyapariyāpannaṃ, suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallanti navasu sāsanaṅgesu gāthāsaṅgahaṃ.</paragraph>
<gatha1 line="28">‘‘Dvāsīti <pageBreak edition="M" number="0.0003" /> buddhato gaṇhiṃ, dve sahassāni bhikkhuto;</gatha1>
<gathalast line="29">Caturāsīti sahassāni, ye me dhammā pavattino’’ti. (theragā. 1027) –</gathalast>
<unindented line="30">Evaṃ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṃ, bhāṇavārato catubhāṇavāramattaṃ, vaggato – uragavaggo ubbarivaggo cūḷavaggo mahāvaggoti catuvaggasaṅgahaṃ. Tesu paṭhamavagge dvādasa vatthūni, dutiyavagge <pageBreak edition="P" number="0.0003" /> terasa vatthūni, tatiyavagge dasa vatthūni, catutthavagge soḷasa vatthūnīti vatthuto ekapaññāsavatthupaṭimaṇḍitaṃ. Tassa vaggesu uragavaggo ādi, vatthūsu khettūpamapetavatthu ādi, tassāpi ‘‘khettūpamā arahanto’’ti ayaṃ gāthā ādi.</unindented>
</body>
</document>