<?xml version="1.0"?>
<document>
<metadata>
<normativeSource>http://tipitaka.org/romn/cscd/s0507a.att4.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/petavatthu-atthakatha/4. mahavaggo.xml</archivePath>
<titlePath>4. Mahāvaggo - Petavatthu-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">4. Mahāvaggo</chapter>
<subhead line="2">1. Ambasakkarapetavatthuvaṇṇanā</subhead>
<paragraph line="3"><bold>Vesālī</bold><pageBreak edition="M" number="0.0200" /><pageBreak edition="V" number="0.0188" /><bold>nāma nagaratthi vajjīna</bold>nti idaṃ ambasakkarapetavatthu. Tassa kā uppatti? Bhagavati jetavane viharante ambasakkaro nāma licchavirājā micchādiṭṭhiko natthikavādo vesāliyaṃ rajjaṃ kāresi. Tena ca samayena vesālinagare aññatarassa vāṇijassa āpaṇasamīpe cikkhallaṃ hoti, tattha bahū janā uppatitvā atikkamantā kilamanti, keci kaddamena limpanti. Taṃ disvā so vāṇijo ‘‘mā ime manussā kalalaṃ akkamiṃsū’’ti apagataduggandhaṃ saṅkhavaṇṇapaṭibhāgaṃ gosīsaṭṭhiṃ āharāpetvā nikkhipāpesi. Pakatiyā ca sīlavā ahosi akkodhano saṇhavāco, paresañca yathābhūtaṃ guṇaṃ kitteti.</paragraph>
<paragraph line="4">So ekasmiṃ divase attano sahāyassa nhāyantassa pamādena anolokentassa nivāsanavatthaṃ kīḷādhippāyena apanidhāya taṃ dukkhāpetvā adāsi. Bhāgineyyo panassa corikāya paragehato bhaṇḍaṃ āharitvā tasseva āpaṇe nikkhipi. Bhaṇḍasāmikā vīmaṃsantā bhaṇḍena saddhiṃ tassa bhāgineyyaṃ tañca rañño dassesuṃ. Rājā ‘‘imassa sīsaṃ chindatha, bhāgineyyaṃ panassa sūle āropethā’’ti āṇāpesi. Rājapurisā tathā akaṃsu. So kālaṃ katvā bhummadevesu uppajji. So gosīsena setuno katattā setavaṇṇaṃ <pageBreak edition="P" number="0.0216" /> dibbaṃ manojavaṃ assājānīyaṃ paṭilabhi, guṇavantānaṃ vaṇṇakathanena tassa gattato dibbagandho vāyati, sāṭakassa pana apanihitattā naggo ahosi. So attanā pubbe katakammaṃ olokento tadanusārena attano bhāgineyyaṃ sūle āropitaṃ disvā karuṇāya codiyamāno manojavaṃ assaṃ abhiruhitvā aḍḍharattisamaye tassa sūlā ropitaṭṭhānaṃ gantvā avidūre ṭhito ‘‘jīva, bho, jīvitameva seyyo’’ti divase divase vadati.</paragraph>
<paragraph line="5">Tena ca samayena ambasakkaro rājā hatthikkhandhavaragato nagaraṃ padakkhiṇaṃ karonto aññatarasmiṃ gehe vātapānaṃ vivaritvā rājavibhūtiṃ passantiṃ <pageBreak edition="M" number="0.0201" /> ekaṃ itthiṃ disvā paṭibaddhacitto hutvā pacchāsane nisinnassa purisassa ‘‘imaṃ gharaṃ imañca itthiṃ upadhārehī’’ti saññaṃ datvā anukkamena <pageBreak edition="V" number="0.0189" /> attano rājagehaṃ paviṭṭho taṃ purisaṃ pesesi – ‘‘gaccha, bhaṇe, tassā itthiyā sasāmikabhāvaṃ vā asāmikabhāvaṃ vā jānāhī’’ti. So gantvā tassā sasāmikabhāvaṃ ñatvā rañño ārocesi. Rājā tassā itthiyā pariggahaṇūpāyaṃ cintento tassā sāmikaṃ pakkosāpetvā ‘‘ehi, bhaṇe, maṃ upaṭṭhāhī’’ti āha. So anicchantopi ‘‘rājā attano vacanaṃ akaronte mayi rājadaṇḍaṃ kareyyā’’ti bhayena rājupaṭṭhānaṃ sampaṭicchitvā divase divase rājupaṭṭhānaṃ gacchati. Rājāpi tassa bhattavetanaṃ dāpetvā katipayadivasātikkamena pātova upaṭṭhānaṃ āgataṃ evamāha – ‘‘gaccha, bhaṇe, amumhi ṭhāne ekā pokkharaṇī atthi, tato aruṇavaṇṇamattikaṃ rattuppalāni ca ānehi, sace ajjeva nāgaccheyyāsi, jīvitaṃ te natthī’’ti. Tasmiñca gate dvārapālaṃ āha – ‘‘ajja anatthaṅgate eva sūriye sabbadvārāni thaketabbānī’’ti.</paragraph>
<paragraph line="6">Sā ca pokkharaṇī vesāliyā tiyojanamatthake hoti, tathāpi so puriso maraṇabhayatajjito vātavegena pubbaṇheyeva taṃ pokkharaṇiṃ sampāpuṇi. ‘‘Sā ca pokkharaṇī amanussapariggahitā’’ti pageva sutattā bhayena so ‘‘atthi nu kho ettha koci parissayo’’ti samantato <pageBreak edition="P" number="0.0217" /> anupariyāyati. Taṃ disvā pokkharaṇipālako amanusso karuṇāyamānarūpo manussarūpena upasaṅkamitvā ‘‘kimatthaṃ, bho purisa, idhāgatosī’’ti āha. So tassa taṃ pavattiṃ kathesi. So ‘‘yadi evaṃ yāvadatthaṃ gaṇhāhī’’ti attano dibbarūpaṃ dassetvā antaradhāyi.</paragraph>
<paragraph line="7">So tattha aruṇavaṇṇamattikaṃ rattuppalāni ca gahetvā anatthaṅgateyeva sūriye nagaradvāraṃ sampāpuṇi. Taṃ disvā dvārapālo tassa viravantasseva dvāraṃ thakesi. So thakite dvāre pavesanaṃ alabhanto dvārasamīpe sūle āropitaṃ purisaṃ disvā ‘‘ete mayi anatthaṅgate eva sūriye āgate viravante evaṃ dvāraṃ thakesuṃ. ‘Ahaṃ kāleyeva āgato, mama dāso natthī’ti tayāpi ñātaṃ hotū’’ti <pageBreak edition="M" number="0.0202" /> sakkhimakāsi. Taṃ sutvā so āha ‘‘ahaṃ sūle āvuto vajjho maraṇābhimukho, kathaṃ tava sakkhi homi. Eko panettha peto mahiddhiko mama samīpaṃ āgamissati, taṃ sakkhiṃ karohī’’ti. ‘‘Kathaṃ pana so mayā daṭṭhabbo’’ti? Idheva tvaṃ tiṭṭha, ‘‘sayameva dakkhissasī’’ti. So tattha ṭhito majjhimayāme taṃ petaṃ āgataṃ disvā sakkhiṃ akāsi. Vibhātāya ca rattiyā raññā ‘‘mama āṇā tayā atikkantā, tasmā rājadaṇḍaṃ te karissāmī’’ti vutte, deva, mayā tava āṇā nātikkantā, anatthaṅgate eva sūriye ahaṃ idhāgatoti. Tattha ko te sakkhīti? So <pageBreak edition="V" number="0.0190" /> tassa sūlāvutassa purisassa santike āgacchantaṃ naggapetaṃ ‘‘sakkhī’’ti niddisitvā ‘‘kathametaṃ amhehi saddhātabba’’nti raññā vutte ‘‘ajja rattiyaṃ tumhehi saddhātabbaṃ purisaṃ mayā saddhiṃ pesethā’’ti āha. Taṃ sutvā rājā sayameva tena saddhiṃ tattha gantvā ṭhito petena ca tatthāgantvā ‘‘jīva, bho, jīvitameva seyyo’’ti vutte taṃ <bold>‘‘seyyā nisajjā nayimassa atthī’’</bold>tiādinā pañcahi gāthāhi paṭipucchi. Idāni ādito pana <bold>‘‘vesāli nāma nagaratthi vajjīna’’</bold>nti gāthā tāsaṃ sambandhadassanatthaṃ saṅgītikārehi ṭhapitā –</paragraph>
<hangnum line="8" number="517"></hangnum>
<gatha1 line="9"> ‘‘Vesālī <pageBreak edition="P" number="0.0218" /> nāma nagaratthi vajjīnaṃ, tattha ahu licchavi ambasakkaro;</gatha1>
<gathalast line="10">Disvāna petaṃ nagarassa bāhiraṃ, tattheva pucchittha taṃ kāraṇatthiko.</gathalast>
<hangnum line="11" number="518"></hangnum>
<gatha1 line="12"> ‘‘Seyyā nisajjā nayimassa atthi, abhikkamo natthi paṭikkamo ca;</gatha1>
<gathalast line="13">Asitapītakhāyitavatthabhogā, paricāraṇā sāpi imassa natthi.</gathalast>
<hangnum line="14" number="519"></hangnum>
<gatha1 line="15"> ‘‘Ye ñātakā diṭṭhasutā suhajjā, anukampakā yassa ahesuṃ pubbe;</gatha1>
<gathalast line="16">Daṭṭhumpi te dāni na taṃ labhanti, virājitato hi janena tena.</gathalast>
<hangnum line="17" number="520"></hangnum>
<gatha1 line="18"> ‘‘Na <pageBreak edition="M" number="0.0203" /> oggatattassa bhavanti mittā, jahanti mittā vikalaṃ viditvā;</gatha1>
<gathalast line="19">Atthañca disvā parivārayanti, bahū mittā uggatattassa honti.</gathalast>
<hangnum line="20" number="521"></hangnum>
<gatha1 line="21"> ‘‘Nihīnatto sabbabhogehi kiccho, sammakkhito samparibhinnagatto;</gatha1>
<gathalast line="22">Ussāvabindūva palimpamānā, ajja suve jīvitassūparodho.</gathalast>
<hangnum line="23" number="522"></hangnum>
<gatha1 line="24"> ‘‘Etādisaṃ uttamakicchappattaṃ,</gatha1>
<gatha2 line="25">Uttāsitaṃ pucimandassa sūle;</gatha2>
<gatha3 line="26">Atha tvaṃ kena vaṇṇena vadesi yakkha,</gatha3>
<gathalast line="27">‘Jīva bho jīvitameva seyyo’’’ti.</gathalast>
<paragraph line="28" number="517"> Tattha <bold>tatthā</bold>ti tassaṃ vesāliyaṃ. <bold>Nagarassa bāhira</bold>nti nagarassa bahi bhavaṃ, vesālinagarassa bahi eva <pageBreak edition="P" number="0.0219" /> jātaṃ pavattaṃ sambandhaṃ. <bold>Tatthevā</bold>ti yattha taṃ passi, tattheva ṭhāne. <bold>Ta</bold>nti <pageBreak edition="V" number="0.0191" /> taṃ petaṃ. <bold>Kāraṇatthiko</bold>ti ‘‘jīva, bho, jīvitameva seyyo’’ti vuttaatthassa kāraṇena atthiko hutvā.</paragraph>
<paragraph line="29" number="518"><bold>Seyyā nisajjā nayimassa atthī</bold>ti piṭṭhipasāraṇalakkhaṇā seyyā, pallaṅkābhujanalakkhaṇā nisajjā ca imassa sūle āropitapuggalassa natthi. <bold>Abhikkamo natthi paṭikkamo cā</bold>ti abhikkamādilakkhaṇaṃ appamattakampi gamanaṃ imassa natthi. <bold>Paricārikā sāpī</bold>ti yā asitapītakhāyitavatthaparibhogādilakkhaṇā indriyānaṃ paricāraṇā, sāpi imassa natthi. ‘‘Pariharaṇā sāpī’’ti vā pāṭho, asitādiparibhogavasena indriyānaṃ pariharaṇā, sāpi imassa natthi vigatajīvitattāti attho. ‘‘Paricāraṇā sāpī’’ti keci paṭhanti.</paragraph>
<paragraph line="30" number="519"><bold>Diṭṭhasutā suhajjā, anukampakā yassa ahesuṃ pubbe</bold>ti sandiṭṭhasahāyā ceva adiṭṭhasahāyā ca yassa mittā anuddayāvanto ye <pageBreak edition="M" number="0.0204" /> assa imassa pubbe ahesuṃ. <bold>Daṭṭhumpī</bold>ti passitumpi na labhanti, kuto saha vasitunti attho. <bold>Virājitatto</bold>ti pariccattasabhāvo. <bold>Janena tenā</bold>ti tena ñātiādijanena.</paragraph>
<paragraph line="31" number="520"><bold>Na oggatattassa bhavanti mittā</bold>ti apagataviññāṇassa matassa mittā nāma na honti tassa mittehi kātabbakiccassa atikkantattā. <bold>Jahanti mittā vikalaṃ viditvā</bold>ti mato tāva tiṭṭhatu, jīvantampi bhogavikalaṃ purisaṃ viditvā ‘‘na ito kiñci gayhūpaga’’nti mittā pajahanti. <bold>Atthañca disvā parivārayantī</bold>ti tassa pana santakaṃ atthaṃ dhanaṃ disvā piyavādino mukhullokikā hutvā taṃ parivārenti. <bold>Bahū mittā uggatattassa hontī</bold>ti vibhavasampattiyā <pageBreak edition="P" number="0.0220" /> uggatasabhāvassa samiddhassa bahū anekā mittā honti, ayaṃ lokiyasabhāvoti attho.</paragraph>
<paragraph line="32" number="521"><bold>Nihīnatto sabbabhogehī</bold>ti sabbehi upabhogaparibhogavatthūhi parihīnatto. <bold>Kiccho</bold>ti dukkhito. <bold>Sammakkhito</bold>ti ruhirehi sammakkhitasarīro. <bold>Samparibhinnagatto</bold>ti sūlena abbhantare vidālitagatto. <bold>Ussāvabindūva palimpamāno</bold>ti tiṇagge limpamānaussāvabindusadiso. <bold>Ajja suve</bold>ti ajja vā suve vā imassa nāma purisassa jīvitassa uparodho nirodho, tato uddhaṃ nappavattatīti attho.</paragraph>
<paragraph line="33" number="522"><bold>Uttāsita</bold>nti āvutaṃ āropitaṃ. <bold>Pucimandassa sūle</bold>ti nimbarukkhassa daṇḍena katasūle <pageBreak edition="V" number="0.0192" />. <bold>Kena vaṇṇenā</bold>ti kena kāraṇena. <bold>Jīva, bho, jīvitameva seyyo</bold>ti, bho purisa, jīva. Kasmā? Sūlaṃ āropitassāpi hi te idha jīvitameva ito cutassa jīvitato satabhāgena sahassabhāgena seyyo sundarataroti.</paragraph>
<paragraph line="34">Evaṃ tena raññā pucchito so peto attano adhippāyaṃ pakāsento –</paragraph>
<hangnum line="35" number="523"></hangnum>
<gatha1 line="36"> ‘‘Sālohito esa ahosi mayhaṃ, ahaṃ sarāmi purimāya jātiyā;</gatha1>
<gathalast line="37">Disvā ca me kāruññamahosi rāja, mā pāpadhammo nirayaṃ patāyaṃ.</gathalast>
<hangnum line="38" number="524"></hangnum>
<gatha1 line="39"> ‘‘Ito <pageBreak edition="M" number="0.0205" /> cuto licchavi esa poso, satthussadaṃ nirayaṃ ghorarūpaṃ;</gatha1>
<gathalast line="40">Upapajjati dukkaṭakammakārī, mahābhitāpaṃ kaṭukaṃ bhayānakaṃ.</gathalast>
<hangnum line="41" number="525"></hangnum>
<gatha1 line="42"> ‘‘Anekabhāgena guṇena seyyo, ayameva sūlo nirayena tena;</gatha1>
<gathalast line="43">Ekantadukkhaṃ kaṭukaṃ bhayānakaṃ, ekantatibbaṃ nirayaṃ patāyaṃ.</gathalast>
<hangnum line="44" number="526"></hangnum>
<gatha1 line="45"> ‘‘Idañca <pageBreak edition="P" number="0.0221" /> sutvā vacanaṃ mameso, dukkhūpanīto vijaheyya pāṇaṃ;</gatha1>
<gathalast line="46">Tasmā ahaṃ santike na bhaṇāmi, mā mekato jīvitassūparodho’’ti. –</gathalast>
<unindented line="47">Catasso gāthā abhāsi.</unindented>
<paragraph line="48" number="523"> Tattha <bold>sālohito</bold> samānalohito yonisambandhena sambandho, ñātakoti attho. <bold>Purimāya jātiyā</bold>ti purimattabhāve. <bold>Mā pāpadhammo nirayaṃ patāya</bold>nti ayaṃ pāpadhammo puriso nirayaṃ mā pati, mā nirayaṃ upapajjīti imaṃ disvā me kāruññaṃ ahosīti yojanā.</paragraph>
<paragraph line="49" number="524"><bold>Sattussada</bold>nti pāpakārīhi sattehi ussannaṃ, atha vā pañcavidhabandhanaṃ, mukhe tattalohasecanaṃ, aṅgārapabbatāropanaṃ, lohakumbhipakkhepanaṃ, asipattavanappavesanaṃ, vettaraṇiyaṃ samotaraṇaṃ, mahāniraye pakkhepoti. Imehi sattahi pañcavidhabandhanādīhi dāruṇakāraṇehi ussannaṃ, uparūpari nicitanti attho. <bold>Mahābhitāpa</bold>nti mahādukkhaṃ, mahāaggisantāpaṃ vā. <bold>Kaṭuka</bold>nti aniṭṭhaṃ. <bold>Bhayānaka</bold>nti bhayajanakaṃ.</paragraph>
<paragraph line="50" number="525"><bold>Anekabhāgena</bold><pageBreak edition="V" number="0.0193" /><bold>guṇenā</bold>ti anekakoṭṭhāsena ānisaṃsena. <bold>Ayameva sūlo nirayena tenā</bold>ti tato imassa uppattiṭṭhānabhūtato nirayato ayameva sūlo seyyoti. Nissakke hi <pageBreak edition="M" number="0.0206" /> idaṃ karaṇavacanaṃ. <bold>Ekanta tibba</bold>nti ekanteneva tikhiṇadukkhaṃ, niyatamahādukkhanti attho.</paragraph>
<paragraph line="51" number="526"><bold>Idañca sutvā vacanaṃ mameso</bold>ti ‘‘ito cuto’’tiādinā vuttaṃ mama vacanaṃ sutvā eso puriso dukkhūpanīto mama vacanena nirayadukkhaṃ upanīto viya hutvā. <bold>Vijaheyya pāṇa</bold>nti attano jīvitaṃ pariccajeyya. <bold>Tasmā</bold>ti tena kāraṇena. <bold>Mā mekato</bold>ti ‘‘mayā ekato imassa purisassa jīvitassa uparodho mā hotū’’ti imassa santike idaṃ vacanaṃ ahaṃ na bhaṇāmi, atha kho <pageBreak edition="P" number="0.0222" /> ‘‘jīva, bho, jīvitameva seyyo’’ti idameva bhaṇāmīti adhippāyo.</paragraph>
<paragraph line="52">Evaṃ petena attano adhippāye pakāsite puna rājā petassa pavattiṃ pucchituṃ okāsaṃ karonto imaṃ gāthamāha –</paragraph>
<hangnum line="53" number="527"></hangnum>
<gatha1 line="54"> ‘‘Aññāto eso purisassa attho, aññampi icchāmase pucchituṃ tuvaṃ;</gatha1>
<gathalast line="55">Okāsakammaṃ sace no karosi, pucchāma taṃ no na ca kujjhitabba’’nti.</gathalast>
<hangnum line="56" number="528"></hangnum>
<gatha1 line="57"> ‘‘Addhā paṭiññā me tadā ahu, nācikkhaṇā appasannassa hoti;</gatha1>
<gathalast line="58">Akāmā saddheyyavacoti katvā, pucchassu maṃ kāmaṃ yathā visayha’’nti. –</gathalast>
<unindented line="59">Imā rañño petassa ca vacanapaṭivacanagāthā.</unindented>
<paragraph line="60" number="527"> Tattha <bold>aññāto</bold>ti avagato. <bold>Icchāmase</bold>ti icchāma. <bold>No</bold>ti amhākaṃ. <bold>Na ca kujjhitabba</bold>nti ‘‘ime manussā yaṃkiñci pucchantī’’ti kodho na kātabbo.</paragraph>
<paragraph line="61" number="528"><bold>Addhā</bold>ti ekaṃsena. <bold>Paṭiññā me</bold>ti ñāṇavasena mayhaṃ ‘‘pucchassū’’ti paṭiññā, okāsadānanti attho. <bold>Tadā ahū</bold>ti tasmiṃ kāle <pageBreak edition="M" number="0.0207" /> paṭhamadassane ahosi. <bold>Nācikkhaṇā appasannassa hotī</bold>ti akathanā appasannassa hoti. Pasanno eva hi pasannassa kiñci katheti. Tvaṃ pana tadā mayi appasanno, ahañca tayi, tena paṭijānitvā kathetukāmo nāhosi. Idāni panāhaṃ tuyhaṃ <bold>akāmā saddheyyavaco</bold> akāmo eva saddhātabbavacano <bold>iti katvā</bold> iminā kāraṇena <pageBreak edition="V" number="0.0194" />. <bold>Pucchassu</bold><pageBreak edition="P" number="0.0223" /><bold>maṃ kāmaṃ yathā visayha</bold>nti tvaṃ yathā icchasi, tamatthaṃ maṃ pucchassu. Ahaṃ pana yathā visayhaṃ yathā mayhaṃ sahituṃ sakkā, tathā attano ñāṇabalānurūpaṃ kathessāmīti adhippāyo.</paragraph>
<paragraph line="62">Evaṃ petena pucchanāya okāse kate rājā –</paragraph>
<hangnum line="63" number="529"></hangnum>
<gatha1 line="64"> ‘‘Yaṃ kiñcahaṃ cakkhunā passisāmi,</gatha1>
<gatha2 line="65">Sabbampi tāhaṃ abhisaddaheyyaṃ;</gatha2>
<gatha3 line="66">Disvāva taṃ nopi ce saddaheyyaṃ,</gatha3>
<gathalast line="67">Kareyyāsi me yakkha niyassakamma’’nti. –</gathalast>
<unindented line="68">Gāthamāha. Tassattho – ahaṃ yaṃ kiñcideva cakkhunā passissāmi, taṃ sabbampi tatheva ahaṃ abhisaddaheyyaṃ, taṃ pana disvāva taṃ vacanaṃ nopi ce saddaheyyaṃ. Yakkha, mayhaṃ niyassakammaṃ niggahakammaṃ kareyyāsīti. Atha vā <bold>yaṃ kiñcahaṃ cakkhunā passissāmī</bold>ti ahaṃ yaṃ kiñcideva cakkhunā passissāmi acakkhugocarassa adassanato. <bold>Sabbampi tāhaṃ abhisaddaheyya</bold>nti sabbampi te ahaṃ diṭṭhaṃ sutaṃ aññaṃ vā abhisaddaheyyaṃ. Tādiso hi mayhaṃ tayi abhippasādoti adhippāyo. Pacchimapadassa pana yathāvuttova attho.</unindented>
<paragraph line="69">Taṃ sutvā peto –</paragraph>
<hangnum line="70" number="530"></hangnum>
<gatha1 line="71"> ‘‘Saccappaṭiññā tava mesā hotu, sutvāna dhammaṃ labha suppasādaṃ;</gatha1>
<gatha2 line="72">Aññatthiko no ca paduṭṭhacitto, yaṃ te sutaṃ asutañcāpi dhammaṃ;</gatha2>
<gathalast line="73">Sabbampi akkhissaṃ yathā pajāna’’nti. – gāthamāha <pageBreak edition="M" number="0.0208" />; Ito paraṃ –</gathalast>
<hangnum line="74" number="531"></hangnum>
<gatha1 line="75"> ‘‘Setena <pageBreak edition="P" number="0.0224" /> assena alaṅkatena, upayāsi sūlāvutakassa santike;</gatha1>
<gathalast line="76">Yānaṃ idaṃ abbhutaṃ dassaneyyaṃ, kissetaṃ kammassa ayaṃ vipākoti.</gathalast>
<hangnum line="77" number="532"></hangnum>
<gatha1 line="78"> ‘‘Vesāliyā nagarassa majjhe, cikkhallamagge narakaṃ ahosi;</gatha1>
<gathalast line="79">Gosīsamekāhaṃ pasannacitto, setaṃ gahetvā narakasmiṃ nikkhipiṃ.</gathalast>
<hangnum line="80" number="533"></hangnum>
<gatha1 line="81"> ‘‘Etasmiṃ <pageBreak edition="V" number="0.0195" /> pādāni patiṭṭhapetvā, mayañca aññe ca atikkamimhā;</gatha1>
<gathalast line="82">Yānaṃ idaṃ abbhutaṃ dassaneyyaṃ, tasseva kammassa ayaṃ vipākoti.</gathalast>
<hangnum line="83" number="534"></hangnum>
<gatha1 line="84"> ‘‘Vaṇṇo ca te sabbadisā pabhāsati, gandho ca te sabbadisā pavāyati;</gatha1>
<gathalast line="85">Yakkhiddhipattosi mahānubhāvo, naggo cāsi kissa ayaṃ vipākoti.</gathalast>
<hangnum line="86" number="535"></hangnum>
<gatha1 line="87"> ‘‘Akkodhano niccapasannacitto, saṇhāhi vācāhi janaṃ upemi;</gatha1>
<gathalast line="88">Tasseva kammassa ayaṃ vipāko, dibbo me vaṇṇo satataṃ pabhāsati.</gathalast>
<hangnum line="89" number="536"></hangnum>
<gatha1 line="90"> ‘‘Yasañca kittiñca dhamme ṭhitānaṃ, disvāna mantemi pasannacitto;</gatha1>
<gathalast line="91">Tasseva kammassa ayaṃ vipāko, dibbo me gandho satataṃ pavāyati.</gathalast>
<hangnum line="92" number="537"></hangnum>
<gatha1 line="93"> ‘‘Sahāyānaṃ <pageBreak edition="M" number="0.0209" /> titthasmiṃ nhāyantānaṃ, thale gahetvā nidahissa dussaṃ;</gatha1>
<gathalast line="94">Khiḍḍatthiko no ca paduṭṭhacitto, tenamhi naggo kasirā ca vuttīti.</gathalast>
<hangnum line="95" number="538"></hangnum>
<gatha1 line="96"> ‘‘Yo <pageBreak edition="P" number="0.0225" /> kīḷamāno pakaroti pāpaṃ, tassedisaṃ kammavipākamāhu;</gatha1>
<gathalast line="97">Akīḷamāno pana yo karoti, kiṃ tassa kammassa vipākamāhūti.</gathalast>
<hangnum line="98" number="539"></hangnum>
<gatha1 line="99"> ‘‘Ye duṭṭhasaṅkappamanā manussā, kāyena vācāya ca saṃkiliṭṭhā;</gatha1>
<gathalast line="100">Kāyassa bhedā abhisamparāyaṃ, asaṃsayaṃ te nirayaṃ upenti.</gathalast>
<hangnum line="101" number="540"></hangnum>
<gatha1 line="102"> ‘‘Apare pana sugatimāsamānā, dāne ratā saṅgahitattabhāvā;</gatha1>
<gathalast line="103">Kāyassa bhedā abhisamparāyaṃ, asaṃsayaṃ te sugatiṃ upentī’’ti. –</gathalast>
<unindented line="104">Tesaṃ ubhinnaṃ vacanapaṭivacanagāthā honti.</unindented>
<paragraph line="105" number="530"> Tattha <bold>saccappaṭiññā tava mesā hotū</bold>ti ‘‘sabbampi tāhaṃ abhisaddaheyya’’nti tava esā paṭiññā mayhaṃ saccaṃ hotu. <bold>Sutvāna dhammaṃ labha suppasāda</bold>nti mayā vuccamānaṃ dhammaṃ sutvā sundaraṃ pasādaṃ labhassu. <bold>Aññatthiko</bold>ti ājānanatthiko. <bold>Yathā pajāna</bold>nti yathā aññopi <pageBreak edition="V" number="0.0196" /> pajānanto, ‘‘yathāpi ñāta’’nti vā mayā yathā ñātanti attho.</paragraph>
<paragraph line="106" number="531"><bold>Kissetaṃ kammassa ayaṃ vipāko</bold>ti kissetaṃ kissa nāma etaṃ, kissa kammassa ayaṃ vipāko. <bold>Eta</bold>nti vā nipātamattaṃ, kissa kammassāti yojanā. ‘‘Kissa te’’ti ca keci paṭhanti.</paragraph>
<paragraph line="107" number="532-33"><bold>Cikkhallamagge</bold>ti <pageBreak edition="M" number="0.0210" /> cikkhallavati pathamhi. <bold>Naraka</bold>nti āvāṭaṃ. <bold>Ekāha</bold>nti ekaṃ ahaṃ. <bold>Narakasmiṃ nikkhipi</bold>nti yathā kaddamo na akkamīyati, evaṃ tasmiṃ cikkhallāvāṭe ṭhapesiṃ. <bold>Tassā</bold>ti tassa gosīsena setukaraṇassa.</paragraph>
<paragraph line="108" number="536-7"><bold>Dhamme ṭhitāna</bold>nti dhammacārīnaṃ samacārīnaṃ. <bold>Mantemī</bold>ti kathemi kittayāmi. <bold>Khiḍḍatthiko</bold>ti <pageBreak edition="P" number="0.0226" /> hasādhippāyo. <bold>No ca paduṭṭhacitto</bold>ti dussasāmike na dūsitacitto, na avaharaṇādhippāyo nāpi vināsādhippāyoti attho.</paragraph>
<paragraph line="109" number="538"><bold>Akīḷamāno</bold>ti akhiḍḍādhippāyo, lobhādīhi dūsitacitto. <bold>Kiṃ tassa kammassa vipākamāhū</bold>ti tassa tathā katassa pāpakammassa kīva kaṭukaṃ dukkhavipākaṃ paṇḍitā āhu.</paragraph>
<paragraph line="110" number="539-40"><bold>Duṭṭhasaṅkappamanā</bold>ti kāmasaṅkappādivasena dūsitamanovitakkā, etena manoduccaritamāha. <bold>Kāyena vācāya ca saṃkiliṭṭhā</bold>ti pāṇātipātādivasena kāyavācāhi malinā. <bold>Āsamānā</bold>ti āsīsamānā patthayamānā.</paragraph>
<paragraph line="111">Evaṃ petena saṅkhepeneva kammaphalesu vibhajitvā dassitesu taṃ asaddahanto rājā –</paragraph>
<hangnum line="112" number="541"></hangnum>
<gatha1 line="113"> ‘‘Taṃ kinti jāneyyamahaṃ avecca, kalyāṇapāpassa ayaṃ vipāko;</gatha1>
<gathalast line="114">Kiṃ vāhaṃ disvā abhisaddaheyyaṃ, ko vāpi maṃ saddahāpeyya eta’’nti. –</gathalast>
<unindented line="115">Gāthamāha. Tattha <bold>taṃ kinti jāneyyamahaṃ aveccā</bold>ti yoyaṃ tayā ‘‘ye duṭṭhasaṅkappamanā manussā, kāyena vācāya ca saṃkiliṭṭhā’’tiādinā. ‘‘Apare pana sugatimāsamānā’’tiādinā ca kalyāṇassa pāpassa ca kammassa vipāko vibhajitvā vutto, taṃ kinti kena kāraṇena ahaṃ avecca <pageBreak edition="M" number="0.0211" /><pageBreak edition="V" number="0.0197" /> aparapaccayabhāvena saddaheyyaṃ. <bold>Kiṃ vāhaṃ disvā abhisaddaheyya</bold>nti kīdisaṃ vā panāhaṃ paccakkhabhūtaṃ nidassanaṃ disvā paṭisaddaheyyaṃ. <bold>Ko vāpi maṃ saddahāpeyya eta</bold>nti ko vā viññū puriso paṇḍito etamatthaṃ maṃ saddahāpeyya, taṃ kathehīti <pageBreak edition="P" number="0.0227" /> attho.</unindented>
<paragraph line="116">Taṃ sutvā peto kāraṇena tamatthaṃ tassa pakāsento –</paragraph>
<hangnum line="117" number="542"></hangnum>
<gatha1 line="118"> ‘‘Disvā ca sutvā abhisaddahassu, kalyāṇapāpassa ayaṃ vipāko;</gatha1>
<gathalast line="119">Kalyāṇapāpe ubhaye asante, siyā nu sattā sugatā duggatā vā.</gathalast>
<hangnum line="120" number="543"></hangnum>
<gatha1 line="121"> ‘‘No cettha kammāni kareyyuṃ maccā, kalyāṇapāpāni manussaloke;</gatha1>
<gathalast line="122">Nāhesuṃ sattā sugatā duggatā vā, hīnā paṇītā ca manussaloke.</gathalast>
<hangnum line="123" number="544"></hangnum>
<gatha1 line="124"> ‘‘Yasmā ca kammāni karonti maccā, kalyāṇapāpāni manussaloke;</gatha1>
<gathalast line="125">Tasmā hi sattā sugatā duggatā vā, hīnā paṇītā ca manussaloke.</gathalast>
<hangnum line="126" number="545"></hangnum>
<gatha1 line="127"> ‘‘Dvayajja kammānaṃ vipākamāhu, sukhassa dukkhassa ca vedanīyaṃ;</gatha1>
<gathalast line="128">Tā devatāyo paricārayanti, paccenti bālā dvayataṃ apassino’’ti. –</gathalast>
<unindented line="129">Gāthā abhāsi.</unindented>
<paragraph line="130" number="542"> Tattha <bold>disvā cā</bold>ti paccakkhato disvāpi. <bold>Sutvā</bold>ti dhammaṃ sutvā tadanusārena nayaṃ nento anuminanto. <bold>Kalyāṇapāpassā</bold>ti kusalassa akusalassa ca kammassa ayaṃ sukho ayaṃ dukkho ca vipākoti abhisaddahassu. <bold>Ubhaye asante</bold>ti kalyāṇe pāpe cāti duvidhe kamme avijjamāne. <bold>Siyā nu sattā sugatā duggatā vā</bold>ti ‘‘ime sattā <pageBreak edition="M" number="0.0212" /> sugatiṃ gatā duggatiṃ gatā vā, sugatiyaṃ vā aḍḍhā duggatiyaṃ daliddā vā’’ti ayamattho kiṃ nu siyā kathaṃ sambhaveyyāti attho.</paragraph>
<paragraph line="131" number="543-4"> Idāni yathāvuttamatthaṃ <bold>‘‘no</bold><pageBreak edition="P" number="0.0228" /><bold>cettha kammānī’’</bold>ti ca <bold>‘‘yasmā ca kammānī’’</bold>ti ca gāthādvayena byatirekato anvayato ca vibhāveti. Tattha <bold>hīnā paṇītā</bold>ti kularūpārogyaparivārādīhi <pageBreak edition="V" number="0.0198" /> hīnā uḷārā ca.</paragraph>
<paragraph line="132" number="545"><bold>Dvayajja kammānaṃ vipākamāhū</bold>ti dvayaṃ duvidhaṃ ajja idāni kammānaṃ sucaritaduccaritānaṃ vipākaṃ vadanti kathenti. Kiṃ tanti āha <bold>‘‘sukhassa dukkhassa ca vedanīya’’</bold>nti, iṭṭhassa ca aniṭṭhassa ca anubhavanayoggaṃ. <bold>Tā devatāyo paricārayantī</bold>ti ye ukkaṃsavasena sukhavedanīyaṃ vipākaṃ paṭilabhanti, te devaloke tā devatā hutvā dibbasukhasamappitā indriyāni paricārenti. <bold>Paccenti bālā dvayataṃ apassino</bold>ti ye bālā kammañca kammaphalañcāti dvayaṃ apassantā asaddahantā, te pāpappasutā dukkhavedanīyaṃ vipākaṃ anubhavantā nirayādīsu kammunā paccenti dukkhaṃ pāpuṇanti.</paragraph>
<paragraph line="133">Evaṃ kammaphalaṃ saddahanto pana tvaṃ kasmā evarūpaṃ dukkhaṃ paccanubhavasīti anuyogaṃ sandhāya –</paragraph>
<hangnum line="134" number="546"></hangnum>
<gatha1 line="135"> ‘‘Na matthi kammāni sayaṃkatāni, datvāpi me natthi yo ādiseyya;</gatha1>
<gathalast line="136">Acchādanaṃ sayanamathannapānaṃ, tenamhi naggo kasirā ca vuttī’’ti. –</gathalast>
<unindented line="137">Gāthamāha. Tattha <bold>na matthi kammāni sayaṃkatānī</bold>ti yasmā sayaṃ attanā pubbe katāni puññakammāni mama natthi na vijjanti, yehi idāni acchādanādīni labheyyaṃ. <bold>Datvāpi me natthi yo ādiseyyā</bold>ti yo samaṇabrāhmaṇānaṃ dānaṃ datvā ‘‘asukassa petassa hotū’’ti me ādiseyya uddiseyya, so natthi. <bold>Tenamhi naggo kasirā ca vuttī</bold>ti tena duvidhenāpi kāraṇena idāni naggo <pageBreak edition="P" number="0.0229" /> niccoḷo amhi, kasirā dukkhā ca vutti jīvikā hotīti.</unindented>
<paragraph line="138">Taṃ <pageBreak edition="M" number="0.0213" /> sutvā rājā tassa acchādanādilābhaṃ ākaṅkhanto –</paragraph>
<hangnum line="139" number="547"></hangnum>
<gatha1 line="140"> ‘‘Siyā nu kho kāraṇaṃ kiñci yakkha, acchādanaṃ yena tuvaṃ labhetha;</gatha1>
<gathalast line="141">Ācikkha me tvaṃ yadatthi hetu, saddhāyikaṃ hetuvaco suṇomā’’ti. –</gathalast>
<unindented line="142">Gāthamāha. Tattha <bold>yenā</bold>ti yena kāraṇena tvaṃ <bold>acchādanaṃ labhetha</bold> labheyyāsi, <bold>kiñci</bold> taṃ <bold>kāraṇaṃ siyā nu kho</bold> bhaveyya nu khoti attho. <bold>Yadatthī</bold>ti yadi atthi.</unindented>
<paragraph line="143">Athassa <pageBreak edition="V" number="0.0199" /> peto taṃ kāraṇaṃ ācikkhanto –</paragraph>
<hangnum line="144" number="548"></hangnum>
<gatha1 line="145"> ‘‘Kappitako nāma idhatthi bhikkhu, jhāyī susīlo arahā vimutto;</gatha1>
<gathalast line="146">Guttindriyo saṃvutapātimokkho, sītibhūto uttamadiṭṭhipatto.</gathalast>
<hangnum line="147" number="549"></hangnum>
<gatha1 line="148"> ‘‘Sakhilo vadaññū suvaco sumukho, svāgamo suppaṭimuttako ca;</gatha1>
<gathalast line="149">Puññassa khettaṃ araṇavihārī, devamanussānañca dakkhiṇeyyo.</gathalast>
<hangnum line="150" number="550"></hangnum>
<gatha1 line="151"> ‘‘Santo vidhūmo anīgho nirāso, mutto visallo amamo avaṅko;</gatha1>
<gathalast line="152">Nirūpadhī sabbapapañcakhīṇo, tisso vijjā anuppatto jutimā.</gathalast>
<hangnum line="153" number="551"></hangnum>
<gatha1 line="154"> ‘‘Appaññāto disvāpi na ca sujāno, munīti naṃ vajjisu voharanti;</gatha1>
<gathalast line="155">Jānanti taṃ yakkhabhūtā anejaṃ, kalyāṇadhammaṃ vicarantaṃ loke.</gathalast>
<hangnum line="156" number="552"></hangnum>
<gatha1 line="157"> ‘‘Tassa <pageBreak edition="M" number="0.0214" /><pageBreak edition="P" number="0.0230" /> tuvaṃ ekayugaṃ duve vā, mamuddisitvāna sace dadetha;</gatha1>
<gathalast line="158">Paṭiggahītāni ca tāni assu, mamañca passetha sannaddhadussa’’nti. –</gathalast>
<unindented line="159">Gāthā abhāsi.</unindented>
<paragraph line="160" number="548"> Tattha <bold>kappitato nāmā</bold>ti jaṭilasahassassa abbhantare āyasmato upālittherassa upajjhāyaṃ sandhāya vadati. <bold>Idhā</bold>ti imissā vesāliyā samīpe. <bold>Jhāyī</bold>ti aggaphalajhānena jhāyī. <bold>Sītibhūto</bold>ti sabbakilesadarathapariḷāhavūpasamena sītibhāvappatto. <bold>Uttamadiṭṭhipatto</bold>ti uttamaṃ aggaphalaṃ sammādiṭṭhiṃ patto.</paragraph>
<paragraph line="161" number="549"><bold>Sakhilo</bold>ti mudu. <bold>Suvaco</bold>ti subbaco. <bold>Svāgamo</bold>ti suṭṭhu āgatāgamo. <bold>Suppaṭimuttako</bold>ti suṭṭhu paṭimuttakavāco, muttabhāṇīti attho. <bold>Araṇavihārī</bold>ti mettāvihārī.</paragraph>
<paragraph line="162" number="550"><bold>Santo</bold>ti upasantakileso. <bold>Vidhūmo</bold>ti vigatamicchāvitakkadhūmo. <bold>Anīgho</bold>ti niddukkho. <bold>Nirāso</bold>ti nittaṇho. <bold>Mutto</bold>ti sabbabhavehi vimutto. <bold>Visallo</bold>ti vītarāgādisallo. <bold>Amamo</bold>ti <pageBreak edition="V" number="0.0200" /> mamaṃkāravirahito. <bold>Avaṅko</bold>ti kāyavaṅkādivaṅkavirahito. <bold>Nirūpadhī</bold>ti kilesābhisaṅkhārādiupadhippahāyī. <bold>Sabbapapañcakhīṇo</bold>ti parikkhīṇataṇhādipapañco. <bold>Jutimā</bold>ti anuttarāya ñāṇajutiyā jutimā. <bold>Appaññāto</bold>ti paramappicchatāya paṭicchannaguṇatāya ca na pākaṭo.</paragraph>
<paragraph line="163" number="551"><bold>Disvāpi na ca sujāno</bold>ti gambhīrabhāvena disvāpi ‘‘evaṃsīlo, evaṃdhammo, evaṃpañño’’ti na suviññeyyo. <bold>Jānanti taṃ yakkhabhūtā aneja</bold>nti yakkhabhūtā ca anejaṃ nittaṇhaṃ ‘‘arahā’’ti taṃ jānanti. <bold>Kalyāṇadhamma</bold>nti sundarasīlādiguṇaṃ.</paragraph>
<paragraph line="164" number="552"><bold>Tassā</bold>ti tassa kappitakamahātherassa. <bold>Ekayuga</bold>nti ekaṃ vatthayugaṃ. <bold>Duve vā</bold>ti dve vā vatthayugāni. <bold>Mamuddisitvānā</bold>ti mamaṃ uddisitvā. <bold>Paṭiggahītāni</bold><bold>ca</bold><pageBreak edition="P" number="0.0231" /><bold>tāni assū</bold>ti tāni vatthayugāni tena paṭiggahitāni ca assu <pageBreak edition="M" number="0.0215" /> bhaveyyuṃ. <bold>Sannaddhadussa</bold>nti dussena katasannāhaṃ, laddhavatthaṃ nivatthapārutadussanti attho.</paragraph>
<paragraph line="165">Tato rājā –</paragraph>
<hangnum line="166" number="553"></hangnum>
<gatha1 line="167"> ‘‘Kasmiṃ padese samaṇaṃ vasantaṃ, gantvāna passemu mayaṃ idāni;</gatha1>
<gathalast line="168">Yo majja kaṅkhaṃ vicikicchitañca, diṭṭhīvisūkāni vinodayeyyā’’ti. –</gathalast>
<unindented line="169">Therassa vasanaṭṭhānaṃ pucchi. Tattha <bold>kasmiṃ padese</bold>ti katarasmiṃ padese. <bold>Yo majjā</bold>ti yo ajja, ma-kāro padasandhikaro.</unindented>
<paragraph line="170">Tato peto –</paragraph>
<hangnum line="171" number="554"></hangnum>
<gatha1 line="172"> ‘‘Eso nisinno kapinaccanāyaṃ, parivārito devatāhi bahūhi;</gatha1>
<gathalast line="173">Dhammiṃ kathaṃ bhāsati saccanāmo, sakasmimācerake appamatto’’ti. –</gathalast>
<unindented line="174">Gāthamāha. Tattha <bold>kapinaccanāya</bold>nti kapīnaṃ vānarānaṃ naccanena ‘‘kapinaccanā’’ti laddhavohāre padese. <bold>Saccanāmo</bold>ti jhāyī susīlo arahā vimuttotiādīhi guṇanāmehi yāthāvanāmo aviparītanāmo <pageBreak edition="V" number="0.0201" />.</unindented>
<paragraph line="175">Evaṃ petena vutte rājā tāvadeva therassa santikaṃ gantukāmo –</paragraph>
<hangnum line="176" number="555"></hangnum>
<gatha1 line="177"> ‘‘Tathāhaṃ kassāmi gantvā idāni, acchādayissaṃ samaṇaṃ yugena;</gatha1>
<gathalast line="178">Paṭiggahītāni ca tāni assu, tuvañca passemu sannaddhadussa’’nti. –</gathalast>
<unindented line="179">Gāthamāha. Tattha <pageBreak edition="P" number="0.0232" /><bold>kassāmī</bold>ti karissāmi.</unindented>
<paragraph line="180">Atha peto ‘‘devatānaṃ thero dhammaṃ deseti, tasmā nāyaṃ upasaṅkamanakālo’’ti dassento –</paragraph>
<hangnum line="181" number="556"></hangnum>
<gatha1 line="182"> ‘‘Mā <pageBreak edition="M" number="0.0216" /> akkhaṇe pabbajitaṃ upāgami, sādhu vo licchavi nesa dhammo;</gatha1>
<gathalast line="183">Tato ca kāle upasaṅkamitvā, tattheva passāhi raho nisinna’’nti. –</gathalast>
<unindented line="184">Gāthamāha. Tattha <bold>sādhū</bold>ti āyācane nipāto. <bold>Vo licchavi nesa dhammo</bold>ti, licchavirāja, tumhākaṃ rājūnaṃ esa dhammo na hoti, yaṃ akāle upasaṅkamanaṃ. <bold>Tatthevā</bold>ti tasmiṃyeva ṭhāne.</unindented>
<paragraph line="185">Evaṃ petena vutte rājā ‘‘sādhū’’ti sampaṭicchitvā attano nivesanameva gantvā puna yuttapattakāle aṭṭha vatthuyugāni gāhāpetvā theraṃ upasaṅkamitvā ekamantaṃ nisinno paṭisanthāraṃ katvā ‘‘imāni, bhante, aṭṭha vatthayugāni paṭiggaṇhā’’ti āha. Taṃ sutvā thero kathāsamuṭṭhāpanatthaṃ ‘‘mahārāja, pubbe tvaṃ adānasīlo samaṇabrāhmaṇānaṃ viheṭhanajātikova kathaṃ paṇītāni vatthāni dātukāmo jāto’’ti āha. Taṃ sutvā rājā tassa kāraṇaṃ ācikkhanto petena samāgamaṃ, tena ca attanā ca kathitaṃ sabbaṃ therassa ārocetvā vatthāni datvā petassa uddisi. Tena peto dibbavatthadharo alaṅkatapaṭiyatto assāruḷho therassa ca rañño ca purato pātubhavi. Taṃ disvā rājā attamano pamudito pītisomanassajāto ‘‘paccakkhato vata mayā kammaphalaṃ diṭṭhaṃ, na dānāhaṃ pāpaṃ karissāmi, puññameva karissāmī’’ti vatvā tena petena sakkhiṃ akāsi. So ca peto ‘‘sace, tvaṃ licchavirāja, ito paṭṭhāya adhammaṃ pahāya dhammaṃ carasi, evāhaṃ tava sakkhiṃ karissāmi, santikañca te āgamissāmi, sūlāvutañca purisaṃ sīghaṃ sūlato mocehi, evaṃ so jīvitaṃ labhitvā dhammaṃ caranto dukkhato muccissati, therañca kālena kālaṃ upasaṅkamitvā dhammaṃ suṇanto <pageBreak edition="V" number="0.0202" /> puññāni <pageBreak edition="P" number="0.0233" /> karohī’’ti vatvā gato.</paragraph>
<paragraph line="186">Atha rājā theraṃ vanditvā nagaraṃ pavisitvā sīghaṃ sīghaṃ licchaviparisaṃ sannipātetvā te anujānāpetvā taṃ purisaṃ sūlato mocetvā ‘‘imaṃ arogaṃ karothā’’ti tikicchake āṇāpesi. Therañca upasaṅkamitvā pucchi – ‘‘siyā nu kho, bhante, nirayagāmikammaṃ katvā ṭhitassa nirayato muttī’’ti. Siyā, mahārāja, sace uḷāraṃ puññaṃ karoti, muccatīti <pageBreak edition="M" number="0.0217" /> vatvā thero rājānaṃ saraṇesu ca sīlesu ca patiṭṭhāpesi. So tattha patiṭṭhito therassa ovāde ṭhatvā sotāpanno ahosi, sūlāvuto pana puriso arogo hutvā saṃvegajāto bhikkhūsu pabbajitvā nacirasseva arahattaṃ pāpuṇi. Tamatthaṃ dassentā saṅgītikārā –</paragraph>
<hangnum line="187" number="557"></hangnum>
<gatha1 line="188"> ‘‘Tathāti vatvā agamāsi tattha, parivārito dāsagaṇena licchavi;</gatha1>
<gathalast line="189">So taṃ nagaraṃ upasaṅkamitvā, vāsūpagacchittha sake nivesane.</gathalast>
<hangnum line="190" number="558"></hangnum>
<gatha1 line="191"> ‘‘Tato ca kāle gihikiccāni katvā,</gatha1>
<gatha2 line="192">Nhatvā pivitvā ca khaṇaṃ labhitvā;</gatha2>
<gatha3 line="193">Viceyya peḷāto ca yugāni aṭṭha,</gatha3>
<gathalast line="194">Gāhāpayī dāsagaṇena licchavi.</gathalast>
<hangnum line="195" number="559"></hangnum>
<gatha1 line="196"> ‘‘So taṃ padesaṃ upasaṅkamitvā, taṃ addasa samaṇaṃ santacittaṃ;</gatha1>
<gathalast line="197">Paṭikkantaṃ gocarato nivattaṃ, sītibhūtaṃ rukkhamūle nisinnaṃ.</gathalast>
<hangnum line="198" number="560"></hangnum>
<gatha1 line="199"> ‘‘Tamenamavoca upasaṅkamitvā, appābādhaṃ phāsuvihārañca pucchi;</gatha1>
<gathalast line="200">Vesāliyaṃ licchavihaṃ bhadante, jānanti maṃ licchavi ambasakkaro.</gathalast>
<hangnum line="201" number="561"></hangnum>
<gatha1 line="202"> ‘‘Imāni <pageBreak edition="P" number="0.0234" /> me aṭṭha yugā subhāni, paṭiggaṇha bhante padadāmi tuyhaṃ;</gatha1>
<gathalast line="203">Teneva atthena idhāgatosmi, yathā ahaṃ attamano bhaveyyanti.</gathalast>
<hangnum line="204" number="562"></hangnum>
<gatha1 line="205"> ‘‘Dūratova samaṇā brāhmaṇā ca, nivesanaṃ te parivajjayanti;</gatha1>
<gathalast line="206">Pattāni bhijjanti ca te nivesane, saṅghāṭiyo cāpi vidālayanti.</gathalast>
<hangnum line="207" number="563"></hangnum>
<gatha1 line="208"> ‘‘Athāpare <pageBreak edition="M" number="0.0218" /><pageBreak edition="V" number="0.0203" /> pādakuṭhārikāhi, avaṃsirā samaṇā pātayanti;</gatha1>
<gathalast line="209">Etādisaṃ pabbajitā vihesaṃ, tayā kataṃ samaṇā pāpuṇanti.</gathalast>
<hangnum line="210" number="564"></hangnum>
<gatha1 line="211"> ‘‘Tiṇena telampi na tvaṃ adāsi, mūḷhassa maggampi na pāvadāsi;</gatha1>
<gatha2 line="212">Andhassa daṇḍaṃ sayamādiyāsi, etādiso kadariyo asaṃvuto tuvaṃ;</gatha2>
<gathalast line="213">Atha tvaṃ kena vaṇṇena kimeva disvā, amhehi saha saṃvibhāgaṃ karosīti.</gathalast>
<hangnum line="214" number="565"></hangnum>
<gatha1 line="215"> ‘‘Paccemi bhante yaṃ tvaṃ vadesi, vihesayiṃ samaṇe brāhmaṇe ca;</gatha1>
<gathalast line="216">Khiḍḍatthiko no ca paduṭṭhacitto, etampi me dukkaṭameva bhante.</gathalast>
<hangnum line="217" number="566"></hangnum>
<gatha1 line="218"> Khiḍḍāya yakkho pasavitvā pāpaṃ, vedeti dukkhaṃ asamattabhogī;</gatha1>
<gathalast line="219">Daharo <pageBreak edition="P" number="0.0235" /> yuvā nagganiyassa bhāgī, kiṃ su tato dukkhatarassa hoti.</gathalast>
<hangnum line="220" number="567"></hangnum>
<gatha1 line="221"> ‘‘Taṃ disvā saṃvegamalatthaṃ bhante, tappaccayā vāpi dadāmi dānaṃ;</gatha1>
<gathalast line="222">Paṭiggaṇha bhante vatthayugāni aṭṭha, yakkhassimā gacchantu dakkhiṇāyoti.</gathalast>
<hangnum line="223" number="568"></hangnum>
<gatha1 line="224"> ‘‘Addhā hi dānaṃ bahudhā pasatthaṃ, dadato ca te akkhayadhammamatthu;</gatha1>
<gathalast line="225">Paṭigaṇhāmi te vatthayugāni aṭṭha, yakkhassimā gacchantu dakkhiṇāyoti.</gathalast>
<hangnum line="226" number="569"></hangnum>
<gatha1 line="227"> ‘‘Tato <pageBreak edition="M" number="0.0219" /> hi so ācamayitvā licchavi, therassa datvāna yugāni aṭṭha;</gatha1>
<gathalast line="228">Paṭiggahītāni ca tāni assu, yakkhañca passetha sannaddhadussaṃ.</gathalast>
<hangnum line="229" number="570"></hangnum>
<gatha1 line="230"> ‘‘Tamaddasā candanasāralittaṃ, ājaññamārūḷhamuḷāravaṇṇaṃ;</gatha1>
<gathalast line="231">Alaṅkataṃ sādhunivatthadussaṃ, parivāritaṃ yakkhamahiddhipattaṃ.</gathalast>
<hangnum line="232" number="571"></hangnum>
<gatha1 line="233"> ‘‘So taṃ disvā attamano udaggo, pahaṭṭhacitto ca subhaggarūpo;</gatha1>
<gathalast line="234">Kammañca disvāna mahāvipākaṃ, sandiṭṭhikaṃ cakkhunā sacchikatvā.</gathalast>
<hangnum line="235" number="572"></hangnum>
<gatha1 line="236"> ‘‘Tamenamavoca <pageBreak edition="V" number="0.0204" /> upasaṅkamitvā, dassāmi dānaṃ samaṇabrāhmaṇānaṃ;</gatha1>
<gathalast line="237">Na cāpi me kiñci adeyyamatthi, tuvañca me yakkha bahūpakāroti.</gathalast>
<hangnum line="238" number="573"></hangnum>
<gatha1 line="239"> ‘‘Tuvañca me licchavi ekadesaṃ, adāsi dānāni amoghametaṃ;</gatha1>
<gathalast line="240">Svāhaṃ <pageBreak edition="P" number="0.0236" /> karissāmi tayāva sakkhiṃ, amānuso mānusakena saddhinti.</gathalast>
<hangnum line="241" number="574"></hangnum>
<gatha1 line="242"> ‘‘Gatī ca bandhū ca parāyaṇañca, mitto mamāsi atha devatā me;</gatha1>
<gathalast line="243">Yācāmi taṃ pañjaliko bhavitvā, icchāmi taṃ yakkha punapi daṭṭhunti.</gathalast>
<hangnum line="244" number="575"></hangnum>
<gatha1 line="245"> ‘‘Sace tuvaṃ assaddho bhavissasi, kadariyarūpo vippaṭipannacitto;</gatha1>
<gathalast line="246">Tvaṃ neva maṃ lacchasi dassanāya, disvā ca taṃ nopi ca ālapissaṃ.</gathalast>
<hangnum line="247" number="576"></hangnum>
<gatha1 line="248"> ‘‘Sace <pageBreak edition="M" number="0.0220" /> pana tvaṃ bhavissasi dhammagāravo, dāne rato saṅgahitattabhāvo;</gatha1>
<gathalast line="249">Opānabhūto samaṇabrāhmaṇānaṃ, evaṃ mamaṃ lacchasi dassanāya.</gathalast>
<hangnum line="250" number="577"></hangnum>
<gatha1 line="251"> ‘‘Disvā ca taṃ ālapissaṃ bhadante, imañca sūlato lahuṃ pamuñca;</gatha1>
<gathalast line="252">Yatonidānaṃ akarimha sakkhiṃ, maññāmi sūlāvutakassa kāraṇā.</gathalast>
<hangnum line="253" number="578"></hangnum>
<gatha1 line="254"> ‘‘Te aññamaññaṃ akarimha sakkhiṃ, ayañca sūlato lahuṃ pamutto;</gatha1>
<gatha2 line="255">Sakkacca dhammāni samācaranto, mucceyya so nirayā ca tamhā;</gatha2>
<gathalast line="256">Kammaṃ siyā aññatra vedanīyaṃ.</gathalast>
<hangnum line="257" number="579"></hangnum>
<gatha1 line="258"> ‘‘Kappitakañca <pageBreak edition="P" number="0.0237" /> upasaṅkamitvā, teneva saha saṃvibhajitvā kāle;</gatha1>
<gathalast line="259">Sayaṃ mukhenūpanisajja puccha, so te akkhissati etamatthaṃ.</gathalast>
<hangnum line="260" number="580"></hangnum>
<gatha1 line="261"> ‘‘Tameva bhikkhuṃ upasaṅkamitvā, pucchassu aññatthiko no ca paduṭṭhacitto;</gatha1>
<gathalast line="262">So te sutaṃ asutañcāpi dhammaṃ, sabbampi akkhissati yathā pajānanti.</gathalast>
<hangnum line="263" number="581"></hangnum>
<gatha1 line="264"> ‘‘So <pageBreak edition="V" number="0.0205" /> tattha rahassaṃ samullapitvā, sakkhiṃ karitvāna amānusena;</gatha1>
<gathalast line="265">Pakkāmi so licchavinaṃ sakāsaṃ, atha bravi parisaṃ sannisinnaṃ.</gathalast>
<hangnum line="266" number="582"></hangnum>
<gatha1 line="267"> ‘‘‘Suṇantu <pageBreak edition="M" number="0.0221" /> bhonto mama ekavākyaṃ, varaṃ varissaṃ labhissāmi atthaṃ;</gatha1>
<gathalast line="268">Sūlāvuto puriso luddakammo, paṇihitadaṇḍo anusattarūpo.</gathalast>
<hangnum line="269" number="583"></hangnum>
<gatha1 line="270"> ‘‘‘Ettāvatā vīsatirattimattā, yato āvuto neva jīvati na mato;</gatha1>
<gathalast line="271">Tāhaṃ mocayissāmi dāni, yathāmatiṃ anujānātu saṅgho’ti.</gathalast>
<hangnum line="272" number="584"></hangnum>
<gatha1 line="273"> ‘‘‘Etañca aññañca lahuṃ pamuñca, ko taṃ vadetha tathā karontaṃ;</gatha1>
<gathalast line="274">Yathā pajānāsi tathā karohi, yathāmatiṃ anujānāti saṅgho’ti.</gathalast>
<hangnum line="275" number="585"></hangnum>
<gatha1 line="276"> ‘‘So <pageBreak edition="P" number="0.0238" /> taṃ padesaṃ upasaṅkamitvā, sūlāvutaṃ mocayi khippameva;</gatha1>
<gathalast line="277">Mā bhāyi sammāti ca taṃ avoca, tikicchakānañca upaṭṭhapesi.</gathalast>
<hangnum line="278" number="586"></hangnum>
<gatha1 line="279"> ‘‘Kappitakañca upasaṅkamitvā, teneva saha saṃvibhajitvā kāle;</gatha1>
<gathalast line="280">Sayaṃ mukhenūpanisajja licchavi, tatheva pucchittha naṃ kāraṇatthiko.</gathalast>
<hangnum line="281" number="587"></hangnum>
<gatha1 line="282"> ‘‘Sūlāvuto puriso luddakammo, paṇītadaṇḍo anusattarūpo;</gatha1>
<gathalast line="283">Ettāvatā vīsatirattimattā, yato āvuto neva jīvati na mato.</gathalast>
<hangnum line="284" number="588"></hangnum>
<gatha1 line="285"> ‘‘So mocito gantvā mayā idāni, etassa yakkhassa vaco hi bhante;</gatha1>
<gathalast line="286">Siyā nu kho kāraṇaṃ kiñcideva, yena so nirayaṃ no vajeyya.</gathalast>
<hangnum line="287" number="589"></hangnum>
<gatha1 line="288"> ‘‘Ācikkha <pageBreak edition="M" number="0.0222" /> bhante yadi atthi hetu, saddhāyikaṃ hetuvaco suṇoma;</gatha1>
<gathalast line="289">Na tesaṃ kammānaṃ vināsamatthi, avedayitvā idha byantibhāvoti.</gathalast>
<hangnum line="290" number="590"></hangnum>
<gatha1 line="291"> ‘‘Sace sa dhammāni samācareyya, sakkacca rattindivamappamatto;</gatha1>
<gathalast line="292">Mucceyya so nirayā ca tamhā, kammaṃ siyā aññatra vedanīyanti.</gathalast>
<hangnum line="293" number="591"></hangnum>
<gatha1 line="294"> ‘‘Aññāto <pageBreak edition="V" number="0.0206" /> eso purisassa attho, mamampi dāni anukampa bhante;</gatha1>
<gathalast line="295">Anusāsa maṃ ovada bhūripañña, yathā ahaṃ no nirayaṃ vajeyyanti.</gathalast>
<hangnum line="296" number="592"></hangnum>
<gatha1 line="297"> ‘‘Ajjeva buddhaṃ saraṇaṃ upehi, dhammañca <pageBreak edition="P" number="0.0239" /> saṅghañca pasannacitto;</gatha1>
<gathalast line="298">Tatheva sikkhāya padāni pañca, akhaṇḍaphullāni samādiyassu.</gathalast>
<hangnum line="299" number="593"></hangnum>
<gatha1 line="300"> ‘‘Pāṇātipātā viramassu khippaṃ, loke adinnaṃ parivajjayassu;</gatha1>
<gatha2 line="301">Amajjapo mā ca musā abhāṇī, sakena dārena ca hoti tuṭṭho;</gatha2>
<gathalast line="302">Imañca ariyaṃ aṭṭhaṅgavarenupetaṃ, samādiyāhi kusalaṃ sukhudrayaṃ.</gathalast>
<hangnum line="303" number="594"></hangnum>
<gatha1 line="304"> ‘‘Cīvaraṃ <pageBreak edition="P" number="0.0240" /> piṇḍapātañca, paccayaṃ sayanāsanaṃ;</gatha1>
<gatha2 line="305">Annaṃ pānaṃ khādanīyaṃ, vatthasenāsanāni ca;</gatha2>
<gathalast line="306">Dadāhi ujubhūtesu, vippasannena cetasā.</gathalast>
<hangnum line="307" number="595"></hangnum>
<gatha1 line="308"> ‘‘Bhikkhūpi sīlasampanne, vītarāge bahussute;</gatha1>
<gathalast line="309">Tappehi annapānena, sadā puññaṃ pavaḍḍhati.</gathalast>
<hangnum line="310" number="596"></hangnum>
<gatha1 line="311"> ‘‘Evañca <pageBreak edition="M" number="0.0223" /> dhammāni samācaranto, sakkacca rattindivamappamatto;</gatha1>
<gathalast line="312">Muñca tuvaṃ nirayā ca tamhā, kammaṃ siyā aññatra vedanīyanti.</gathalast>
<hangnum line="313" number="597"></hangnum>
<gatha1 line="314"> ‘‘Ajjeva buddhaṃ saraṇaṃ upemi, dhammañca saṅghañca pasannacitto;</gatha1>
<gathalast line="315">Tatheva sikkhāya padāni pañca, akhaṇḍaphullāni samādiyāmi.</gathalast>
<hangnum line="316" number="598"></hangnum>
<gatha1 line="317"> ‘‘Pāṇātipātā viramāmi khippaṃ, loke adinnaṃ parivajjayāmi;</gatha1>
<gatha2 line="318">Amajjapo no ca musā bhaṇāmi, sakena dārena ca homi tuṭṭho;</gatha2>
<gathalast line="319">Imañca ariyaṃ aṭṭhaṅgavarenupetaṃ, samādiyāmi kusalaṃ sukhudrayaṃ.</gathalast>
<hangnum line="320" number="599"></hangnum>
<gatha1 line="321"> ‘‘Cīvaraṃ piṇḍapātañca, paccayaṃ sayanāsanaṃ;</gatha1>
<gathalast line="322">Annaṃ pānaṃ khādanīyaṃ, vatthasenāsanāni ca.</gathalast>
<hangnum line="323" number="600"></hangnum>
<gatha1 line="324"> ‘‘Bhikkhū <pageBreak edition="V" number="0.0207" /> ca sīlasampanne, vītarāge bahussute;</gatha1>
<gathalast line="325">Dadāmi na vikampāmi, buddhānaṃ sāsane ratoti.</gathalast>
<hangnum line="326" number="601"></hangnum>
<gatha1 line="327"> ‘‘Etādiso licchavi ambasakkaro, vesāliyaṃ aññataro upāsako;</gatha1>
<gathalast line="328">Saddho mudū kārakaro ca bhikkhu, saṅghañca sakkacca tadā upaṭṭhahi.</gathalast>
<hangnum line="329" number="602"></hangnum>
<gatha1 line="330"> ‘‘Sūlāvuto ca arogo hutvā, serī sukhī pabbajjaṃ upāgami;</gatha1>
<gathalast line="331">Bhikkhuñca āgamma kappitakuttamaṃ, ubhopi sāmaññaphalāni ajjhaguṃ.</gathalast>
<hangnum line="332" number="603"></hangnum>
<gatha1 line="333"> ‘‘Etādisā <pageBreak edition="M" number="0.0224" /> sappurisāna sevanā, mahapphalā hoti sataṃ vijānataṃ;</gatha1>
<gathalast line="334">Sūlāvuto aggaphalaṃ aphassayi, phalaṃ kaniṭṭhaṃ pana ambasakkaro’’ti. –</gathalast>
<unindented line="335">Gāthāyo avocuṃ.</unindented>
<paragraph line="336" number="557-560"> Tattha <bold>vāsūpagacchitthā</bold>ti vāsaṃ upagacchi. <bold>Gihikiccānī</bold>ti gehaṃ āvasantena kātabbakuṭumbakiccāni. <bold>Viceyyā</bold>ti sundaravatthagahaṇatthaṃ vicinitvā. <bold>Paṭikkanta</bold>nti piṇḍapātato paṭikkantaṃ. Tenāha <bold>‘‘gocarato nivatta’’</bold>nti. <bold>Avocā</bold>ti ‘‘vesāliyaṃ licchavihaṃ, bhadante’’tiādikaṃ avoca.</paragraph>
<paragraph line="337" number="562-3"><bold>Vidālayantī</bold>ti viphālayanti. <bold>Pādakuṭhārikāhī</bold>ti pādasaṅkhātāhi kuṭhārīhi. <bold>Pātayantī</bold>ti paripātayanti.</paragraph>
<paragraph line="338" number="564"><bold>Tiṇenā</bold>ti <pageBreak edition="P" number="0.0241" /> tiṇaggenāpi. <bold>Mūḷhassa maggampi na pāvadāsī</bold>ti maggamūḷhassa maggampi tvaṃ na kathayasi ‘‘evāyaṃ purisā ito cito ca paribbhamatū’’ti. Keḷīsīlo hi ayaṃ rājā. <bold>Sayamādiyāsī</bold>ti andhassa hatthato yaṭṭhiṃ sayameva acchinditvā gaṇhasi. <bold>Saṃvibhāgaṃ karosī</bold>ti attanā paribhuñjitabbavatthuto ekaccāni datvā saṃvibhajasi.</paragraph>
<paragraph line="339" number="565"><bold>Paccemi, bhante, yaṃ tvaṃ vadesī</bold>ti ‘‘bhante, tvaṃ pattāni bhijjantī’’tiādinā yaṃ vadesi, taṃ paṭijānāmi, sabbamevetaṃ mayā kataṃ kārāpitañcāti dasseti. <bold>Etampī</bold>ti etaṃ khiḍḍādhippāyena <pageBreak edition="V" number="0.0208" /> katampi.</paragraph>
<paragraph line="340" number="566-7"><bold>Khiḍḍā</bold>ti khiḍḍāya. <bold>Pasavitvā</bold>ti upacinitvā. <bold>Vedetī</bold>ti anubhavati. <bold>Asamattabhogī</bold>ti aparipuṇṇabhogo. Tameva aparipuṇṇabhogataṃ dassetuṃ <bold>‘‘daharo yuvā’’</bold>tiādi vuttaṃ. <bold>Nagganiyassā</bold>ti naggabhāvassa. <bold>Kiṃ su tato dukkhatarassa hotī</bold>ti kiṃ su nāma tato naggabhāvato dukkhataraṃ assa petassa hoti. <bold>Yakkhassimā gacchantu dakkhiṇāyo</bold>ti imā mayā diyyamānavatthadakkhiṇāyo petassa upakappantu.</paragraph>
<paragraph line="341" number="568-72"><bold>Bahudhā</bold><pageBreak edition="M" number="0.0225" /><bold>pasattha</bold>nti bahūhi pakārehi buddhādīhi vaṇṇitaṃ. <bold>Akkhayadhammamatthū</bold>ti aparikkhayadhammaṃ hotu. <bold>Ācamayitvā</bold>ti hatthapādadhovanapubbakaṃ mukhaṃ vikkhāletvā. <bold>Candanasāralitta</bold>nti sārabhūtacandanalittaṃ. <bold>Uḷāravaṇṇa</bold>nti seṭṭharūpaṃ. <bold>Parivārita</bold>nti anukulavuttinā parijanena parivāritaṃ. <bold>Yakkhamahiddhipatta</bold>nti mahatiṃ yakkhiddhiṃ, deviddhiṃ patvā ṭhitaṃ. <bold>Tamenamavocā</bold>ti tamenaṃ avoca.</paragraph>
<paragraph line="342" number="573"><bold>Ekadesaṃ adāsī</bold>ti catūsu paccayesu ekadesabhūtaṃ vatthadānaṃ sandhāya vadati. <bold>Sakkhi</bold>nti sakkhibhāvaṃ.</paragraph>
<paragraph line="343" number="574"><bold>Mamāsī</bold>ti <pageBreak edition="P" number="0.0242" /> me āsi. <bold>Devatā me</bold>ti mayhaṃ devatā āsīti yojanā.</paragraph>
<paragraph line="344" number="575-7"><bold>Vippaṭipannacitto</bold>ti micchādiṭṭhiṃ paṭipannamānaso, dhammiyaṃ paṭipadaṃ pahāya adhammiyaṃ paṭipadaṃ paṭipannoti attho. <bold>Yatonidāna</bold>nti yannimittaṃ yassa santikaṃ āgamanahetu.</paragraph>
<paragraph line="345" number="579"><bold>Saṃvibhajitvā</bold>ti dānasaṃvibhāgaṃ katvā. <bold>Sayaṃ mukhenūpanisajja pucchā</bold>ti aññe purise apesetvā upinisīditvā sammukheneva puccha.</paragraph>
<paragraph line="346" number="581-3"><bold>Sannisinna</bold>nti sannipatitavasena nisinnaṃ. <bold>Labhissāmi attha</bold>nti mayā icchitampi atthaṃ labhissāmi. <bold>Paṇihitadaṇḍo</bold>ti ṭhapitasarīradaṇḍo. <bold>Anusattarūpo</bold>ti rājini anusattasabhāvo. <bold>Vīsatirattimattā</bold>ti vīsatimattā rattiyo ativattāti attho. <bold>Tāha</bold>nti taṃ ahaṃ. <bold>Yathāmati</bold>nti mayhaṃ yathāruci.</paragraph>
<paragraph line="347" number="584"><bold>Etañca</bold><pageBreak edition="V" number="0.0209" /><bold>aññañcā</bold>ti etaṃ sūle āvutaṃ purisaṃ aññañca yassa rājāṇā paṇihitā, tañca. <bold>Lahuṃ pamuñcā</bold>ti sīghaṃ mocehi. <bold>Ko taṃ vadetha tathā karonta</bold>nti tathā dhammiyakammaṃ karontaṃ taṃ imasmiṃ vajjiraṭṭhe ko nāma ‘‘na pamocehī’’ti vadeyya, evaṃ vattuṃ kocipi na labhatīti attho.</paragraph>
<paragraph line="348" number="585"><bold>Tikicchakānañcā</bold>ti <pageBreak edition="M" number="0.0226" /> tikicchake ca.</paragraph>
<paragraph line="349" number="588"><bold>Yakkhassa vaco</bold>ti petassa vacanaṃ, tassa, bhante, petassa vacanena evamakāsinti dasseti.</paragraph>
<paragraph line="350" number="590"><bold>Dhammānī</bold>ti pubbe kataṃ pāpakammaṃ abhibhavituṃ samatthe puññadhamme. <bold>Kammaṃ siyā aññatra vedanīya</bold>nti yaṃ tasmiṃ pāpakamme upapajjavedanīyaṃ, taṃ ahosikammaṃ nāma hoti. Yaṃ pana aparapariyāyavedanīyaṃ, taṃ aññatra aparapariyāye vedayitabbaphalaṃ hoti sati saṃsārappavattiyanti attho.</paragraph>
<paragraph line="351" number="593"><bold>Imañcā</bold>ti <pageBreak edition="P" number="0.0243" /> attanā vuccamānaṃ tāya āsannaṃ paccakkhaṃ vāti katvā vuttaṃ. <bold>Ariyaṃ aṭṭhaṅgavarenupeta</bold>nti parisuddhaṭṭhena ariyaṃ, pāṇātipātāveramaṇiādīhi aṭṭhahi aṅgehi upetaṃ yuttaṃ uttamaṃ uposathasīlaṃ. <bold>Kusala</bold>nti anavajjaṃ. <bold>Sukhudraya</bold>nti sukhavipākaṃ.</paragraph>
<paragraph line="352" number="595"><bold>Sadā puññaṃ pavaḍḍhatī</bold>ti sakideva puññaṃ katvā ‘‘alamettāvatā’’ti aparituṭṭho hutvā aparāparaṃ sucaritaṃ pūrentassa sabbakālaṃ puññaṃ abhivaḍḍhati, aparāparaṃ vā sucaritaṃ pūrentassa puññasaṅkhātaṃ puññaphalaṃ uparūpari vaḍḍhati paripūretīti attho.</paragraph>
<paragraph line="353" number="597"> Evaṃ therena vutte rājā apāyadukkhato utrastacitto ratanattaye puññadhamme ca abhivaḍḍhamānapasādo tato paṭṭhāya saraṇāni sīlāni ca samādiyanto <bold>‘‘ajjeva buddhaṃ saraṇaṃ upemī’’</bold>tiādimāha.</paragraph>
<paragraph line="354" number="601"> Tattha <bold>etādiso</bold>ti ediso yathāvuttarūpo. <bold>Vesāliyaṃ aññataro upāsako</bold>ti vesāliyaṃ anekasahassesu upāsakesu aññataro upāsako hutvā. <bold>Saddho</bold>tiādi kalyāṇamittasannissayena <pageBreak edition="V" number="0.0210" /> tassa purimabhāvato aññādisataṃ dassetuṃ vuttaṃ. Pubbe hi so assaddho kakkhaḷo bhikkhūnaṃ akkosakārako saṅghassa ca anupaṭṭhāko ahosi. Idāni pana saddho muduko hutvā bhikkhusaṅghañca sakkaccaṃ tadā upaṭṭhahīti. Tatta <bold>kārakaro</bold>ti upakārakārī.</paragraph>
<paragraph line="355" number="602"><bold>Ubhopī</bold>ti <pageBreak edition="M" number="0.0227" /> dvepi sūlāvuto rājā ca. <bold>Sāmaññaphalāni ajjhagu</bold>nti yathārahaṃ sāmaññaphalāni adhigacchiṃsu. Tayidaṃ yathārahaṃ dassetuṃ <bold>‘‘sūlāvuto aggaphalaṃ aphassayi, phalaṃ kaniṭṭhaṃ pana ambasakkaro’’</bold>ti vuttaṃ. Tattha <bold>phalaṃ kaniṭṭha</bold>nti sotāpattiphalaṃ sandhāyāha. Yaṃ panettha atthato avibhattaṃ, taṃ suviññeyyameva.</paragraph>
<paragraph line="356">Evaṃ raññā petena attanā ca vuttamatthaṃ āyasmā kappitako satthāraṃ vandituṃ sāvatthiṃ gato bhagavato ārocesi <pageBreak edition="P" number="0.0244" />. Satthā tamatthaṃ aṭṭhuppattiṃ katvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
<centered line="357">Ambasakkarapetavatthuvaṇṇanā niṭṭhitā.</centered>
<subhead line="358">2. Serīsakapetavatthuvaṇṇanā</subhead>
<paragraph line="359" number="604-57"><bold>Suṇotha yakkhassa vāṇijānañcā</bold>ti idaṃ serīsakapetavatthu. Taṃ yasmā serīsakavimānavatthunā nibbisesaṃ, tasmā tattha aṭṭhuppattiyaṃ gāthāsu ca yaṃ vattabbaṃ, taṃ paramatthadīpaniyaṃ vimānavatthuvaṇṇanāyaṃ (vi. va. aṭṭha. 1227 serīsakavimānavaṇṇanā) vuttameva, tasmā tattha vuttanayena veditabbanti.</paragraph>
<centered line="360">Serīsakapetavatthuvaṇṇanā niṭṭhitā.</centered>
<subhead line="361">3. Nandakapetavatthuvaṇṇanā</subhead>
<paragraph line="362"><bold>Rājā piṅgalako nāmā</bold>ti idaṃ nandakapetavatthu. Tassa kā uppatti? Satthu parinibbānato vassasatadvayassa accayena suraṭṭhavisaye piṅgalo nāma rājā ahosi. Tassa senāpati nandako nāma micchādiṭṭhī viparītadassano ‘‘natthi dinna’’ntiādinā micchāgāhaṃ paggayha vicari. Tassa dhītā uttarā nāma upāsikā patirūpe kule dinnā ahosi. Nandako pana kālaṃ katvā viñjhāṭaviyaṃ mahati nigrodharukkhe vemānikapeto hutvā nibbatti. Tasmiṃ kālakate uttarā sucisītalagandhodakapūritaṃ <pageBreak edition="V" number="0.0211" /> pānīyaghaṭaṃ kummāsābhisaṅkhatehi <pageBreak edition="M" number="0.0228" /> vaṇṇagandharasasampannehi pūvehi paripuṇṇasarāvakañca aññatarassa khīṇāsavattherassa datvā ‘‘ayaṃ dakkhiṇā mayhaṃ pitu upakappatū’’ti uddisi, tassa tena dānena dibbapānīyaṃ aparimitā ca pūvā pātubhaviṃsu. Taṃ disvā so evaṃ cintesi – ‘‘pāpakaṃ vata mayā kataṃ, yaṃ mahājano ‘natthi dinna’ntiādinā micchāgāhaṃ gāhito. Idāni pana piṅgalo rājā dhammāsokassa rañño ovādaṃ dātuṃ gato, so taṃ tassa datvā āgamissati, handāhaṃ natthikadiṭṭhiṃ vinodessāmī’’ti. Na cireneva ca piṅgalo rājā dhammāsokassa rañño ovādaṃ datvā paṭinivattanto <pageBreak edition="P" number="0.0245" /> maggaṃ paṭipajji.</paragraph>
<paragraph line="363">Atha so peto attano vasanaṭṭhānābhimukhaṃ taṃ maggaṃ nimmini. Rājā ṭhitamajjhanhike samaye tena maggena gacchati. Tassa gachantassa purato maggo dissati, piṭṭhito panassa antaradhāyati. Sabbapacchato gacchanto puriso maggaṃ antarahitaṃ disvā bhīto vissaraṃ viravanto dhāvitvā rañño ārocesi, taṃ sutvā rājā bhīto saṃviggamānaso hatthikkhandhe ṭhatvā catasso disā olokento petassa vasananigrodharukkhaṃ disvā tadabhimukho agamāsi saddhiṃ caturaṅginiyā senāya. Athānukkamena raññe taṃ ṭhānaṃ patte peto sabbābharaṇavibhūsito rājānaṃ upasaṅkamitvā paṭisanthāraṃ katvā pūve ca pānīyañca dāpesi. Rājā saparijano nhatvā pūve khāditvā pānīyaṃ pivitvā paṭippassaddhamaggakilamatho <bold>‘‘devatā nusi gandhabbo’’</bold>tiādinā petaṃ pucchi. Peto ādito paṭṭhāya attano pavattiṃ ācikkhitvā rājānaṃ micchādassanato vimocetvā saraṇesu sīlesu ca patiṭṭhāpesi. Tamatthaṃ dassetuṃ saṅgītikārā –</paragraph>
<hangnum line="364" number="658"></hangnum>
<gatha1 line="365"> ‘‘Rājā piṅgalako nāma, suraṭṭhānaṃ adhipati ahu;</gatha1>
<gathalast line="366">Moriyānaṃ upaṭṭhānaṃ gantvā, suraṭṭhaṃ punarāgamā.</gathalast>
<hangnum line="367" number="659"></hangnum>
<gatha1 line="368"> ‘‘Uṇhe majjhanhike kāle, rājā paṅkaṃ upāgami;</gatha1>
<gathalast line="369">Addasa maggaṃ ramaṇīyaṃ, petānaṃ taṃ vaṇṇupathaṃ.</gathalast>
<paragraph line="370" number="660"> Sārathiṃ <pageBreak edition="M" number="0.0229" /> āmantayī rājā –</paragraph>
<gatha1 line="371">‘‘‘Ayaṃ maggo ramaṇīyo, khemo sovatthiko sivo;</gatha1>
<gathalast line="372">Iminā sārathi yāma, suraṭṭhānaṃ santike ito’.</gathalast>
<hangnum line="373" number="661"></hangnum>
<gatha1 line="374"> ‘‘Tena <pageBreak edition="V" number="0.0212" /> pāyāsi soraṭṭho, senāya caturaṅginiyā;</gatha1>
<gathalast line="375">Ubbiggarūpo puriso, soraṭṭhaṃ etadabravi.</gathalast>
<hangnum line="376" number="662"></hangnum>
<gatha1 line="377"> ‘‘‘Kummaggaṃ <pageBreak edition="P" number="0.0246" /> paṭipannamhā, bhiṃsanaṃ lomahaṃsanaṃ;</gatha1>
<gathalast line="378">Purato dissati maggo, pacchato ca na dissati.</gathalast>
<hangnum line="379" number="663"></hangnum>
<gatha1 line="380"> ‘‘‘Kummaggaṃ paṭipannamhā, yamapurisāna santike;</gatha1>
<gathalast line="381">Amānuso vāyati gandho, ghoso suyyati dāruṇo’.</gathalast>
<hangnum line="382" number="664"></hangnum>
<gatha1 line="383"> ‘‘Saṃviggo rājā soraṭṭho, sārathiṃ etadabravi;</gatha1>
<gatha2 line="384">‘Kummaggaṃ paṭipannamhā, bhiṃsanaṃ lomahaṃsanaṃ;</gatha2>
<gathalast line="385">Purato dissati maggo, pacchato ca na dissati.</gathalast>
<hangnum line="386" number="665"></hangnum>
<gatha1 line="387"> ‘‘‘Kummaggaṃ paṭipannamhā, yamapurisāna santike;</gatha1>
<gathalast line="388">Amānuso vāyati gandho, ghoso suyyati dāruṇo’.</gathalast>
<hangnum line="389" number="666"></hangnum>
<gatha1 line="390"> ‘‘Hatthikkhandhaṃ samāruyha, olokento catuddisā;</gatha1>
<gatha2 line="391">Addasa nigrodhaṃ ramaṇīyaṃ, pādapaṃ chāyāsampannaṃ;</gatha2>
<gathalast line="392">Nīlabbhavaṇṇasadisaṃ, meghavaṇṇasirīnibhaṃ.</gathalast>
<hangnum line="393" number="667"></hangnum>
<gatha1 line="394"> ‘‘Sārathiṃ āmantayī rājā, ‘kiṃ eso dissati brahā;</gatha1>
<gathalast line="395">Nīlabbhavaṇṇasadiso, meghavaṇṇasirīnibho’.</gathalast>
<hangnum line="396" number="668"></hangnum>
<gatha1 line="397"> ‘‘Nigrodho so mahārāja, pādapo chāyāsampanno;</gatha1>
<gathalast line="398">Nīlabbhavaṇṇasadiso, meghavaṇṇasirīnibho.</gathalast>
<hangnum line="399" number="669"></hangnum>
<gatha1 line="400"> ‘‘Tena pāyāsi soraṭṭho, yena so dissate brahā;</gatha1>
<gathalast line="401">Nīlabbhavaṇṇasadiso, meghavaṇṇasirīnibho.</gathalast>
<hangnum line="402" number="670"></hangnum>
<gatha1 line="403"> ‘‘Hatthikkhandhato <pageBreak edition="M" number="0.0230" /><pageBreak edition="V" number="0.0213" /> oruyha, rājā rukkhaṃ upāgami;</gatha1>
<gatha2 line="404">Nisīdi rukkhamūlasmiṃ, sāmacco saparijjano;</gatha2>
<gathalast line="405">Pūraṃ pānīyasarakaṃ, pūve vitte ca addasa.</gathalast>
<hangnum line="406" number="671"></hangnum>
<gatha1 line="407"> ‘‘Puriso ca devavaṇṇī, sabbābharaṇabhūsito;</gatha1>
<gathalast line="408">Upasaṅkamitvā rājānaṃ, soraṭṭhaṃ etadabravi.</gathalast>
<hangnum line="409" number="672"></hangnum>
<gatha1 line="410"> ‘‘‘Svāgataṃ te mahārāja, atho te adurāgataṃ;</gatha1>
<gathalast line="411">Pivatu devo pānīyaṃ, pūve khāda arindama’.</gathalast>
<hangnum line="412" number="673"></hangnum>
<gatha1 line="413"> ‘‘Pivitvā rājā pānīyaṃ, sāmacco saparijjano;</gatha1>
<gathalast line="414">Pūve khāditvā pitvā ca, soraṭṭho etadabravi.</gathalast>
<hangnum line="415" number="674"></hangnum>
<gatha1 line="416"> ‘‘Devatā <pageBreak edition="P" number="0.0247" /> nusi gandhabbo, adu sakko purindado;</gatha1>
<gathalast line="417">Ajānantā taṃ pucchāma, kathaṃ jānemu taṃ mayanti.</gathalast>
<hangnum line="418" number="675"></hangnum>
<gatha1 line="419"> ‘‘Nāmhi devo na gandhabbo, nāpi sakko purindado;</gatha1>
<gathalast line="420">Peto ahaṃ mahārāja, suraṭṭhā idha māgatoti.</gathalast>
<hangnum line="421" number="676"></hangnum>
<gatha1 line="422"> ‘‘Kiṃsīlo kiṃsamācāro, suraṭṭhasmiṃ pure tuvaṃ;</gatha1>
<gathalast line="423">Kena te brahmacariyena, ānubhāvo ayaṃ tavāti.</gathalast>
<hangnum line="424" number="677"></hangnum>
<gatha1 line="425"> ‘‘Taṃ suṇohi mahārāja, arindama raṭṭhavaḍḍhana;</gatha1>
<gathalast line="426">Amaccā pārisajjā ca, brāhmaṇo ca purohito.</gathalast>
<hangnum line="427" number="678"></hangnum>
<gatha1 line="428"> ‘‘Suraṭṭhasmiṃ ahaṃ deva, puriso pāpacetaso;</gatha1>
<gathalast line="429">Micchādiṭṭhi ca dussīlo, kadariyo paribhāsako.</gathalast>
<hangnum line="430" number="679"></hangnum>
<gatha1 line="431"> ‘‘Dadantānaṃ <pageBreak edition="V" number="0.0214" /> karontānaṃ, vārayissaṃ bahujjanaṃ;</gatha1>
<gathalast line="432">Aññesaṃ dadamānānaṃ, antarāyakaro ahaṃ.</gathalast>
<hangnum line="433" number="680"></hangnum>
<gatha1 line="434"> ‘‘Vipāko natthi dānassa, saṃyamassa kuto phalaṃ;</gatha1>
<gathalast line="435">Natthi ācariyo nāma, adantaṃ ko damessati.</gathalast>
<hangnum line="436" number="681"></hangnum>
<gatha1 line="437"> ‘‘Samatulyāni <pageBreak edition="M" number="0.0231" /> bhūtāni, kuto jeṭṭhāpacāyiko;</gatha1>
<gathalast line="438">Natthi balaṃ vīriyaṃ vā, kuto uṭṭhānaporisaṃ.</gathalast>
<hangnum line="439" number="682"></hangnum>
<gatha1 line="440"> ‘‘Natthi dānaphalaṃ nāma, na visodheti verinaṃ;</gatha1>
<gathalast line="441">Laddheyyaṃ labhate macco, niyatipariṇāmajaṃ.</gathalast>
<hangnum line="442" number="683"></hangnum>
<gatha1 line="443"> ‘‘Natthi mātā pitā bhātā, loko natthi ito paraṃ;</gatha1>
<gathalast line="444">Natthi dinnaṃ natthi hutaṃ, sunihitaṃ na vijjati.</gathalast>
<hangnum line="445" number="684"></hangnum>
<gatha1 line="446"> ‘‘Yopi haneyya purisaṃ, parassa chindate siraṃ;</gatha1>
<gathalast line="447">Na koci kañci hanati, sattannaṃ vivaramantare.</gathalast>
<hangnum line="448" number="685"></hangnum>
<gatha1 line="449"> ‘‘Acchejjābhejjo hi jīvo, aṭṭhaṃso guḷaparimaṇḍalo;</gatha1>
<gathalast line="450">Yojanānaṃ sataṃ pañca, ko jīvaṃ chettumarahati.</gathalast>
<hangnum line="451" number="686"></hangnum>
<gatha1 line="452"> ‘‘Yathā <pageBreak edition="P" number="0.0248" /> suttaguḷe khitte, nibbeṭhentaṃ palāyati;</gatha1>
<gathalast line="453">Evameva ca so jīvo, nibbeṭhento palāyati.</gathalast>
<hangnum line="454" number="687"></hangnum>
<gatha1 line="455"> ‘‘Yathā gāmato nikkhamma, aññaṃ gāmaṃ pavisati;</gatha1>
<gathalast line="456">Evameva ca so jīvo, aññaṃ bondiṃ pavisati.</gathalast>
<hangnum line="457" number="688"></hangnum>
<gatha1 line="458"> ‘‘Yathā gehato nikkhamma, aññaṃ gehaṃ pavisati;</gatha1>
<gathalast line="459">Evameva ca so jīvo, aññaṃ bondiṃ pavisati.</gathalast>
<hangnum line="460" number="689"></hangnum>
<gatha1 line="461"> ‘‘Cullāsīti <pageBreak edition="V" number="0.0215" /> mahākappino, satasahassāni hi;</gatha1>
<gatha2 line="462">Ye bālā ye ca paṇḍitā, saṃsāraṃ khepayitvāna;</gatha2>
<gathalast line="463">Dukkhassantaṃ karissare.</gathalast>
<hangnum line="464" number="690"></hangnum>
<gatha1 line="465"> ‘‘Mitāni sukhadukkhāni, doṇehi piṭakehi ca;</gatha1>
<gathalast line="466">Jino sabbaṃ pajānāti, sammūḷhā itarā pajā.</gathalast>
<hangnum line="467" number="691"></hangnum>
<gatha1 line="468"> ‘‘Evaṃdiṭṭhi pure āsiṃ, sammūḷho mohapāruto;</gatha1>
<gathalast line="469">Micchādiṭṭhi ca dussīlo, kadariyo paribhāsako.</gathalast>
<hangnum line="470" number="692"></hangnum>
<gatha1 line="471"> ‘‘Oraṃ <pageBreak edition="M" number="0.0232" /> me chahi māsehi, kālakiriyā bhavissati;</gatha1>
<gathalast line="472">Ekantakaṭukaṃ ghoraṃ, nirayaṃ papatissahaṃ.</gathalast>
<hangnum line="473" number="693"></hangnum>
<gatha1 line="474"> ‘‘Catukkaṇṇaṃ catudvāraṃ, vibhattaṃ bhāgaso mitaṃ;</gatha1>
<gathalast line="475">Ayopākārapariyantaṃ, ayasā paṭikujjitaṃ.</gathalast>
<hangnum line="476" number="694"></hangnum>
<gatha1 line="477"> ‘‘Tassa ayomayā bhūmi, jalitā tejasā yutā;</gatha1>
<gathalast line="478">Samantā yojanasataṃ, pharitvā tiṭṭhati sabbadā.</gathalast>
<hangnum line="479" number="695"></hangnum>
<gatha1 line="480"> ‘‘Vassāni satasahassāni, ghoso suyyati tāvade;</gatha1>
<gathalast line="481">Lakkho eso mahārāja, satabhāgavassakoṭiyo.</gathalast>
<hangnum line="482" number="696"></hangnum>
<gatha1 line="483"> ‘‘Koṭisatasahassāni, niraye paccare janā;</gatha1>
<gathalast line="484">Micchādiṭṭhī ca dussīlā, ye ca ariyūpavādino.</gathalast>
<hangnum line="485" number="697"></hangnum>
<gatha1 line="486"> ‘‘Tatthāhaṃ dīghamaddhānaṃ, dukkhaṃ vedissa vedanaṃ;</gatha1>
<gathalast line="487">Phalaṃ pāpassa kammassa, tasmā socāmahaṃ bhusaṃ.</gathalast>
<hangnum line="488" number="698"></hangnum>
<gatha1 line="489"> ‘‘Taṃ <pageBreak edition="V" number="0.0216" /><pageBreak edition="P" number="0.0249" /> suṇohi mahārāja, arindama raṭṭhavaḍḍhana;</gatha1>
<gathalast line="490">Dhītā mayhaṃ mahārāja, uttarā bhaddamatthu te.</gathalast>
<hangnum line="491" number="699"></hangnum>
<gatha1 line="492"> ‘‘Karoti bhaddakaṃ kammaṃ, sīlesuposathe ratā;</gatha1>
<gathalast line="493">Saññatā saṃvibhāgī ca, vadaññū vītamaccharā.</gathalast>
<hangnum line="494" number="700"></hangnum>
<gatha1 line="495"> ‘‘Akhaṇḍakārī sikkhāya, suṇhā parakulesu ca;</gatha1>
<gathalast line="496">Upāsikā sakyamunino, sambuddhassa sirīmato.</gathalast>
<hangnum line="497" number="701"></hangnum>
<gatha1 line="498"> ‘‘Bhikkhu ca sīlasampanno, gāmaṃ piṇḍāya pāvisi;</gatha1>
<gathalast line="499">Okkhittacakkhu satimā, guttadvāro susaṃvuto.</gathalast>
<hangnum line="500" number="702"></hangnum>
<gatha1 line="501"> ‘‘Sapadānaṃ caramāno, agamā taṃ nivesanaṃ;</gatha1>
<gathalast line="502">Tamaddasa mahārāja, uttarā bhaddamatthu te.</gathalast>
<hangnum line="503" number="703"></hangnum>
<gatha1 line="504"> ‘‘Pūraṃ pānīyasarakaṃ, pūve vitte ca sā adā;</gatha1>
<gathalast line="505">Pitā me kālakato bhante, tassetaṃ upakappatu.</gathalast>
<hangnum line="506" number="704"></hangnum>
<gatha1 line="507"> ‘‘Samanantarānuddiṭṭhe <pageBreak edition="M" number="0.0233" />, vipāko udapajjatha;</gatha1>
<gathalast line="508">Bhuñjāmi kāmakāmīhaṃ, rājā vessavaṇo yathā.</gathalast>
<hangnum line="509" number="705"></hangnum>
<gatha1 line="510"> ‘‘Taṃ suṇohi mahārāja, arindama raṭṭhavaḍḍhana;</gatha1>
<gatha2 line="511">Sadevakassa lokassa, buddho aggo pavuccati;</gatha2>
<gathalast line="512">Taṃ buddhaṃ saraṇaṃ gaccha, saputtadāro arindama.</gathalast>
<hangnum line="513" number="706"></hangnum>
<gatha1 line="514"> ‘‘Aṭṭhaṅgikena maggena, phusanti amataṃ padaṃ;</gatha1>
<gathalast line="515">Taṃ dhammaṃ saraṇaṃ gaccha, saputtadāro arindama.</gathalast>
<hangnum line="516" number="707"></hangnum>
<gatha1 line="517"> ‘‘Cattāro <pageBreak edition="V" number="0.0217" /> ca paṭipannā, cattāro ca phale ṭhitā;</gatha1>
<gatha2 line="518">Esa saṅgho ujubhūto, paññāsīlasamāhito;</gatha2>
<gathalast line="519">Taṃ saṅghaṃ saraṇaṃ gaccha, saputtadāro arindama.</gathalast>
<hangnum line="520" number="708"></hangnum>
<gatha1 line="521"> ‘‘Pāṇātipātā viramassu khippaṃ, loke adinnaṃ parivajjayassu;</gatha1>
<gathalast line="522">Amajjapo <pageBreak edition="P" number="0.0250" /> mā ca musā abhāṇi, sakena dārena ca hohi tuṭṭhoti.</gathalast>
<hangnum line="523" number="709"></hangnum>
<gatha1 line="524"> ‘‘Atthakāmosi me yakkha, hitakāmosi devate;</gatha1>
<gathalast line="525">Karomi tuyhaṃ vacanaṃ, tvaṃsi ācariyo mama.</gathalast>
<hangnum line="526" number="710"></hangnum>
<gatha1 line="527"> ‘‘Upemi saraṇaṃ buddhaṃ, dhammañcāpi anuttaraṃ;</gatha1>
<gathalast line="528">Saṅghañca naradevassa, gacchāmi saraṇaṃ ahaṃ.</gathalast>
<hangnum line="529" number="711"></hangnum>
<gatha1 line="530"> ‘‘Pāṇātipātā viramāmi khippaṃ, loke adinnaṃ parivajjayāmi;</gatha1>
<gathalast line="531">Amajjapo no ca musā bhaṇāmi, sakena dārena ca homi tuṭṭho.</gathalast>
<hangnum line="532" number="712"></hangnum>
<gatha1 line="533"> ‘‘Ophuṇāmi mahāvāte, nadiyā sīghagāmiyā;</gatha1>
<gathalast line="534">Vamāmi pāpikaṃ diṭṭhiṃ, buddhānaṃ sāsane rato.</gathalast>
<hangnum line="535" number="713"></hangnum>
<gatha1 line="536"> ‘‘Idaṃ <pageBreak edition="M" number="0.0234" /> vatvāna soraṭṭho, viramitvā pāpadassanā;</gatha1>
<gathalast line="537">Namo bhagavato katvā, pāmokkho rathamāruhī’’ti. – gāthāyo avocuṃ;</gathalast>
<paragraph line="538" number="658-9"> Tattha <bold>rājā piṅgalako nāma, suraṭṭhānaṃ adhipati ahū</bold>ti piṅgalacakkhutāya ‘‘piṅgalo’’ti pākaṭanāmo suraṭṭhadesassa issaro rājā ahosi. <bold>Moriyāna</bold>nti moriyarājūnaṃ, dhammāsokaṃ sandhāya vadati. <bold>Suraṭṭhaṃ punarāgamā</bold>ti suraṭṭhassa visayaṃ uddissa suraṭṭhagāmimaggaṃ paccāgañchi. <bold>Paṅka</bold>nti mudubhūmiṃ. <bold>Vaṇṇupatha</bold>nti petena nimmitaṃ marūbhūmimaggaṃ.</paragraph>
<paragraph line="539" number="660"><bold>Khemo</bold>ti nibbhayo. <bold>Sovatthiko</bold>ti sotthibhāvāvaho. <bold>Sivo</bold>ti anupaddavo. <bold>Suraṭṭhānaṃ santike ito</bold>ti iminā maggena gacchantā mayaṃ suraṭṭhavisayassa samīpeyeva.</paragraph>
<paragraph line="540" number="661-2"><bold>Soraṭṭho</bold>ti <pageBreak edition="V" number="0.0218" /> suraṭṭhādhipati. <bold>Ubbiggarūpo</bold>ti utrastasabhāvo. <bold>Bhiṃsana</bold>nti bhayajananaṃ <pageBreak edition="P" number="0.0251" />. <bold>Lomahaṃsana</bold>nti bhiṃsanakabhāvena lomānaṃ haṃsāpanaṃ.</paragraph>
<paragraph line="541" number="663"><bold>Yamapurisāna santike</bold>ti petānaṃ samīpe vattāma. <bold>Amānuso vāyati gandho</bold>ti petānaṃ sarīragandho vāyati. <bold>Ghoso suyyati dāruṇo</bold>ti paccekanirayesu kāraṇaṃ kāriyamānānaṃ sattānaṃ ghorataro saddo suyyati.</paragraph>
<paragraph line="542" number="666"><bold>Pādapa</bold>nti pādasadisehi mūlāvayavehi udakassa pivanato ‘‘pādapo’’ti laddhanāmaṃ taruṃ. <bold>Chāyāsampanna</bold>nti sampannacchāyaṃ. <bold>Nīlabbhavaṇṇasadisa</bold>nti vaṇṇena nīlameghasadisaṃ. <bold>Meghavaṇṇasirīnibha</bold>nti meghavaṇṇasaṇṭhānaṃ hutvā khāyamānaṃ.</paragraph>
<paragraph line="543" number="670"><bold>Pūraṃ pānīyasaraka</bold>nti pānīyena puṇṇaṃ pānīyabhājanaṃ. <bold>Pūve</bold>ti khajjake. <bold>Vitte</bold>ti vittijanane madhure manuññe tahiṃ tahiṃ sarāve pūretvā ṭhapitapūve addasa.</paragraph>
<paragraph line="544" number="672"><bold>Atho</bold><pageBreak edition="M" number="0.0235" /><bold>te adurāgata</bold>nti ettha <bold>atho</bold>ti nipātamattaṃ, avadhāraṇatthe vā, mahārāja, te āgataṃ durāgataṃ na hoti, atha kho svāgatamevāti mayaṃ sampaṭicchāmāti attho. <bold>Arindamā</bold>ti arīnaṃ damanasīla.</paragraph>
<paragraph line="545" number="677"><bold>Amaccā pārisajjā</bold>ti amaccā pārisajjā ca vacanaṃ suṇantu, brāhmaṇo ca tuyhaṃ purohito taṃ suṇātūti yojanā.</paragraph>
<paragraph line="546" number="678"><bold>Suraṭṭhasmiṃ aha</bold>nti suraṭṭhadese ahaṃ. <bold>Devā</bold>ti rājānaṃ ālapati. <bold>Micchādiṭṭhī</bold>ti natthikadiṭṭhiyā viparītadassano. <bold>Dussīlo</bold>ti nissīlo. <bold>Kadariyo</bold>ti thaddhamaccharī. <bold>Paribhāsako</bold>ti samaṇabrāhmaṇānaṃ akkosako.</paragraph>
<paragraph line="547" number="679"><bold>Vārayissa</bold>nti vāresiṃ. <bold>Antarāyakaro aha</bold>nti dānaṃ dadantānaṃ upakāraṃ karontānaṃ antarāyakaro hutvā aññesañca paresaṃ dānaṃ dadamānānaṃ dānamayapuññato ahaṃ bahujanaṃ vārayissaṃ vāresinti yojanā.</paragraph>
<paragraph line="548" number="680"><bold>Vipāko</bold><pageBreak edition="V" number="0.0219" /><bold>natthi dānassā</bold>tiādi vāritākāradassanaṃ. Tattha <bold>vipāko natthi dānassā</bold>ti dānaṃ dadato tassa vipāko <pageBreak edition="P" number="0.0252" /> āyatiṃ pattabbaphalaṃ natthīti vipākaṃ paṭibāhati. <bold>Saṃyamassa kuto phala</bold>nti sīlassa pana kuto nāma phalaṃ, sabbena sabbaṃ taṃ natthīti adhippāyo. <bold>Natthi ācariyo nāmā</bold>ti ācārasamācārasikkhāpako ācariyo nāma koci natthi. Sabhāvato eva hi sattā dantā vā adantā vā hontīti adhippāyo. Tenāha <bold>‘‘adantaṃ ko damessatī’’</bold>ti.</paragraph>
<paragraph line="549" number="681"><bold>Samatulyāni bhūtānī</bold>ti ime sattā sabbepi aññamaññaṃ samasamā, tasmā jeṭṭho eva natthi, kuto jeṭṭhāpacāyiko, jeṭṭhāpacāyanapuññaṃ nāma natthīti attho. <bold>Natthi bala</bold>nti yamhi attano bale patiṭṭhitā sattā vīriyaṃ katvā manussasobhagyataṃ ādiṃ katvā yāvaarahattaṃ sampattiyo pāpuṇanti, taṃ vīriyabalaṃ paṭikkhipati. <bold>Vīriyaṃ vā natthi kuto uṭṭhānaporisa</bold>nti idaṃ no purisavīriyena purisakārena pavattanti evaṃ pavattavādapaṭikkhepavasena vuttaṃ.</paragraph>
<paragraph line="550" number="682"><bold>Natthi</bold><pageBreak edition="M" number="0.0236" /><bold>dānaphalaṃ nāmā</bold>ti dānassa phalaṃ nāma kiñci natthi, deyyadhammapariccāgo bhasmanihitaṃ viya nipphalo evāti attho. <bold>Na visodheti verina</bold>nti ettha <bold>verina</bold>nti veravantaṃ verānaṃ vasena pāṇātipātādīnaṃ vasena ca katapāpaṃ puggalaṃ dānasīlādivatato na visodheti, kadācipi suddhaṃ na karoti. Pubbe ‘‘vipāko natthi dānassā’’tiādi dānādito attano paresaṃ nivāritākāradassanaṃ, ‘‘natthi dānaphalaṃ nāmā’’tiādi pana atthano micchābhinivesadassananti daṭṭhabbaṃ. <bold>Laddheyya</bold>nti laddhabbaṃ. Kathaṃ pana laddhabbanti āha <bold>‘‘niyatipariṇāmaja’’</bold>nti. Ayaṃ satto sukhaṃ vā dukkhaṃ vā labhanto niyativipariṇāmavaseneva labhati, na kammassa katattā, na issarādinā cāti adhippāyo.</paragraph>
<paragraph line="551" number="683"><bold>Natthi</bold><pageBreak edition="P" number="0.0253" /><bold>mātā pitā bhātā</bold>ti mātādīsu sammāpaṭipattimicchāpaṭipattīnaṃ phalābhāvaṃ sandhāya vadati. <bold>Loko natthi ito para</bold>nti ito idhalokato paraloko nāma koci natthi, tattha tattheva sattā ucchijjantīti adhippāyo. <bold>Dinna</bold>nti mahādānaṃ. <bold>Huta</bold>nti pahenakasakkāro, tadubhayampi phalābhāvaṃ sandhāya ‘‘natthī’’ti paṭikkhipati. <bold>Sunihita</bold>nti suṭṭhu nihitaṃ. <bold>Na vijjatī</bold>ti yaṃ samaṇabrāhmaṇānaṃ dānaṃ nāma ‘‘anugāmikanidhī’’ti vadanti, taṃ na vijjati. Tesaṃ taṃ vācāvatthumattamevāti adhippāyo.</paragraph>
<paragraph line="552" number="684"><bold>Na koci kañci hanatī</bold>ti yo puriso paraṃ purisaṃ haneyya, parassa purisassa sīsaṃ <pageBreak edition="V" number="0.0220" /> chindeyya, tattha paramatthato na koci kañci hanati, sattannaṃ kāyānaṃ chiddabhāvato hananto viya hoti. Kathaṃ satthapahāroti āha <bold>‘‘sattannaṃ vivaramantare’’</bold>ti. Pathavīādīnaṃ sattannaṃ kāyānaṃ vivarabhūte antare chidde satthaṃ pavisati, tena sattā asiādīhi pahatā viya honti, jīvo viya pana sesakāyāpi niccasabhāvattā na chijjantīti adhippāyo.</paragraph>
<paragraph line="553" number="685"><bold>Acchejjābhejjo hi jīvo</bold>ti ayaṃ sattānaṃ jīvo satthādīhi na chinditabbo na bhinditabbo niccasabhāvattā. <bold>Aṭṭhaṃso guḷaparimaṇḍalo</bold>ti so pana jīvo kadāci aṭṭhaṃso hoti kadāci guḷaparimaṇḍalo <pageBreak edition="M" number="0.0237" />. <bold>Yojanānaṃ sataṃ pañcā</bold>ti kevalībhāvaṃ patto pañcayojanasatubbedho hoti. <bold>Ko jīvaṃ chettumarahatī</bold>ti niccaṃ nibbikāraṃ jīvaṃ ko nāma satthādīhi chindituṃ arahati, na so kenaci vikopaneyyoti vadati.</paragraph>
<paragraph line="554" number="686"><bold>Suttaguḷe</bold>ti veṭhetvā katasuttaguḷe. <bold>Khitte</bold>ti nibbeṭhanavasena khitte. <bold>Nibbeṭhentaṃ palāyatī</bold>ti pabbate vā rukkhagge vā ṭhatvā nibbeṭhiyamānaṃ khittaṃ suttaguḷaṃ <pageBreak edition="P" number="0.0254" /> nibbeṭhentameva gacchati, sutte khīṇe na gacchati. <bold>Evameva</bold>nti yathā taṃ suttaguḷaṃ nibbeṭhiyamānaṃ gacchati, sutte khīṇe na gacchati, evameva so jīvo ‘‘cullāsīti mahākappino satasahassānī’’ti vuttakālameva attabhāvaguḷaṃ nibbeṭhento palāyati pavattati, tato uddhaṃ na pavattati.</paragraph>
<paragraph line="555" number="687"><bold>Evameva ca so jīvo</bold>ti yathā koci puriso attano nivāsagāmato nikkhamitvā tato aññaṃ gāmaṃ pavisati kenacideva karaṇīyena, evameva so jīvo ito sarīrato nikkhamitvā aññaṃ aparaṃ sarīraṃ niyatavasena pavisatīti adhippāyo. <bold>Bondi</bold>nti kāyaṃ.</paragraph>
<paragraph line="556" number="689"><bold>Cullāsītī</bold>ti caturāsīti. <bold>Mahākappino</bold>ti mahākappānaṃ. Tattha ‘‘ekamhā mahāsarā anotattādito vassasate vassasate kusaggena ekekaṃ udakabinduṃ nīharante iminā upakkamena sattakkhattuṃ tamhi sare nirudake jāte eko mahākappo nāma hotī’’ti vatvā ‘‘evarūpānaṃ mahākappānaṃ caturāsītisatasahassāni saṃsārassa parimāṇa’’nti vadanti. <bold>Ye bālā ye ca paṇḍitā</bold>ti ye andhabālā, ye ca sappaññā, sabbepi te. <bold>Saṃsāraṃ khepayitvānā</bold>ti yathāvuttakālaparicchedaṃ saṃsāraṃ aparāparuppattivasena khepetvā. <bold>Dukkhassantaṃ karissare</bold>ti vaṭṭadukkhassa pariyantaṃ pariyosānaṃ karissanti. Paṇḍitāpi antarā sujjhituṃ na sakkonti, bālāpi tato uddhaṃ nappavattantīti tassa laddhi.</paragraph>
<paragraph line="557" number="690"><bold>Mitāni <pageBreak edition="V" number="0.0221" /> sukhadukkhāni, doṇehi piṭakehi cā</bold>ti sattānaṃ sukhadukkhāni nāma doṇehi piṭakehi mānabhājanehi mitāni viya yathāvuttakālaparicchedeneva <pageBreak edition="M" number="0.0238" /> parimitattā paccekañca tesaṃ tesaṃ sattānaṃ tāni niyatipariṇāmajāni parimitāni. Tayidaṃ <bold>jino sabbaṃ pajānāti</bold> jinabhūmiyaṃ ṭhito kevalaṃ pajānāti saṃsārassa samatikkantattā. Saṃsāre <pageBreak edition="P" number="0.0255" /> pana paribbhamati sammūḷhāyaṃ <bold>itarā pajā</bold>.</paragraph>
<paragraph line="558" number="691"><bold>Evaṃdiṭṭhi pure āsi</bold>nti yathāvuttanatthikadiṭṭhiko pubbeva ahaṃ ahosiṃ. <bold>Sammūḷho mohapāruto</bold>ti yathāvuttāya diṭṭhiyā hetubhūtena sammohena sammūḷho, taṃsahajātena pana mohena pāruto, paṭicchāditakusalabījoti adhippāyo.</paragraph>
<paragraph line="559" number="692"> Evaṃ pubbe yā attano uppannā pāpadiṭṭhi, tassā vasena kataṃ pāpakammaṃ dassetvā idāni attanā āyatiṃ anubhavitabbaṃ tassa phalaṃ dassento <bold>‘‘oraṃ me chahi māsehī’’</bold>tiādimāha.</paragraph>
<paragraph line="560" number="695-7"> Tattha <bold>vassāni satasahassānī</bold>ti vassānaṃ satasahassāni, atikkamitvāti vacanaseso. Bhummatthe vā etaṃ paccattavacanaṃ, vassesu satasahassesu vītivattesūti attho. <bold>Ghoso suyyati tāvade</bold>ti yadā ettako kālo atikkanto hoti, tāvadeva tasmiṃ kāle ‘‘idha paccantānaṃ vo mārisā vassasatasahassaparimāṇo kālo atīto’’ti evaṃ tasmiṃ niraye saddo suyyati. <bold>Lakkho eso, mahārāja, satabhāgavassakoṭiyo</bold>ti satabhāgā satakoṭṭhāsā vassakoṭiyo, mahārāja, niraye paccantānaṃ sattānaṃ āyuno eso lakkho eso paricchedoti attho. Idaṃ vuttaṃ hoti – dasadasakaṃ sataṃ nāma, dasa satāni sahassaṃ nāma, dasadasasahassāni satasahassaṃ nāma, satasatasahassāni koṭi nāma, tāsaṃ koṭīnaṃ vasena satasahassavassakoṭiyo satabhāgā vassakoṭiyo. Sā ca kho nerayikānaṃyeva vassagaṇanāvasena veditabbā, na manussānaṃ, devānaṃ vā. Īdisāni anekāni vassakoṭisatasahassāni nerayikānaṃ āyu. Tenāha <bold>‘‘koṭisatasahassāni, niraye paccare janā’’</bold>ti. Yādisena pana pāpena sattā evaṃ nirayesu paccanti <pageBreak edition="M" number="0.0239" />, taṃ nigamanavasena dassetuṃ <bold>‘‘micchādiṭṭhī ca dussīlā, ye ca ariyūpavādino’’</bold>ti vuttaṃ. <bold>Vedissa</bold>nti anubhavissaṃ.</paragraph>
<paragraph line="561" number="698-706"> Evaṃ āyatiṃ attanā anubhavitabbaṃ pāpaphalaṃ dassetvā idāni ‘‘kena te <pageBreak edition="V" number="0.0222" /> brahmacariyena <pageBreak edition="P" number="0.0256" />, ānubhāvo ayaṃ tavā’’ti raññā pucchitamatthaṃ ācikkhitvā taṃ saraṇesu ceva sīlesu ca patiṭṭhāpetukāmo <bold>‘‘taṃ suṇohi mahārājā’’</bold>tiādimāha. Tattha <bold>sīlesuposathe ratā</bold>ti niccasīlesu ca uposathasīlesu ca abhiratā. <bold>Adā</bold>ti adāsi. <bold>Taṃ dhamma</bold>nti taṃ aṭṭhaṅgikaṃ maggaṃ amatapadañca.</paragraph>
<paragraph line="562" number="709-12"> Evaṃ petena saraṇesu sīlesu ca samādapito rājā pasannamānaso tena attano kataṃ upakāraṃ tāva kittetvā saraṇādīsu patiṭṭhahanto <bold>‘‘atthakāmo’’</bold>tiādikā tisso gāthā vatvā pubbe attanā gahitāya pāpikāya diṭṭhiyā paṭinissaṭṭhabhāvaṃ pakāsento <bold>‘‘ophuṇāmī’’</bold>ti gāthamāha.</paragraph>
<paragraph line="563">Tattha <bold>ophuṇāmi mahāvāte</bold>ti mahante vāte vāyante bhusaṃ viya taṃ pāpakaṃ diṭṭhiṃ, yakkha, tava dhammadesanāvāte ophuṇāmi niddhunāmi. <bold>Nadiyā vā sīghagāmiyā</bold>ti sīghasotāya mahānadiyā vā tiṇakaṭṭhapaṇṇakasaṭaṃ viya pāpikaṃ diṭṭhiṃ pavāhemīti adhippāyo. <bold>Vamāmi pāpikaṃ diṭṭhi</bold>nti mama manomukhagataṃ pāpikaṃ diṭṭhiṃ ucchaḍḍayāmi. Tattha kāraṇamāha <bold>‘‘buddhānaṃ sāsane rato’’ti.</bold> Yasmā ekaṃsena amatāvahe buddhānaṃ bhagavantānaṃ sāsane rato abhirato, tasmā taṃ diṭṭhisaṅkhātaṃ visaṃ vamāmīti yojanā.</paragraph>
<paragraph line="564" number="713"> Ti osānagāthā saṅgītikārehi ṭhapitā. Tattha <bold>pāmokkho</bold>ti<bold></bold>pācīnadisābhimukho hutvā. <bold> Rathamāruhī</bold>ti rājā gamanasajjaṃ attano rājarathaṃ abhiruhi, āruyha yakkhānubhāvena taṃ divasameva attano nagaraṃ patvā rājabhavanaṃ pāvisi. So aparena samayena imaṃ pavattiṃ bhikkhūnaṃ ārocesi, bhikkhū <pageBreak edition="P" number="0.0257" /> taṃ therānaṃ ārocesuṃ, therā tatiyasaṅgītiyaṃ saṅgahaṃ āropesuṃ.</paragraph>
<centered line="565">Nandakapetavatthuvaṇṇanā niṭṭhitā.</centered>
<subhead line="566">4. Revatīpetavatthuvaṇṇanā</subhead>
<paragraph line="567" number="714-36"><bold>Uṭṭhehi</bold><pageBreak edition="M" number="0.0240" />, <bold>revate, supāpadhamme</bold>ti idaṃ revatīpetavatthu. Taṃ yasmā revatīvimānavatthunā nibbisesaṃ, tasmā yadettha aṭṭhuppattiyaṃ gāthāsu ca vattabbaṃ, taṃ paramatthadīpaniyaṃ vimānavatthuvaṇṇanāyaṃ (vi. va. aṭṭha. 860 revatīvimānavaṇṇanā) vuttanayeneva <pageBreak edition="V" number="0.0223" /> veditabbaṃ. Idañhi nandiyassa devaputtassa vasena vimānavatthupāḷiyaṃ saṅgahaṃ āropitampi revatīpaṭibaddhāya gāthāya vasena ‘‘revatīpetavatthu’’nti petavatthupāḷiyampi saṅgahaṃ āropitanti daṭṭhabbaṃ.</paragraph>
<centered line="568">Revatīpetavatthuvaṇṇanā niṭṭhitā.</centered>
<subhead line="569">5. Ucchupetavatthuvaṇṇanā</subhead>
<paragraph line="570"><bold>Idaṃ mama ucchuvanaṃ mahanta</bold>nti idaṃ ucchupetavatthu. Tassa kā uppatti? Bhagavati veḷuvane viharante aññataro puriso ucchukalāpaṃ khandhe katvā ekaṃ ucchuṃ khādanto gacchati. Atha aññataro upāsako sīlavā kalyāṇadhammo bāladārakena saddhiṃ tassa piṭṭhito piṭṭhito gacchati. Dārako ucchuṃ passitvā ‘‘dehī’’ti parodati. Upāsako dārakaṃ parodantaṃ disvā taṃ purisaṃ saṅgaṇhanto tena saddhiṃ sallāpamakāsi. So pana puriso tena saddhiṃ na kiñci ālapi, dārakassa ucchukhaṇḍampi nādāsi. Upāsako taṃ dārakaṃ dassetvā ‘‘ayaṃ dārako ativiya rodati, imassa ekaṃ ucchukhaṇḍaṃ dehī’’ti āha. Taṃ sutvā so puriso asahanto paṭihatacittaṃ upaṭṭhapetvā anādaravasena ekaṃ ucchulaṭṭhiṃ piṭṭhito khipi.</paragraph>
<paragraph line="571">So aparena samayena kālaṃ katvā ciraṃ paribhāvitassa lobhassa vasena petesu nibbatti, tassa phalaṃ nāma <pageBreak edition="P" number="0.0258" /> sakakammasarikkhakaṃ hotīti aṭṭhakarīsamattaṃ ṭhānaṃ avattharantaṃ añjanavaṇṇaṃ musaladaṇḍaparimāṇehi ucchūhi ghanasañchannaṃ mahantaṃ ucchuvanaṃ nibbatti. Tasmiṃ khāditukāmatāya ‘‘ucchuṃ gahessāmī’’ti upagatamatte taṃ ucchū abhihananti, so tena pucchito patati.</paragraph>
<paragraph line="572">Athekadivasaṃ <pageBreak edition="M" number="0.0241" /> āyasmā mahāmoggallāno rājagahaṃ piṇḍāya gacchanto antarāmagge taṃ petaṃ addasa. So theraṃ disvā attanā katakammaṃ pucchi –</paragraph>
<hangnum line="573" number="737"></hangnum>
<gatha1 line="574"> ‘‘Idaṃ mama ucchuvanaṃ mahantaṃ, nibbattati puññaphalaṃ anappakaṃ;</gatha1>
<gathalast line="575">Taṃ dāni me na paribhogameti, ācikkha bhante kissa ayaṃ vipāko.</gathalast>
<hangnum line="576" number="738"></hangnum>
<gatha1 line="577"> ‘‘Haññāmi <pageBreak edition="V" number="0.0224" /> khajjāmi ca vāyamāmi, parisakkāmi paribhuñjituṃ kiñci;</gatha1>
<gathalast line="578">Svāhaṃ chinnathāmo kapaṇo lālapāmi, kissa kammassa ayaṃ vipāko.</gathalast>
<hangnum line="579" number="739"></hangnum>
<gatha1 line="580"> ‘‘Vighāto cāhaṃ paripatāmi chamāyaṃ,</gatha1>
<gatha2 line="581">Parivattāmi vāricarova ghamme;</gatha2>
<gatha3 line="582">Rudato ca me assukā niggalanti,</gatha3>
<gathalast line="583">Ācikkha bhante kissa ayaṃ vipāko.</gathalast>
<hangnum line="584" number="740"></hangnum>
<gatha1 line="585"> ‘‘Chāto kilanto ca pipāsito ca, santassito sātasukhaṃ na vinde;</gatha1>
<gathalast line="586">Pucchāmi taṃ etamatthaṃ bhadante, kathaṃ nu ucchuparibhogaṃ labheyya’’nti.</gathalast>
<hangnum line="587" number="741"></hangnum>
<gatha1 line="588"> ‘‘Pure <pageBreak edition="P" number="0.0259" /> tuvaṃ kammamakāsi attanā, manussabhūto purimāya jātiyā;</gatha1>
<gathalast line="589">Ahañca taṃ etamatthaṃ vadāmi, sutvāna tvaṃ etamatthaṃ vijāna.</gathalast>
<hangnum line="590" number="742"></hangnum>
<gatha1 line="591"> ‘‘Ucchuṃ tuvaṃ khādamāno payāto, puriso ca te piṭṭhito anvagacchi;</gatha1>
<gathalast line="592">So ca taṃ paccāsanto kathesi, tassa tuvaṃ na kiñci ālapittha.</gathalast>
<hangnum line="593" number="743"></hangnum>
<gatha1 line="594"> ‘‘So <pageBreak edition="M" number="0.0242" /> ca taṃ abhaṇantaṃ ayāci, dehayya ucchunti ca taṃ avoca;</gatha1>
<gathalast line="595">Tassa tuvaṃ piṭṭhito ucchuṃ adāsi, tassetaṃ kammassa ayaṃ vipāko.</gathalast>
<hangnum line="596" number="744"></hangnum>
<gatha1 line="597"> ‘‘Iṅgha tvaṃ gantvāna piṭṭhito gaṇheyyāsi, gahetvāna taṃ khādassu yāvadatthaṃ;</gatha1>
<gathalast line="598">Teneva tvaṃ attamano bhavissasi, haṭṭho cudaggo ca pamodito cāti.</gathalast>
<hangnum line="599" number="745"></hangnum>
<gatha1 line="600"> ‘‘Gantvāna so piṭṭhito aggahesi, gahetvāna taṃ khādi yāvadatthaṃ;</gatha1>
<gathalast line="601">Teneva so attamano ahosi, haṭṭho cudaggo ca pamodito cā’’ti. –</gathalast>
<unindented line="602">Vacanapaṭivacanagāthā petena therena ca vuttā.</unindented>
<paragraph line="603" number="737-8"> Tattha <bold>kissā</bold>ti kīdisassa, kammassāti adhippāyo. <bold>Haññāmī</bold>ti vihaññāmi <pageBreak edition="V" number="0.0225" /> vighātaṃ āpajjāmi. <bold>Vihaññāmī</bold>ti vā vibādhiyāmi, visesato pīḷiyāmīti attho. <bold>Khajjāmī</bold>ti khādiyāmi, asipattasadisehi nisitehi khādantehi viya ucchupattehi kantiyāmīti attho. <bold>Vāyamāmī</bold>ti ucchuṃ khādituṃ vāyāmaṃ karomi. <bold>Parisakkāmī</bold>ti payogaṃ karomi. <bold>Paribhuñjitu</bold>nti ucchurasaṃ paribhuñjituṃ, ucchuṃ khāditunti attho. <bold>Chinnathāmo</bold>ti chinnasaho upacchinnathāmo, parikkhīṇabaloti attho. <bold>Kapaṇo</bold>ti <pageBreak edition="P" number="0.0260" /> dīno. <bold>Lālapāmī</bold>ti dukkhena aṭṭito ativiya vilapāmi.</paragraph>
<paragraph line="604" number="739"><bold>Vighāto</bold>ti vighātavā, vihatabalo vā. <bold>Paripatāmi chamāya</bold>nti ṭhātuṃ asakkonto bhūmiyaṃ papatāmi. <bold>Parivattāmī</bold>ti paribbhamāmi. <bold>Vāricarovā</bold>ti maccho viya. <bold>Ghamme</bold>ti ghammasantatte thale.</paragraph>
<paragraph line="605" number="740-4"><bold>Santassito</bold>ti oṭṭhakaṇṭhatālūnaṃ sosappattiyā suṭṭhu tasito. <bold>Sātasukha</bold>nti sātabhūtaṃ sukhaṃ. <bold>Na vinde</bold>ti na labhāmi. <bold>Ta</bold>nti <pageBreak edition="M" number="0.0243" /> tuvaṃ. <bold>Vijānā</bold>ti vijānāhi. <bold>Payāto</bold>ti gantuṃ āraddho. <bold>Anvagacchī</bold>ti anubandhi. <bold>Paccāsanto</bold>ti paccāsīsamāno. <bold>Tassetaṃ kammassā</bold>ti ettha <bold>eta</bold>nti nipātamattaṃ, tassa kammassāti attho. <bold>Piṭṭhito gaṇheyyāsī</bold>ti attano piṭṭhipasseneva ucchuṃ gaṇheyyāsi. <bold>Pamodito</bold>ti pamudito.</paragraph>
<paragraph line="606" number="745"><bold>Gahetvāna taṃ khādi yāvadattha</bold>nti therena āṇattiniyāmena ucchuṃ gahetvā yathāruci khāditvā mahantaṃ ucchukalāpaṃ gahetvā therassa upanesi, thero taṃ anuggaṇhanto teneva taṃ ucchukalāpaṃ gāhāpetvā veḷuvanaṃ gantvā bhagavato adāsi, bhagavā bhikkhusaṅghena saddhiṃ taṃ paribhuñjitvā anumodanaṃ akāsi, peto pasannacitto vanditvā gato, tato paṭṭhāya yathāsukhaṃ ucchuṃ paribhuñji.</paragraph>
<paragraph line="607">So aparena samayena kālaṃ katvā tāvatiṃsesu uppajji. Sā panesā petassa pavatti manussaloke pākaṭā ahosi. Atha manussā satthāraṃ upasaṅkamitvā taṃ pavattiṃ pucchiṃsu. Satthā tesaṃ tamatthaṃ vitthārato kathetvā dhammaṃ desesi, taṃ sutvā manussā maccheramalato paṭiviratā ahesunti.</paragraph>
<centered line="608">Ucchupetavatthuvaṇṇanā niṭṭhitā.</centered>
<subhead line="609">6. Kumārapetavatthuvaṇṇanā</subhead>
<paragraph line="610"><bold>Sāvatthi</bold><pageBreak edition="V" number="0.0226" /><pageBreak edition="P" number="0.0261" /><bold>nāma nagara</bold>nti idaṃ satthā jetavane viharanto dve pete ārabbha kathesi. Sāvatthiyaṃ kira kosalarañño dve puttā pāsādikā paṭhamavaye ṭhitā yobbanamadamattā paradārakammaṃ katvā kālaṃ katvā parikhāpiṭṭhe petā hutvā nibbattiṃsu. Te rattiyaṃ bheravena saddena parideviṃsu. Manussā taṃ sutvā bhītatasitā ‘‘evaṃ kate idaṃ avamaṅgalaṃ vūpasammatī’’ti buddhappamukhassa bhikkhusaṅghassa mahādānaṃ datvā taṃ pavattiṃ bhagavato ārocesuṃ. Bhagavā ‘‘upāsakā tassa saddassa savanena tumhākaṃ na koci antarāyo’’ti vatvā tassa kāraṇaṃ ācikkhitvā tesaṃ dhammaṃ desetuṃ –</paragraph>
<hangnum line="611" number="746"></hangnum>
<gatha1 line="612"> ‘‘Sāvatthi <pageBreak edition="M" number="0.0244" /> nāma nagaraṃ, himavantassa passato;</gatha1>
<gathalast line="613">Tattha āsuṃ dve kumārā, rājaputtāti me sutaṃ.</gathalast>
<hangnum line="614" number="747"></hangnum>
<gatha1 line="615"> ‘‘Sammattā rajanīyesu, kāmassādābhinandino;</gatha1>
<gathalast line="616">Paccuppannasukhe giddhā, na te passiṃsunāgataṃ.</gathalast>
<hangnum line="617" number="748"></hangnum>
<gatha1 line="618"> ‘‘Te cutā ca manussattā, paralokaṃ ito gatā;</gatha1>
<gathalast line="619">Tedha ghosentyadissantā, pubbe dukkaṭamattano.</gathalast>
<hangnum line="620" number="749"></hangnum>
<gatha1 line="621"> ‘‘Bahūsu vata santesu, deyyadhamme upaṭṭhite;</gatha1>
<gathalast line="622">Nāsakkhimhā ca attānaṃ, parittaṃ kātuṃ sukhāvahaṃ.</gathalast>
<hangnum line="623" number="750"></hangnum>
<gatha1 line="624"> ‘‘Kiṃ tato pāpakaṃ assa, yaṃ no rājakulā cutā;</gatha1>
<gathalast line="625">Upapannā pettivisayaṃ, khuppipāsasamappitā.</gathalast>
<hangnum line="626" number="751"></hangnum>
<gatha1 line="627"> ‘‘Sāmino idha hutvāna, honti asāmino tahiṃ;</gatha1>
<gathalast line="628">Bhamanti khuppipāsāya, manussā unnatonatā.</gathalast>
<hangnum line="629" number="752"></hangnum>
<gatha1 line="630"> ‘‘Etamādīnavaṃ <pageBreak edition="V" number="0.0227" /> ñatvā, issaramadasambhavaṃ;</gatha1>
<gatha2 line="631">Pahāya <pageBreak edition="P" number="0.0262" /> issaramadaṃ, bhave saggagato naro;</gatha2>
<gathalast line="632">Kāyassa bhedā sappañño, saggaṃ so upapajjatī’’ti – gāthā abhāsi;</gathalast>
<paragraph line="633" number="746"> Tattha <bold>iti me suta</bold>nti na kevalaṃ attano ñāṇena diṭṭhameva, atha kho loke pākaṭabhāvena evaṃ mayā sutanti attho.</paragraph>
<paragraph line="634" number="747"><bold>Kāmassādābhinandino</bold>ti kāmaguṇesu assādavasena abhinandanasīlā. <bold>Paccuppannasukhe giddhā</bold>ti vattamānasukhamatte giddhā gathitā hutvā. <bold>Na te passiṃsunāgata</bold>nti duccaritaṃ pahāya sucaritaṃ caritvā anāgataṃ āyatiṃ devamanussesu laddhabbaṃ sukhaṃ te na cintesuṃ.</paragraph>
<paragraph line="635" number="748"><bold>Tedha ghosentyadissantā</bold>ti te pubbe rājaputtabhūtā petā idha sāvatthiyā samīpe adissamānarūpā ghosenti kandanti. Kiṃ kandantīti āha <bold>‘‘pubbe dukkaṭamattano’’</bold>ti.</paragraph>
<paragraph line="636" number="749"> Idāni <pageBreak edition="M" number="0.0245" /> tesaṃ kandanassa kāraṇaṃ hetuto ca phalato ca vibhajitvā dassetuṃ <bold>‘‘bahūsu vata santesū’’</bold>tiādi vuttaṃ.</paragraph>
<paragraph line="637">Tattha <bold>bahūsu vata santesū</bold>ti anekesu dakkhiṇeyyesu vijjamānesu. <bold>Deyyadhamme upaṭṭhite</bold>ti attano santake dātabbadeyyadhammepi samīpe ṭhite, labbhamāneti attho. <bold>Parittaṃ sukhāvaha</bold>nti appamattakampi āyatiṃ sukhāvahaṃ puññaṃ katvā attānaṃ sotthiṃ nirupaddavaṃ kātuṃ nāsakkhimhā vatāti yojanā.</paragraph>
<paragraph line="638" number="750"><bold>Kiṃ tato pāpakaṃ assā</bold>ti tato pāpakaṃ lāmakaṃ nāma kiṃ aññaṃ assa siyā. <bold>Yaṃ no rājakulā cutā</bold>ti yena pāpakammena mayaṃ rājakulato cutā idha pettivisayaṃ upapannā petesu nibbattā khuppipāsasamappitā vicarāmāti attho.</paragraph>
<paragraph line="639" number="751"><bold>Sāmino idha hutvānā</bold>ti idha imasmiṃ loke yasmiṃyeva ṭhāne pubbe sāmino hutvā vicaranti, tahiṃ tasmiṃyeva ṭhāne honti assāmino. <bold>Manussā unnatonatā</bold>ti manussakāle sāmino <pageBreak edition="V" number="0.0228" /> hutvā kālakatā kammavasena onatā <pageBreak edition="P" number="0.0263" /> bhamanti khuppipāsāya, passa saṃsārapakatinti dasseti.</paragraph>
<paragraph line="640" number="752"><bold>Etamādīnavaṃ ñatvā, issaramadasambhava</bold>nti etaṃ issariyamadavasena sambhūtaṃ apāyūpapattisaṅkhātaṃ ādīnavaṃ dosaṃ ñatvā pahāya issariyamadaṃ puññappasuto hutvā. <bold>Bhave saggagato naro</bold>ti saggaṃ devalokaṃ gatoyeva bhaveyya.</paragraph>
<paragraph line="641">Iti satthā tesaṃ petānaṃ pavattiṃ kathetvā tehi manussehi kataṃ dānaṃ tesaṃ petānaṃ uddisāpetvā sampattaparisāya ajjhāsayānurūpaṃ dhammaṃ desesi. Sā desanā mahājanassa sātthikā ahosīti.</paragraph>
<centered line="642">Kumārapetavatthuvaṇṇanā niṭṭhitā.</centered>
<subhead line="643">7. Rājaputtapetavatthuvaṇṇanā</subhead>
<paragraph line="644"><bold>Pubbe</bold><pageBreak edition="M" number="0.0246" /><bold>katānaṃ kammāna</bold>nti idaṃ satthā jetavane viharanto rājaputtapetaṃ ārabbha kathesi. Tattha yo so atīte kitavassa nāma rañño putto atīte paccekabuddhe aparajjhitvā bahūni vassasahassāni niraye paccitvā tasseva kammassa vipākāvasesena petesu uppanno. So idha ‘‘rājaputtapeto’’ti adhippeto. Tassa vatthu heṭṭhā sāṇavāsipetavatthumhi vitthārato āgatameva, tasmā tattha vuttanayeneva gahetabbaṃ. Satthā hi tadā therena attano ñātipetānaṃ pavattiyā kathitāya ‘‘na kevalaṃ tava ñātakāyeva, atha kho tvampi ito anantarātīte attabhāve peto hutvā mahādukkhaṃ anubhavī’’ti vatvā tena yācito –</paragraph>
<hangnum line="645" number="753"></hangnum>
<gatha1 line="646"> ‘‘Pubbe katānaṃ kammānaṃ, vipāko mathaye manaṃ;</gatha1>
<gathalast line="647">Rūpe sadde rase gandhe, phoṭṭhabbe ca manorame.</gathalast>
<hangnum line="648" number="754"></hangnum>
<gatha1 line="649"> ‘‘Iccaṃ gītaṃ ratiṃ khiḍḍaṃ, anubhutvā anappakaṃ;</gatha1>
<gathalast line="650">Uyyāne paricaritvā, pavisanto giribbajaṃ.</gathalast>
<hangnum line="651" number="755"></hangnum>
<gatha1 line="652"> ‘‘Isiṃ <pageBreak edition="V" number="0.0229" /><pageBreak edition="P" number="0.0264" /> sunettamaddakkhi, attadantaṃ samāhitaṃ;</gatha1>
<gathalast line="653">Appicchaṃ hirisampannaṃ, uñche pattagate rataṃ.</gathalast>
<hangnum line="654" number="756"></hangnum>
<gatha1 line="655"> ‘‘Hatthikkhandhato oruyha, laddhā bhanteti cābravi;</gatha1>
<gathalast line="656">Tassa pattaṃ gahetvāna, uccaṃ paggayha khattiyo.</gathalast>
<hangnum line="657" number="757"></hangnum>
<gatha1 line="658"> ‘‘Thaṇḍile pattaṃ bhinditvā, hasamāno apakkami;</gatha1>
<gathalast line="659">Rañño kitavassāhaṃ putto, kiṃ maṃ bhikkhu karissasi.</gathalast>
<hangnum line="660" number="758"></hangnum>
<gatha1 line="661"> ‘‘Tassa kammassa pharusassa, vipāko kaṭuko ahu;</gatha1>
<gathalast line="662">Yaṃ rājaputto vedesi, nirayamhi samappito.</gathalast>
<hangnum line="663" number="759"></hangnum>
<gatha1 line="664"> ‘‘Chaḷeva caturāsīti, vassāni nahutāni ca;</gatha1>
<gathalast line="665">Bhusaṃ dukkhaṃ nigacchittho, niraye katakibbiso.</gathalast>
<hangnum line="666" number="760"></hangnum>
<gatha1 line="667"> ‘‘Uttānopi <pageBreak edition="M" number="0.0247" /> ca paccittha, nikujjo vāmadakkhiṇo;</gatha1>
<gathalast line="668">Uddhaṃpādo ṭhito ceva, ciraṃ bālo apaccatha.</gathalast>
<hangnum line="669" number="761"></hangnum>
<gatha1 line="670"> ‘‘Bahūni vassasahassāni, pūgāni nahutāni ca;</gatha1>
<gathalast line="671">Bhusaṃ dukkhaṃ nigacchittho, niraye katakibbiso.</gathalast>
<hangnum line="672" number="762"></hangnum>
<gatha1 line="673"> ‘‘Etādisaṃ kho kaṭukaṃ, appaduṭṭhappadosinaṃ;</gatha1>
<paragraph line="674">Paccanti pāpakammantā, isimāsajja subbataṃ.</paragraph>
<hangnum line="675" number="763"></hangnum>
<gatha1 line="676"> ‘‘So tattha bahuvassāni, vedayitvā bahuṃ dukhaṃ;</gatha1>
<gathalast line="677">Khuppipāsahato nāma, peto āsi tato cuto.</gathalast>
<hangnum line="678" number="764"></hangnum>
<gatha1 line="679"> ‘‘Etamādīnavaṃ ñatvā, issaramadasambhavaṃ;</gatha1>
<gathalast line="680">Pahāya issaramadaṃ, nivātamanuvattaye.</gathalast>
<hangnum line="681" number="765"></hangnum>
<gatha1 line="682"> ‘‘Diṭṭheva <pageBreak edition="V" number="0.0230" /> dhamme pāsaṃso, yo buddhesu sagāravo;</gatha1>
<gathalast line="683">Kāyassa bhedā sappañño, saggaṃ so upapajjatī’’ti. –</gathalast>
<unindented line="684">Idaṃ petavatthuṃ kathesi.</unindented>
<paragraph line="685" number="753"> Tattha <bold>pubbe katānaṃ kammānaṃ, vipāko mathaye mana</bold>nti purimāsu jātīsu katānaṃ akusalakammānaṃ phalaṃ uḷāraṃ hutvā uppajjamānaṃ andhabālānaṃ cittaṃ mathayeyya abhibhaveyya, paresaṃ anatthakaraṇamukhena attano atthaṃ uppādeyyāti adhippāyo.</paragraph>
<paragraph line="686">Idāni <pageBreak edition="P" number="0.0265" /> taṃ cittamathanaṃ visayena saddhiṃ dassetuṃ <bold>‘‘rūpe sadde’’</bold>tiādi vuttaṃ. Tattha <bold>rūpe</bold>ti rūpahetu, yathicchitassa manāpiyassa rūpārammaṇassa paṭilābhanimittanti attho. <bold>Sadde</bold>tiādīsupi eseva nayo.</paragraph>
<paragraph line="687" number="754"> Evaṃ sādhāraṇato vuttamatthaṃ asādhāraṇato niyametvā dassento <bold>‘‘naccaṃ gīta’’</bold>ntiādimāha. Tattha <bold>rati</bold>nti kāmaratiṃ. <bold>Khiḍḍa</bold>nti sahāyakādīhi keḷiṃ. <bold>Giribbaja</bold>nti rājagahaṃ.</paragraph>
<paragraph line="688" number="755"><bold>Isi</bold>nti <pageBreak edition="M" number="0.0248" /> asekkhānaṃ sīlakkhandhādīnaṃ esanaṭṭhena isiṃ. <bold>Sunetta</bold>nti evaṃnāmakaṃ paccekabuddhaṃ. <bold>Attadanta</bold>nti uttamena damathena damitacittaṃ. <bold>Samāhita</bold>nti arahattaphalasamādhinā samāhitaṃ. <bold>Uñche pattagate rata</bold>nti uñchena bhikkhācārena laddhe pattagate pattapariyāpanne āhāre rataṃ santuṭṭhaṃ.</paragraph>
<paragraph line="689" number="756"><bold>Laddhā, bhanteti cābravī</bold>ti ‘‘api, bhante, bhikkhā laddhā’’ti vissāsajananatthaṃ kathesi. <bold>Uccaṃ paggayhā</bold>ti uccataraṃ katvā pattaṃ ukkhipitvā.</paragraph>
<paragraph line="690" number="757"><bold>Thaṇḍile pattaṃ bhinditvā</bold>ti kharakaṭhine bhūmippadese khipanto pattaṃ bhinditvā. <bold>Apakkamī</bold>ti thokaṃ apasakki. Apasakkanto ca ‘‘akāraṇeneva andhabālo mahantaṃ anatthaṃ attano akāsī’’ti karuṇāyanavasena olokentaṃ paccekabuddhaṃ rājaputto āha <bold>‘‘rañño kitavassāhaṃ putto, kiṃ maṃ bhikkhu karissasī’’</bold>ti.</paragraph>
<paragraph line="691" number="758"><bold>Pharusassā</bold>ti <pageBreak edition="V" number="0.0231" /> dāruṇassa. <bold>Kaṭuko</bold>ti aniṭṭho. <bold>Ya</bold>nti yaṃ vipākaṃ. <bold>Samappito</bold>ti allīno.</paragraph>
<paragraph line="692" number="759"><bold>Chaḷeva caturāsīti, vassāni nahutāni cā</bold>ti uttāno nipanno caturāsītivassasahassāni, nikujjo, vāmapassena, dakkhiṇapassena, uddhaṃpādo, olambiko, yathāṭhito cāti evaṃ cha caturāsītisahassāni vassāni honti. Tenāha –</paragraph>
<hangnum line="693" number="760"></hangnum>
<gatha1 line="694"> ‘‘Uttānopi ca paccittha, nikujjo vāmadakkhiṇo;</gatha1>
<gathalast line="695">Uddhaṃpādo ṭhito ceva, ciraṃ bālo apaccathā’’ti.</gathalast>
<paragraph line="696">Tāni <pageBreak edition="P" number="0.0266" /> pana vassāni yasmā anekāni nahutāni honti, tasmā vuttaṃ <bold>‘‘nahutānī’’</bold>ti. <bold>Bhusaṃ dukkhaṃ nigacchittho</bold>ti ativiya dukkhaṃ pāpuṇi.</paragraph>
<paragraph line="697" number="761"><bold>Pūgānī</bold>ti vassasamūhe, idha purimagāthāya ca accantasaṃyoge upayogavacanaṃ daṭṭhabbaṃ.</paragraph>
<paragraph line="698" number="762"><bold>Etādisa</bold>nti evarūpaṃ. <bold>Kaṭuka</bold>nti atidukkhaṃ, bhāvanapaṃsakaniddesoyaṃ ‘‘ekamantaṃ nisīdī’’tiādīsu viya. Appaduṭṭhappadosinaṃ isiṃ subbataṃ āsajja āsādetvā pāpakammantā puggalā evarūpaṃ kaṭukaṃ ativiya dukkhaṃ paccantīti yojanā.</paragraph>
<paragraph line="699" number="763"><bold>So</bold>ti <pageBreak edition="M" number="0.0249" /> so rājaputtapeto. <bold>Tatthā</bold>ti niraye. <bold>Vedayitvā</bold>ti anubhavitvā. <bold>Nāmā</bold>ti byattapākaṭabhāvena. <bold>Tato cuto</bold>ti nirayato cuto. Sesaṃ vuttanayameva.</paragraph>
<paragraph line="700">Evaṃ bhagavā rājaputtapetakathāya tattha sannipatitaṃ mahājanaṃ saṃvejetvā upari saccāni pakāsesi. Saccapariyosāne bahū sotāpattiphalādīni sampāpuṇiṃsūti.</paragraph>
<centered line="701">Rājaputtapetavatthuvaṇṇanā niṭṭhitā.</centered>
<subhead line="702">8. Gūthakhādakapetavatthuvaṇṇanā</subhead>
<paragraph line="703"><bold>Gūthakūpato</bold><pageBreak edition="V" number="0.0232" /><pageBreak edition="P" number="0.0267" /><bold>uggantvā</bold>ti idaṃ satthari jetavane viharante ekaṃ gūthakhādakapetaṃ ārambha vuttaṃ. Sāvatthiyā kira avidūre aññatarasmiṃ gāmake eko kuṭumbiko attano kulūpakaṃ bhikkhuṃ uddissa vihāraṃ kāresi. Tattha nānājanapadato bhikkhū āgantvā paṭivasiṃsu. Te disvā manussā pasannacittā paṇītena paccayena upaṭṭhahiṃsu. Kulūpako bhikkhu taṃ asahamāno issāpakato hutvā tesaṃ bhikkhūnaṃ dosaṃ vadanto kuṭumbikaṃ ujjhāpesi. Kuṭumbiko te bhikkhū kulūpakañca paribhavanto paribhāsi. Atha kulūpako kālaṃ katvā tasmiṃyeva vihāre vaccakuṭiyaṃ peto hutvā nibbatti, kuṭumbiko pana kālaṃ katvā tasseva upari peto hutvā nibbatti. Athāyasmā mahāmoggallāno taṃ disvā pucchanto –</paragraph>
<hangnum line="704" number="766"></hangnum>
<gatha1 line="705"> ‘‘Gūthakūpato uggantvā, ko na dīno patiṭṭhasi;</gatha1>
<gathalast line="706">Nissaṃsayaṃ pāpakammanto, kiṃ nu saddahase tuva’’nti. –</gathalast>
<unindented line="707">Gāthamāha. Taṃ sutvā peto –</unindented>
<hangnum line="708" number="767"></hangnum>
<gatha1 line="709"> ‘‘Ahaṃ bhadante petomhi, duggato yamalokiko;</gatha1>
<gathalast line="710">Pāpakammaṃ karitvāna, petalokaṃ ito gato’’ti. –</gathalast>
<unindented line="711">Gāthāya <pageBreak edition="M" number="0.0250" /> attānaṃ ācikkhi. Atha naṃ thero –</unindented>
<hangnum line="712" number="768"></hangnum>
<gatha1 line="713"> ‘‘Kiṃ nu kāyena vācāya, manasā dukkaṭaṃ kataṃ;</gatha1>
<gathalast line="714">Kissakammavipākena, idaṃ dukkhaṃ nigacchasī’’ti. –</gathalast>
<unindented line="715">Gāthāya tena katakammaṃ pucchi. So peto –</unindented>
<hangnum line="716" number="769"></hangnum>
<gatha1 line="717"> ‘‘Ahu āvāsiko mayhaṃ, issukī kulamaccharī;</gatha1>
<gathalast line="718">Ajjhāsito mayhaṃ ghare, kadariyo paribhāsako.</gathalast>
<hangnum line="719" number="770"></hangnum>
<gatha1 line="720"> ‘‘Tassāhaṃ <pageBreak edition="V" number="0.0233" /> vacanaṃ sutvā, bhikkhavo paribhāsisaṃ;</gatha1>
<gathalast line="721">Tassakammavipākena, petalokaṃ ito gato’’ti. –</gathalast>
<unindented line="722">Dvīhi gāthāhi attanā katakammaṃ kathesi.</unindented>
<paragraph line="723" number="769"> Tattha <bold>ahu āvāsiko mayha</bold>nti mayhaṃ āvāse mayā katavihāre eko bhikkhu āvāsiko nibaddhavasanako ahosi. <bold>Ajjhāsito mayhaṃ ghare</bold>ti kulūpakabhāvena mama gehe taṇhābhinivesavasena abhiniviṭṭho.</paragraph>
<paragraph line="724" number="770"><bold>Tassā</bold>ti tassa kulūpakabhikkhussa. <bold>Bhikkhavo</bold>ti bhikkhū. <bold>Paribhāsisa</bold>nti akkosiṃ. <bold>Petalokaṃ ito gato</bold>ti iminā ākārena petayoniṃ upagato petabhūto.</paragraph>
<paragraph line="725">Taṃ sutvā thero itarassa gatiṃ pucchanto –</paragraph>
<hangnum line="726" number="771"></hangnum>
<gatha1 line="727"> ‘‘Amitto mittavaṇṇena, yo te āsi kulūpako;</gatha1>
<gathalast line="728">Kāyassa bhedā duppañño, kiṃ nu pecca gatiṃ gato’’ti. –</gathalast>
<unindented line="729">Gāthamāha. Tattha <pageBreak edition="P" number="0.0268" /><bold>mittavaṇṇenā</bold>ti mittapaṭirūpena mittapaṭirūpatāya.</unindented>
<paragraph line="730">Puna peto therassa tamatthaṃ ācikkhanto –</paragraph>
<hangnum line="731" number="772"></hangnum>
<gatha1 line="732"> ‘‘Tassevāhaṃ pāpakammassa, sīse tiṭṭhāmi matthake;</gatha1>
<gathalast line="733">So ca paravisayaṃ patto, mameva paricārako.</gathalast>
<hangnum line="734" number="773"></hangnum>
<gatha1 line="735"> ‘‘Yaṃ <pageBreak edition="M" number="0.0251" /> bhadante hadantaññe, etaṃ me hoti bhojanaṃ;</gatha1>
<gathalast line="736">Ahañca kho yaṃ hadāmi, etaṃ so upajīvatī’’ti. – gāthādvayamāha;</gathalast>
<paragraph line="737" number="772"> Tattha <bold>tassevā</bold>ti tasseva mayhaṃ pubbe kulūpakabhikkhubhūtassa petassa. <bold>Pāpakammassā</bold>ti pāpasamācārassa. <bold>Sīse tiṭṭhāmi matthake</bold>ti sīse tiṭṭhāmi, tiṭṭhanto ca matthake eva <pageBreak edition="V" number="0.0234" /> tiṭṭhāmi, na sīsappamāṇe ākāseti attho. <bold>Paravisayaṃ patto</bold>ti manussalokaṃ upādāya paravisayabhūtaṃ pettivisayaṃ patto. <bold>Mamevā</bold>ti mayhaṃ eva paricārako ahosīti vacanaseso.</paragraph>
<paragraph line="738" number="773"><bold>Yaṃ bhadante hadantaññe</bold>ti bhadante, ayya mahāmoggalāna, tassaṃ vaccakuṭiyaṃ yaṃ aññe uhadanti vaccaṃ ossajanti. <bold>Etaṃ me hoti bhojana</bold>nti etaṃ vaccaṃ mayhaṃ divase divase bhojanaṃ hoti. <bold>Yaṃ hadāmī</bold>ti taṃ pana vaccaṃ khāditvā yampahaṃ vaccaṃ karomi. <bold>Etaṃ so upajīvatī</bold>ti etaṃ mama vaccaṃ so kulūpakapeto divase divase khādanavasena upajīvati, attabhāvaṃ yāpetīti attho.</paragraph>
<paragraph line="739">Tesu kuṭumbiko pesale bhikkhū ‘‘evaṃ āhāraparibhogato varaṃ tumhākaṃ gūthakhādana’’nti akkosi. Kulūpako pana kuṭumbikampi tathāvacane samādapetvā sayaṃ tathā akkosi, tenassa tatopi paṭikuṭṭhatarā jīvikā ahosi. Āyasmā <pageBreak edition="P" number="0.0269" /> mahāmoggallāno taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā upavāde ādīnavaṃ dassetvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
<centered line="740">Gūthakhādakapetavatthuvaṇṇanā niṭṭhitā.</centered>
<subhead line="741">9. Gūthakhādakapetivatthuvaṇṇanā</subhead>
<paragraph line="742" number="774-81"><bold>Gūthakūpato</bold><pageBreak edition="M" number="0.0252" /><bold>uggantvā</bold>ti idaṃ satthari jetavane viharante aññataraṃ gūthakhādakapetiṃ ārabbha vuttaṃ. Tassā vatthu anantaravatthusadisaṃ. Tattha upāsakena vihāro kāritoti upāsakassa vasena āgataṃ, idha pana upāsikāyāti ayameva viseso. Sesaṃ vatthusmiṃ gāthāsu ca apubbaṃ natthi.</paragraph>
<centered line="743">Gūthakhādakapetivatthuvaṇṇānā niṭṭhitā.</centered>
<subhead line="744">10. Gaṇapetavatthuvaṇṇanā</subhead>
<paragraph line="745"><bold>Naggā dubbaṇṇarūpātthā</bold>ti idaṃ satthari jetavane viharante sambahule pete ārabbha vuttaṃ. Sāvatthiyaṃ kira sambahulā manussā gaṇabhūtā assaddhā appasannā maccheramalapariyuṭṭhitacittā dānādisucaritavimukhā hutvā ciraṃ jīvitvā kāyassa bhedā nagarassa samīpe petayoniyaṃ nibbattiṃsu <pageBreak edition="V" number="0.0235" />. Athekadivasaṃ āyasmā mahāmoggallāno sāvatthiyaṃ piṇḍāya gacchanto antarāmagge pete disvā –</paragraph>
<hangnum line="746" number="782"></hangnum>
<gatha1 line="747"> ‘‘Naggā dubbaṇarūpāttha, kisā dhamanisanthatā;</gatha1>
<gathalast line="748">Upphāsulikā kisikā, ke nu tumhettha mārisā’’ti. –</gathalast>
<unindented line="749">Gāthāya pucchi. Tattha <bold>dubbaṇṇarūpātthā</bold>ti dubbaṇṇasarīrā hotha. <bold>Ke nu tumhetthā</bold>ti tumhe ke nu nāma bhavatha. <bold>Mārisā</bold>ti te attano sāruppavasena ālapati.</unindented>
<paragraph line="750">Taṃ sutvā petā –</paragraph>
<hangnum line="751" number="783"></hangnum>
<gatha1 line="752"> ‘‘Mayaṃ <pageBreak edition="P" number="0.0270" /> bhadante petamhā, duggatā yamalokikā;</gatha1>
<gathalast line="753">Pāpakammaṃ karitvāna, petalokaṃ ito gatā’’ti. –</gathalast>
<unindented line="754">Gāthāya attano petabhāvaṃ pakāsetvā puna therena –</unindented>
<hangnum line="755" number="784"></hangnum>
<gatha1 line="756"> ‘‘Kiṃ nu kāyena vācāya, manasā dukkaṭaṃ kataṃ;</gatha1>
<gathalast line="757">Kissakammavipākena, petalokaṃ ito gatā’’ti. –</gathalast>
<unindented line="758">Gāthāya katakammaṃ pucchitā –</unindented>
<hangnum line="759" number="785"></hangnum>
<gatha1 line="760"> ‘‘Anāvaṭesu <pageBreak edition="M" number="0.0253" /> titthesu, vicinimhaddhamāsakaṃ;</gatha1>
<gathalast line="761">Santesu deyyadhammesu, dīpaṃ nākamha attano.</gathalast>
<hangnum line="762" number="786"></hangnum>
<gatha1 line="763"> ‘‘Nadiṃ upema tasitā, rittakā parivattati;</gatha1>
<gathalast line="764">Chāyaṃ upema uṇhesu, ātapo parivattati.</gathalast>
<hangnum line="765" number="787"></hangnum>
<gatha1 line="766"> ‘‘Aggivaṇṇo ca no vāto, ḍahanto upavāyati;</gatha1>
<gathalast line="767">Etañca bhante arahāma, aññañca pāpakaṃ tato.</gathalast>
<hangnum line="768" number="788"></hangnum>
<gatha1 line="769"> ‘‘Api <pageBreak edition="V" number="0.0236" /> yojanāni gacchāma, chātā āhāragedhino;</gatha1>
<gathalast line="770">Aladdhāva nivattāma, aho no appapuññatā.</gathalast>
<hangnum line="771" number="789"></hangnum>
<gatha1 line="772"> ‘‘Chātā pamucchitā bhantā, bhūmiyaṃ paṭisumbhitā;</gatha1>
<gathalast line="773">Uttānā paṭikirāma, avakujjā patāmase.</gathalast>
<hangnum line="774" number="790"></hangnum>
<gatha1 line="775"> ‘‘Te ca tattheva patitā, bhūmiyaṃ paṭisumbhitā;</gatha1>
<gathalast line="776">Uraṃ sīsañca ghaṭṭema, aho no appapuññatā.</gathalast>
<hangnum line="777" number="791"></hangnum>
<gatha1 line="778"> ‘‘Etañca bhante arahāma, aññañca pāpakaṃ tato;</gatha1>
<gathalast line="779">Santesu deyyadhammesu, dīpaṃ nākamha attano.</gathalast>
<hangnum line="780" number="792"></hangnum>
<gatha1 line="781"> ‘‘Te hi nūna ito gantvā, yoniṃ laddhāna mānusiṃ;</gatha1>
<gathalast line="782">Vadaññū sīlasampannā, kāhāma kusalaṃ bahu’’nti. –</gathalast>
<unindented line="783">Attanā katakammaṃ kathesuṃ.</unindented>
<paragraph line="784" number="788"> Tattha <bold>api yojanāni gacchāmā</bold>ti anekānipi yojanāni gacchāma. Kathaṃ? <bold>Chātā āhāragedhino</bold>ti <pageBreak edition="P" number="0.0271" />, cirakālaṃ jighacchāya jighacchitā āhāre giddhā abhigijjhantā hutvā, evaṃ gantvāpi kiñci āhāraṃ aladdhāyeva nivattāma. <bold>Appapuññatā</bold>ti apuññatā akatakalyāṇatā.</paragraph>
<paragraph line="785" number="789"><bold>Uttānā</bold><pageBreak edition="M" number="0.0254" /><bold>paṭikirāmā</bold>ti kadāci uttānā hutvā vikiriyamānaṅgapaccaṅgā viya vattāma. <bold>Avakujjā patāmase</bold>ti kadāci avakujjā hutvā patāma.</paragraph>
<paragraph line="786" number="790"><bold>Te cā</bold>ti te mayaṃ. <bold>Uraṃ sīsañca ghaṭṭemā</bold>ti avakujjā hutvā patitā uṭṭhātuṃ asakkontā vedhantā vedanāppattā attano attano uraṃ sīsañca paṭighaṃsāma. Sesaṃ heṭṭhā vuttanayameva.</paragraph>
<paragraph line="787">Thero <pageBreak edition="V" number="0.0237" /> taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā sampattaparisāya dhammaṃ desesi. Taṃ sutvā mahājano maccheramalaṃ pahāya dānādisucaritanirato ahosīti.</paragraph>
<centered line="788">Gaṇapetavatthuvaṇṇanā niṭṭhitā.</centered>
<subhead line="789">11. Pāṭaliputtapetavatthuvaṇṇanā</subhead>
<paragraph line="790"><bold>Diṭṭhā tayā nirayā tiracchānayonī</bold>ti idaṃ satthari jetavane viharante aññataraṃ vimānapetaṃ ārabbha vuttaṃ. Sāvatthivāsino kira pāṭaliputtavāsino ca bahū vāṇijā nāvāya suvaṇṇabhūmiṃ agamiṃsu. Tattheko upāsako ābādhiko mātugāme paṭibaddhacitto kālamakāsi. So katakusalopi devalokaṃ anupapajjitvā itthiyā paṭibaddhacittatāya samuddamajjhe vimānapeto hutvā nibbatti. Yassaṃ pana so paṭibaddhacitto, sā itthī suvaṇṇabhūmigāminiṃ nāvaṃ abhiruyha gacchati. Atha kho so peto taṃ itthiṃ gahetukāmo nāvāya gamanaṃ uparundhi. Atha vāṇijā ‘‘kena nu kho kāraṇena ayaṃ nāvā na <pageBreak edition="P" number="0.0272" /> gacchatī’’ti vīmaṃsantā kāḷakaṇṇisalākaṃ vicāresuṃ. Amanussiddhiyā yāvatatiyaṃ tassā eva itthiyā pāpuṇi, yassaṃ so paṭibaddhacitto. Taṃ disvā vāṇijā veḷukalāpaṃ samudde otāretvā tassa upari taṃ itthiṃ otāresuṃ. Itthiyā otāritamattāya nāvā vegena suvaṇṇabhūmiṃ abhimukhā pāyāsi. Amanusso taṃ itthiṃ attano vimānaṃ āropetvā tāya saddhiṃ abhirami.</paragraph>
<paragraph line="791">Sā <pageBreak edition="M" number="0.0255" /> ekaṃ saṃvaccharaṃ atikkamitvā nibbinnarūpā taṃ petaṃ yācantī āha – ‘‘ahaṃ idha vasantī mayhaṃ samparāyikaṃ atthaṃ kātuṃ na labhāmi, sādhu, mārisa, maṃ pāṭaliputtameva nehī’’ti. So tāya yācito –</paragraph>
<hangnum line="792" number="793"></hangnum>
<gatha1 line="793"> ‘‘Diṭṭhā tayā nirayā tiracchānayoni, petā asurā athavāpi mānusā devā;</gatha1>
<gatha2 line="794">Sayamaddasa kammavipākamattano, nessāmi taṃ pāṭaliputtamakkhataṃ;</gatha2>
<gathalast line="795">Tattha gantvā kusalaṃ karohi kamma’’nti. –</gathalast>
<unindented line="796">Gāthamāha. Tattha <bold>diṭṭhā tayā nirayā</bold>ti ekacce paccekanirayāpi tayā diṭṭhā. <bold>Tiracchānayonī</bold>ti mahānubhāvā nāgasupaṇṇāditiracchānāpi diṭṭhā tayāti yojanā. <bold>Petā</bold>ti khuppipāsādibhedā petā. <bold>Asurā</bold>ti kālakañcikādibhedā asurā. <bold>Devā</bold>ti ekacce cātumahārājikā devā. So kira <pageBreak edition="V" number="0.0238" /> attano ānubhāvena antarantarā taṃ gahetvā paccekanirayādike dassento vicarati, tena evamāha. <bold>Sayamaddasa kammavipākamattano</bold>ti nirayādike visesato gantvā passantī sayameva attanā katakammānaṃ vipākaṃ paccakkhato addasa adakkhi. <bold>Nessāmi taṃ pāṭaliputtamakkhata</bold>nti idānāhaṃ taṃ akkhataṃ kenaci aparikkhataṃ manussarūpeneva pāṭaliputtaṃ nayissāmi. Tvaṃ pana <bold>tattha gantvā kusalaṃ karohi kammaṃ,</bold> kammavipākassa paccakkhato diṭṭhattā yuttapayuttā puññaniratā hohīti attho.</unindented>
<paragraph line="797">Atha <pageBreak edition="P" number="0.0273" /> sā itthī tassa vacanaṃ sutvā attamanā –</paragraph>
<hangnum line="798" number="794"></hangnum>
<gatha1 line="799"> ‘‘Atthakāmosi me yakkha, hitakāmosi devate;</gatha1>
<gathalast line="800">Karomi tuyhaṃ vacanaṃ, tvaṃsi ācariyo mama.</gathalast>
<hangnum line="801" number="795"></hangnum>
<gatha1 line="802"> ‘‘Diṭṭhā mayā nirayā tiracchānayoni, petā asurā athavāpi mānusā devā;</gatha1>
<gathalast line="803">Sayamaddasaṃ kammavipākamattano, kāhāmi puññāni anappakānī’’ti. –</gathalast>
<unindented line="804">Gāthamāha.</unindented>
<paragraph line="805">Atha <pageBreak edition="M" number="0.0256" /> so peto taṃ itthiṃ gahetvā ākāsena gantvā pāṭaliputtanagarassa majjhe ṭhapetvā pakkāmi. Athassā ñātimittādayo taṃ disvā ‘‘mayaṃ pubbe samudde pakkhittā matāti assumha. Sā ayaṃ diṭṭhā vata, bho, sotthinā āgatā’’ti abhinandamānā samāgantvā tassā pavattiṃ pucchiṃsu. Sā tesaṃ ādito paṭṭhāya attanā diṭṭhaṃ anubhūtañca sabbaṃ kathesi. Sāvatthivāsinopi kho te vāṇijā anukkamena sāvatthiṃ upagatakāle satthu santikaṃ upasaṅkamitvā vanditvā ekamantaṃ nisinnā taṃ pavattiṃ bhagavato ārocesuṃ. Bhagavā tamatthaṃ aṭṭhuppattiṃ katvā catunnaṃ parisānaṃ dhammaṃ desesi. Taṃ sutvā mahājano saṃvegajāto dānādikusaladhammanirato ahosīti.</paragraph>
<centered line="806">Pāṭaliputtapetavatthuvaṇṇanā niṭṭhitā.</centered>
<subhead line="807">12. Ambavanapetavatthuvaṇṇanā</subhead>
<paragraph line="808"><bold>Ayañca te pokkharaṇī surammā</bold>ti idaṃ satthari sāvatthiyaṃ viharante ambapetaṃ ārabbha vuttaṃ <pageBreak edition="V" number="0.0239" />. Sāvatthiyaṃ kira aññataro gahapati parikkhīṇabhogo ahosi. Tassa bhariyā kālamakāsi, ekā dhītāyeva hoti. So taṃ attano mittassa gehe ṭhapetvā iṇavasena gahitena kahāpaṇasatena bhaṇḍaṃ gahetvā satthena saddhiṃ vaṇijjāya gato, na cireneva mūlena saha udayabhūtāni pañca kahāpaṇasatāni labhitvā satthena saha paṭinivatti. Antarāmagge <pageBreak edition="P" number="0.0274" /> corā pariyuṭṭhāya satthaṃ pāpuṇiṃsu, satthikā ito cito ca palāyiṃsu. So pana gahapati aññatarasmiṃ gacche kahāpaṇe nikkhipitvā avidūre nilīyi. Corā taṃ gahetvā jīvitā voropesuṃ. So dhanalobhena tattheva peto hutvā nibbatti.</paragraph>
<paragraph line="809">Vāṇijā sāvatthiṃ gantvā tassa dhītuyā taṃ pavattiṃ ārocesuṃ. Sā pitu maraṇena ājīvikābhayena ca ativiya sañjātadomanassā bāḷhaṃ paridevi. Atha naṃ so pitu sahāyo kuṭumbiko ‘‘yathā nāma kulālabhājanaṃ sabbaṃ bhedanapariyantaṃ, evameva sattānaṃ jīvitaṃ bhedanapariyantaṃ. Maraṇaṃ <pageBreak edition="M" number="0.0257" /> nāma sabbasādhāraṇaṃ appaṭikārañca, tasmā mā tvaṃ pitari atibāḷhaṃ soci, mā paridevi, ahaṃ te pitā, tvaṃ mayhaṃ dhītā, ahaṃ tava pitu kiccaṃ karomi, tvaṃ pituno gehe viya imasmiṃ gehe avimanā abhiramassū’’ti vatvā samassāsesi. Sā tassa vacanena paṭippassaddhasokā pitari viya tasmiṃ sañjātagāravabahumānā attano kapaṇabhāvena tassa veyyāvaccakārinī hutvā vattamānā pitaraṃ uddissa matakiccaṃ kātukāmā yāguṃ pacitvā manosilāvaṇṇāni suparipakkāni madhurāni ambaphalāni kaṃsapātiyaṃ ṭhapetvā yāguṃ ambaphalāni ca dāsiyā gāhāpetvā vihāraṃ gantvā satthāraṃ vanditvā evamāha – ‘‘bhagavā mayhaṃ dakkhiṇāya paṭiggahaṇena anuggahaṃ karothā’’ti. Satthā mahākaruṇāya sañcoditamānaso tassā manorathaṃ pūrento nisajjākāraṃ dassesi. Sā haṭṭhatuṭṭhā paññattavarabuddhāsane attanā upanītaṃ suvisuddhavatthaṃ attharitvā adāsi, nisīdi bhagavā paññatte āsane.</paragraph>
<paragraph line="810">Atha <pageBreak edition="V" number="0.0240" /> sā bhagavato yāguṃ upanāmesi, paṭiggahesi bhagavā yāguṃ. Atha saṅghaṃ uddissa bhikkhūnampi yāguṃ datvā puna dhotahatthā ambaphalāni bhagavato upanāmesi, bhagavā tāni paribhuñji. Sā bhagavantaṃ vanditvā evamāha <pageBreak edition="P" number="0.0275" /> – ‘‘yā me, bhante, paccattharaṇayāguambaphaladānavasena pavattā dakkhiṇā, sā me pitaraṃ pāpuṇātū’’ti. Bhagavā ‘‘evaṃ hotū’’ti vatvā anumodanaṃ akāsi. Sā bhagavantaṃ vanditvā padakkhiṇaṃ katvā pakkāmi. Tāya dakkhiṇāya samuddiṭṭhamattāya so peto ambavanauyyānavimānakapparukkhapokkharaṇiyo mahatiñca dibbasampattiṃ paṭilabhi.</paragraph>
<paragraph line="811">Atha te vāṇijā aparena samayena vaṇijjāya gacchantā tameva maggaṃ paṭipannā pubbe vasitaṭṭhāne ekarattiṃ vāsaṃ kappesuṃ. Te disvā so vimānapeto uyyānavimānādīhi saddhiṃ tesaṃ attānaṃ dassesi. Te vāṇijā taṃ disvā tena laddhasampattiṃ pucchantā –</paragraph>
<hangnum line="812" number="796"></hangnum>
<gatha1 line="813"> ‘‘Ayañca te pokkharaṇī surammā, samā sutitthā ca mahodakā ca;</gatha1>
<gathalast line="814">Supupphitā bhamaragaṇānukiṇṇā, kathaṃ tayā laddhā ayaṃ manuññā.</gathalast>
<hangnum line="815" number="797"></hangnum>
<gatha1 line="816"> ‘‘Idañca <pageBreak edition="M" number="0.0258" /> te ambavanaṃ surammaṃ, sabbotukaṃ dhārayate phalāni;</gatha1>
<gathalast line="817">Supupphitaṃ bhamaragaṇānukiṇṇaṃ, kathaṃ tayā laddhamidaṃ vimāna’’nti. –</gathalast>
<unindented line="818">Imā dve gāthā avocuṃ.</unindented>
<paragraph line="819" number="796"> Tattha <bold>surammā</bold>ti suṭṭhu ramaṇīyā. <bold>Samā</bold>ti samatalā. <bold>Sutitthā</bold>ti ratanamayasopānatāya sundaratitthā. <bold>Mahodakā</bold>ti bahujalā.</paragraph>
<paragraph line="820" number="797"><bold>Sabbotuka</bold>nti pupphūpagaphalūpagarukkhādīhi sabbesu utūsu sukhāvahaṃ. Tenāha <bold>‘‘dhārayate phalānī’’</bold>ti. <bold>Supupphita</bold>nti niccaṃ supupphitaṃ.</paragraph>
<paragraph line="821">Taṃ sutvā peto pokkharaṇiādīnaṃ paṭilābhakāraṇaṃ ācikkhanto –</paragraph>
<hangnum line="822" number="798"></hangnum>
<gatha1 line="823"> ‘‘Ambapakkaṃ dakaṃ yāgu, sītacchāyā manoramā;</gatha1>
<gathalast line="824">Dhītāya dinnadānena, tena me idha labbhatī’’ti. –</gathalast>
<unindented line="825">Gāthamāha. Tattha <pageBreak edition="P" number="0.0276" /><bold>tena me idha labbhatī</bold>ti yaṃ taṃ bhagavato bhikkhūnañca ambapakkaṃ udakaṃ yāguñca mamaṃ uddissa dentiyā mayhaṃ dhītāya dinnaṃ dānaṃ, tena me dhītāya dinnadānena idha imasmiṃ dibbe ambavane sabbotukaṃ ambapakkaṃ, imissā dibbāya manuññāya pokkharaṇiyā dibbaṃ udakaṃ, yāguyā attharaṇassa ca dānena uyyānavimānakapparukkhādīsu sītacchāyā manoramā idha labbhati, samijjhatīti attho.</unindented>
<paragraph line="826">Evañca <pageBreak edition="V" number="0.0241" /> pana vatvā so peto te vāṇije netvā tāni pañca kahāpaṇasatāni dassetvā ‘‘ito upaḍḍhaṃ tumhe gaṇhatha, upaḍḍhaṃ mayā gahitaṃ iṇaṃ sodhetvā sukhena jīvatūti mayhaṃ dhītāya dethā’’ti āha. Vāṇijā anukkamena sāvatthiṃ patvā tassa dhītāya kathetvā tena attano dinnabhāgampi tassā eva adaṃsu. Sā kahāpaṇasataṃ dhanikānaṃ datvā itaraṃ attano pitu sahāyassa tassa kuṭumbikassa datvā sayaṃ veyyāvaccaṃ karonti nivasati. So ‘‘idaṃ sabbaṃ tuyhaṃyeva hotū’’ti <pageBreak edition="M" number="0.0259" /> tassāyeva paṭidatvā taṃ attano jeṭṭhaputtassa gharasāminiṃ akāsi.</paragraph>
<paragraph line="827">Sā gacchante kāle ekaṃ puttaṃ labhitvā taṃ upalālentī –</paragraph>
<hangnum line="828" number="799"></hangnum>
<gatha1 line="829"> ‘‘Sandiṭṭhikaṃ kammaṃ evaṃ passatha, dānassa damassa saṃyamassa vipākaṃ;</gatha1>
<gathalast line="830">Dāsī ahaṃ ayyakulesu hutvā, suṇisā homi agārassa issarā’’ti. –</gathalast>
<unindented line="831">Imaṃ gāthaṃ vadati.</unindented>
<paragraph line="832">Athekadivasaṃ satthā tassā ñāṇaparipākaṃ oloketvā obhāsaṃ pharitvā sammukhe ṭhito viya attānaṃ dassetvā –</paragraph>
<gatha1 line="833">‘‘Asātaṃ sātarūpena, piyarūpena appiyaṃ;</gatha1>
<gathalast line="834">Dukkhaṃ sukhassa rūpena, pamattaṃ ativattatī’’ti. (udā. 18; jā. 1.1.100) –</gathalast>
<unindented line="835">Imaṃ gāthamāha. Sā gāthāpariyosāne sotāpattiphale patiṭṭhitā. Sā dutiyadivase buddhappamukhassa bhikkhusaṅghassa <pageBreak edition="P" number="0.0277" /> dānaṃ datvā taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā sampattaparisāya dhammaṃ desesi. Sā desanā mahājanassa sātthikā ahosīti.</unindented>
<centered line="836">Ambavanapetavatthuvaṇṇanā niṭṭhitā.</centered>
<subhead line="837">13. Akkharukkhapetavatthuvaṇṇanā</subhead>
<paragraph line="838"><bold>Yaṃ dadāti na taṃ hotī</bold>ti idaṃ akkhadāyakapetavatthu. Tassa kā uppatti? Bhagavati sāvatthiyaṃ <pageBreak edition="V" number="0.0242" /> viharante aññataro sāvatthivāsī upāsako sakaṭehi bhaṇḍassa pūretvā vaṇijjāya videsaṃ gantvā tattha attano bhaṇḍaṃ vikkiṇitvā paṭibhaṇḍaṃ sakaṭesu āropetvā sāvatthiṃ uddissa maggaṃ paṭipajji. Tassa maggaṃ gacchantassa aṭaviyaṃ ekassa sakaṭassa akkho bhijji. Atha aññataro puriso rukkhagahaṇatthaṃ kuṭhāripharasuṃ gāhāpetvā attano gāmato nikkhamitvā araññe vicaranto taṃ ṭhānaṃ patvā <pageBreak edition="M" number="0.0260" /> taṃ upāsakaṃ akkhabhañjanena domanassappattaṃ disvā ‘‘ayaṃ vāṇijo akkhabhañjanena aṭaviyaṃ kilamatī’’ti anukampaṃ upādāya rukkhadaṇḍaṃ chinditvā daḷhaṃ akkhaṃ katvā sakaṭe yojetvā adāsi.</paragraph>
<paragraph line="839">So aparena samayena kālaṃ katvā tasmiṃyeva aṭavipadese bhummadevatā hutvā nibbatto. Attano kammaṃ paccavekkhitvā rattiyaṃ tassa upāsakassa gehaṃ gantvā gehadvāre ṭhatvā –</paragraph>
<hangnum line="840" number="800"></hangnum>
<gatha1 line="841"> ‘‘Yaṃ dadāti na taṃ hoti, detheva dānaṃ datvā ubhayaṃ tarati;</gatha1>
<gathalast line="842">Ubhayaṃ tena dānena gacchati, jāgaratha mā pamajjathā’’ti. –</gathalast>
<unindented line="843">Gāthamāha. Tattha <bold>yaṃ dadāti na taṃ hotī</bold>ti yaṃ deyyadhammaṃ dāyako deti, na tadeva paraloke tassa dānassa phalabhāvena hoti, atha kho aññaṃ bahuṃ iṭṭhaṃ kantaṃ phalaṃ hotiyeva. Tasmā <bold>detheva dāna</bold>nti yathā tathā dānaṃ detha eva. Tattha kāraṇamāha <bold>‘‘datvā ubhayaṃ taratī’’</bold>ti <pageBreak edition="P" number="0.0278" />, dānaṃ datvā diṭṭhadhammikampi samparāyikampi dukkhaṃ anatthañca atikkamati. <bold>Ubhayaṃ tena dānena gacchatī</bold>ti diṭṭhadhammikaṃ samparāyikañcāti ubhayampi sukhaṃ tena dānena upagacchati pāpuṇāti, attano paresañca hitasukhavasenāpi ayamattho yojetabbo. <bold>Jāgaratha mā pamajjathā</bold>ti evaṃ ubhayānatthanivāraṇaṃ ubhayahitasādhanaṃ dānaṃ sampādetuṃ jāgaratha, dānūpakaraṇāni sajjetvā tattha ca appamattā hothāti attho. Ādaradassanatthaṃ cettha āmeḍitavasena vuttaṃ.</unindented>
<paragraph line="844">Vāṇijo attano kiccaṃ tīretvā paṭinivattitvā anukkamena sāvatthiṃ patvā dutiyadivase satthāraṃ upasaṅkamitvā vanditvā ekamantaṃ nisinno taṃ pavattiṃ bhagavato ārocesi. Satthā tamatthaṃ aṭṭhuppattiṃ katvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
<centered line="845">Akkharukkhapetavatthuvaṇṇanā niṭṭhitā.</centered>
<subhead line="846">14. Bhogasaṃharaṇapetivatthuvaṇṇanā</subhead>
<paragraph line="847"><bold>Mayaṃ</bold><pageBreak edition="M" number="0.0261" /><pageBreak edition="V" number="0.0243" /><bold>bhoge saṃharimhā</bold>ti idaṃ bhogasaṃharaṇapetivatthu. Tassa kā uppatti? Bhagavati veḷuvane viharante rājagahe kira catasso itthiyo mānakūṭādivasena sappimadhuteladhaññādīhi vohāraṃ katvā ayoniso bhoge saṃharitvā jīvanti. Tā kāyassa bhedā paraṃ maraṇā bahinagare parikhāpiṭṭhe petiyo hutvā nibbattiṃsu. Tā rattiyaṃ dukkhābhibhūtā –</paragraph>
<hangnum line="848" number="801"></hangnum>
<gatha1 line="849"> ‘‘Mayaṃ bhoge saṃharimhā, samena visamena ca;</gatha1>
<gathalast line="850">Te aññe paribhuñjanti, mayaṃ dukkhassa bhāginī’’ti. –</gathalast>
<unindented line="851">Vippalapantiyo bheravena mahāsaddena viraviṃsu. Manussā taṃ sutvā bhītatasitā vibhātāya rattiyā buddhappamukhassa bhikkhusaṅghassa mahādānaṃ sajjetvā satthāraṃ bhikkhusaṅghañca nimantetvā paṇītena khādanīyena bhojanīyena parivisitvā bhagavantaṃ bhuttāviṃ onītapattapāṇiṃ upanisīditvā taṃ pavattiṃ nivedesuṃ. Bhagavā ‘‘upāsakā tena <pageBreak edition="P" number="0.0279" /> vo saddena koci antarāyo natthi, catasso pana petiyo dukkhābhibhūtā attanā dukkaṭaṃ kammaṃ kathetvā paridevanavasena vissarena viravantiyo –</unindented>
<gatha1 line="852">‘‘Mayaṃ bhoge saṃharimhā, samena visamena ca;</gatha1>
<gathalast line="853">Te aññe paribhuñjanti, mayaṃ dukkhassa bhāginī’’ti. –</gathalast>
<unindented line="854">Imaṃ gāthamāhaṃsūti avoca.</unindented>
<paragraph line="855">Tattha <bold>bhoge</bold>ti paribhuñjitabbaṭṭhena ‘‘bhogā’’ti laddhanāme vatthābharaṇādike vittūpakaraṇavisese. <bold>Saṃharimhā</bold>ti maccheramalena pariyādinnacittā kassaci kiñci adatvā sañcinimha. <bold>Samena visamena cā</bold>ti ñāyena ca aññāyena ca, ñāyapatirūpakena vā aññāyena te bhoge amhehi saṃharite idāni aññe paribhuñjanti. <bold>Mayaṃ dukkhassa bhāginī</bold>ti mayaṃ pana kassacipi sucaritassa akatattā duccaritassa ca katattā etarahi petayonipariyāpannassa mahato dukkhassa bhāginiyo bhavāma, mahādukkhaṃ anubhavāmāti attho.</paragraph>
<paragraph line="856">Evaṃ <pageBreak edition="M" number="0.0262" /><pageBreak edition="V" number="0.0244" /> bhagavā tāhi petīhi vuttaṃ gāthaṃ vatvā tāsaṃ pavattiṃ kathetvā taṃ aṭṭhuppattiṃ katvā sampattaparisāya dhammaṃ desetvā upari saccāni pakāsesi, saccapariyosāne bahū sotāpattiphalādīni pāpuṇiṃsūti.</paragraph>
<centered line="857">Bhogasaṃharaṇapetivatthuvaṇṇanā niṭṭhitā.</centered>
<subhead line="858">15. Seṭṭhiputtapetavatthuvaṇṇanā</subhead>
<paragraph line="859"><bold>Saṭṭhivassasahassānī</bold>ti idaṃ seṭṭhiputtapetavatthu. Tassa kā uppatti? Bhagavā sāvatthiyaṃ viharati jetavane. Tena kho pana samayena rājā pasenadi kosalo alaṅkatappaṭiyatto hatthikkhandhavaragato mahatiyā rājiddhiyā mahantena rājānubhāvena nagaraṃ anusañcaranto aññatarasmiṃ gehe uparipāsāde vātapānaṃ vivaritvā taṃ rājavibhūtiṃ olokentiṃ rūpasampattiyā devaccharāpaṭibhāgaṃ ekaṃ itthiṃ disvā adiṭṭhapubbe ārammaṇe sahasā samuppannena kilesasamudācārena pariyuṭṭhitacitto satipi kularūpācārādiguṇavisesasampanne <pageBreak edition="P" number="0.0280" /> antepurajane sabhāvalahukassa pana duddamassa cittassa vasena tassaṃ itthiyaṃ paṭibaddhamānaso hutvā pacchāsane nisinnassa purisassa ‘‘imaṃ pāsādaṃ imañca itthiṃ upadhārehī’’ti saññaṃ datvā rājagehaṃ paviṭṭho. Aññaṃ sabbaṃ ambasakkarapetavatthumhi āgatanayeneva veditabbaṃ.</paragraph>
<paragraph line="860">Ayaṃ pana viseso – idha puriso sūriye anatthaṅgateyeva āgantvā nagaradvāre thakite attanā ānītaṃ aruṇavaṇṇamattikaṃ uppalāni ca nagaradvārakavāṭe laggetvā nipajjituṃ jetavanaṃ agamāsi. Rājā pana sirisayane vāsūpagato majjhimayāme sa-iti na-iti du-iti so-iti ca imāni cattāri akkharāni mahatā kaṇṭhena uccāritāni viya vissaravasena assosi. Tāni kira atīte kāle sāvatthivāsīhi catūhi seṭṭhiputtehi bhogamadamattehi yobbanakāle pāradārikakammavasena bahuṃ apuññaṃ pasavetvā aparabhāge kālaṃ katvā tasseva nagarassa samīpe lohakumbhiyaṃ nibbattitvā paccamānehi lohakumbhiyā mukhavaṭṭiṃ patvā ekekaṃ gāthaṃ vatthukāmehi uccāritānaṃ tāsaṃ gāthānaṃ ādiakkharāni <pageBreak edition="M" number="0.0263" />, te paṭhamakkharameva vatvā vedanāppattā hutvā lohakumbhiṃ otariṃsu.</paragraph>
<paragraph line="861">Rājā pana taṃ saddaṃ sutvā bhītatasito saṃviggo lomahaṭṭhajāto taṃ rattāvasesaṃ dukkhena vītināmetvā vibhātāya rattiyā purohitaṃ pakkosāpetvā taṃ pavattiṃ kathesi. Purohito rājānaṃ <pageBreak edition="V" number="0.0245" /> bhītatasitaṃ ñatvā lābhagiddho ‘‘uppanno kho ayaṃ mayhaṃ brāhmaṇānañca lābhuppādanupāyo’’ti cintetvā ‘‘mahārāja, mahā vatāyaṃ upaddavo uppanno, sabbacatukkaṃ yaññaṃ yajāhī’’ti āha. Rājā tassa vacanaṃ sutvā amacce āṇāpesi ‘‘sabbacatukkayaññassa upakaraṇāni sajjethā’’ti. Taṃ sutvā mallikā devī rājānaṃ evamāha – ‘‘kasmā, mahārāja, brāhmaṇassa vacanaṃ sutvā anekapāṇavadhahiṃsanakakiccaṃ kātukāmosi, nanu sabbattha appaṭihatañāṇacāro bhagavā pucchitabbo? Yathā <pageBreak edition="P" number="0.0281" /> ca te bhagavā byākarissati, tathā paṭipajjitabba’’nti. Rājā tassā vacanaṃ sutvā satthu santikaṃ gantvā taṃ pavattiṃ bhagavato ārocesi. Bhagavā ‘‘na, mahārāja, tatonidānaṃ tuyhaṃ koci antarāyo’’ti vatvā ādito paṭṭhāya tesaṃ lohakumbhiniraye nibbattasattānaṃ pavattiṃ kathetvā tehi paccekaṃ uccāretuṃ āraddhagāthāyo –</paragraph>
<hangnum line="862" number="802"></hangnum>
<gatha1 line="863"> ‘‘Saṭṭhivassasahassāni, paripuṇṇāni sabbaso;</gatha1>
<gathalast line="864">Niraye paccamānānaṃ, kadā anto bhavissati.</gathalast>
<hangnum line="865" number="803"></hangnum>
<gatha1 line="866"> ‘‘Natthi anto kuto anto, na anto paṭidissati;</gatha1>
<gathalast line="867">Tathā hi pakataṃ pāpaṃ, tuyhaṃ mayhañca mārisā.</gathalast>
<hangnum line="868" number="804"></hangnum>
<gatha1 line="869"> ‘‘Dujjīvitamajīvimha, ye sante na dadamhase;</gatha1>
<gathalast line="870">Santesu deyyadhammesu, dīpaṃ nākamha attano.</gathalast>
<hangnum line="871" number="805"></hangnum>
<gatha1 line="872"> ‘‘Sohaṃ nūna ito gantvā, yoniṃ laddhāna mānusiṃ;</gatha1>
<gathalast line="873">Vadaññū sīlasampanno, kāhāmi kusalaṃ bahu’’nti. –</gathalast>
<unindented line="874">Paripuṇṇaṃ katvā kathesi.</unindented>
<paragraph line="875" number="802"> Tattha <pageBreak edition="M" number="0.0264" /><bold>saṭṭhivassasahassānī</bold>ti vassānaṃ saṭṭhisahassāni. Tasmiṃ kira lohakumbhiniraye nibbattasatto adho ogacchanto tiṃsāya vassasahassehi heṭṭhimatalaṃ pāpuṇāti, tato uddhaṃ uggacchantopi tiṃsāya eva vassasahassehi mukhavaṭṭipadesaṃ pāpuṇāti, tāya saññāya so ‘‘saṭṭhivassasahassāni, paripuṇṇāni sabbaso’’ti gāthaṃ vattukāmo sa-iti vatvā adhimattavedanāppatto <pageBreak edition="V" number="0.0246" /> hutvā adhomukho pati. Bhagavā pana taṃ rañño paripuṇṇaṃ katvā kathesi. Esa nayo sesagāthāsupi. Tattha <bold>kadā anto bhavissatī</bold>ti lohakumbhiniraye paccamānānaṃ amhākaṃ kadā nu kho imassa dukkhassa anto pariyosānaṃ bhavissati.</paragraph>
<paragraph line="876" number="803"><bold>Tathā hī</bold>ti yathā tuyhaṃ mayhañca imassa dukkhassa natthi anto, na anto paṭidissati, tathā tena pakārena pāpakaṃ kammaṃ pakataṃ tayā mayā cāti vibhattiṃ vipariṇāmetvā vattabbaṃ.</paragraph>
<paragraph line="877" number="804"><bold>Dujjīvita</bold>nti viññūhi garahitabbaṃ jīvitaṃ. <bold>Ye sante</bold>ti ye mayaṃ sante vijjamāne deyyadhamme. <bold>Na dadamhase</bold>ti <pageBreak edition="P" number="0.0282" /> na adamha. Vuttamevatthaṃ pākaṭataraṃ kātuṃ <bold>‘‘santesu deyyadhammesu, dīpaṃ nākamha attano’’</bold>ti vuttaṃ.</paragraph>
<paragraph line="878" number="805"><bold>Soha</bold>nti so ahaṃ. <bold>Nūnā</bold>ti parivitakke nipāto. <bold>Ito</bold>ti imasmā lohakumbhinirayā. <bold>Gantvā</bold>ti apagantvā. <bold>Yoniṃ laddhāna mānusi</bold>nti manussayoniṃ manussattabhāvaṃ labhitvā. <bold>Vadaññū</bold>ti pariccāgasīlo, yācakānaṃ vā vacanaññū. <bold>Sīlasampanno</bold>ti sīlācārasampanno. <bold>Kāhāmi kusalaṃ bahu</bold>nti pubbe viya pamādaṃ anāpajjitvā bahuṃ pahūtaṃ kusalaṃ puññakammaṃ karissāmi, upacinissāmīti attho.</paragraph>
<paragraph line="879">Satthā imā gāthāyo vatvā vitthārena dhammaṃ desesi, desanāpariyosāne mattikārattuppalahārako puriso sotāpattiphale patiṭṭhahi. Rājā sañjātasaṃvego parapariggahe abhijjhaṃ pahāya sadārasantuṭṭho ahosīti.</paragraph>
<centered line="880">Seṭṭhiputtapetavatthuvaṇṇanā niṭṭhitā.</centered>
<subhead line="881">16. Saṭṭhikūṭapetavatthuvaṇṇanā</subhead>
<paragraph line="882"><bold>Kiṃ</bold><pageBreak edition="M" number="0.0265" /><bold>nu ummattarūpovā</bold>ti idaṃ satthari veḷuvane viharante aññataraṃ petaṃ ārabbha vuttaṃ. Atīte kira bārāṇasinagare aññataro pīṭhasappī sālittakapayoge kusalo, tahiṃ sakkharakhipanasippe nipphattiṃ gato nagaradvāre nigrodharukkhamūle nisīditvā sakkharapahārehi hatthiassamanussarathakūṭāgāradhajapuṇṇaghaṭādirūpāni nigrodhapattesu dasseti. Nagaradārakā attano kīḷanatthāya <pageBreak edition="V" number="0.0247" /> māyakaḍḍhamāsakādīni datvā yathāruci tāni sippāni kārāpenti.</paragraph>
<paragraph line="883">Athekadivasaṃ bārāṇasirājā nagarato nikkhamitvā taṃ nigrodhamūlaṃ upagato nigrodhapattesu hatthirūpādivasena nānāvidharūpavibhattiyo appitā disvā manusse pucchi – ‘‘kena nu kho imesu nigrodhapattesu evaṃ nānāvidharūpavibhattiyo katā’’ti? Manussā taṃ pīṭhasappiṃ dassesuṃ ‘‘deva, iminā katā’’ti <pageBreak edition="P" number="0.0283" />. Rājā taṃ pakkosāpetvā evamāha – ‘‘sakkā nu kho, bhaṇe, mayā dassitassa ekassa purisassa kathentassa ajānantasseva kucchiyaṃ ajalaṇḍikāhi pūretu’’nti? ‘‘Sakkā, devā’’ti. Rājā taṃ attano rājabhavanaṃ netvā bahubhāṇike purohite nibbinnarūpo purohitaṃ pakkosāpetvā tena saha vivitte okāse sāṇipākāraparikkhitte nisīditvā mantayamāno pīṭhasappiṃ pakkosāpesi. Pīṭhasappī nāḷimattā ajalaṇḍikā ādāyāgantvā rañño ākāraṃ ñatvā purohitābhimukho nisinno tena mukhe vivaṭe sāṇipākāravivarena ekekaṃ ajalaṇḍikaṃ tassa galamūle patiṭṭhāpesi. So lajjāya uggilituṃ asakkonto sabbā ajjhohari. Atha naṃ rājā ajalaṇḍikāhi pūritodaraṃ vissajji – ‘‘gaccha, brāhmaṇa, laddhaṃ tayā bahubhāṇitāya phalaṃ, maddanaphalapiyaṅgutacādīhi abhisaṅkhataṃ pānakaṃ pivitvā ucchaḍḍehi, evaṃ te sotthi bhavissatī’’ti. Tassa ca pīṭhasappissa tena kammena attamano hutvā cuddasa gāme adāsi. So gāme labhitvā attānaṃ sukhento pīṇento parijanampi sukhento pīṇento samaṇabrāhmaṇādīnaṃ yathārahaṃ kiñci dento diṭṭhadhammikaṃ samparāyikañca atthaṃ ahāpento sukheneva jīvati, attano santikaṃ upagatānaṃ sippaṃ sikkhantānaṃ bhattavetanaṃ deti.</paragraph>
<paragraph line="884">Atheko <pageBreak edition="M" number="0.0266" /> puriso tassa santikaṃ upagantvā evamāha – ‘‘sādhu, ācariya, mampi etaṃ sippaṃ sikkhāpehi, mayhaṃ pana alaṃ bhattavetanenā’’ti. So taṃ purisaṃ taṃ sippaṃ sikkhāpesi. So sikkhitasippo sippaṃ vīmaṃsitukāmo gantvā gaṅgātīre nisinnassa sunettassa nāma paccekabuddhassa sakkharābhighātena sīsaṃ bhindi. Paccekabuddho tattheva gaṅgātīre parinibbāyi. Manussā <pageBreak edition="P" number="0.0284" /> taṃ pavattiṃ sutvā taṃ purisaṃ tattheva leḍḍudaṇḍādīhi paharitvā jīvitā voropesuṃ. So kālakato avīcimahāniraye nibbattitvā bahūni vassasahassāni niraye paccitvā tasseva kammassa vipākāvasesena imasmiṃ buddhuppāde rājagahanagarassa avidūre peto hutvā nibbatti. Tassa kammassa sarikkhakena vipākena bhavitabbanti kammavegukkhittāni pubbaṇhasamayaṃ majjhanhikasamayaṃ sāyanhasamayañca saṭṭhi ayokūṭasahassāni matthake nipatanti. So chinnabhinnasīso <pageBreak edition="V" number="0.0248" /> adhimattavedanāppatto bhūmiyaṃ nipatati, ayokūṭesu pana apagatamattesu paṭipākatikasiro tiṭṭhati.</paragraph>
<paragraph line="885">Athekadivasaṃ āyasmā mahāmoggallāno gijjhakūṭapabbatā otaranto taṃ disvā –</paragraph>
<hangnum line="886" number="806"></hangnum>
<gatha1 line="887"> ‘‘Kiṃ nu ummattarūpova, migo bhantova dhāvasi;</gatha1>
<gathalast line="888">Nissaṃsayaṃ pāpakammanto, kiṃ nu saddāyase tuva’’nti. –</gathalast>
<unindented line="889">Imāya gāthāya paṭipucchi. Tattha <bold>ummattarūpovā</bold>ti ummattakasabhāvo viya ummādappatto viya. <bold>Migo bhantova dhāvasī</bold>ti bhantamigo viya ito cito ca dhāvasi. So hi tesu ayokūṭesu nipatantesu parittāṇaṃ apassanto ‘‘na siyā nu kho evaṃ pahāro’’ti itopi ettopi palāyati. Te pana kammavegukkhittā yattha katthaci ṭhitassa matthakeyeva nipatanti. <bold>Kiṃ nu saddāyase tuva</bold>nti kiṃ nu kho tuvaṃ saddaṃ karosi, ativiya vissaraṃ karonto vicarasi.</unindented>
<paragraph line="890">Taṃ sutvā peto –</paragraph>
<hangnum line="891" number="807"></hangnum>
<gatha1 line="892"> ‘‘Ahaṃ bhadante petomhi, duggato yamalokiko;</gatha1>
<gathalast line="893">Pāpakammaṃ karitvāna, petalokaṃ ito gato.</gathalast>
<hangnum line="894" number="808"></hangnum>
<gatha1 line="895"> ‘‘Saṭṭhi <pageBreak edition="M" number="0.0267" /><pageBreak edition="P" number="0.0285" /> kūṭasahassāni, paripuṇṇāni sabbaso;</gatha1>
<gathalast line="896">Sīse mayhaṃ nipatanti, te bhindanti ca matthaka’’nti. –</gathalast>
<unindented line="897">Dvīhi gāthāhi paṭivacanaṃ adāsi. Tattha <bold>saṭṭhi kūṭasahassānī</bold>ti saṭṭhimattāni ayokūṭasahassāni. <bold>Paripuṇṇānī</bold>ti anūnāni. <bold>Sabbaso</bold>ti sabbabhāgato. Tassa kira saṭṭhiyā ayokūṭasahassānaṃ patanappahonakaṃ mahantaṃ pabbatakūṭappamāṇaṃ sīsaṃ nibbatti. Taṃ tassa vālaggakoṭinitudanamattampi ṭhānaṃ asesetvā tāni kūṭāni patantāni matthakaṃ bhindanti, tena so aṭṭassaraṃ karoti. Tena vuttaṃ <bold>‘‘sabbaso sīse mayhaṃ nipatanti, te bhindanti ca matthaka’’</bold>nti.</unindented>
<paragraph line="898">Atha <pageBreak edition="V" number="0.0249" /> naṃ thero katakammaṃ pucchanto –</paragraph>
<hangnum line="899" number="809"></hangnum>
<gatha1 line="900"> ‘‘Kiṃ nu kāyena vācāya, manasā dukkaṭaṃ kataṃ;</gatha1>
<gathalast line="901">Kissa kammavipākena, idaṃ dukkhaṃ nigacchasi.</gathalast>
<hangnum line="902" number="810"></hangnum>
<gatha1 line="903"> ‘‘Saṭṭhi kūṭasahassāni, paripuṇṇāni sabbaso;</gatha1>
<gathalast line="904">Sīse tuyhaṃ nipatanti, te bhindanti ca matthaka’’nti. –</gathalast>
<unindented line="905">Dve gāthā abhāsi.</unindented>
<paragraph line="906">Tassa peto attanā katakammaṃ ācikkhanto –</paragraph>
<hangnum line="907" number="811"></hangnum>
<gatha1 line="908"> ‘‘Athaddasāsiṃ sambuddhaṃ, sunettaṃ bhāvitindriyaṃ;</gatha1>
<gathalast line="909">Nisinnaṃ rukkhamūlasmiṃ, jhāyantaṃ akutobhayaṃ.</gathalast>
<hangnum line="910" number="812"></hangnum>
<gatha1 line="911"> ‘‘Sālittakappahārena, bhindissaṃ tassa matthakaṃ;</gatha1>
<gathalast line="912">Tassakammavipākena, idaṃ dukkhaṃ nigacchisaṃ.</gathalast>
<hangnum line="913" number="813"></hangnum>
<gatha1 line="914"> ‘‘Saṭṭhi kūṭasahassāni, paripuṇṇāni sabbaso;</gatha1>
<gathalast line="915">Sīse mayhaṃ nipatanti, te bhindanti ca matthaka’’nti. –</gathalast>
<unindented line="916">Tisso gāthāyo abhāsi.</unindented>
<paragraph line="917" number="811"> Tattha <bold>sambuddha</bold>nti paccekasambuddhaṃ. <bold>Sunetta</bold>nti evaṃnāmakaṃ. <bold>Bhāvitindriya</bold>nti ariyamaggabhāvanāya bhāvitasaddhādiindriyaṃ.</paragraph>
<paragraph line="918" number="812-13"><bold>Sālittakappahārenā</bold>ti <pageBreak edition="M" number="0.0268" /> sālittakaṃ vuccati dhanukena, aṅgulīhi eva vā sakkharakhipanapayogo. Tathā hi sakkharāya pahārenāti vā pāṭho. <bold>Bhindissa</bold>nti bhindiṃ.</paragraph>
<paragraph line="919">Taṃ <pageBreak edition="V" number="0.0250" /><pageBreak edition="P" number="0.0286" /> sutvā thero ‘‘attano katakammānurūpameva idāni purāṇakammassa idaṃ phalaṃ paṭilabhatī’’ti dassento –</paragraph>
<hangnum line="920" number="814"></hangnum>
<gatha1 line="921"> ‘‘Dhammena te kāpurisa;</gatha1>
<gatha2 line="922">Saṭṭhi kūṭasahassāni, paripuṇṇāni sabbaso;</gatha2>
<gathalast line="923">Sīse tuyhaṃ nipatanti, te bhindanti ca matthaka’’nti. –</gathalast>
<unindented line="924">Osānagāthamāha. Tattha <bold>dhammenā</bold>ti anurūpakāraṇena. <bold>Te</bold>ti tava, tasmiṃ paccekabuddhe aparajjhantena tayā katassa pāpakammassa anucchavikamevetaṃ phalaṃ tuyhaṃ upanītaṃ. Tasmā kenaci devena vā mārena vā brahmunā vā api sammāsambuddhenapi appaṭibāhanīyametanti dasseti.</unindented>
<paragraph line="925">Evañca pana vatvā tato nagare piṇḍāya caritvā katabhattakicco sāyanhasamaye satthāraṃ upasaṅkamitvā taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā sampattaparisāya dhammaṃ desento paccekabuddhānaṃ guṇānubhāvaṃ kammānañca avañjhataṃ pakāsesi, mahājano saṃvegajāto hutvā pāpaṃ pahāya dānādipuññanirato ahosīti.</paragraph>
<centered line="926">Saṭṭhikūṭapetavatthuvaṇṇanā niṭṭhitā.</centered>
<centered line="927">Iti khuddaka-aṭṭhakathāya petavatthusmiṃ</centered>
<paragraph line="928">Soḷasavatthupaṭimaṇḍitassa</paragraph>
<centered line="929">Catutthassa mahāvaggassa atthasaṃvaṇṇanā niṭṭhitā.</centered>
<subhead line="930">Nigamanakathā</subhead>
<paragraph line="931">Ettāvatā <pageBreak edition="M" number="0.0269" /><pageBreak edition="V" number="0.0251" /> ca –</paragraph>
<gatha1 line="932">Ye te petesu nibbattā, sattā dukkaṭakārino;</gatha1>
<gathalast line="933">Yehi kammehi tesaṃ taṃ, pāpakaṃ kaṭukapphalaṃ.</gathalast>
<gatha1 line="934">Paccakkhato vibhāventī, pucchāvissajjanehi ca;</gatha1>
<gathalast line="935">Yā <pageBreak edition="P" number="0.0287" /> desanāniyāmena, sataṃ saṃvegavaḍḍhanī.</gathalast>
<gatha1 line="936">Yaṃ kathāvatthukusalā, supariññātavatthukā;</gatha1>
<gathalast line="937"><bold>Petavatthū</bold>ti nāmena, saṅgāyiṃsu mahesayo.</gathalast>
<gatha1 line="938">Tassa atthaṃ pakāsetuṃ, porāṇaṭṭhakathānayaṃ;</gatha1>
<gathalast line="939">Nissāya yā samāraddhā, atthasaṃvaṇṇanā mayā.</gathalast>
<gatha1 line="940">Yā tattha paramatthānaṃ, tattha tattha yathārahaṃ;</gatha1>
<gathalast line="941">Pakāsanā <bold>paramattha-dīpanī</bold> nāma nāmato.</gathalast>
<gatha1 line="942">Sampattā pariniṭṭhānaṃ, anākulavinicchayā;</gatha1>
<gathalast line="943">Sā pannarasamattāya, pāḷiyā bhāṇavārato.</gathalast>
<gatha1 line="944">Iti taṃ saṅkharontena, yaṃ taṃ adhigataṃ mayā;</gatha1>
<gathalast line="945">Puññaṃ tassānubhāvena, lokanāthassa sāsanaṃ.</gathalast>
<gatha1 line="946">Ogāhetvā visuddhāya, sīlādipaṭipattiyā;</gatha1>
<gathalast line="947">Sabbepi dehino hontu, vimuttirasabhāgino.</gathalast>
<gatha1 line="948">Ciraṃ <pageBreak edition="V" number="0.0252" /> tiṭṭhatu lokasmiṃ, sammāsambuddhasāsanaṃ;</gatha1>
<gathalast line="949">Tasmiṃ sagāravā niccaṃ, hontu sabbepi pāṇino.</gathalast>
<gatha1 line="950">Sammā <pageBreak edition="M" number="0.0270" /> vassatu kālena, devopi jagatīpati;</gatha1>
<gathalast line="951">Saddhammanirato lokaṃ, dhammeneva pasāsatūti.</gathalast>
<centered line="952">Iti <bold>badaratitthavihāravāsinā</bold> munivarayatinā</centered>
<paragraph line="953">Bhadantena <bold>ācariyadhammapālena</bold> katā petavatthuatthasaṃvaṇṇanā niṭṭhitā.</paragraph>
<centered line="954">Petavatthu-aṭṭhakathā samattā.</centered>
</body>
</document>