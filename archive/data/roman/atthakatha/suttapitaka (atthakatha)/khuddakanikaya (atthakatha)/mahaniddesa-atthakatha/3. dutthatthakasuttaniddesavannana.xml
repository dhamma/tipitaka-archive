<?xml version="1.0"?>
<document>
<metadata>
<normativeSource>http://tipitaka.org/romn/cscd/s0515a.att3.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/3. dutthatthakasuttaniddesavannana.xml</archivePath>
<title>3. Duṭṭhaṭṭhakasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">3. Duṭṭhaṭṭhakasuttaniddesavaṇṇanā</chapter>
<paragraph line="2" number="15">Duṭṭhaṭṭhake <pageBreak edition="V" number="0.0149" /><pageBreak edition="P" number="1.0190" />paṭhamagāthāyaṃ tāva tattha <bold>vadantī</bold>ti bhagavantaṃ bhikkhusaṅghañca upavadanti. <bold>Duṭṭhamanāpi eke, athopi ve saccamanā</bold>ti ekacce duṭṭhacittā, ekacce tathasaññinopi hutvā titthiyā tuṭṭhacittā, ye tesaṃ sutvā saddahiṃsu, te saccamanāti adhippāyo. <bold>Vādañca jāta</bold>nti etaṃ akkosavādaṃ uppannaṃ. <bold>Muni no upetī</bold>ti akārakatāya ca akuppanatāya ca buddhamuni na upeti. <bold>Tasmā munī natthi khilo kuhiñcī</bold>ti tena kāraṇena ayaṃ muni, rāgādikhilehi natthi khilo kuhiñcīti veditabbo.</paragraph>
<paragraph line="3"><bold>Duṭṭhamanā</bold>ti <pageBreak edition="M" number="0.0165" />uppannehi dosehi dūsitacittā. <bold>Viruddhamanā</bold>ti tehi kilesehi kusalassa dvāraṃ adatvā āvaritacittā. <bold>Paṭiviruddhamanā</bold>ti upasaggavasena padaṃ vaḍḍhitaṃ. <bold>Āhatamanā</bold>ti paṭighena āhataṃ cittaṃ etesanti āhatamanā. <bold>Paccāhatamanā</bold>ti upasaggavaseneva. <bold>Āghātitamanā</bold>ti vihiṃsāvasena āghātitaṃ manaṃ etesanti āghātitamanā. <bold>Paccāghātitamanā</bold>ti upasaggavaseneva. Atha vā ‘‘kodhavasena <bold>duṭṭhamanā,</bold>upanāhavasena <bold>paduṭṭhamanā,</bold>makkhavasena <bold>viruddhamanā,</bold>paḷāsavasena <bold>paṭiviruddhamanā,</bold>dosavasena <bold>āhatapaccāhatamanā,</bold>byāpādavasena <bold>āghātitapaccāghātitamanā</bold>. Paccayānaṃ alābhena <bold>duṭṭhamanā paduṭṭhamanā,</bold>ayasena <bold>viruddhamanā paṭiviruddhamanā,</bold>garahena <bold>āhatapaccāhatamanā,</bold>dukkhavedanāsamaṅgībhāvena <bold>āghātitapaccāghātitamanā’’</bold>ti evamādinā nayena eke vaṇṇayanti. <bold>Upavadantī</bold>ti garahaṃ uppādenti. <bold>Abhūtenā</bold>ti asaṃvijjamānena.</paragraph>
<paragraph line="4"><bold>Saddahantā</bold>ti pasādavasena saddhaṃ uppādentā. <bold>Okappentā</bold>ti <pageBreak edition="P" number="1.0191" />guṇavasena otaritvā avakappayantā. <bold>Adhimuccantā</bold>ti sampasādanavasena sanniṭṭhānaṃ katvā tesaṃ kathaṃ adhivāsentā. <bold>Saccamanā</bold>ti tacchamanā. <bold>Saccasaññino</bold>ti tacchasaññino. <bold>Tathamanā</bold>ti aviparītamanā. <bold>Bhūtamanā</bold>ti bhūtatthamanā. <bold>Yāthāvamanā</bold>ti niccalamanā. <bold>Aviparītamanā</bold>ti nicchayamanā. Tattha ‘‘saccamanā <pageBreak edition="V" number="0.0150" />saccasaññino’’ti saccavādiguṇaṃ, ‘‘tathamanā tathasaññino’’ti saccasaddhāguṇaṃ, ‘‘bhūtamanā bhūtasaññino’’ti ṭhitaguṇaṃ, ‘‘yāthāvamanā yāthāvasaññino’’ti paccayikaguṇaṃ, ‘‘aviparītamanā aviparītasaññino’’ti avisaṃvādaguṇaṃ kathitanti ñātabbaṃ.</paragraph>
<paragraph line="5"><bold>Paratoghoso</bold>ti aññesaṃ santikā uppannasaddo. <bold>Akkoso</bold>ti jātiādīsu dasasu akkosesu aññataro. <bold>Yo vādaṃ upetī</bold>ti yo puggalo upavādaṃ upagacchati. <bold>Kārako vā</bold>ti katadoso vā. <bold>Kārakatāyā</bold>ti dosassa katabhāvena <bold>vuccamāno</bold>ti kathiyamāno. <bold>Upavadiyamāno</bold>ti dosaṃ upavajjamāno. <bold>Kuppatī</bold>ti kopaṃ karoti.</paragraph>
<paragraph line="6"><bold>Khīlajātatāpi</bold><pageBreak edition="M" number="0.0166" /><bold>natthī</bold>ti cittabandhabhāvacittakacavarabhāvasaṅkhātaṃ paṭighakhilaṃ jātaṃ assāti khilajāto, tassa bhāvo khilajātatā, tāpi natthi na santi. <bold>Pañcapi cetokhilā</bold>ti kāme avītarāgo, kāye avītarāgo, rūpe avītarāgo, yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati, aññataraṃ devanikāyaṃ paṇidhāya brahmacariyaṃ carati ‘‘imināhaṃ sīlena vā vatena vā tapena vā brahmacariyena vā devo vā bhavissāmi, devaññataro vā’’ti (ma. ni. 1.186) evarūpā pañcapi cittassa bandhabhāvakacavarabhāvasaṅkhātā cetokhilā natthi.</paragraph>
<paragraph line="7" number="16">Imañca gāthaṃ vatvā bhagavā ānandattheraṃ pucchi – ‘‘evaṃ khuṃsetvā vambhetvā vuccamānā bhikkhū, ānanda, kiṃ <pageBreak edition="P" number="1.0192" />vadantī’’ti, ‘‘na kiñci bhagavā’’ti. ‘‘Na, ānanda, ‘ahaṃ sīlavā’ti sabbattha tuṇhī bhavitabbaṃ. Loke hi nābhāsamānaṃ jānanti, missaṃ bālehi paṇḍita’’nti (saṃ. ni. 2.241) vatvā ‘‘bhikkhū, ānanda, te manusse evaṃ paṭicodentū’’ti dhammadesanatthāya ‘‘abhūtavādī nirayaṃ upetī’’ti (dha. pa. 306; udā. 38; itivu. 48; su. ni. 666) imaṃ gāthaṃ abhāsi. Thero taṃ uggahetvā bhikkhū āha – ‘‘manussā tumhehi imāya gāthāya paṭicodetabbā’’ti. Bhikkhū tathā akaṃsu. Paṇḍitamanussā tuṇhī ahesuṃ. Rājāpi rājapurise sabbattha pesetvā yesaṃ dhuttānaṃ lañjaṃ datvā titthiyā taṃ mārāpesuṃ, te gahetvā niggayha taṃ pavattiṃ ñatvā titthiye paribhāsi. Manussāpi titthiye disvā leḍḍunā hananti, paṃsunā okiranti ‘‘bhagavato ayasaṃ uppādesu’’nti. Ānandatthero taṃ disvā bhagavato ārocesi, bhagavā therassa imaṃ gāthamabhāsi <bold>‘‘sakañhi diṭṭhiṃ…pe… vadeyyā’’</bold>ti.</paragraph>
<paragraph line="8">Tassa <pageBreak edition="V" number="0.0151" />attho – yāyaṃ diṭṭhi titthiyajanassa ‘‘sundariṃ māretvā samaṇānaṃ sakyaputtiyānaṃ avaṇṇaṃ pakāsetvā etenupāyena laddhaṃ sakkāraṃ sādiyissāmā’’ti so taṃ diṭṭhiṃ kathaṃ atikkameyya? Atha kho so ayaso tameva titthiyajanaṃ paccāgato taṃ diṭṭhiṃ accetuṃ asakkontaṃ. Yo vā sassatādivādī, sopi <bold>sakaṃ diṭṭhiṃ kathamaccayeyya,</bold>tena diṭṭhi<bold>chandena anunīto</bold>tāya ca diṭṭhi<bold>ruciyā niviṭṭho,</bold>api ca kho pana <bold>sayaṃ samattāni pakubbamāno</bold>attanāva paripuṇṇāni tāni diṭṭhigatāni karonto <bold>yathā jāneyya, tatheva vadeyyā</bold>ti.</paragraph>
<paragraph line="9"><bold>Avaṇṇaṃ</bold><pageBreak edition="M" number="0.0167" /><bold>pakāsayitvā</bold>ti aguṇaṃ pākaṭaṃ katvā. <bold>Sakkāra</bold>nti catunnaṃ paccayānaṃ sakkaccakaraṇaṃ. <bold>Sammāna</bold>nti cittena bahumānanaṃ. <bold>Paccāharissāmā</bold>ti etaṃ lābhādiṃ nibbattessāma. <bold>Evaṃdiṭṭhikā</bold>ti evaṃladdhikā. Yathā taṃ ‘‘lābhādiṃ nibbattessāmā’’ti evaṃ ayaṃ laddhi tesaṃ atthi, tathā ‘‘atthi me vuttappakāro dhammo’’ti etesaṃ khamati ceva ruccati ca, evaṃsabhāvameva vā tesaṃ cittaṃ ‘‘atthi me citta’’nti. Tadā tesaṃ diṭṭhi vā, diṭṭhiyā <pageBreak edition="P" number="1.0193" />saha khanti vā, diṭṭhikhantīhi saddhiṃ ruci vā, diṭṭhikhantirucīhi saddhiṃ laddhi vā, diṭṭhikhantiruciladdhīhi saddhiṃ ajjhāsayo vā, diṭṭhikhantiruciladdhiajjhāsayehi saddhiṃ adhippāyo vā hotīti dassento <bold>‘‘evaṃdiṭṭhikā…pe… evaṃadhippāyā’’</bold>ti āha. <bold>Sakaṃ diṭṭhi</bold>nti attano dassanaṃ. <bold>Sakaṃ khanti</bold>nti attano sahanaṃ. <bold>Sakaṃ ruci</bold>nti attano ruciṃ. <bold>Sakaṃ laddhi</bold>nti attano laddhiṃ. <bold>Sakaṃ ajjhāsaya</bold>nti attano ajjhāsayaṃ. <bold>Sakaṃ adhippāya</bold>nti attano bhāvaṃ. <bold>Atikkamitu</bold>nti samatikkamituṃ. <bold>Atha kho sveva ayaso</bold>ti so eva ayaso ekaṃsena. <bold>Te paccāgato</bold>ti tesaṃ patiāgato. <bold>Te</bold>ti sāmiatthe upayogavacanaṃ.</paragraph>
<paragraph line="10"><bold>Atha vā</bold>ti atthantaradassanaṃ. <bold>Sassato</bold>ti nicco dhuvo. <bold>Loko</bold>ti attabhāvo. <bold>Idameva saccaṃ, moghamañña</bold>nti idaṃ eva tacchaṃ tathaṃ, aññaṃ tucchaṃ. <bold>Samattā</bold>ti sampuṇṇā. <bold>Samādinnā</bold>ti sammā ādinnā. <bold>Gahitā</bold>ti upagantvā gahitā.</paragraph>
<paragraph line="11"><bold>Parāmaṭṭhā</bold>ti sabbākārena parāmasitvā gahitā. <bold>Abhiniviṭṭhā</bold>ti visesena laddhappatiṭṭhā. <bold>Asassato</bold>ti vuttavipariyāyena veditabbo.</paragraph>
<paragraph line="12"><bold>Antavā</bold>ti saanto. <bold>Anantavā</bold>ti vuddhianantavā. <bold>Taṃ jīva</bold>nti so jīvo, liṅgavipallāso kato. <bold>Jīvo</bold>ti ca attāyeva. <bold>Tathāgato</bold>ti satto, ‘‘araha’’nti eke. <bold>Paraṃ maraṇā</bold>ti maraṇato uddhaṃ, paraloketi attho. <bold>Na hoti tathāgato paraṃ maraṇā</bold>ti maraṇato uddhaṃ na <pageBreak edition="V" number="0.0152" />hoti. <bold>Hoti ca na ca hoti tathāgato paraṃ maraṇā</bold>ti maraṇato uddhaṃ hoti ca na hoti ca. <bold>Neva hoti na na hoti tathāgato paraṃ maraṇā</bold>ti ucchedavasena neva hoti, takkikavasena na na hoti.</paragraph>
<paragraph line="13"><bold>Sakāya</bold><pageBreak edition="M" number="0.0168" /><bold>diṭṭhiyā</bold>tiādayo karaṇavacanaṃ. <bold>Allīno</bold>ti ekībhūto.</paragraph>
<paragraph line="14"><bold>Sayaṃ samattaṃ karotī</bold>ti attanā ūnabhāvaṃ mocetvā sammā attaṃ samattaṃ karoti. <bold>Paripuṇṇa</bold>nti atirekadosaṃ mocetvā sampuṇṇaṃ. <bold>Anoma</bold>nti hīnadosaṃ mocetvā alāmakaṃ. <bold>Agga</bold>nti ādiṃ. <bold>Seṭṭha</bold>nti padhānaṃ niddosaṃ. <bold>Visesa</bold>nti jeṭṭhakaṃ <pageBreak edition="P" number="1.0194" />. <bold>Pāmokkha</bold>nti adhikaṃ. <bold>Uttama</bold>nti visesaṃ na heṭṭhimaṃ. <bold>Pavaraṃ karotī</bold>ti atirekena uttamaṃ karoti. Atha vā ‘‘āsayadosamocanena <bold>aggaṃ,</bold>saṃkilesadosamocanena <bold>seṭṭhaṃ,</bold>upakkilesadosamocanena <bold>visesaṃ,</bold>pamattadosamocanena <bold>pāmokkhaṃ,</bold>majjhimadosamocanena <bold>uttamaṃ,</bold>uttamamajjhimadosamocanena <bold>pavaraṃ karotī’’</bold>ti evameke vaṇṇayanti. <bold>Ayaṃ satthā sabbaññū</bold>ti ayaṃ amhākaṃ satthā sabbajānanavasena sabbaññū. <bold>Ayaṃ dhammo svākkhāto</bold>ti ayaṃ amhākaṃ dhammo suṭṭhu akkhāto. <bold>Ayaṃ gaṇo suppaṭipanno</bold>ti ayaṃ amhākaṃ gaṇo suṭṭhu paṭipanno. <bold>Ayaṃ diṭṭhi bhaddikā</bold>ti ayaṃ amhākaṃ laddhi sundarā. <bold>Ayaṃ paṭipadā supaññattā</bold>ti ayaṃ amhākaṃ pubbabhāgā attanta pādipaṭipadā suṭṭhu paññattā. <bold>Ayaṃ maggo niyyāniko</bold>ti ayaṃ amhākaṃ niyyāmokkantiko maggo niyyānikoti <bold>sayaṃ samattaṃ karoti</bold>.</paragraph>
<paragraph line="15"><bold>Katheyya</bold>‘‘sassato loko’’ti. <bold>Bhaṇeyya</bold>‘‘idameva saccaṃ moghamañña’’nti. <bold>Dīpeyya</bold>‘‘antavā loko’’ti. <bold>Vohareyya</bold>nānāvidhena gaṇhāpeyya ‘‘hoti ca na ca hotī’’ti.</paragraph>
<paragraph line="16" number="17">Atha rājā sattāhaccayena taṃ kuṇapaṃ chaḍḍāpetvā sāyanhasamayaṃ vihāraṃ gantvā bhagavantaṃ abhivādetvā āha – ‘‘nanu, bhante, īdise ayase uppanne mayhampi ārocetabbaṃ siyā’’ti? Evaṃ vutte bhagavā ‘‘na, mahārāja, ‘ahaṃ sīlavā guṇasampanno’ti paresaṃ ārocetuṃ ariyānaṃ paṭirūpa’’nti vatvā tassā aṭṭhuppattiyā <bold>‘‘yo attano sīlavatānī</bold>ti avasesagāthāyo abhāsi.</paragraph>
<paragraph line="17">Tattha <bold>sīlavatānī</bold>ti pātimokkhādīni sīlāni, āraññikādīni dhutaṅgavatāni ca. <bold>Anānupuṭṭho</bold>ti apucchito. <bold>Pāvā</bold>ti vadati. <bold>Anariyadhammaṃ kusalā tamāhu, yo ātumānaṃ sayameva pāvā</bold>ti <pageBreak edition="V" number="0.0153" />yo evaṃ attānaṃ <pageBreak edition="M" number="0.0169" />sayameva vadati, tassa taṃ vādaṃ ‘‘anariyadhammo eso’’ti kusalā evaṃ kathenti.</paragraph>
<paragraph line="18"><bold>Atthi sīlañceva vatañcā</bold>ti sīlanaṭṭhena sīlañceva atthi, samādānaṭṭhena vatañca atthi, <bold>vataṃ na sīla</bold>nti vuttatthena vataṃ atthi, taṃ na sīlaṃ. <bold>Katama</bold>nti <pageBreak edition="P" number="1.0195" />kathetukamyatāpucchā. <bold>Idha bhikkhu sīlavā</bold>tiādayo vuttanayā eva. <bold>Saṃvaraṭṭhenā</bold>ti saṃvaraṇaṭṭhena, vītikkamadvāraṃ pidahanaṭṭhena. <bold>Samādānaṭṭhenā</bold>ti taṃ taṃ sikkhāpadaṃ sammā ādānaṭṭhena. <bold>Āraññikaṅga</bold>nti araññe nivāso sīlaṃ assāti āraññiko, tassa aṅgaṃ āraññikaṅgaṃ. <bold>Piṇḍapātikaṅga</bold>nti bhikkhāsaṅkhātānaṃ paraāmisapiṇḍānaṃ pāto piṇḍapāto, parehi dinnānaṃ piṇḍānaṃ patte nipatananti vuttaṃ hoti. Taṃ piṇḍapātaṃ uñchati taṃ taṃ kulaṃ upasaṅkamanto gavesatīti piṇḍapātiko, piṇḍāya vā patituṃ vatametassāti piṇḍapātī. <bold>Patitu</bold>nti carituṃ. Piṇḍapātī eva piṇḍapātiko, tassa aṅgaṃ piṇḍapātikaṅgaṃ. <bold>Aṅga</bold>nti kāraṇaṃ vuccati. Tasmā yena samādānena so piṇḍapātiko hoti, tassetaṃ adhivacananti veditabbaṃ. Eteneva nayena rathikāsusānasaṅkārakūṭādīnaṃ yattha katthaci paṃsūnaṃ upari ṭhitattā abbhuggataṭṭhena tesu paṃsukūlamivāti paṃsukūlaṃ. Atha vā paṃsu viya kucchitabhāvaṃ ulatīti paṃsukūlaṃ, kucchitabhāvaṃ gacchatīti vuttaṃ hoti. Evaṃ laddhanibbacanassa paṃsukūlassa dhāraṇaṃ paṃsukūlaṃ, paṃsukūlaṃ sīlamassāti paṃsukūliko, paṃsukūlikassa aṅgaṃ <bold>paṃsukūlikaṅgaṃ</bold>. Saṅghāṭiuttarāsaṅgaantaravāsakasaṅkhātaṃ ticīvaraṃ sīlamassāti tecīvariko, tecīvarikassa aṅgaṃ <bold>tecīvarikaṅgaṃ. Sapadānacārikaṅga</bold>nti <bold>dānaṃ</bold>vuccati avakhaṇḍanaṃ, apetaṃ dānato apadānaṃ, anavakhaṇḍananti attho. Saha apadānena sapadānaṃ, avakhaṇḍanavirahitaṃ, anugharanti vuttaṃ hoti. Sapadānaṃ carituṃ idamassa sīlanti sapadānacārī, sapadānacārīyeva sapadānacāriko, tassa aṅgaṃ sapadānacārikaṅgaṃ. <bold>Khalupacchābhattikaṅga</bold>nti <bold>khalū</bold>ti paṭisedhanatthe nipāto. Pavāritena satā pacchā laddhaṃ bhattaṃ pacchābhattaṃ nāma, tassa pacchābhattassa bhojanaṃ pacchābhattabhojanaṃ, tasmiṃ pacchābhattabhojane pacchābhattasaññaṃ katvā pacchābhattaṃ sīlamassāti pacchābhattiko, na pacchābhattiko <pageBreak edition="P" number="1.0196" />khalupacchābhattiko, samādānavasena paṭikkhittātirittabhojanassetaṃ nāmaṃ, tassa aṅgaṃ khalupacchābhattikaṅgaṃ <pageBreak edition="M" number="0.0170" />. <bold>Nesajjikaṅga</bold>nti sayanaṃ paṭikkhipitvā nisajjāya viharituṃ sīlamassāti nesajjiko, tassa aṅgaṃ nesajjikaṅgaṃ. <bold>Yathāsanthatikaṅga</bold>nti yadeva santhataṃ yathāsanthataṃ, ‘‘idaṃ tuyhaṃ pāpuṇātī’’ti evaṃ paṭhamaṃ uddiṭṭhasenāsanassetaṃ adhivacanaṃ. Tasmiṃ yathāsanthate viharituṃ sīlamassāti yathāsanthatiko, tassa aṅgaṃ yathāsanthatikaṅgaṃ. Sabbāneva panetāni tena tena samādānena dhutakilesattā dhutassa bhikkhuno aṅgāni, kilesadhunanato vā dhutanti laddhavohāraṃ ñāṇaṃ aṅgaṃ etesanti <bold>dhutaṅgāni</bold>. Atha <pageBreak edition="V" number="0.0154" />vā dhutāni ca tāni paṭipakkhānaṃ dhunanato aṅgāni ca paṭipattiyātipi <bold>dhutaṅgāni</bold>. Evaṃ tāvettha atthato viññātabbo vinicchayo. Sabbāneva cetāni samādānacetanālakkhaṇāni. Vuttampi cetaṃ –</paragraph>
<indent line="19">‘‘Yo samādiyati, so puggalo. Yena samādiyati, cittacetasikā ete dhammā. Yā samādānacetanā, taṃ dhutaṅgaṃ. Yaṃ paṭikkhipati, taṃ vatthu’’nti (visuddhi. 1.23).</indent>
<paragraph line="20">Sabbāneva ca loluppaviddhaṃsanarasāni, nilloluppabhāvapaccupaṭṭhānāni, appicchatādiariyadhammapadaṭṭhānāni. Evamettha lakkhaṇādīhi vinicchayo veditabbo.</paragraph>
<paragraph line="21"><bold>Vīriyasamādānampī</bold>ti vīriyaggahaṇampi. <bold>Kāma</bold>nti ekaṃsatthe nipāto. <bold>Taco ca nhāru cā</bold>ti chavi ca nhāruvalliyo ca. <bold>Aṭṭhi cā</bold>ti sabbā aṭṭhiyo ca. <bold>Avasissatū</bold>ti tiṭṭhatu. <bold>Upasussatu maṃsalohita</bold>nti sabbaṃ maṃsañca lohitañca sukkhatu. ‘‘Taco’’ti ekaṃ aṅgaṃ, ‘‘nhārū’’ti ekaṃ, ‘‘aṭṭhī’’ti ekaṃ, ‘‘upasussatu maṃsalohita’’nti ekaṃ aṅgaṃ. <bold>Yaṃ ta</bold>nti upari vattabbapadena sambandho. <bold>Purisathāmenā</bold>ti purisassa kāyikena balena, <bold>balenā</bold>ti ñāṇabalena. <bold>Vīriyenā</bold>ti cetasikañāṇavīriyatejena. <bold>Parakkamenā</bold>ti paraṃ paraṃ ṭhānaṃ akkamanena ussāhappattavīriyena. <bold>Pattabba</bold>nti <pageBreak edition="P" number="1.0197" />yaṃ taṃ pāpuṇitabbaṃ. <bold>Na taṃ apāpuṇitvā</bold>ti taṃ pattabbaṃ appatvā. <bold>Vīriyassa saṇṭhānaṃ bhavissatī</bold>ti vuttappakārassa vīriyassa sithilattaṃ osīdanaṃ na bhavissati. ‘‘Paṭṭhāna’’ntipi pāṭho, ayamevattho. <bold>Cittaṃ paggaṇhātī</bold>ti cittaṃ ussāhaṃ gaṇhāpeti. <bold>Padahatī</bold>ti patiṭṭhāpeti.</paragraph>
<paragraph line="22"><bold>Nāsissa</bold>nti <pageBreak edition="M" number="0.0171" />na khādissāmi na bhuñjissāmi. <bold>Na pivissāmī</bold>ti yāgupānādīni na pivissāmi. <bold>Vihārato na nikkhame</bold>ti senāsanato bahi na nikkhameyyaṃ. <bold>Napi passaṃ nipātessa</bold>nti passaṃ mañce vā pīṭhe vā bhūmiyaṃ vā kaṭasantharake vā pātanaṃ ṭhapanaṃ na karissāmi. <bold>Taṇhāsalle anūhate</bold>ti taṇhāsaṅkhāte kaṇḍe anuddhaṭe, avigateti attho.</paragraph>
<paragraph line="23"><bold>Imaṃ pallaṅka</bold>nti samantato ābhujitaṃ ūrubaddhāsanaṃ. <bold>Na bhindissāmī</bold>ti na vijahissāmi. <bold>Yāva me na anupādāyā</bold>ti catūhi upādānehi gahaṇaṃ aggahetvā. <bold>Āsavehī</bold>ti kāmāsavādīhi catūhi āsavehi. <bold>Vimuccissatī</bold>ti samucchedavimuttiyā na muccissati. <bold>Na tāvāhaṃ imamhā āsanā vuṭṭhahissāmī</bold>ti ādiṃ katvā yāva <bold>rukkhamūlā nikkhamissāmī</bold>ti okāsavasena <pageBreak edition="V" number="0.0155" />vuttā. <bold>Imasmiññeva pubbaṇhasamayaṃ ariyadhammaṃ āharissāmī</bold>ti ādiṃ katvā yāva <bold>gimhe</bold>ti kālavasena vuttā. <bold>Purime vayokhandhe</bold>tiādayo vayavasena vuttā. Tattha <bold>āsanā na vuṭṭhahissāmī</bold>ti nisinnāsanā na uṭṭhahissāmi. <bold>Aḍḍhayogā</bold>ti nikuṇḍagehā. <bold>Pāsādā</bold>ti dīghapāsādā. <bold>Hammiyā</bold>ti muṇḍacchadanagehā. <bold>Guhāyā</bold>ti paṃsuguhāya. <bold>Leṇā</bold>ti mariyādachinnacchiddā pabbataleṇā. <bold>Kuṭiyā</bold>ti ullittādikuṭiyā. <bold>Kūṭāgārā</bold>ti kaṇṇikaṃ āropetvā katagehato. <bold>Aṭṭā</bold>ti dvāraṭṭālakā. <bold>Māḷā</bold>ti vaṭṭagehā. Uddaṇḍo nāma eko patissayaviseso. ‘‘Tichadanageho’’tipi eke. <bold>Upaṭṭhānasālā</bold>ti sannipātasālā bhojanasālā vā. <bold>Maṇḍapā</bold>dayo pākaṭāyeva. <bold>Ariyadhamma</bold>nti <pageBreak edition="P" number="1.0198" />anavajjadhammaṃ, ariyānaṃ vā buddhapaccekabuddhabuddhasāvakānaṃ dhammaṃ. <bold>Āharissāmī</bold>ti mama cittasamīpaṃ ānayissāmi sīlena. <bold>Samāharissāmī</bold>ti visesena ānayissāmi samādhinā. <bold>Adhigacchissāmī</bold>ti paṭilābhavasena gamissāmi tadaṅgena. <bold>Phassayissāmī</bold>ti phusissāmi maggena. <bold>Sacchikarissāmī</bold>ti paccakkhaṃ karissāmi phalena. Atha vā sotāpattimaggena <bold>āharissāmi</bold>. Sakadāgāmimaggena <bold>samāharissāmi,</bold>anāgāmimaggena <bold>adhigacchissāmi,</bold>arahattamaggena <bold>phassayissāmi,</bold>paccavekkhaṇena <bold>sacchikarissāmi</bold>. Dvīsupi nayesu phassayissāmīti nāmakāyena nibbānaṃ phusissāmīti attho.</paragraph>
<paragraph line="24"><bold>Apuṭṭho</bold>ti mūlapadaṃ, tassa apucchitoti attho. <bold>Apucchito</bold>ti ajānāpito. <bold>Ayācito</bold>ti anāyācito. <bold>Anajjhesito</bold>ti anāṇāpito <pageBreak edition="M" number="0.0172" />, ‘‘na icchito’’ti eke. <bold>Apasādito</bold>ti na pasādāpito. <bold>Pāvadatī</bold>ti kathayati. <bold>Ahamasmī</bold>ti ahaṃ asmi bhavāmi. <bold>Jātiyā vā</bold>ti khattiyabrāhmaṇajātiyā vā. <bold>Gottena vā</bold>ti gotamādigottena vā. <bold>Kolaputtiyena vā</bold>ti kulaputtabhāvena vā. <bold>Vaṇṇapokkharatāya vā</bold>ti sarīrasundaratāya vā. <bold>Dhanena vā</bold>ti dhanasampattiyā vā. <bold>Ajjhenena vā</bold>ti ajjhāyakaraṇena vā. <bold>Kammāyatanena vā</bold>ti kammameva kammāyatanaṃ, tena kammāyatanena, kasigorakkhakammādinā vā. <bold>Sippāyatanena vā</bold>ti dhanusippādinā vā. <bold>Vijjāṭṭhānena vā</bold>ti aṭṭhārasavijjāṭṭhānena vā. <bold>Sutena vā</bold>ti bahussutaguṇena vā. <bold>Paṭibhānena vā</bold>ti kāraṇākāraṇapaṭibhānasaṅkhātañāṇena vā. <bold>Aññataraññatarena vā vatthunā</bold>ti jātiādīnaṃ ekekena vatthunā vā.</paragraph>
<paragraph line="25"><bold>Uccā kulā</bold>ti khattiyabrāhmaṇakulā, etena jātigottamahattaṃ dīpeti. <bold>Mahābhogakulā</bold>ti gahapatimahāsālakulā, etena aḍḍhamahattaṃ dīpeti. <bold>Uḷārabhogakulā</bold>ti avasesavessādikulā, etena pahūtajātarūparajatādiṃ dīpeti. Caṇḍālāpi hi uḷārabhogā honti. <bold>Ñāto</bold>ti pākaṭo. <bold>Yassassī</bold>ti parivārasampanno. <bold>Suttantiko</bold>ti <pageBreak edition="P" number="1.0199" />suttante niyutto. <bold>Vinayadharo</bold>ti vinayapiṭakadharo. <bold>Dhammakathiko</bold>ti <pageBreak edition="V" number="0.0156" />ābhidhammiko. <bold>Āraññiko</bold>tiādayo dhutaṅgapubbaṅgamapaṭipattidassanatthaṃ vuttā. <bold>Paṭhamassa jhānassa lābhī</bold>tiādayo rūpārūpaaṭṭhasamāpattiyo dassetvā paṭivedhadassanavasena vuttā. <bold>Pāvadatī</bold>ti mūlapadaṃ. <bold>Kathetī</bold>ti ‘‘piṭakācariyosmī’’ti kathayati. <bold>Bhaṇatī</bold>ti ‘‘dhutaṅgikomhī’’ti pākaṭaṃ karoti. <bold>Dīpayatī</bold>ti ‘‘rūpajjhānaṃ lābhīmhī’’ti paridīpayati. <bold>Voharatī</bold>ti ‘‘arūpajjhānaṃ lābhīmhī’’ti vākyabhedaṃ karoti.</paragraph>
<paragraph line="26"><bold>Khandhakusalā</bold>ti pañcasu khandhesu salakkhaṇasāmaññalakkhaṇesu chekā, ñātatīraṇapahānavasena kusalāti attho. <bold>Dhātuāyatanapaṭiccasamuppādā</bold>dīsupi eseva nayo. <bold>Nibbānakusalā</bold>ti nibbāne chekā. <bold>Anariyāna</bold>nti na ariyānaṃ. <bold>Eso dhammo</bold>ti eso sabhāvo. <bold>Bālāna</bold>nti apaṇḍitānaṃ. <bold>Asappurisāna</bold>nti na sobhanapurisānaṃ. <bold>Attā</bold>ti attānaṃ.</paragraph>
<paragraph line="27" number="18"><bold>Santo</bold>ti rāgādikilesūpasamena santo. Tathā <bold>abhinibbutatto. Iti’hanti sīlesu akatthamāno</bold>ti ‘‘ahamasmi sīlasampanno’’tiādinā <pageBreak edition="M" number="0.0173" />nayena iti sīlesu akatthamāno, sīlanimittaṃ attupanāyikaṃ vācaṃ abhāsamānoti vuttaṃ hoti. <bold>Tamariyadhammaṃ kusalā vadantī</bold>ti tassa taṃ akatthanaṃ ‘‘ariyadhammo eso’’ti buddhādayo khandhādikusalā vadanti. <bold>Yassussadā natthi kuhiñci loke</bold>ti yassa khīṇāsavassa rāgādayo sattussadā kuhiñci loke natthi. Tassa taṃ akatthanaṃ ‘‘ariyadhammo eso’’ti evaṃ kusalā vadantīti sambandho.</paragraph>
<paragraph line="28"><bold>Santo</bold>ti mūlapadaṃ. <bold>Rāgassa samitattā</bold>ti rañjanalakkhaṇassa rāgassa samitabhāvena. <bold>Dosā</bold>dīsupi eseva nayo. <bold>Vijjhātattā</bold>ti sabbapariḷāhānaṃ jhāpitattā. <bold>Nibbutattā</bold>ti sabbasantāpānaṃ nibbāpitabhāvena. <bold>Vigatattā</bold>ti sabbākusalābhisaṅkhārānaṃ vigatabhāvena dūrabhāvena. <bold>Paṭipassaddhattā</bold>ti sabbākārena abhabbuppattikabhāvena. <bold>Sattannaṃ</bold><pageBreak edition="P" number="1.0200" /><bold>dhammānaṃ bhinnattā bhikkhū</bold>ti upari vattabbānaṃ sattadhammānaṃ bhinditvā ṭhitabhāvena bhikkhu. Sakkāyadiṭṭhivicikicchāsīlabbataparāmāsoti ime tayo kilesā sotāpattimaggena bhinnā, rāgo dosoti ime dve kilesā oḷārikā sakadāgāmimaggena bhinnā, te eva aṇusahagatā anāgāmimaggena bhinnā, moho mānoti ime dve kilesā arahattamaggena bhinnā. Avasese kilese dassetuṃ <bold>‘‘bhinnāssa honti pāpakā akusalā dhammā’’</bold>ti āha. <bold>Saṃkilesikā</bold>ti kilesapaccayā. <bold>Ponobhavikā</bold>ti punabbhavadāyikā. <bold>Sadarā</bold>ti kilesadarathā ettha santīti sadarā. ‘‘Saddarā’’tipi pāṭho, sahadarathāti attho. <bold>Dukkhavipākā</bold>ti phalakāle dukkhadāyikā. <bold>Āyatiṃ jātijarāmaraṇiyā</bold>ti anāgate jātijarāmaraṇassa paccayā.</paragraph>
<paragraph line="29"><bold>Pajjena</bold><pageBreak edition="V" number="0.0157" /><bold>katena attanā</bold>ti gāthāya ayaṃ piṇḍattho – yo attanā bhāvitena maggena parinibbānaṃ gato, kilesaparinibbānaṃ patto, parinibbānagatattā eva ca <bold>vitiṇṇakaṅkho,</bold>vipattisampattihānivuddhiucchedasassataapuññapuññappabhedaṃ <bold>bhavañca vibhavañca vippahāya</bold>maggavāsaṃ <bold>vusitavā</bold>khīṇapunabbhavoti etesaṃ thutivacanānaṃ araho <bold>so bhikkhū</bold>ti.</paragraph>
<paragraph line="30"><bold>Itihanti</bold><pageBreak edition="M" number="0.0174" />, <bold>idahantī</bold>ti duvidho pāṭho. <bold>Itīti padasandhi</bold>ādayo sandhāya ‘‘idaha’’nti pāṭhaṃ na rocenti. Tattha <bold>itī</bold>ti yaṃ vuttaṃ. <bold>Padasandhī</bold>ti padānaṃ sandhi padasandhi, padaghaṭananti attho. <bold>Padasaṃsaggo</bold>ti padānaṃ ekībhāvo. <bold>Padapāripūrī</bold>ti padānaṃ paripūraṇaṃ dvinnaṃ padānaṃ ekībhāvo. <bold>Akkharasamavāyo</bold>ti ekībhūtopi aparipuṇṇopi hoti, ayaṃ na evaṃ. Akkharānaṃ samavāyo sannipāto hotīti dassanatthaṃ ‘‘akkharasamavāyo’’ti āha. <bold>Byañjanasiliṭṭhatā</bold>ti byañjanasamuccayo padamīti vuttānaṃ byañjanānaṃ atthabyañjanānaṃ atthabyattikāraṇānaṃ vā madhurabhāvattā pāṭhassa mudubhāvo. <bold>Padānupubbatā</bold><pageBreak edition="P" number="1.0201" /><bold>meta</bold>nti padānaṃ anupubbabhāvo padānupubbatā, padapaṭipāṭibhāvoti attho. <bold>Meta</bold>nti etaṃ. Katamanti ce? <bold>Itī</bold>ti idaṃ. <bold>Meta</bold>nti ettha ma-kāro padasandhivasena vutto. <bold>Katthī hotī</bold>ti ‘‘ahamasmi sīlasampanno’’ti attānaṃ ukkaṃsetvā kathanasīlo hoti. <bold>Katthatī</bold>ti vuttanayena kathayati. <bold>Vikatthatī</bold>ti vividhā kathayati. <bold>Katthanā</bold>ti kathanā. <bold>Ārato</bold>ti dūrato rato. <bold>Virato</bold>ti ṭhānasaṅkantivasena vigatabhāvena rato. <bold>Paṭivirato</bold>ti tato nivattitvā sabbākārena viyutto hutvā rato. Tattha pisācaṃ viya disvā palāto ārato. Hatthimhi maddante viya paridhāvitvā gato virato. Yodhasampahāraṃ viya pothetvā maddetvā gato paṭivirato.</paragraph>
<paragraph line="31"><bold>Khīṇāsavassā</bold>ti khīṇakilesāsavassa. <bold>Kammussado</bold>ti puññābhisaṅkhāraapuññābhisaṅkhāraāneñjābhisaṅkhārasaṅkhātānaṃ kammānaṃ ussado ussannatā. <bold>Yassime</bold>ti yassa khīṇāsavassa ime ussadā.</paragraph>
<paragraph line="32" number="19">Evaṃ khīṇāsavapaṭipattiṃ dassetvā idāni diṭṭhigatikānaṃ titthiyānaṃ paṭipattiñca dassento āha <bold>‘‘pakappitā saṅkhatā’’</bold>ti. Tattha <bold>pakappitā</bold>ti parikappitā. <bold>Saṅkhatā</bold>ti paccayābhisaṅkhatā. <bold>Yassā</bold>ti yassa kassaci diṭṭhigatikassa. <bold>Dhammā</bold>ti diṭṭhiyo. <bold>Purakkhatā</bold>ti purato katā. <bold>Santī</bold>ti saṃvijjanti. <bold>Avīvadātā</bold>ti avodātā. <bold>Yadattani passati ānisaṃsaṃ, taṃ nissito kuppapaṭiccasanti</bold>nti yassete diṭṭhidhammā ‘purakkhatā avodātā santi, so evaṃvidho yasmā attani tassā diṭṭhiyā diṭṭhadhammikañca sakkārādiṃ, samparāyikañca gativisesādiṃ <pageBreak edition="V" number="0.0158" />ānisaṃsaṃ sampassati, tasmā tañca ānisaṃsaṃ, tañca kuppatāya ca paṭiccasamuppannatāya ca sammutisantitāya ca kuppapaṭiccasantisaṅkhātaṃ <pageBreak edition="M" number="0.0175" />diṭṭhiṃ nissito ca hoti. So taṃ nissitattā attānaṃ vā ukkaṃseyya, pare vā vambheyya abhūtehipi guṇadosehi.</paragraph>
<paragraph line="33"><bold>Saṅkhatā</bold>ti mūlapadaṃ. <bold>Saṅkhatā</bold>ti paccayehi samāgantvā katā. Upasaggavasena padaṃ vaḍḍhitaṃ. <bold>Abhisaṅkhatā</bold>ti <pageBreak edition="P" number="1.0202" />paccayehi abhikatā. <bold>Saṇṭhapitā</bold>ti paccayavaseneva sammā ṭhapitā. <bold>Aniccā</bold>ti hutvā abhāvena. <bold>Paṭiccasamuppannā</bold>ti vatthārammaṇaṃ paṭicca uppannā. <bold>Khayadhammā</bold>ti kamena khayasabhāvā. <bold>Vayadhammā</bold>ti pavattivasena parihāyanasabhāvā. <bold>Virāgadhammā</bold>ti anivattī hutvā vigacchanasabhāvā. <bold>Nirodhadhammā</bold>ti nirujjhanasabhāvā, anuppattidhammā hutvā nirujjhanasabhāvāti attho. <bold>Diṭṭhigatikassā</bold>ti dvāsaṭṭhidiṭṭhiyo gahetvā ṭhitapuggalassa.</paragraph>
<paragraph line="34"><bold>Purekkhārā</bold>ti pure katā. <bold>Taṇhādhajo</bold>ti ussāpitaṭṭhena taṇhādhajo, taṇhāpaṭākā assa atthīti taṇhādhajo. Purecārikaṭṭhena taṇhā eva ketu assāti <bold>taṇhāketu. Taṇhādhipateyyo</bold>ti chandādhipativasena, taṇhā adhipatito āgatāti vā taṇhādhipateyyo, taṇhādhipati vā etassa atthīti taṇhādhipateyyo. <bold>Diṭṭhidhajā</bold>dīsupi eseva nayo. <bold>Avodātā</bold>ti aparisuddhā. <bold>Saṃkiliṭṭhā</bold>ti sayaṃ kiliṭṭhā. <bold>Saṃkilesikā</bold>ti tapanīyā.</paragraph>
<paragraph line="35"><bold>Dve ānisaṃse passatī</bold>ti dve guṇe dakkhati. <bold>Diṭṭhadhammikañca ānisaṃsa</bold>nti imasmiṃyeva attabhāve paccakkhadhammānisaṃsañca. <bold>Samparāyika</bold>nti paraloke pattabbaṃ ānisaṃsañca. <bold>Yaṃdiṭṭhiko satthā hotī</bold>ti satthā yathāladdhiko bhavati. <bold>Taṃdiṭṭhikā sāvakā hontī</bold>ti tassa vacanaṃ suṇantā sāvakāpi tathāladdhikā honti. <bold>Sakkarontī</bold>ti sakkārappattaṃ karonti. <bold>Garuṃ karontī</bold>ti garukārappattaṃ karonti. <bold>Mānentī</bold>ti manasā piyāyanti. <bold>Pūjentī</bold>ti catupaccayābhihārapūjāya pūjenti. <bold>Apacitiṃ karontī</bold>ti apacitippattaṃ karonti. Tattha yassa cattāro paccaye sakkaritvā suabhisaṅkhate paṇīte katvā denti, so sakkato. Yasmiṃ garubhāvaṃ paṭṭhapetvā denti, so garukato. Yaṃ manasā piyāyanti, so mānito. Yassa sabbampetaṃ karonti, so pūjito. Yassa abhivādanapaccupaṭṭhānaañjalikammādivasena <pageBreak edition="P" number="1.0203" />paramanipaccakāraṃ karonti, so apacito. Keci <pageBreak edition="M" number="0.0176" /><bold>‘‘sakkaronti</bold>kāyena, <bold>garuṃ karonti</bold>vācāya, <bold>mānenti</bold>cittena, <bold>pūjenti</bold>lābhenā’’ti vaṇṇayanti. <bold>Alaṃ nāgattāya vā</bold>ti nāgabhāvāya nāgarājabhāvāya vā alaṃ pariyattaṃ. <bold>Supaṇṇattāya vā</bold>ti supaṇṇarājabhāvāya. <bold>Yakkhattāya vā</bold>ti yakkhasenāpatibhāvāya. <bold>Asurattāya</bold><pageBreak edition="V" number="0.0159" /><bold>vā</bold>ti asurabhāvāya. <bold>Gandhabbattāya vā</bold>ti gandhabbadevaghaṭe nibbattabhāvāya. <bold>Mahārājattāya vā</bold>ti catunnaṃ mahārājānaṃ aññatarabhāvāya. <bold>Indattāya vā</bold>ti sakkabhāvāya. <bold>Brahmattāya vā</bold>ti brahmakāyikādīnaṃ aññatarabhāvāya. <bold>Devattāya vā</bold>ti sammutidevādīnaṃ aññatarabhāvāya. <bold>Suddhiyā</bold>ti parisuddhabhāvāya alaṃ pariyattaṃ. <bold>Visuddhiyā</bold>ti sabbamalarahitaaccantaparisuddhabhāvāya. <bold>Parisuddhiyā</bold>ti sabbākārena parisuddhabhāvāya.</paragraph>
<paragraph line="36">Tattha tiracchānayoniyaṃ adhipaccattaṃ suddhiyā. Devaloke adhipaccattaṃ visuddhiyā. Brahmaloke adhipaccattaṃ parisuddhiyā. Caturāsītikappasahassāni atikkamitvā muccanatthaṃ <bold>muttiyā</bold>. Antarāyābhāvena muccanatthaṃ <bold>vimuttiyā</bold>. Sabbākārena muttiyā <bold>parimuttiyā. Sujjhantī</bold>ti tasmiṃ samaye pabbajitabhāvena suddhiṃ pāpuṇanti. <bold>Visujjhantī</bold>ti pabbajjaṃ gahetvā paṭipattiyā yuttabhāvena vividhena sujjhanti. <bold>Parisujjhantī</bold>ti nipphattiṃ pāpetvā sabbākārena sujjhanti. <bold>Muccanti</bold>tesaṃ samayantaradhammena. <bold>Vimuccanti</bold>etassa satthuno ovādena. <bold>Parimuccanti</bold>etassa satthuno anusāsanena. <bold>Sujjhissāmī</bold>tiādayo anāgatavasena vuttā. <bold>Āyatiṃ phalapāṭikaṅkhī</bold>ti anāgate vipākaphalamākaṅkhamāno. Idaṃ diṭṭhigatikānaṃ icchāmattaṃ. Diṭṭhigatañhi ijjhamānaṃ nirayaṃ vā tiracchānayoniṃ vā nipphādeti.</paragraph>
<paragraph line="37"><bold>Accantasantī</bold>ti atiantanissaraṇasanti. <bold>Tadaṅgasantī</bold>ti paṭhamajjhānādiguṇaṅgena nīvaraṇādiaguṇaṅgaṃ sametīti jhānaṃ tadaṅgasanti. <bold>Sammutisantī</bold>ti samāhāravasena diṭṭhisanti. Tā vibhāgato dassetuṃ <bold>‘‘katamā accantasantī’’</bold>tiādimāha. <bold>Amataṃ</bold><pageBreak edition="P" number="1.0204" /><bold>nibbāna</bold>nti evamādayo heṭṭhā vuttatthāyeva. <bold>Paṭhamaṃ jhānaṃ samāpannassa nīvaraṇā santā hontī</bold>ti evamādayo anto appanāyaṃ atisayavasena vuttā. Api ca sammutisanti imasmiṃ atthe adhippetā, santīti itare dve santiyo paṭikkhipitvā sammutisantimeva dīpeti. <bold>Kuppasanti</bold>nti vipākajanakavasena parivattanavasena calasantiṃ <pageBreak edition="M" number="0.0177" />. <bold>Pakuppasanti</bold>nti visesena calasantiṃ. <bold>Eritasanti</bold>nti kampanasantiṃ. <bold>Sameritasanti</bold>nti visesena kampitasantiṃ. <bold>Calitasanti</bold>nti tasseva vevacanaṃ. <bold>Ghaṭṭitasanti</bold>nti pīḷitasantiṃ. <bold>Santiṃ nissito</bold>ti diṭṭhisaṅkhātaṃ santiṃ nissito. <bold>Assito</bold>ti āsito visesena nissito. <bold>Allīno</bold>ti ekībhūto.</paragraph>
<paragraph line="38" number="20">Evaṃ nissite tāva <bold>‘‘diṭṭhīnivesā…pe… ādiyatī ca dhamma’’</bold>nti tattha <bold>diṭṭhīnivesā</bold>ti idaṃsaccābhinivesasaṅkhātāni diṭṭhinivesanāni. <bold>Na hi svātivattā</bold>ti sukhena ativattitabbā na honti. <bold>Dhammesu niccheyya samuggahīta</bold>nti dvāsaṭṭhidiṭṭhigatesu taṃ taṃ samuggahitaṃ <pageBreak edition="V" number="0.0160" />abhiniviṭṭhadhammaṃ nicchinitvā pavattā diṭṭhinivesā na hi svātivattāti vuttaṃ hoti. <bold>Tasmā naro tesu nivesanesu, nirassatī ādiyatī ca dhamma</bold>nti yasmā na hi svātivattā, tasmā naro tesuyeva diṭṭhinivesanesu ajasīlagosīlakukkurasīlapañcātapamaruppapātaukkuṭikappadhānakaṇṭakāpassayādibhedaṃ satthāraṃ dhammakkhānaṃ gaṇādibhedañca taṃ taṃ dhammaṃ nirassati ca ādiyati ca jahati ca gaṇhāti ca vanamakkaṭo viya taṃ taṃ sākhanti vuttaṃ hoti.</paragraph>
<paragraph line="39">Evaṃ nirassanto ca ādiyanto ca anavaṭṭhitacittattā asantehipi <pageBreak edition="P" number="1.0205" />guṇadosehi attano vā parassa vā yasāyasaṃ uppādeyya. <bold>Durativattā</bold>ti atikkamituṃ dukkhā. <bold>Duttarā</bold>ti duuttarā. <bold>Duppatarā dussamatikkamā dubbinivattā</bold>ti upasaggena vaḍḍhitā.</paragraph>
<paragraph line="40"><bold>Nicchinitvā</bold>ti sassatavasena nicchayaṃ katvā. <bold>Vinicchinitvā</bold>ti attavasena nānāvidhena vinicchayaṃ katvā. <bold>Vicinitvā</bold>ti pariyesitvā. <bold>Pavicinitvā</bold>ti attaniyavasena sabbākārena pariyesitvā. ‘‘Nicinitvā viccinitvā’’tipi pāṭho. <bold>Odhiggāho</bold>ti avadhiyitvā gāho. <bold>Bilaggāho</bold>ti koṭṭhāsavasena gāho ‘‘bilaso vibhajitvā’’tiādīsu (dī. ni. 2.378; ma. ni. 1.111) viya. <bold>Varaggāho</bold>ti uttamagāho. <bold>Koṭṭhāsaggāho</bold>ti avayavavasena gāho. <bold>Uccayaggāho</bold>ti rāsivasena gāho. <bold>Samuccayaggāho</bold>ti koṭṭhāsavasena rāsivasena ca gāho. <bold>Idaṃ sacca</bold>nti idameva sabhāvaṃ. <bold>Taccha</bold>nti tathabhāvaṃ aviparītasabhāvaṃ. <bold>Tatha</bold>nti vipariṇāmarahitaṃ. <bold>Bhūta</bold>nti vijjamānaṃ. <bold>Yāthāva</bold>nti yathāsabhāvaṃ. <bold>Aviparīta</bold>nti na viparītaṃ.</paragraph>
<paragraph line="41"><bold>Nirassatī</bold>ti <pageBreak edition="M" number="0.0178" />niassati vikkhipati. <bold>Paravicchindanāya vā</bold>ti parehi vissajjāpanena. <bold>Anabhisambhuṇanto vā</bold>ti asampāpuṇanto vā asakkonto vā vissajjeti. <bold>Paro vicchindetī</bold>ti añño viyogaṃ karoti. <bold>Natthetthā</bold>ti natthi ettha. <bold>Sīlaṃ anabhisambhuṇanto</bold>ti sīlaṃ asampādento. <bold>Sīlaṃ nirassatī</bold>ti sīlaṃ vissajjeti. Ito paresupi eseva nayo.</paragraph>
<paragraph line="42" number="21">Yo panāyaṃ sabbadiṭṭhigatādidosadhunanāya paññāya samannāgatattā dhono, tassa <bold>dhonassa hi…pe… anūpayo so</bold>. Kiṃ vuttaṃ hoti? Dhonadhammasamannāgamā <bold>dhonassa</bold>dhutasabbapāpassa arahato katthaci <bold>loke</bold>tesu tesu <bold>bhavesu</bold><pageBreak edition="P" number="1.0206" />saṃkappanā <bold>diṭṭhi natthi</bold>. So tassā diṭṭhiyā abhāvā, yāya ca attanā kataṃ pāpakammaṃ paṭicchādentā titthiyā māyāya vā mānena vā evaṃ agatiṃ gacchanti, tampi <bold>māyañca mānañca pahāya dhono</bold>rāgādīnaṃ dosānaṃ <bold>kena</bold><pageBreak edition="V" number="0.0161" /><bold>gaccheyya,</bold>diṭṭhadhamme samparāye vā nirayādīsu gativisesesu kena saṅkhaṃ gaccheyya, <bold>anūpayo so,</bold>so hi taṇhādiṭṭhiupayānaṃ dvinnaṃ abhāvena anūpayoti.</paragraph>
<paragraph line="43"><bold>Kiṃ kāraṇā</bold>ti kena kāraṇena. <bold>Dhonā vuccati paññā</bold>ti dhonā iti kiṃkāraṇā paññā kathīyati. <bold>Tāya paññāya kāyaduccarita</bold>nti tāya vuttappakārāya paññāya kāyato pavattaṃ duṭṭhu kilesapūtikattā vā caritanti kāyaduccaritaṃ. <bold>Dhūtañca dhotañcā</bold>ti kampitañca dhovitañca. <bold>Sandhotañcā</bold>ti sammā dhovitañca. <bold>Niddhotañcā</bold>ti visesena suṭṭhu niddhotañca. <bold>Rāgo dhuto cā</bold>tiādayo catunnaṃ maggānaṃ vasena yojetabbā.</paragraph>
<paragraph line="44"><bold>Sammādiṭṭhiyā micchādiṭṭhi dhutā cā</bold>ti maggasampayuttāya sammādiṭṭhiyā micchādiṭṭhi kampitā calitā dhovitā. <bold>Sammāsaṅkappā</bold>dīsupi eseva nayo. Vuttañhetaṃ ‘‘sammādiṭṭhikassa, bhikkhave, micchādiṭṭhi nijjiṇṇā hotī’’ti suttaṃ (a. ni. 10.106; dī. ni. 3.360) vitthāretabbaṃ. <bold>Sammāñāṇenā</bold>ti maggasampayuttañāṇena, paccavekkhaṇañāṇena vā. <bold>Micchāñāṇa</bold>nti viparītañāṇaṃ ayāthāvañāṇaṃ, pāpakiriyāsu upacintāvasena pāpaṃ katvā ‘‘sukataṃ mayā’’ti paccavekkhaṇākārena ca <pageBreak edition="M" number="0.0179" />uppanno moho. <bold>Sammāvimuttiyā micchāvimuttī</bold>ti samucchedavimuttiyā viparītā ayāthāvavimuttiyeva cetovimuttisaññitā.</paragraph>
<paragraph line="45"><bold>Arahā imehi dhoneyyehi dhammehī</bold>ti rāgādīhi kilesehi dūre ṭhito arahā imehi vuttappakārehi kilesadhovanehi dhammehi upeto hoti. <bold>Dhono</bold>ti dhono puggalo, teneva <bold>‘‘so dhutarāgo’’</bold>tiādayo āha.</paragraph>
<paragraph line="46"><bold>Māyā vuccati vañcanikācariyā</bold>ti vañcanakiriyaṃ vañcanakaraṇaṃ assā atthīti vañcanikācariyā. <bold>Tassa paṭicchādanahetū</bold>ti <pageBreak edition="P" number="1.0207" />tesaṃ duccaritānaṃ appakāsanakāraṇā. <bold>Pāpikaṃ icchaṃ paṇidahatī</bold>ti lāmakaṃ patthanaṃ patiṭṭhāpeti. <bold>‘‘Mā maṃ jaññā’’ti icchatī</bold>ti ‘‘mayhaṃ kataṃ pāpaṃ pare mā jāniṃsū’’ti paccāsīsati. <bold>Saṅkappetī</bold>ti vitakkaṃ uppādeti. <bold>Vācaṃ bhāsatī</bold>ti jānaṃyeva paṇṇattiṃ vītikkamanto bhikkhu bhāriyaṃ karoti. ‘‘Amhākaṃ vītikkamaṭṭhānaṃ nāma natthī’’ti upasanto viya bhāsati. <bold>Kāyena parakkamatī</bold>ti ‘‘mayā kataṃ idaṃ pāpakammaṃ mā keci jāniṃsū’’ti kāyena vattaṃ karoti. Vijjamānadosapaṭicchādanato cakkhumohanamāyā assāti māyāvī, māyāvino bhāvo <bold>māyāvitā</bold>. Katvā pāpaṃ puna paṭicchādanato aticca assarati etāya sattoti <bold>accasarā</bold>. Kāyavācākiriyāhi aññathā dassanato vañcetīti <bold>vañcanā</bold><pageBreak edition="V" number="0.0162" />. Etāya sattā nikarontīti <bold>nikati,</bold>micchā karontīti attho. ‘‘Nāhaṃ evaṃ karomī’’ti pāpānaṃ vikkhipanato<bold>nikiraṇā.</bold>‘‘Nāhaṃ evaṃ karomī’’ti parivajjanato <bold>pariharaṇā</bold>. Kāyādīhi saṃharaṇato <bold>gūhanā</bold>. Samabhāgena gūhanā <bold>parigūhanā</bold>. Tiṇapaṇṇehi viya gūthaṃ kāyavacīkammehi pāpaṃ chādetīti <bold>chādanā</bold>. Sabbato bhāgena chādanā <bold>paricchādanā</bold>. Na uttāniṃ katvā dassetīti <bold>anuttānikammaṃ</bold>. Na pākaṭaṃ katvā dassetīti <bold>anāvikammaṃ</bold>. Suṭṭhu chādanā <bold>vocchādanā</bold>. Katapaṭicchādanavasena punapi pāpassa karaṇato <bold>pāpakiriyā. Ayaṃ vuccatī</bold>ti ayaṃ katapaṭicchādanalakkhaṇā māyā nāma vuccati, yāya samannāgato puggalo bhasmapaṭicchanno viya aṅgāro, udakapaṭicchanno viya khāṇu, pilotikapaliveṭhitaṃ viya ca satthaṃ hoti.</paragraph>
<paragraph line="47"><bold>Ekavidhena</bold><pageBreak edition="M" number="0.0180" /><bold>māno</bold>ti ekaparicchedena ekakoṭṭhāsena māno. <bold>Yā cittassa unnatī</bold>ti yā cittassa abbhussāpanā, ayaṃ mānoti attho. Ettha puggalaṃ anāmasitvā nibbattitamānova vutto.</paragraph>
<paragraph line="48"><bold>Attukkaṃsanamāno</bold>ti attānaṃ upari ṭhapanamāno. <bold>Paravambhanamāno</bold>ti pare lāmakakaraṇamāno. Ime dve mānā yebhuyyena tathā pavattākāravasena vuttā.</paragraph>
<paragraph line="49"><bold>‘‘Seyyohamasmī’’ti māno</bold>ti jātiādīni nissāya ‘‘ahamasmi seyyo’’ti <pageBreak edition="P" number="1.0208" />uppanno māno. <bold>Sadisamānā</bold>dīsupi eseva nayo. Evamimepi tayo mānā puggalavisesaṃ anissāya tathā pavattākāravasena vuttā. Tesu ekeko tiṇṇampi seyyasadisahīnānaṃ uppajjati. Tattha ‘‘seyyohamasmī’’ti māno seyyasseva yāthāvamāno, sesānaṃ ayāthāvamāno. ‘‘Sadisohamasmī’’ti māno sadisasseva yāthāvamāno, sesānaṃ ayāthāvamāno. ‘‘Hīnohamasmī’’ti māno hīnasseva yāthāvamāno, sesānaṃ ayāthāvamāno.</paragraph>
<paragraph line="50">Catubbidhena māno lokadhammavasena vutto. Pañcavidhena māno pañcakāmaguṇavasena vutto. Chabbidhena māno cakkhādisampattivasena vutto. Tattha <bold>mānaṃ janetī</bold>ti mānaṃ uppādeti.</paragraph>
<paragraph line="51">Sattavidhena mānaniddese <bold>māno</bold>ti unnamo. <bold>Atimāno</bold>ti ‘‘jātiādīhi mayā sadiso natthī’’ti atikkamitvā maññanavasena uppanno māno. <bold>Mānātimāno</bold>ti ‘‘ayaṃ pubbe mayā sadiso, idāni ahaṃ seṭṭho, ayaṃ hīnataro’’ti uppanno māno. Ayaṃ bhārātibhāro viya purimaṃ <pageBreak edition="V" number="0.0163" />sadisamānaṃ upādāya mānātimāno nāmāti dassetuṃ <bold>‘‘mānātimāno’’</bold>ti āha. <bold>Omāno</bold>ti hīnamāno. Yo ‘‘hīnohamasmī’’ti māno nāma vutto, ayaṃ omāno nāma. Api cettha ‘‘tvaṃ jātimā, kākajāti viya te jāti. Tvaṃ gottavā, caṇḍālagottaṃ viya te gottaṃ. Tuyhaṃ saro atthi, kākasaro viya te saro’’ti evaṃ attānaṃ heṭṭhā katvā pavattanavasena ayaṃ ‘‘omāno’’ti veditabbo.</paragraph>
<paragraph line="52"><bold>Adhimāno</bold>ti cattāri saccāni appatvā pattasaññissa, catūhi maggehi kattabbe kicce akateyeva katasaññissa, catusaccadhamme anadhigate adhigatasaññissa <pageBreak edition="M" number="0.0181" />, arahatte asacchikate sacchikatasaññissa uppanno adhigatamāno adhimāno nāma. Ayaṃ pana kassa uppajjati, kassa na uppajjatīti? Ariyasāvakassa tāva na uppajjati. So hi maggaphalanibbānapahīnakilesāvasiṭṭhakilesapaccavekkhaṇena sañjātasomanasso ariyaguṇapaṭivedhe nikkaṅkho, tasmā sotāpannādīnaṃ ‘‘ahaṃ sakadāgāmī’’tiādivasena māno na uppajjati, dussīlassa ca na uppajjati. So hi ariyaguṇādhigame nirāsova. Sīlavatopi pariccattakammaṭṭhānassa niddārāmatādimanuyuttassa na uppajjati <pageBreak edition="P" number="1.0209" />, parisuddhasīlassa pana kammaṭṭhāne appamattassa nāmarūpaṃ vavatthapetvā paccayapariggahena vitiṇṇakaṅkhassa tilakkhaṇaṃ āropetvā saṅkhāre sammasantassa āraddhavipassakassa uppajjati, uppanne ca suddhasamathalābhī suddhavipassanālābhī vā antarā ṭhapeti. So hi dasapi vassāni vīsampi vassāni tiṃsampi vassāni asītipi vassāni kilesasamudācāraṃ apassanto ‘‘ahaṃ sotāpanno’’ti vā ‘‘sakadāgāmī’’ti vā ‘‘anāgāmī’’ti vā maññati, samathavipassanālābhī pana arahatteyeva ṭhapeti. Tassa hi samādhibalena kilesā vikkhambhitā, vipassanābalena saṅkhārā supariggahitā, tasmā saṭṭhipi vassāni asītipi vassāni vassasatampi kilesā na samudācaranti, khīṇāsavasseva cittācāro hoti. So evaṃ dīgharattaṃ kilesasamudācāraṃ apassanto antarā aṭṭhatvāva ‘‘arahā aha’’nti maññati.</paragraph>
<paragraph line="53"><bold>Asmimāno</bold>ti rūpe asmītiādinā nayena pañcasu khandhesu ‘‘ahaṃ rūpādayo’’ti uppanno māno. <bold>Micchāmāno</bold>ti pāpakehi kammāyatanasippāyatanavijjāṭṭhānasutapaṭibhānasīlabbatehi, pāpikāya ca diṭṭhiyā uppanno māno. Tattha <bold>pāpakaṃ kammāyatanaṃ</bold>nāma kevaṭṭamacchabandhanesādānaṃ kammaṃ. <bold>Pāpakaṃ sippāyatanaṃ</bold>nāma macchajālakhipakumīnakaraṇesu ceva pāsaoḍḍanasūlāropanādīsu ca chekatā. <bold>Pāpakaṃ vijjāṭṭhānaṃ</bold>nāma yā kāci parūpaghātavijjā. <bold>Pāpakaṃ sutaṃ</bold>nāma bhāratayuddhasītāharaṇādipaṭisaṃyuttaṃ. <bold>Pāpakaṃ paṭibhānaṃ</bold>nāma dubbhāsitayuttaṃ kappanāṭakavilappanādipaṭibhānaṃ <pageBreak edition="V" number="0.0164" />. <bold>Pāpakaṃ sīlaṃ</bold>nāma ajasīlaṃ gosīlaṃ. <bold>Vatampi</bold>ajavatagovatameva. <bold>Pāpikā diṭṭhi</bold>pana dvāsaṭṭhiyā diṭṭhigatesu yākāci diṭṭhi. <bold>Aṭṭhavidhamāno</bold>uttānatthoyeva.</paragraph>
<paragraph line="54">Navavidhena <pageBreak edition="M" number="0.0182" />mānaniddese <bold>seyyassa ‘‘seyyohamasmī’’</bold>tiādayo nava mānā puggalaṃ nissāya vuttā. Ettha pana <bold>seyyassa ‘‘seyyohamasmī’’ti māno</bold>rājānañceva pabbajitānañca uppajjati. Rājā hi ‘‘raṭṭhena vā dhanavāhanehi vā ko <pageBreak edition="P" number="1.0210" />mayā sadiso atthī’’ti etaṃ mānaṃ karoti. Pabbajitopi ‘‘sīladhutaṅgādīhi ko mayā sadiso atthī’’ti etaṃ mānaṃ karoti.</paragraph>
<paragraph line="55"><bold>Seyyassa ‘‘sadisohamasmī’’ti māno</bold>pi etesaṃyeva uppajjati. Rājā hi ‘‘raṭṭhena vā dhanavāhanehi vā aññarājūhi saddhiṃ mayhaṃ kiṃ nānākaraṇa’’nti etaṃ mānaṃ karoti. Pabbajitopi ‘‘sīladhutaṅgādīhi aññena bhikkhunā mayhaṃ kiṃ nānākaraṇa’’nti etaṃ mānaṃ karoti.</paragraph>
<paragraph line="56"><bold>Seyyassa ‘‘hīnohamasmī’’ti māno</bold>pi etesaṃyeva uppajjati. Yassa hi rañño raṭṭhaṃ vā dhanavāhanādīni vā nātisampannāni honti, so ‘‘mayhaṃ rājāti vohārasukhamattakameva, kiṃ rājā nāma aha’’nti etaṃ mānaṃ karoti. Pabbajitopi appalābhasakkāro ‘‘ahaṃ dhammakathiko, bahussuto, mahātheroti kathāmattameva, kiṃ dhammakathiko nāmāhaṃ, kiṃ bahussuto nāmāhaṃ, kiṃ mahāthero nāmāhaṃ, yassa me lābhasakkāro natthī’’ti etaṃ mānaṃ karoti.</paragraph>
<paragraph line="57"><bold>Sadisassa ‘‘seyyohamasmī’’ti mānā</bold>dayo amaccādīnaṃ uppajjanti. Amacco vā hi raṭṭhiyo vā ‘‘bhogayānavāhanādīhi ko mayā sadiso añño rājapuriso atthī’’ti vā, ‘‘mayhaṃ aññehi saddhiṃ kiṃ nānākaraṇa’’nti vā, ‘‘amaccoti nāmameva mayhaṃ, ghāsacchādanamattampi me natthi, kiṃ amacco nāmāha’’nti vā ete māne karoti.</paragraph>
<paragraph line="58"><bold>Hīnassa ‘‘seyyohamasmī’’ti mānā</bold>dayo dāsādīnaṃ uppajjanti. Dāso hi ‘‘mātito vā pitito vā ko mayā sadiso añño dāso nāma atthi, aññe jīvituṃ asakkontā kucchihetu dāsā nāma jātā, ahaṃ pana paveṇīāgatattā seyyo’’ti vā, ‘‘paveṇīāgatabhāvena ubhatosuddhikadāsattena asukadāsena nāma saddhiṃ ki mayhaṃ nānākaraṇa’’nti vā, ‘‘kucchivasenāhaṃ dāsabyaṃ upagato, mātāpitukoṭiyā pana me dāsaṭṭhānaṃ natthi <pageBreak edition="V" number="0.0165" />, kiṃ dāso nāma aha’’nti vā ete māne karoti. Yathā ca dāso, evaṃ pukkusacaṇḍālādayopi ete māne karontiyeva.</paragraph>
<paragraph line="59">Ettha <pageBreak edition="M" number="0.0183" />ca seyyassa ‘‘seyyohamasmī’’ti uppannamānova yāthāvamāno, itare dve ayāthāvamānā. Tathā sadisassa ‘‘sadisohamasmī’’ti, hīnassa ‘‘hīnohamasmī’’ti uppannamānova yāthāvamāno, itare dve ayāthāvamānā. Tattha yāthāvamānā arahattamaggavajjhā, ayāthāvamānā sotāpattimaggavajjhā.</paragraph>
<paragraph line="60">Ettha <pageBreak edition="P" number="1.0211" />ca seyyassa ‘‘seyyohamasmī’’ti māno uttamassa uttamaṭṭhena ‘‘ahaṃ seyyo’’ti evaṃ uppannamāno, seyyassa ‘‘sadisohamasmī’’ti māno uttamassa samaṭṭhena ‘‘ahaṃ sadiso’’ti evaṃ uppannamāno. Seyyassa ‘‘hīnohamasmī’’ti māno uttamassa lāmakaṭṭhena ‘‘ahaṃ hīno’’ti evaṃ uppannamāno. Evaṃ seyyamāno sadisamāno hīnamānoti ime tayo mānā seyyassa uppajjanti. Sadisassāpi ahaṃ seyyo, sadiso, hīnoti tayo mānā uppajjanti. Hīnassāpi ahaṃ hīno, sadiso, seyyoti tayo mānā uppajjanti.</paragraph>
<paragraph line="61">Dasavidhamānaniddese <bold>idhekacco mānaṃ janetī</bold>ti ekacco puggalo mānaṃ janayati. <bold>Jātiyā vā</bold>ti khattiyabhāvādijātisampattiyā vā. <bold>Gottena vā</bold>ti gotamagottādinā ukkaṭṭhagottena vā. <bold>Kolaputtiyena vā</bold>ti mahākulabhāvena vā. <bold>Vaṇṇapokkharatāya vā</bold>ti vaṇṇasampannasarīratāya vā. Sarīrañhi ‘‘pokkhara’’nti vuccati, tassa vaṇṇasampattiyā abhirūpabhāvenāti attho. <bold>Dhanena vā</bold>ti dhanasampannabhāvena vā, mayhaṃ nidhānagatassa dhanassa pamāṇaṃ natthīti attho. <bold>Ajjhenena vā</bold>ti ajjhāyanavasena vā. <bold>Kammāyatanena vā</bold>ti ‘‘avasesā sattā chinnapakkhakākasadisā, ahaṃ pana mahiddhiko mahānubhāvo’’ti vā, ‘‘ahaṃ yaṃ yaṃ kammaṃ karomi, taṃ taṃ samijjhatī’’ti vā evamādinayappavattena kammāyatanena vā. <bold>Sippāyatanena vā</bold>ti ‘‘avasesā sattā nisippā, ahaṃ sippavā’’ti evamādinayappavattena sippāyatanena vā. <bold>Vijjāṭṭhānena vā</bold>ti idaṃ heṭṭhā vuttanayameva. <bold>Sutena vā</bold>ti ‘‘avasesā sattā appassutā, ahaṃ pana bahussuto’’ti evamādisutena vā. <bold>Paṭibhānena vā</bold>ti ‘‘avasesā sattā appaṭibhānā, mayhaṃ pana paṭibhānappamāṇaṃ natthī’’ti evamādipaṭibhānena vā. <bold>Aññataraññatarena vā vatthunā</bold>ti avuttena aññena vatthunā vā. <bold>Yo evarūpo māno</bold>ti mānakaraṇavasena māno. <bold>Maññanā maññitatta</bold>nti ākārabhāvaniddeso. Ussitaṭṭhena <bold>unnati</bold>. Yassuppajjati, taṃ <pageBreak edition="M" number="0.0184" />puggalaṃ unnāmeti ukkhipitvā ṭhapetīti <bold>unnāmo</bold>. Samussitaṭṭhena <bold>dhajo</bold>. Ukkhipanaṭṭhena cittaṃ sampaggaṇhātīti <bold>sampaggāho</bold>. Ketu <pageBreak edition="V" number="0.0166" />vuccati bahūsu dhajesu accuggatadhajo <pageBreak edition="P" number="1.0212" />. Mānopi punappunaṃ uppajjamāno aparāpare upādāya accuggataṭṭhena ketu viyāti ketu, taṃ ketuṃ icchatīti ketukamyaṃ, tassa bhāvo <bold>ketukamyatā</bold>. Sā pana cittassa, na attano. Tena vuttaṃ ‘‘ketukamyatā cittassā’’ti. Mānasampayuttañhi cittaṃ ketuṃ icchati, tassa bhāvo, ketusaṅkhāto mānoti. <bold>Dhono māyañca mānañca pahāya pajahitvā</bold>yo so dhono arahā heṭṭhā vuttanayena vinodanabyantikaraṇādivasena kilese pajahitvā ṭhito, so tena rāgādinā kilesena gaccheyya.</paragraph>
<paragraph line="62"><bold>Nerayikoti vā</bold>ti niraye nibbattakasattoti vā. <bold>Tiracchānayonikā</bold>dīsupi eseva nayo. <bold>So hetu natthī</bold>ti yena janakahetunā gatiyādīsu nibbatteyya, so hetu natthi. <bold>Paccayo</bold>ti tasseva vevacanaṃ. <bold>Kāraṇa</bold>nti ṭhānaṃ. Kāraṇañhi tadāyattavuttitāya attano phalassa ṭhānanti vuccati. Tasmā yena hetunā yena paccayena gatiyādīsu nibbatteyya, taṃ kāraṇaṃ natthi.</paragraph>
<paragraph line="63" number="22">Yo pana nesaṃ dvinnaṃ upayānaṃ bhāvena upayo hoti, so <bold>upayo hi…pe… diṭṭhimidheva sabba</bold>nti. Tattha <bold>upayo</bold>ti taṇhādiṭṭhinissito. <bold>Dhammesu upeti vāda</bold>nti ‘‘ratto’’ti vā ‘‘duṭṭho’’ti vā evaṃ tesu tesu dhammesu upeti vādaṃ. <bold>Anūpayaṃ kena kathaṃ vadeyyā</bold>ti taṇhādiṭṭhippahānena pana anūpayaṃ khīṇāsavaṃ kena rāgena vā dosena vā kathaṃ ‘‘ratto’’ti vā ‘‘duṭṭho’’ti vā vadeyya. Evaṃ anupavajjo ca so kiṃ titthiyā viya katapaṭicchādako bhavissatīti adhippāyo. <bold>Attā nirattā na hi tassa atthī</bold>ti tassa hi attadiṭṭhi vā ucchedadiṭṭhi vā natthi, gahaṇamuñcanaṃ vāpi attanirattasaññitaṃ natthi. Kiṃ kāraṇā natthīti ce? <bold>Adhosi so diṭṭhimidheva sabba</bold>nti. Yasmā so idheva attabhāve ñāṇambunā sabbadiṭṭhigataṃ adhosi pajahi vinodesīti arahattanikūṭena desanaṃ niṭṭhāpesi. Taṃ sutvā rājā attamano bhagavantaṃ abhivādetvā pakkāmīti.</paragraph>
<paragraph line="64"><bold>Rattoti vā</bold>ti rāgena rattoti vā. <bold>Duṭṭhoti vā</bold>tiādīsupi eseva <pageBreak edition="P" number="1.0213" />nayo. <bold>Te abhisaṅkhārā appahīnā</bold>ti ye puññāpuññaāneñjābhisaṅkhārā, te <pageBreak edition="M" number="0.0185" />appahīnā. <bold>Abhisaṅkhārānaṃ appahīnattā</bold>ti tesaṃ vuttappakārānaṃ kammābhisaṅkhārānaṃ na pahīnabhāvena. <bold>Gatiyā vādaṃ upetī</bold>ti pañcannaṃ gatīnaṃ aññatarāya kathanaṃ upagacchati. Tenevāha – <bold>‘‘nerayikoti vā…pe… vādaṃ upeti upagacchatī’’</bold>ti. <bold>Vadeyyā</bold>ti katheyya. <bold>Gahitaṃ natthī</bold>ti gahetabbaṃ natthi. <bold>Muñcitabbaṃ natthī</bold>ti muñcitvā ṭhitattā mocetabbaṃ natthi.</paragraph>
<paragraph line="65"><bold>Yassatthi</bold><pageBreak edition="V" number="0.0167" /><bold>gahita</bold>nti yassa puggalassa ‘‘ahaṃ mamā’’ti gahitaṃ atthi. <bold>Tassatthi muñcitabba</bold>nti tassa puggalassa mocetabbaṃ atthi. Upari padāni parivattetvā yojetabbāni. <bold>Gahaṇaṃ muñcanā samatikkanto</bold>ti gahaṇamocanā arahā atikkanto. <bold>Buddhiparihānivītivatto</bold>ti vaḍḍhiñca parihāniñca atikkamitvā pavatto. <bold>So vuṭṭhavāso</bold>tiādiṃ katvā <bold>ñāṇagginā daḍḍhānī</bold>ti pariyosānaṃ heṭṭhā vuttanayameva. <bold>Adhosī</bold>ti kantesi. <bold>Dhuni sandhuni niddhunī</bold>ti upasaggena padaṃ vaḍḍhitaṃ.</paragraph>
<centered line="66">Saddhammappajjotikāya mahāniddesaṭṭhakathāya</centered>
<centered line="67">Duṭṭhaṭṭhakasuttaniddesavaṇṇanā niṭṭhitā.</centered>
</body>
</document>