<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0515a.att15.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/15. attadandasuttaniddesavannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha</directory>
    <basename>15. attadandasuttaniddesavannana</basename>
    <titlePath>15. Attadaṇḍasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">15. Attadaṇḍasuttaniddesavaṇṇanā</chapter>
    <paragraph line="2" number="170"> Pannarasame <pageBreak edition="Vipassana Research Institut" number="0.0344" /><pageBreak edition="Pali Text Society" number="2.0423" /> attadaṇḍasuttaniddese <bold>attadaṇḍā bhayaṃ jāta</bold>nti paṭhamagāthāya attho – yaṃ lokassa diṭṭhadhammikaṃ vā samparāyikaṃ vā bhayaṃ jātaṃ, taṃ sabbaṃ <bold>attadaṇḍā bhayaṃ jātaṃ</bold> attano duccaritakāraṇā jātaṃ, evaṃ santepi <bold>janaṃ passatha medhagaṃ,</bold> imaṃ sākiyādijanaṃ passatha aññamaññaṃ medhagaṃ hiṃsakaṃ bādhakanti. Evaṃ taṃ paṭiviruddhaṃ vippaṭipannaṃ janaṃ paribhāsitvā attano sammā paṭipattidassanena tassa saṃvegaṃ janetuṃ āha <bold>‘‘saṃvegaṃ kittayissāmi, yathā saṃvijitaṃ mayā’’</bold>ti. Pubbe bodhisatteneva satāti adhippāyo.</paragraph>
    <paragraph line="3"><bold>Tayo</bold>ti gaṇanaparicchedo. <bold>Daṇḍā</bold>ti duccaritā. <bold>Kāyadaṇḍo</bold>ti kāyaduccaritaṃ. <bold>Vacīdaṇḍā</bold>dīsupi eseva nayo. <bold>Tividhaṃ kāyaduccarita</bold>nti pāṇātipātādikāyato pavattaṃ duṭṭhuṃ caritaṃ, kilesapūtikattā vā duṭṭhu caritanti laddhanāmaṃ tividhaṃ duccaritaṃ kāyaduccaritaṃ. <bold>Catubbidha</bold>nti musāvādādicatubbidhaṃ. <bold>Tividha</bold>nti abhijjhāditividhaṃ. <bold>Diṭṭhadhammika</bold>nti diṭṭheva dhamme imasmiṃyeva attabhāve paṭisaṃvedanīyaṃ. <bold>Samparāyika</bold>nti anāgate attabhāve paṭisaṃvedanīyaṃ. <bold>Āgucārī</bold>ti pāpakārī aparādhakārī. <bold>Tamenaṃ rājā paribhāsatī</bold>ti pāpakāriṃ rājā paribhāsati, bhayaṃ uppādeti. <bold>Dukkhaṃ domanassaṃ paṭisaṃvedetī</bold>ti kāyikaṃ dukkhaṃ cetasikaṃ domanassaṃ vindati. <bold>Etaṃ bhayaṃ dukkhaṃ domanassa</bold>nti evarūpaṃ bhayañca dukkhañca domanassañca. <bold>Kuto tassā</bold>ti <pageBreak edition="Myanmar" number="0.0374" /> tassa corassa kuto uppannaṃ. <bold>Attadaṇḍato jāta</bold>nti attanā kataduccaritato uppannaṃ.</paragraph>
    <paragraph line="4"><bold>Antamaso</bold>ti heṭṭhimato. <bold>Savacanīyampi karoti ‘‘na</bold><pageBreak edition="Pali Text Society" number="2.0424" /><bold>te labbhā ito pakkamitu’’</bold>nti ito imamhā gāmādinā gantuṃ na labbhā. Na sakkā bahi nikkhamitunti palibodhaṃ saṅgaṃ karoti. <bold>Dhanajānipaccayāpī</bold>ti dhanaparihānikāraṇāpi. Rājā tassa vividhā kammakāraṇā kārāpeti. <bold>Kasāhipi tāḷetī</bold>ti kasādaṇḍakehi potheti. <bold>Vettehipi tāḷetī</bold>ti sakaṇṭakavettalatāhi potheti. <bold>Aḍḍhadaṇḍakehī</bold>tiādayo heṭṭhā vuttanayāyeva. <bold>Sunakhehipi</bold><bold>khādāpetī</bold>ti <pageBreak edition="Vipassana Research Institut" number="0.0345" /> katipayāni divasāni āhāre adatvā chātasunakhehi khādāpeti. Te muhuttena aṭṭhikasaṅkhalikameva karoti. <bold> Sūle uttāsetī</bold>ti sūlaṃ āropeti.<bold> Rājā imesaṃ catunnaṃ daṇḍānaṃ issaro</bold>ti imāsaṃ catunnaṃ āṇānaṃ kātuṃ rājā samattho.</paragraph>
    <paragraph line="5"><bold>Sakena kammenā</bold>ti sayaṃkatena kammena. <bold>Tamenaṃ nirayapālā</bold>ti ettha ekacce therā ‘‘nirayapālā nāma natthi, yantarūpaṃ viya kammameva kāraṇaṃ kāretī’’ti vadanti. Tesaṃ taṃ ‘‘atthi nirayesu nirayapālāti, āmantā. Atthi ca kāraṇikā’’tiādinā nayena abhidhamme (kathā. 866 ādayo) paṭisedhitameva. Yathā hi manussaloke kammakāraṇakārakā atthi, evameva nirayesu nirayapālā atthīti. <bold>Tattaṃ ayokhila</bold>nti tigāvutaṃ attabhāvaṃ sampajjalitāya lohapathaviyā uttānakaṃ nipajjāpetvā dakkhiṇahatthe tālappamāṇaṃ ayasūlaṃ pavesenti, tathā vāmahatthādīsu. Yathā ca uttānakaṃ nipajjāpetvā evaṃ urenapi vāmapassenapi dakkhiṇapassenapi nipajjāpetvā taṃ kammakāraṇaṃ karontiyeva.</paragraph>
    <paragraph line="6"><bold>Saṃvesetvā</bold>ti jalitāya lohapathaviyā tigāvutaṃ attabhāvaṃ nipajjāpetvā. <bold>Kuṭhārīhī</bold>ti mahatīhi gehacchādanassa ekapakkhamattāhi kuṭhārīhi tacchenti, lohitaṃ nadī hutvā sandati, lohapathavito jālā uṭṭhahitvā tacchitaṭṭhānaṃ gaṇhāti, mahādukkhaṃ uppajjati, tacchantā pana suttāhataṃ karitvā dāru viya aṭṭhaṃsampi chaḷaṃsampi karonti. <bold>Vāsīhī</bold>ti mahāsuppapamāṇāhi <pageBreak edition="Myanmar" number="0.0375" /> vāsīhi. <bold>Rathe yojetvā</bold>ti saddhiṃ yugayottaupakkharacakkakubbarapājanehi sabbato <pageBreak edition="Pali Text Society" number="2.0425" /> pajjalite rathe yojetvā. <bold>Mahanta</bold>nti mahākūṭāgārappamāṇaṃ. <bold>Āropentī</bold>ti sampajjalitehi ayamuggarehi pothentā āropenti. <bold>Sakimpi uddha</bold>nti supakkutthitāya ukkhaliyā pakkhittataṇḍulaṃ viya uddhaṃ adho tiriyañca gacchati. <bold>Mahāniraye</bold>ti avīcimahānirayamhi.</paragraph>
    <paragraph line="7"><bold>Catukkaṇṇo</bold>ti caturassamañjūsāsadiso. <bold>Vibhatto</bold>ti catudvāravasena vibhatto. <bold>Bhāgaso mito</bold>ti dvāravīthīnaṃ vasena bhāge ṭhapetvā ṭhapetvā vibhatto. <bold>Pariyanto</bold>ti parikkhitto. <bold>Ayasā</bold>ti upari navayojanikena ayapattena chādito. <bold>Samantā yojanasataṃ pharitvā tiṭṭhatī</bold>ti evaṃ pharitvā tiṭṭhati, yathā samantā yojanasate ṭhatvā olokentassa akkhīni yamakagoḷakā viya nikkhamanti. <bold>Kadariyātapanā</bold>ti sabbepi te ussadehi saddhiṃ aṭṭha mahānirayā kadariyā niccaṃ tapantīti kadariyātapanā. Balavadukkhatāya <bold>ghorā</bold>. Kappaṭṭhikānaṃ accīnaṃ atthitāya <bold>accimanto</bold>. Āsādetuṃ ghaṭṭetuṃ dukkaratāya <bold>durāsadā</bold>. Diṭṭhamattā vā sutamattā vā lomāni haṃsentīti <bold>lomahaṃsanarūpā</bold>. Bhīsanatāya <bold>bhismā</bold>. Bhayajananatāya <bold>paṭibhayā</bold>. Sukhābhāvena <bold>dukhā</bold>.</paragraph>
    <paragraph line="8"><bold>Puratthimāya</bold><pageBreak edition="Vipassana Research Institut" number="0.0346" /><bold>bhittiyā</bold>tiādigāthānaṃ evaṃ avīcinirayoti pariyantaṃ katvā ayaṃ saṅkhepattho – aggijālānaṃ vā pana sattānaṃ vā tesaṃ dukkhassa vā vīci antaraṃ natthi etthāti avīci. Tatra hi puratthimādīhi bhittīhi jālārāsi uṭṭhahitvā pāpakammino puggale jhāpento pacchimādīsu bhittīsu paṭihaññati paharati, tā ca bhittiyo vinivijjhitvā parato yojanasataṃ gaṇhāti, heṭṭhā uṭṭhitā upari paṭihaññati, upari uṭṭhitā heṭṭhā paṭihaññati. Evaṃ tāvettha jālānaṃ vīci nāma natthi. Tassa pana anto yojanasataṭṭhānaṃ khīravallipiṭṭhassa pūritanāḷi viya sattehi nirantaraṃ pūritaṃ catūhi iriyāpathehi paccantānaṃ sattānaṃ pamāṇaṃ natthi, na ca aññamaññaṃ byābādhenti, sakasakaṭṭhāneyeva paccanti. Evamettha sattānaṃ vīci nāma natthi. Yathā pana jivhagge cha madhubindūni sattamassa tambalohabinduno anudahanabalavatāya abbohārikāni honti, tathā tattha <pageBreak edition="Pali Text Society" number="2.0426" /> anudahanabalavatāya sesā <pageBreak edition="Myanmar" number="0.0376" /> cha akusalavipākupekkhā abbohārikā honti, dukkhameva nirantaraṃ paññāyati. Evamettha dukkhassa vīci nāma natthi. Nirassādaṭṭhena <bold>nirayo</bold>.</paragraph>
    <paragraph line="9"><bold>Tattha sattā mahāluddā</bold>ti tasmiṃ nibbattā sattā mahantā luddā. <bold>Mahākibbisakārino</bold>ti mahantadāruṇakammakārino. <bold>Accantapāpakammantā</bold>ti ekaṃsena pāpakammino. <bold>Paccanti na ca miyyare</bold>ti channaṃ jālānamantare paccanti, na ca miyyanti. <bold>Jātavedasamo kāyo</bold>ti tesaṃ sarīraṃ aggisadisaṃ. <bold>Tesaṃ nirayavāsina</bold>nti tesaṃ pāpakammānaṃ nirayavāsīnaṃ. <bold>Passa kammānaṃ daḷhatta</bold>nti pāpakammānaṃ thirabhāvaṃ olokehi. <bold>Na bhasmā hoti napī masī</bold>ti chārikāpi na hoti aṅgāropi. <bold>Puratthimenā</bold>ti yadā taṃ dvāraṃ apārutaṃ hoti, atha tadabhimukhā dhāvanti, tesaṃ tattha chaviādīni jhāyanti. Dvārasamīpaṃ pattānañca tesaṃ taṃ pīdhīyati, pacchimaṃ apārutaṃ viya khāyati. Esa nayo sabbattha. <bold>Abhinikkhamitāsā te</bold>ti nirayā nikkhamituṃ āsā etesanti nikkhamitāsā. <bold>Mokkhagavesino</bold>ti muñcanupāyaṃ esantā gavesantāpi. <bold>Na te tato nikkhamituṃ, labhanti kammapaccayā</bold>ti te sattā nirayato nikkhamanadvāraṃ pāpakammapaccayā nādhigacchanti. <bold>Tesañca pāpakammantaṃ, avipakkaṃ kataṃ bahu</bold>nti tesañca sattānaṃ lāmakaṃ dāruṇakammaṃ avipākaṃ bahuvidhaṃ nānappakāraṃ adinnavipākaṃ kataṃ upacitaṃ atthi.</paragraph>
    <paragraph line="10"><bold>Saṃvega</bold>nti vinilanaṃ. <bold>Ubbega</bold>nti ṭhitaṭṭhānato gamanaṃ. <bold>Utrāsa</bold>nti ubbejanaṃ asanniṭṭhānaṃ. <bold>Bhaya</bold>nti cittutrāsanaṃ. <bold>Pīḷana</bold>nti ghaṭṭanaṃ. <bold>Ghaṭṭana</bold>nti pīḷākaraṇaṃ. <bold>Upaddava</bold>nti ītiṃ. <bold>Upasagga</bold>nti rundhanaṃ.</paragraph>
    <paragraph line="11" number="171"> Idāni <pageBreak edition="Vipassana Research Institut" number="0.0347" /> yathānena saṃvijitaṃ, taṃ pakāraṃ dassento <bold>‘‘phandamāna’’</bold>ntiādimāha. Tattha <bold>phandamāna</bold>nti taṇhādiṭṭhīhi kampamānaṃ. <bold>Appodake</bold>ti appe udake. <bold>Aññamaññehi byāruddhe</bold><pageBreak edition="Pali Text Society" number="2.0427" /><bold>disvā</bold>ti nānāsatte ca aññamaññehi saddhiṃ viruddhe disvā. <bold>Maṃ bhayamāvisī</bold>ti maṃ bhayaṃ paviṭṭhaṃ.</paragraph>
    <paragraph line="12"><bold>Kilesaphandanāya phandamāna</bold>nti rāgādikilesacalanāya calamānaṃ. <bold>Payogo</bold>ti kāyavacīmanopayogo.</paragraph>
    <paragraph line="13"><bold>Viruddhā</bold>ti virodhamāpannā. <bold>Paṭiviruddhā</bold>ti paṭimukhaṃ hutvā virodhamāpannā, suṭṭhu viruddhā vā. <bold>Āhatā</bold>ti kodhena āhatā pahatā. <bold>Paccāhatā</bold>ti <pageBreak edition="Myanmar" number="0.0377" /> paṭimallā hutvā āhatā. <bold>Āghātitā</bold>ti ghaṭṭitā. <bold>Paccāghātitā</bold>ti visesena ghaṭṭitā. <bold>Pāṇīhipi upakkamantī</bold>ti hatthehipi paharanti.</paragraph>
    <paragraph line="14" number="172"><bold>Samantamasāro loko</bold>ti nirayaṃ ādiṃ katvā samantato loko asāro niccasārādirahito. <bold>Disā sabbā sameritā</bold>ti sabbā disā aniccatāya kampitā. <bold>Icchaṃ bhavanamattano</bold>ti attano tāṇaṃ icchanto. <bold>Nāddasāsiṃ anosita</bold>nti kiñci ṭhānaṃ jarādīhi anajjhāvuṭṭhaṃ nāddakkhinti.</paragraph>
    <paragraph line="15"><bold>Asāro</bold>ti na sāro, sāravirahito vā. <bold>Nissāro</bold>ti sabbena sabbaṃ sāravirahito. <bold>Sārāpagato</bold>ti sārato apagato. <bold>Niccasārasārena vā</bold>ti satatasārasaṅkhātena sārena vā. Uparipadadvayepi eseva nayo. <bold>Ye puratthimāya disāya saṅkhārā</bold>ti ye puratthimāya disāya paccayehi saṅgamma samāgamma katā saṅkhārā. <bold>Tepi eritā</bold>ti tepi saṅkhārā kampitā. <bold>Sameritā</bold>ti sammā kampitā. <bold>Calitā</bold>ti calanaṃ gatā. <bold>Ghaṭṭitā</bold>ti udayabbayena pīḷitā. <bold>Aniccatāyā</bold>ti hutvā abhāvatāya. <bold>Jātiyā anugatā</bold>ti nibbattiyā anupaviṭṭhā. <bold>Jarāya anusaṭā</bold>ti paripakkatāya anupatthaṭā. <bold>Byādhinā abhibhūtā</bold>ti cātuvisamena uppannabyādhinā ajjhotthaṭā. <bold>Maraṇena abbhāhatā</bold>ti maccunā abhiāhatā pahatā. <bold>Atāṇā</bold>ti rakkhavirahitā. <bold>Aleṇā</bold>ti leṇavirahitā. <bold>Asaraṇā</bold>ti natthi etesaṃ saraṇanti asaraṇā. <bold>Asaraṇībhūtā</bold>ti sayaṃ saraṇakiccaṃ na karontīti asaraṇībhūtā.</paragraph>
    <paragraph line="16"><bold>Attano bhavana</bold>nti niddesapadassa uddesapadaṃ. <bold>Tāṇa</bold>nti pālanaṃ. <bold>Leṇa</bold>nti leṇaṭṭhānaṃ. <bold>Saraṇa</bold>nti <pageBreak edition="Vipassana Research Institut" number="0.0348" /> dukkhanāsanaṃ. <bold>Gati</bold>nti patiṭṭhaṃ. <bold>Parāyana</bold>nti paraṃ ayanaṃ. <bold>Ajjhositaṃyeva</bold><pageBreak edition="Pali Text Society" number="2.0428" /><bold>addasa</bold>nti jarādīhi madditaṃyeva addakkhiṃ. <bold>Sabbaṃ yobbañña</bold>nti yobbanabhāvo yobbaññaṃ, sacetanānaṃ sabbaṃ yobbaññaṃ. <bold>Jarāya osita</bold>nti paripākāya jarāya avasitaṃ madditaṃ. Evaṃ sabbattha.</paragraph>
    <paragraph line="17" number="173"><bold>Osāne tveva byāruddhe, disvā me aratī ahū</bold>ti yobbaññādīnaṃ osāneyeva antagamake eva vināsake eva jarādīhi byāruddhe āhatacitte <pageBreak edition="Myanmar" number="0.0378" /> satte disvā arati me ahosi. <bold>Athettha salla</bold>nti atha etesu sattesu rāgādisallaṃ. <bold>Hadayassita</bold>nti cittanissitaṃ.</paragraph>
    <paragraph line="18"><bold>Yobbaññaṃ jarā osāpetī</bold>ti jarā atthaṅgameti vināseti. Evaṃ sabbattha.</paragraph>
    <paragraph line="19" number="174"> ‘‘Kathaṃ ānubhāvaṃ salla’’nti ce? <bold>Yena sallena otiṇṇo</bold>ti gāthā. Tattha <bold>disā sabbā vidhāvatī</bold>ti sabbā duccaritadisāpi puratthimādidisāpi vidisāpi dhāvati. <bold>Tameva sallamabbuyha, na dhāvati na sīdatī</bold>ti tameva sallaṃ uddharitvā tā ca disā na dhāvati, caturoghe ca na sīdati.</paragraph>
    <paragraph line="20"><bold>Aññāṇa</bold>ntiādīsu ñāṇadassanapaṭipakkhato aññāṇaṃ adassanaṃ. Abhimukho hutvā dhammena na sameti na samāgacchatīti <bold>anabhisamayo</bold>. Anurūpato dhamme bujjhatīti <bold>anubodho</bold>. Tappaṭipakkhatāya <bold>ananubodho</bold>. Aniccādīhi saddhiṃ yojetvā na bujjhatīti <bold>asambodho</bold>. Asantaṃ asamañca bujjhatītipi <bold>asambodho</bold>. Catusaccadhammaṃ na paṭivijjhatīti <bold>appaṭivedho</bold>. Rūpādīsu ekadhammampi aniccādisāmaññato na saṅgaṇhātīti <bold>asaṅgāhaṇā</bold>. Tameva dhammaṃ na pariyogāhatīti <bold>apariyogāhaṇā</bold>. Na samaṃ pekkhatīti <bold>asamapekkhanā</bold>. Dhammānaṃ sabhāvaṃ pati na apekkhatīti <bold>apaccavekkhaṇā</bold>.</paragraph>
    <paragraph line="21">Kusalākusalakammesu viparītavuttiyā sabhāvagahaṇābhāvena vā ekampi kammaṃ etassa paccakkhaṃ natthi, sayaṃ vā kassaci dhammassa paccakkhakaraṇaṃ nāma na hotīti <bold>apaccakkhakammaṃ</bold>. Yaṃ etasmiṃ anuppajjamāne cittasantānaṃ mejjhaṃ bhaveyya suci vodānaṃ, taṃ duṭṭhuṃ mejjhaṃ imināti <bold>dummejjhaṃ</bold>. Bālānaṃ bhāvo <bold>bālyaṃ</bold>. Muyhatīti <bold>moho</bold>. Balavataro moho <bold>pamoho</bold>. Samantato <pageBreak edition="Pali Text Society" number="2.0429" /> muyhatīti <bold>sammoho</bold>. Vijjāya paṭipakkhabhāvato na vijjāti <bold>avijjā. Oghayoga</bold>ttho vuttoyeva. Thāmagataṭṭhena anusetīti <bold>anusayo</bold>. Cittaṃ pariyuṭṭhāti abhibhavatīti <bold>pariyuṭṭhānaṃ</bold>. Hitaggahaṇābhāvena hitābhimukhaṃ gantuṃ na sakkoti aññadatthu laṅgatiyevāti <bold>laṅgī,</bold> khañjatīti <pageBreak edition="Vipassana Research Institut" number="0.0349" /> attho. Durugghāṭanaṭṭhena vā <bold>laṅgī</bold>. Yathā hi mahāpalighasaṅkhātā laṅgī durugghāṭā hoti, evamayampi laṅgī viyāti <bold>laṅgī</bold>. Sesaṃ uttānatthameva.</paragraph>
    <paragraph line="22"><bold>Yā</bold><pageBreak edition="Myanmar" number="0.0379" /><bold>evarūpā kaṅkhā</bold>ti ettha kaṅkhanavasena <bold>kaṅkhā</bold>. Kaṅkhaṃ ānayatīti <bold>kaṅkhāyanā</bold>. Purimakaṅkhā hi uttarakaṅkhaṃ ānayati nāma. Ākāravasena vā etaṃ vuttaṃ. Kaṅkhāsamaṅgicittaṃ kaṅkhāya āyitattā kaṅkhāyitaṃ nāma. Tassa bhāvo <bold>kaṅkhāyitattaṃ. Vimatī</bold>ti vigatā mati vimati. <bold>Vicikicchā</bold>ti vigatā cikicchā vicikicchā, sabhāvaṃ vā vicinanto kicchati kilamati etāyāti <bold>vicikicchā</bold>. Sā saṃsayalakkhaṇā, kampanarasā, anicchayapaccupaṭṭhānā, anekaṃsaggāhapaccupaṭṭhānā vā, ayonisomanasikārapadaṭṭhānā, paṭipattiyā antarāyakarāti daṭṭhabbā.</paragraph>
    <paragraph line="23">Kampanaṭṭhena dvidhā eḷayatīti<bold> dveḷhakaṃ</bold>. Paṭipattinivāraṇena dvidhāpatho viyāti <bold>dvedhāpatho</bold>. ‘‘Niccaṃ vā idaṃ aniccaṃ vā’’tiādipavattiyā ekasmiṃ ākāre saṇṭhātuṃ asamatthatāya samantato setīti <bold>saṃsayo</bold>. Ekaṃsaṃ gahetuṃ asamatthatāya na ekaṃsaggāhoti <bold>anekaṃsaggāho</bold>. Nicchetuṃ asakkontī ārammaṇato osakkatīti <bold>āsappanā</bold>. Ogāhituṃ asakkontī parisamantato sappatīti <bold>parisappanā</bold>. Pariyogāhituṃ asamatthatāya <bold>apariyogāhaṇā</bold>. Nicchayavasena ārammaṇe pavattituṃ asamatthatāya <bold>chambhitattaṃ cittassa,</bold> thaddhabhāvoti attho. Vicikicchā hi uppajjitvā cittaṃ thaddhaṃ karoti, yasmā pana sā uppajjamānā ārammaṇaṃ gahetvā manaṃ vilikhantī viya, tasmā <bold>manovilekho</bold>ti vuttā.</paragraph>
    <paragraph line="24"><bold>Viddho</bold>ti sallena laddhappahāro. <bold>Phuṭṭho</bold>ti ghaṭṭito. <bold>Pareto</bold>ti pīḷito. <bold>Dhāvatī</bold>ti purato gacchati. <bold>Vidhāvatī</bold>ti anekavidhena <pageBreak edition="Pali Text Society" number="2.0430" /> gacchati. <bold>Sandhāvatī</bold>ti vegena dhāvati. <bold>Saṃsaratī</bold>ti ito cito ca carati.</paragraph>
    <paragraph line="25"><bold>Acelako</bold>ti niccolo, naggoti attho. <bold>Muttācāro</bold>ti visaṭṭhācāro, uccārakammādīsu lokiyakulaputtācārena virahito ṭhitakova uccāraṃ karoti, passāvaṃ karoti, khādati bhuñjati. <bold>Hatthāpalekhano</bold>ti hatthe piṇḍamhi ṭhite jivhāya hatthaṃ apalikhati, uccāraṃ vā katvā hatthamhiyeva daṇḍakasaññī hutvā hatthena apalikhati. Te kira daṇḍakaṃ ‘‘satto’’ti paññapenti. Bhikkhāgahaṇatthaṃ ‘‘ehi bhadante’’ti vutto na etīti <bold>na ehibhadantiko</bold>. Tena hi ‘‘tiṭṭha <pageBreak edition="Vipassana Research Institut" number="0.0350" /> bhadante’’ti vuttopi na <pageBreak edition="Myanmar" number="0.0380" /> tiṭṭhatīti <bold>na tiṭṭhabhadantiko</bold>. Tadubhayampi kira so ‘‘etassa vacanaṃ kataṃ bhavissatī’’ti na karoti.</paragraph>
    <paragraph line="26"><bold>Abhihaṭa</bold>nti puretaraṃ gahetvā āhaṭaṃ bhikkhaṃ. <bold>Uddissakata</bold>nti ‘‘idaṃ tumhe uddissa kata’’nti evaṃ ārocitaṃ bhikkhaṃ. <bold>Na nimantana</bold>nti ‘‘asukaṃ nāma kulaṃ vā vīthiṃ vā gāmaṃ vā paviseyyāthā’’ti evaṃ nimantitabhikkhampi na sādiyati na gaṇhāti. <bold>Na kumbhimukhā</bold>ti kumbhito uddharitvā diyyamānaṃ bhikkhaṃ na gaṇhāti. <bold>Na kaḷopimukhā</bold>ti kaḷopīti ukkhali vā pacchi vā, tatopi na gaṇhāti. Kasmā? Kumbhikaḷopiyo maṃ nissāya kaṭacchunā pahāraṃ labhantīti. <bold>Na eḷakamantara</bold>nti ummāraṃ antaraṃ karitvā diyyamānaṃ na gaṇhāti. Kasmā? Ayaṃ maṃ nissāya antarakaraṇaṃ labhatīti. <bold>Daṇḍamusalesu</bold>pi eseva nayo.</paragraph>
    <paragraph line="27"><bold>Na dvinna</bold>nti dvīsu bhuñjamānesu ekasmiṃ uṭṭhāya dente na gaṇhāti. Kasmā? Kabaḷantarāyo hotīti. <bold>Na gabbhiniyā</bold>tiādīsu pana ‘‘gabbhiniyā kucchiyaṃ dārako kilamatī’’ti, pāyantiyā dārakassa khīrantarāyo hotī’’ti, ‘‘purisantaragatāya ratiantarāyo hotī’’ti na gaṇhāti. <bold>Na saṃkittīsū</bold>ti saṃkittetvā katabhattesu. Dubbhikkhasamaye kira acelakasāvakā acelakānamatthāya tato tato taṇḍulādīni samādapetvā bhattaṃ pacanti, ukkaṭṭho acelako tatopi na paṭiggaṇhāti. <bold>Na yattha sā</bold>ti yattha sunakho ‘‘piṇḍaṃ labhissāmī’’ti upaṭṭhito hoti, tattha tassa adatvā āhaṭaṃ na gaṇhāti. Kasmā? Etassa piṇḍantarāyo hotīti. <bold>Saṇḍasaṇḍacārinī</bold>ti samūhasamūhacārinī <pageBreak edition="Pali Text Society" number="2.0431" />. Sace hi acelakaṃ disvā ‘‘imassa bhikkhaṃ dassāmā’’ti manussā bhattagehaṃ pavisanti, tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti. Tato āhaṭaṃ bhikkhaṃ na gaṇhāti. Kasmā? Maṃ nissāya makkhikānaṃ gocarantarāyo jātoti. <bold>Thusodaka</bold>nti sabbasassasambhārehi kataṃ sovīrakaṃ. Ettha ca surāpānameva sāvajjaṃ, ayaṃ pana sabbesupi sāvajjasaññī.</paragraph>
    <paragraph line="28"><bold>Ekāgāriko</bold>ti yo ekasmiṃyeva gehe bhikkhaṃ labhitvā nivattati. <bold>Ekālopiko</bold>ti yo ekeneva ālopena yāpeti. <bold>Dvāgārikā</bold>dīsupi eseva nayo. <bold>Ekissāpi dattiyā</bold>ti ekāya dattiyā. Datti nāma ekā khuddakapāti hoti, yattha aggabhikkhaṃ pakkhipitvā ṭhapenti. <bold>Ekāhika</bold>nti <pageBreak edition="Myanmar" number="0.0381" /> ekadivasantarikaṃ. <bold>Aḍḍhamāsika</bold>nti aḍḍhamāsantarikaṃ. <bold>Pariyāyabhattabhojana</bold>nti vārabhattabhojanaṃ <pageBreak edition="Vipassana Research Institut" number="0.0351" />, ekāhavārena dvīhavārena sattāhavārena aḍḍhamāsavārenāti evaṃ divasavārena ābhataṃ bhattabhojanaṃ.</paragraph>
    <paragraph line="29"><bold>Sākabhakkho</bold>tiādīni vuttatthāneva. <bold>Ubbhaṭṭhako</bold>ti uddhaṃ ṭhitako. <bold>Ukkuṭikappadhānamanuyutto</bold>ti ukkuṭikaṃ vīriyaṃ anuyutto. Gacchantopi ukkuṭikova hutvā uppatitvā uppatitvā gacchati. <bold>Kaṇṭakāpassayiko</bold>ti ayakaṇṭake vā pakatikaṇṭake vā bhūmiyaṃ koṭṭetvā tattha cammaṃ attharitvā ṭhānacaṅkamādīni karoti. <bold>Seyya</bold>nti sayantopi tattheva seyyaṃ kappeti. <bold>Phalakaseyya</bold>nti rukkhaphalake seyyaṃ. <bold>Thaṇḍilaseyya</bold>nti thaṇḍile ucce bhūmiṭṭhāne seyyaṃ. <bold>Ekapassayiko</bold>ti ekapasseneva sayati. <bold>Rajojalladharo</bold>ti sarīraṃ telena makkhetvā rajuṭṭhānaṭṭhāne tiṭṭhati, athassa sarīre rajojallaṃ laggati, taṃ dhāreti. <bold>Yathāsanthatiko</bold>ti laddhaṃ āsanaṃ akopetvā yadeva labhati, tattheva nisīdanasīlo. <bold>Vekaṭiko</bold>ti vikaṭakhādanasīlo, vikaṭanti gūthaṃ vuccati. <bold>Apānako</bold>ti paṭikkhittasītudakapāno. Sāyaṃ tatiyaṃ assāti <bold>sāyatatiyakaṃ</bold>. Pāto majjhanhike sāyanti divasassa tikkhattuṃ ‘‘pāpaṃ <pageBreak edition="Pali Text Society" number="2.0432" /> pavāhessāmī’’ti <bold>udakorohanānuyogaṃ anuyutto viharati</bold>.</paragraph>
    <paragraph line="30"><bold>Te salle abhisaṅkharotī</bold>ti te rāgādisattasalle abhinibbatteti. <bold>Abhisaṅkharonto</bold>ti abhinibbattento. <bold>Sallābhisaṅkhāravasenā</bold>ti sallābhinibbattāpanakāraṇā. <bold>Puratthimaṃ disaṃ dhāvatī</bold>ti purimaṃ disaṃ gacchati. <bold>Te sallābhisaṅkhārā appahīnā</bold>ti ete rāgādisallā payogā nappahīnā. <bold>Sallābhisaṅkhārānaṃ appahīnattā</bold>ti sallapayogānaṃ appahīnabhāvena. <bold>Gatiyā dhāvatī</bold>ti gatiyaṃ dhāvati. <bold>Gatiyā gati</bold>nti gatito gatiṃ.</paragraph>
    <paragraph line="31"><bold>Na sīdatī</bold>ti na nimujjati. <bold>Na saṃsīdatī</bold>ti na samantato mujjati. <bold>Na osīdatī</bold>ti na osakkati. <bold>Na avasīdatī</bold>ti na paccosakkati. <bold>Na avagacchatī</bold>ti na heṭṭhā gacchati.</paragraph>
    <paragraph line="32" number="175"> Evaṃ mahānubhāvena sallena otiṇṇesu ca sattesu – <bold>tattha sikkhānugīyanti, yāni loke gadhitānī</bold>ti gāthā. Tassattho – ye <bold>loke</bold><pageBreak edition="Myanmar" number="0.0382" /> pañca kāmaguṇā paṭilābhāya gijjhantīti katvā ‘‘gadhitānī’’ti vuccanti, cirakālasevitattā vā ‘‘gadhitānī’’ti vuccanti. <bold>Tattha</bold> taṃ nimittaṃ hatthisikkhādikā anekā <bold>sikkhā</bold> kathīyanti, uggayhanti vā. Passatha yāva samattho vāyaṃ loko, yato paṇḍito kulaputto <bold>tesu</bold> vā gadhitesu tāsu vā sikkhāsu <pageBreak edition="Vipassana Research Institut" number="0.0352" /> adhimutto <bold>na siyā,</bold> aññadatthu aniccādidassanena <bold>nibbijjha sabbaso kāme. Attano nibbānameva sikkhe</bold>ti.</paragraph>
    <paragraph line="33"><bold>Paṭivijjhitvā</bold>ti ñāṇena nikkhametvā vā nibbijjhitvā vā.</paragraph>
    <paragraph line="34" number="176"> Idāni yathā nibbānāya sikkhitabbaṃ, taṃ dassento <bold>‘‘sacco siyā’’</bold>tiādimāha. Tattha <bold>sacco</bold>ti vācāsaccena ñāṇasaccena maggasaccena ca samannāgato. <bold>Rittapesuṇo</bold>ti pahīnapesuṇo. <bold>Veviccha</bold>nti macchariyaṃ.</paragraph>
    <paragraph line="35" number="177"><bold>Niddaṃ tandiṃ sahe thīna</bold>nti pacalāyikañca kāyālasiyañca cittālasiyañcāti ime tayo dhamme abhibhaveyya. <bold>Nibbānamānaso</bold>ti nibbānaninnacitto.</paragraph>
    <paragraph line="36"><bold>Kāyassa akalyatā</bold>ti khandhattayasaṅkhātassa nāmakāyassa gilānabhāvo. Gilāno hi akallakoti vuccati. Vinayepi (pārā. 151) vuttaṃ – ‘‘nāhaṃ, bhante, akallako’’ti. <bold>Akammaññatā</bold>ti kāyagelaññasaṅkhāto <pageBreak edition="Pali Text Society" number="2.0433" /> akammaññatākāro. Megho viya ākāsaṃ kāyaṃ onayhatīti <bold>onāho</bold>. Sabbato bhāgena onāho <bold>pariyonāho</bold>. Abbhantare samorundhatīti <bold>antosamorodho</bold>. Medhatīti <bold>middhaṃ,</bold> akammaññabhāvena vihiṃsatīti attho. Supanti tenāti <bold>suppaṃ</bold>. Akkhidalādīnaṃ pacalabhāvaṃ karotīti <bold>pacalāyikā. Suppanā suppitatta</bold>nti ākārabhāvaniddesā. <bold>Olīyanā</bold>ti olīyanākāro. Dutiyaṃ upasaggavasena vaḍḍhitaṃ. <bold>Līna</bold>nti avipphārikatāya paṭikuṭikaṃ. Itare dve ākārabhāvaniddesā. <bold>Thina</bold>nti sappipiṇḍo viya avipphārikatāya ghanabhāvena ṭhitaṃ. <bold>Thiyanā</bold>ti ākāraniddeso. Thiyitassa bhāvo <bold>thiyitattaṃ,</bold> avipphāravasena thaddhatāti attho.</paragraph>
    <paragraph line="37"><bold>Sabbasaṅkhāradhātuyā</bold>ti <pageBreak edition="Myanmar" number="0.0383" /> nibbānaninnamānaso sabbatebhūmikasaṅkhātadhātuyā. <bold>Cittaṃ paṭivāpetvā</bold>ti cittaṃ nivattāpetvā. <bold>Etaṃ santa</bold>nti etaṃ nibbānaṃ. Kilesasantatāya <bold>santaṃ</bold>. Atappakaṭṭhena <bold>paṇītaṃ</bold>.</paragraph>
    <paragraph line="38"><bold>Na paṇḍitā upadhisukhassa hetū</bold>ti dabbajātikā kāmasukhassa kāraṇā dānāni na denti. <bold>Kāmañca te upadhiparikkhayāyā</bold>ti ekaṃsena te paṇḍitā kāmakkhayāya kāmakkhepanatthaṃ dānāni denti <pageBreak edition="Vipassana Research Institut" number="0.0353" />. <bold>Apunabbhavāyā</bold>ti nibbānatthāya. <bold>Jhānāni bhāventī</bold>ti paṭhamajjhānādīni vaḍḍhenti. <bold>Punabbhavāyā</bold>ti punabbhavakāraṇā. <bold>Te</bold> paṇḍitā nibbānaṃ abhimukhaṃ hutvā dānaṃ dadanti.</paragraph>
    <paragraph line="39" number="178"><bold>Sāhasā</bold>ti rattassa rāgacaritādibhedā sāhasākāraṇā. Niddeso uttānatthoyeva.</paragraph>
    <paragraph line="40" number="179"><bold>Purāṇaṃ nābhinandeyyā</bold>ti atītaṃ rūpādiṃ nābhinandeyya. <bold>Nave</bold>ti paccuppanne. <bold>Hīyamāne</bold>ti vinassamāne. <bold>Ākāsaṃ na sito siyā</bold>ti taṇhānissito na bhaveyya. Taṇhā hi rūpādīnaṃ ākāsanato ‘‘ākāso’’ti vuccati.</paragraph>
    <paragraph line="41"><bold>Vemāne</bold>ti <pageBreak edition="Pali Text Society" number="2.0434" /> abhavamāne. <bold>Vigacchamāne</bold>ti apagacchamāne.</paragraph>
    <paragraph line="42"><bold>‘‘Ākāsatī’’</bold>ti ‘‘ākassatī’’ti ca duvidho pāṭho.</paragraph>
    <paragraph line="43" number="180"> Kiṃ kāraṇā ākāsaṃ na sito siyāti ce? <bold>Gedhaṃ brūmī</bold>ti gāthā. Tassattho – ahañhi imaṃ ākāsasaṅkhātaṃ taṇhaṃ rūpādīsu gijjhanato <bold>gedhaṃ brūmi</bold> ‘‘gedho’’ti vadāmi. Kiñca bhiyyo – avahananaṭṭhena <bold>‘‘ogho’’</bold>ti ca ājavanaṭṭhena <bold>‘‘ājava’’</bold>nti ca ‘‘idaṃ mayhaṃ, idaṃ mayha’’nti jappakāraṇato <bold>‘‘jappana’’</bold>nti ca dummuñcanaṭṭhena <bold>‘‘ārammaṇa’’</bold>nti ca kampakaraṇaṭṭhena <bold>‘‘kampana’’</bold>nti ca brūmi, esāva lokassa palibodhaṭṭhena duratikkamanīyaṭṭhena ca <bold>‘‘kāmapaṅko duraccayo’’</bold>ti.</paragraph>
    <paragraph line="44"><bold>Ājava</bold>nti āpaṭisandhito javati dhāvatīti ājavaṃ, vaṭṭamūlatāya punabbhave paṭisandhidānataṇhāyetaṃ adhivacanaṃ. <bold>Jappana</bold>nti patthanā, taṇhāyetaṃ adhivacanaṃ. <bold>Ārammaṇampi vuccati taṇhā</bold>ti rūpādīsu ārammaṇesu uppannataṇhā muccituṃ asakkuṇeyyaṭṭhena ārammaṇāti kathīyati. <bold>Kāmapaṅko</bold>ti osīdanaṭṭhena kalalaṃ. <bold>Kaddamo</bold>ti saṅgaṭṭhena kaddamo. Tāpanaṭṭhena <bold>kileso</bold><pageBreak edition="Myanmar" number="0.0384" />. Niyyāsaṃ viya laggāpanaṭṭhena <bold>palipo</bold>. Rundhitvā dhāraṇaṭṭhena <bold>palirodho</bold>. Evametaṃ gedhādipariyāyaṃ ākāsaṃ anissito.</paragraph>
    <paragraph line="45" number="181"><bold>Saccā avokkama</bold>nti gāthā. Tassattho – pubbe vuttā tividhāpi saccā avokkamaṃ moneyyapattiyā <bold>munī</bold>ti saṅkhaṃ gato nibbānathale <bold>tiṭṭhati brāhmaṇo, sa ve</bold>evarūpo sabbāni āyatanāni nissajjitvā <bold>‘‘santo’’</bold>ti vuccati. Niddese vattabbaṃ natthi.</paragraph>
    <paragraph line="46" number="182"> Kiñca <pageBreak edition="Vipassana Research Institut" number="0.0354" /> bhiyyo – <bold>sa ve vidvā</bold>ti gāthā. Tattha <bold>ñatvā dhamma</bold>nti aniccādinayena saṅkhatadhammaṃ aññāya. <bold>Sammā so loke iriyāno</bold>ti asammāiriyanakarānaṃ kilesānaṃ pahānā sammā so loke iriyamāno.</paragraph>
    <paragraph line="47" number="183"> Evaṃ <pageBreak edition="Pali Text Society" number="2.0435" /> apihento ca – <bold>yodha kāme</bold>ti gāthā. Tattha <bold>saṅga</bold>nti sattavidhaṃ saṅgaṃ yo accatari. <bold>Nājjhetī</bold>ti na abhijjhāyati.</paragraph>
    <paragraph line="48" number="184"> Tasmā tumhesupi yo evarūpo hotuṃ icchati, taṃ vadāmi – <bold>yaṃ pubbe</bold>ti gāthā. Tattha <bold>yaṃ pubbe</bold>ti atīte saṅkhāre ārabbha uppajjanadhammaṃ kilesajātaṃ atītaṃ kammañca. <bold>Pacchā te māhu kiñcana</bold>nti anāgatepi saṅkhāre ārabbha uppajjanadhammaṃ rāgādikiñcanaṃ mā ahu. <bold>Majjhe ce no gahessasī</bold>ti paccuppannarūpādidhammepi na gahessasi ce. Evaṃ upasanto carissasi.</paragraph>
    <paragraph line="49"><bold>Abījaṃ karohī</bold>ti maggañāṇena na bījaṃ karohi. <bold>Rāgakiñcana</bold>nti rāgaphandanaṃ. <bold>Dosakiñcanā</bold>dīsupi eseva nayo.</paragraph>
    <paragraph line="50" number="185"> Evaṃ arahattappattiṃ dassetvā idāni arahato thutivasena ito parā gāthāyo abhāsi. Tattha <bold>sabbaso</bold>ti gāthāya <bold>mamāyita</bold>nti mamattakaraṇaṃ. ‘‘Mama ida’’nti gahitaṃ vā vatthu. <bold>Asatā ca na socatī</bold>ti avijjamānakāraṇā asantakāraṇā na socati. <bold>Na jīyatī</bold>ti jāniṃ nādhigacchati.</paragraph>
    <paragraph line="51"><bold>Ahu</bold><pageBreak edition="Myanmar" number="0.0385" /><bold>vata me</bold>ti mayhaṃ ahosi vata. <bold>Taṃ vata me natthī</bold>ti yaṃ atīte ahosi, taṃ mayhaṃ idāni na santi. <bold>Siyā vata me</bold>ti yaṃ mayhaṃ bhavissati, <bold>taṃ vatāhaṃ na labhāmī</bold>ti idāni ahaṃ ekaṃsena na pāpuṇāmi.</paragraph>
    <paragraph line="52" number="186"> Kiñca bhiyyo – <bold>yassa natthī</bold>ti gāthā. Tattha <bold>kiñcana</bold>nti kiñci rūpādidhammajātaṃ.</paragraph>
    <paragraph line="53"><bold>Abhisaṅkhata</bold>nti kammena saṅkharitaṃ. <bold>Abhisañcetayita</bold>nti cittena rāsikataṃ. <bold>Avijjāya tvevā</bold>ti avijjāya tu eva. <bold>Asesavirāganirodhā</bold>ti virāgasaṅkhātena maggena niravasesanirodhā.</paragraph>
    <paragraph line="54"><bold>Suññato</bold><pageBreak edition="Vipassana Research Institut" number="0.0355" /><bold>lokaṃ avekkhassū</bold>ti avasavattisallakkhaṇavasena vā tucchasaṅkhārasamanupassanavasena vāti dvīhākārehi suññato lokaṃ passa. <bold>Attānudiṭṭhiṃ ūhaccā</bold>ti sakkāyadiṭṭhiṃ uddharitvā. <bold>Evaṃ maccutaro siyā</bold>ti evaṃ maraṇassa <pageBreak edition="Pali Text Society" number="2.0436" /> taraṇo bhaveyya. <bold>Evaṃ lokaṃ avekkhanta</bold>nti evaṃ khandhalokaṃ passantaṃ. <bold>Maccurājā na passatī</bold>ti maraṇarājā na oloketi na dakkhati.</paragraph>
    <paragraph line="55"><bold>Nāññaṃ patthayate kiñcī</bold>ti aññaṃ appamattakampi na patthayati na pihayati. <bold>Aññatra appaṭisandhiyā</bold>ti nibbānaṃ ṭhapetvā. ‘‘Aññatrappaṭisandhiyā’’ti ekapadaṃ katvāpi paṭhanti.</paragraph>
    <paragraph line="56" number="187"> Kiñca bhiyyo – <bold>aniṭṭhurī</bold>ti gāthā. Tattha <bold>aniṭṭhurī</bold>ti anissukī. ‘‘Aniṭṭharī’’tipi keci paṭhanti. <bold>Sabbadhī samo</bold>ti sabbattha samo, upekkhakoti adhippāyo. Kiṃ vuttaṃ hoti? Yo so ‘‘natthi me’’ti na socati, tamahaṃ avikampinaṃ puggalaṃ puṭṭho samāno aniṭṭhurī ananugiddho, anejo <bold>sabbadhī samo</bold>ti imaṃ tasmiṃ puggale catubbidhaṃ ānisaṃsaṃ brūmīti.</paragraph>
    <paragraph line="57"><bold>Niṭṭhuriyo</bold>ti issukī. Niṭṭhurabhāvo <bold>niṭṭhuriyaṃ,</bold> taṃ nissāya ettakampi natthīti kheḷapātanti attho. <bold>Niṭṭhuriyakamma</bold>nti niṭṭhuriyakaraṇaṃ. Gahaṭṭho vā hi gahaṭṭhaṃ bhikkhu vā bhikkhuṃ nissāya vasanto appamattakeneva kujjhitvā taṃ nissāya ettakampi natthīti kheḷaṃ pātetvā pādena maddanto viya niṭṭhuriyaṃ nāma karoti. Tassa taṃ kammaṃ ‘‘niṭṭhuriyakamma’’nti vuccati. <bold>Issā</bold>ti sabhāvaniddeso <pageBreak edition="Myanmar" number="0.0386" />. Tato parā dve ākārabhāvaniddesā. Itarattayaṃ pariyāyavacanaṃ. Lakkhaṇādito panesā parasampattīnaṃ usūyanalakkhaṇā issā; tattha ca anabhiratirasā; tato vimukhabhāvapaccupaṭṭhānā; parasampattipadaṭṭhānā.</paragraph>
    <paragraph line="58"><bold>Lābhepi na iñjatī</bold>ti paccayalābhe na calati. <bold>Alābhepī</bold>ti paccayānaṃ alābhepi.</paragraph>
    <paragraph line="59" number="188"> Kiñca bhiyyo – <bold>anejassā</bold>ti gāthā. Tattha <bold>nisaṅkhatī</bold>ti puññābhisaṅkhārādīsu yo koci saṅkhāro. So hi yasmā nisaṅkhariyati, nisaṅkharoti vā, tasmā ‘‘nisaṅkhatī’’ti vuccati. <bold>Viyārambhā</bold>ti vividhā puññābhisaṅkhārādikā ārambhā. <bold>Khemaṃ passati sabbadhī</bold>ti sabbattha abhayameva passati.</paragraph>
    <paragraph line="60"><bold>Ārambhā</bold>ti <pageBreak edition="Vipassana Research Institut" number="0.0356" /> kammānaṃ paṭhamārambhā. <bold>Viyārambhā</bold>ti uparūpari <pageBreak edition="Pali Text Society" number="2.0437" /> vividhaārambhanavasena vīriyārambhā. Tīsu bhavesu paṭisandhijanakakammānaṃ etaṃ adhivacanaṃ. Tasmā viyārambhā ārato.</paragraph>
    <paragraph line="61" number="189"> Evaṃ passanto <bold>na samesū</bold>ti gāthā. Tattha <bold>na vadate</bold>ti ‘‘sadisohamasmī’’tiādinā mānavasena samesupi attānaṃ na vadati omesupi ussesupi. <bold>Nādeti na nirassatī</bold>ti rūpādīsu kañci dhammaṃ na gaṇhāti na nissajjati. Sesaṃ sabbattha tattha tattha vuttanayattā pākaṭameva. Evaṃ arahattanikūṭeneva desanaṃ niṭṭhāpesīti.</paragraph>
    <centered line="62">Saddhammappajjotikāya mahāniddesaṭṭhakathāya</centered>
    <centered line="63">Attadaṇḍasuttaniddesavaṇṇanā niṭṭhitā.</centered>
  </content>
</document>