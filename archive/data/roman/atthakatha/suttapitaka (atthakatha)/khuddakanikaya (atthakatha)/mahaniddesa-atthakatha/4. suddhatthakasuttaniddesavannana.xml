<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0515a.att4.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/4. suddhatthakasuttaniddesavannana.xml</archivePath>
    <baseFileName>4. suddhatthakasuttaniddesavannana</baseFileName>
    <titlePath>4. Suddhaṭṭhakasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">4. Suddhaṭṭhakasuttaniddesavaṇṇanā</chapter>
    <paragraph line="2" number="23"> Catutthe <pageBreak edition="Vipassana Research Institut" number="0.0168" /><pageBreak edition="Pali Text Society" number="1.0214" /> suddhaṭṭhake paṭhamagāthāya tāvattho – na, bhikkhave, evarūpena dassanena suddhi hoti, api ca kho kilesamalīnattā asuddhaṃ, kilesarogānaṃ adhigamā sarogameva candābhaṃ brāhmaṇaṃ, aññaṃ vā evarūpaṃ disvā diṭṭhigatiko bālo abhijānāti <bold>‘‘passāmi suddhaṃ paramaṃ arogaṃ,</bold> tena ca diṭṭhisaṅkhātena dassanena <bold>saṃsuddhi narassa hotī’’</bold>ti, so evaṃ abhijānanto taṃ dassanaṃ <bold>‘‘parama’’nti ñatvā</bold> tasmiṃ dassane <bold>suddhānupassī</bold> samāno taṃ dassanaṃ ‘‘maggañāṇa’’nti <bold>pacceti</bold>. Taṃ pana maggañāṇaṃ na hoti.</paragraph>
    <paragraph line="3"><bold>Paramaṃ ārogyappatta</bold>nti uttamaṃ nibyādhiṃ pāpuṇitvā ṭhitaṃ. <bold>Tāṇappatta</bold>nti tathā pālanappattaṃ. <bold>Leṇappatta</bold>nti nilīyanappattaṃ.<bold>Saraṇappatta</bold>nti patiṭṭhāpattaṃ, dukkhanāsanaṃ vā pattaṃ. <bold>Abhayappatta</bold>nti nibbhayabhāvappattaṃ. <bold>Accutappatta</bold>nti niccalabhāvaṃ pattaṃ. <bold>Amatappatta</bold>nti amataṃ mahānibbānaṃ pattaṃ. <bold>Nibbānappatta</bold>nti vānavirahitaṃ pattaṃ.</paragraph>
    <paragraph line="4"><bold>Abhijānanto</bold>ti <pageBreak edition="Myanmar" number="0.0186" /> visesena jānanto. <bold>Ājānanto</bold>ti ājānamāno. <bold>Vijānanto</bold>ti anekavidhena jānamāno. <bold>Paṭivijānanto</bold>ti taṃ taṃ paṭicca vijānamāno. <bold>Paṭivijjhanto</bold>ti hadaye kurumāno.</paragraph>
    <paragraph line="5"><bold>Cakkhuviññāṇaṃ rūpadassanenā</bold>ti cakkhuviññāṇena rūpadassanaṃ. <bold>Ñāṇanti paccetī</bold>ti paññā iti saddahati. <bold>Maggoti paccetī</bold>ti ‘‘upāyo’’ti saddahati. <bold>Patho</bold>ti sañcāro. <bold>Nīyāna</bold>nti gahetvā yātīti nīyānaṃ. ‘‘Niyyāna’’nti vā pāṭho.</paragraph>
    <paragraph line="6" number="24"><bold>‘‘Diṭṭhena</bold><pageBreak edition="Pali Text Society" number="1.0215" /><bold>ce suddhī’’</bold>ti dutiyagāthā. Tassattho – tena rūpadassanasaṅkhātena <bold>diṭṭhena</bold> yadi kilesa<bold>suddhi narassa hoti,</bold> tena <bold>vā ñāṇena so</bold> yadi jātiādi<bold>dukkhaṃ pajahāti,</bold> evaṃ sante <pageBreak edition="Vipassana Research Institut" number="0.0169" /> ariyamaggato <bold>aññena</bold> asuddhimaggeneva <bold>so sujjhati,</bold> rāgādīhi upadhīhi saupadhiko eva samāno sujjhatīti vattabbataṃ āpanno hoti, na ca evaṃvidho sujjhati. Tasmā <bold>diṭṭhī hi naṃ pāva tathā vadānaṃ,</bold> sā naṃ diṭṭhiyeva ‘‘micchādiṭṭhiko aya’’nti katheti, diṭṭhianurūpaṃ ‘‘sassato loko’’tiādinā nayena tathā tathā vadatīti.</paragraph>
    <paragraph line="7">Rāgena saha vattatīti <bold>sarāgo,</bold> rāgavāti attho. <bold>Sadoso</bold>tiādīsupi eseva nayo.</paragraph>
    <paragraph line="8" number="25"><bold>Na brāhmaṇo</bold>ti tatiyagāthā. Tassattho – yo pana bāhitapāpattā <bold>brāhmaṇo</bold> hoti, so maggena adhigatāsavakkhayo khīṇāsavabrāhmaṇo ariyamaggañāṇato aññena abhimaṅgalasammatarūpasaṅkhāte <bold>diṭṭhe,</bold> tathāvidhasaddasaṅkhāte <bold>sute,</bold> avītikkamasaṅkhāte <bold>sīle,</bold> hatthivatādibhede <bold>vate,</bold> pathaviādibhede <bold>mute</bold> ca uppannena micchāñāṇena <bold>suddhiṃ na</bold> āhāti. Sesamassa brāhmaṇassa vaṇṇabhaṇanāya vuttaṃ. So hi tedhātuka<bold>puññe</bold> sabbasmiñca <bold>pāpe anūpalitto,</bold> kasmā? Tassa pahīnattā tassa attadiṭṭhiyā, yassa kassaci vā gahaṇassa pahīnattā <bold>attañjaho,</bold> puññābhisaṅkhārādīnaṃ akaraṇato <bold>‘‘nayidha pakubbamāno’’</bold>ti vuccati. Tasmā naṃ evaṃ pasaṃsanto āha. Sabbasseva cassa purimapādena sambandho veditabbo – puññe ca pāpe ca anūpalitto attañjaho <pageBreak edition="Myanmar" number="0.0187" /> nayidha pakubbamāno na brāhmaṇo aññato suddhimāhāti. <bold>Nāti paṭikkhepo</bold>ti na iti paṭisedho.</paragraph>
    <paragraph line="9"><bold>Bāhitvā sabbapāpakānī</bold>ti gāthāyattho – yo catutthamaggena bāhitvā sabbapāpakāni <bold>ṭhitatto</bold> ṭhitoicceva vuttaṃ hoti. Bāhitapāpattā eva ca <bold>vimalo</bold> vimalabhāvaṃ brahmabhāvaṃ seṭṭhabhāvaṃ patto, paṭinissaṭṭhasamādhivikkhepakarakilesamalena <pageBreak edition="Pali Text Society" number="1.0216" /> aggamaggaphalasamādhinā <bold>sādhusamāhito,</bold> saṃsārahetusamatikkamena <bold>saṃsāramaticca</bold> pariniṭṭhitakiccatāya <bold>kevalī</bold>ti ca, taṇhādiṭṭhīhi anissitattā <bold>anissito</bold>ti ca, lokadhammehi nibbikārattā <bold>tādī</bold>ti ca pavuccati. Evaṃ thutiraho <bold>sa brahmā</bold> so brāhmaṇoti.</paragraph>
    <paragraph line="10"><bold>Aññatra satipaṭṭhānehī</bold>ti cattāro satipaṭṭhāne muñcitvā. <bold>Sammappadhānā</bold>dīsupi eseva nayo.</paragraph>
    <paragraph line="11"><bold>Santeke samaṇabrāhmaṇā</bold>ti ekacce lokasaṅketena ‘‘samaṇabrāhmaṇā’’ti laddhavohārā saṃvijjanti. <bold>Diṭṭhasuddhikā</bold>ti diṭṭhena suddhiṃ icchamānā. <bold>Te ekaccānaṃ rūpānaṃ dassana</bold>nti ete diṭṭhasuddhikā <pageBreak edition="Vipassana Research Institut" number="0.0170" /> etesaṃ rūpārammaṇānaṃ olokanaṃ. <bold>Maṅgalaṃ paccentī</bold>ti iddhikāraṇaṃ buddhikāraṇaṃ sabbasampattikāraṇaṃ patiṭṭhāpenti. <bold>Amaṅgalaṃ paccentī</bold>ti aniddhikāraṇaṃ na buddhikāraṇaṃ na sampattikāraṇaṃ patiṭṭhāpenti. <bold>Te kālato vuṭṭhahitvā</bold>ti ete diṭṭhādimaṅgalikā puretarameva uṭṭhahitvā. <bold>Abhimaṅgalagatānī</bold>ti visesena vuḍḍhikāraṇagatāni. <bold>Rūpāni passantī</bold>ti nānāvidhāni rūpārammaṇāni dakkhanti. <bold>Cāṭakasakuṇa</bold>nti evaṃnāmakaṃ. <bold>Phussaveḷuvalaṭṭhi</bold>nti phussanakkhattena uppannaṃ taruṇabeḷuvalaṭṭhiṃ. <bold>Gabbhinitthi</bold>nti sagabbhaṃ itthiṃ. <bold>Kumārakaṃ khandhe āropetvā gacchanta</bold>nti taruṇadārakaṃ aṃse ussāpetvā gacchamānaṃ. <bold>Puṇṇaghaṭa</bold>nti udakapuṇṇaghaṭaṃ. <bold>Rohitamaccha</bold>nti rattarohitamacchaṃ. <bold>Ājaññaratha</bold>nti sindhavayuttarathaṃ. <bold>Usabha</bold>nti maṅgalausabhaṃ. <bold>Gokapila</bold>nti kapilagāviṃ.</paragraph>
    <paragraph line="12"><bold>Palālapuñja</bold>nti thusarāsiṃ. <bold>Takkaghaṭa</bold>nti gotakkādipūritacāṭiṃ. <bold>Rittaghaṭa</bold>nti <pageBreak edition="Pali Text Society" number="1.0217" /> tucchaghaṭaṃ. <bold>Naṭa</bold>nti naṭakādiṃ. ‘‘Dhuttakiriya’’nti eke. <bold>Naggasamaṇaka</bold>nti niccoḷasamaṇaṃ <pageBreak edition="Myanmar" number="0.0188" />. <bold>Khara</bold>nti gadrabhaṃ. <bold>Kharayāna</bold>nti gadrabhayuttaṃ vayhādikaṃ. <bold>Ekayuttayāna</bold>nti ekena vāhanena saṃyuttaṃ yānaṃ. <bold>Kāṇa</bold>nti ekakkhiubhayakkhikāṇaṃ. <bold>Kuṇi</bold>nti hatthakuṇiṃ. <bold>Khañja</bold>nti khañjapādaṃ tiriyagatapādaṃ. <bold>Pakkhahata</bold>nti pīṭhasappiṃ. <bold>Jiṇṇaka</bold>nti jarājiṇṇaṃ. <bold>Byādhika</bold>nti byādhipīḷitaṃ. <bold>Mata</bold>nti kālaṅkataṃ.</paragraph>
    <paragraph line="13"><bold>Sutasuddhikā</bold>ti sotaviññāṇena sutena suddhiṃ icchamānā. <bold>Saddānaṃ savana</bold>nti saddārammaṇānaṃ savanaṃ. <bold>Vaḍḍhāti vā</bold>tiādayo loke pavattasaddamattāni gahetvā vuttā. Amaṅgalaṃ pana <bold>‘‘kāṇo’’</bold>tiādinā tena tena nāmena vuttasaddāyeva. <bold>‘‘Chinda’’nti vā</bold>ti hatthapādādicchinnanti vā. <bold>‘‘Bhinda’’nti vā</bold>ti sīsādibhinnanti vā. <bold>‘‘Daḍḍha’’nti vā</bold>ti agginā jhāpitanti vā. <bold>‘‘Naṭṭha’’nti vā</bold>ti corādīhi vināsitanti vā. <bold>‘‘Natthī’’ti vā</bold>ti na vijjatīti vā.</paragraph>
    <paragraph line="14"><bold>Sīlasuddhikā</bold>ti sīlena visuddhiṃ icchanakā. <bold>Sīlamattenā</bold>ti saṃvaraṇamattena. <bold>Saṃyamamattenā</bold>ti uparamamattena. <bold>Saṃvaramattenā</bold>ti dvārathakanamattena. <bold>Avītikkamamattenā</bold>ti na atikkamitamattena. <bold>Samaṇo muṇḍikāputto</bold>ti mātito laddhanāmaṃ. <bold>Sampannakusala</bold>nti paripuṇṇakusalaṃ. <bold>Paramakusala</bold>nti uttamakusalaṃ. <bold>Uttamapattippatta</bold>nti uttamaṃ arahattaṃ pāpuṇitabbataṃ patvā ṭhitaṃ. <bold>Ayojja</bold>nti parājetuṃ asakkuṇeyyaṃ samaṇaṃ.</paragraph>
    <paragraph line="15"><bold>Vatasuddhikā</bold>ti samādānena vatena suddhiṃ icchanakā. <bold>Hatthivatikā vā</bold>ti samādinnaṃ hatthivataṃ <pageBreak edition="Vipassana Research Institut" number="0.0171" /> etesaṃ atthīti hatthivatikā, sabbahatthikiriyaṃ karontīti attho. Kathaṃ? ‘‘Ajja <pageBreak edition="Pali Text Society" number="1.0218" /> paṭṭhāya hatthīhi kātabbaṃ karissāmī’’ti evaṃ uppannacittā hatthīnaṃ gamanākāraṃ tiṭṭhanākāraṃ nisīdanākāraṃ sayanākāraṃ uccārapassāvakaraṇākāraṃ, aññe hatthī disvā soṇḍaṃ ussāpetvā gamanākārañca sabbaṃ karontīti <bold>hatthivatikā. Assavatikā</bold>dīsupi labbhamānavasena yathāyogaṃ yojetabbaṃ. Tesu avasāne <bold>disāvatikā vā</bold>ti puratthimādidisānaṃ namassanavasena samādinnadisāvatikā, etesaṃ vuttappakārānaṃ samaṇabrāhmaṇānaṃ vatasamādānaṃ sampajjamānaṃ hatthiādīnaṃ sahabyataṃ upaneti. Sace kho panassa micchādiṭṭhi hoti ‘‘imināhaṃ sīlavatasamādānabrahmacariyena devo vā devaññataro vā homī’’ti cintayantassa nirayatiracchānayonīnaṃ aññataro hotīti ñātabbaṃ. Vuttañhetaṃ bhagavatā (ma. ni. 2.79) –</paragraph>
    <indent line="16">‘‘Idha <pageBreak edition="Myanmar" number="0.0189" />, puṇṇa, ekacco kukkuravataṃ bhāveti paripuṇṇaṃ abbokiṇṇaṃ, kukkurasīlaṃ bhāveti paripuṇṇaṃ abbokiṇṇaṃ, kukkuracittaṃ bhāveti paripuṇṇaṃ abbokiṇṇaṃ, kukkurākappaṃ bhāveti paripuṇṇaṃ abbokiṇṇaṃ. So kukkuravataṃ bhāvetvā paripuṇṇaṃ abbokiṇṇaṃ, kukkurasīlaṃ bhāvetvā paripuṇṇaṃ abbokiṇṇaṃ, kukkuracittaṃ bhāvetvā paripuṇṇaṃ abbokiṇṇaṃ, kukkurākappaṃ bhāvetvā paripuṇṇaṃ abbokiṇṇaṃ kāyassa bhedā paraṃ maraṇā kukkurānaṃ sahabyataṃ upapajjati. Sace kho panassa evaṃdiṭṭhi hoti ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti, sāssa hoti micchādiṭṭhi. Micchādiṭṭhissa kho ahaṃ, puṇṇa, dvinnaṃ gatīnaṃ aññataraṃ gatiṃ vadāmi nirayaṃ vā tiracchānayoniṃ vā. Iti kho, puṇṇa, sampajjamānaṃ kukkuravataṃ kukkurānaṃ sahabyataṃ upaneti, vipajjamānaṃ niraya’’nti.</indent>
    <paragraph line="17"><bold>Gandhabbavatikā</bold>dayo gandhabbādīnaṃ sahabyataṃ upagacchantīti attho na gahetabbo, micchādiṭṭhiyā gahitattā nirayatiracchānayonimeva upagacchantīti gahetabbo.</paragraph>
    <paragraph line="18"><bold>Mutasuddhikā</bold>ti <pageBreak edition="Pali Text Society" number="1.0219" /> phusitena suddhikā. <bold>Pathaviṃ āmasantī</bold>ti sasambhārikaṃ mahāpathaviṃ kāyena phusanti. <bold>Harita</bold>nti allanīlasaddalaṃ. <bold>Gomaya</bold>nti gavādigomayaṃ. <bold>Kacchapa</bold>nti aṭṭhikacchapādianekavidhaṃ. <bold>Phālaṃ akkamantī</bold>ti ayaphālaṃ maddanti. <bold>Tilavāha</bold>nti tilasakaṭaṃ tilarāsiṃ vā. <bold>Phussatilaṃ khādantī</bold>ti maṅgalapaṭisaṃyuttaṃ tilaṃ khādanti. <bold>Phussatelaṃ makkhentī</bold>ti tathārūpaṃ tilatelaṃ sarīrabbhañjanaṃ karonti. <bold>Dantakaṭṭha</bold>nti dantapoṇaṃ. <bold>Mattikāya nhāyantī</bold>ti kuṅkuṭṭhādikāya <pageBreak edition="Vipassana Research Institut" number="0.0172" /> saṇhamattikāya sarīraṃ ubbaṭṭetvā nhāyanti. <bold>Sāṭakaṃ nivāsentī</bold>ti maṅgalapaṭisaṃyuttaṃ vatthaṃ paridahanti. <bold>Veṭhanaṃ veṭhentī</bold>ti sīsaveṭhanaṃ pattuṇṇādipaṭaṃ sīse ṭhapenti paṭimuccanti.</paragraph>
    <paragraph line="19"><bold>Tedhātukaṃ kusalābhisaṅkhāra</bold>nti kāmadhāturūpadhātuarūpadhātūsu paṭisandhidāyakaṃ kosallasambhūtaṃ paccayābhisaṅkhāraṃ. <bold>Sabbaṃ akusala</bold>nti dvādasavidhaṃ akosallasambhūtaṃ akusalaṃ. <bold>Yato</bold>ti yadā. Te dasavidho <pageBreak edition="Myanmar" number="0.0190" /> puññābhisaṅkhāro ca, dvādasavidho apuññābhisaṅkhāro ca, catubbidho āneñjābhisaṅkhāro ca yathānurūpaṃ samucchedappahānena pahīnā honti. <bold>Attadiṭṭhijaho</bold>ti ‘‘eso me attā’’ti gahitadiṭṭhiṃ jaho. <bold>Gāhaṃ jaho</bold>ti ‘‘esohamasmī’’ti mānasampayuttagahaṇaṃ jaho. Puna <bold>attañjaho</bold>ti ‘‘etaṃ mamā’’ti taṇhāgahaṇavasena ca diṭṭhigahaṇavasena ca parāmasitvā gahitaṃ, parato āmaṭṭhañca, tasmiṃ abhiniviṭṭhañca, balavataṇhāvasena gilitvā ajjhositañca, balavamucchitañca. <bold>Sabbaṃ taṃ cattaṃ hotī</bold>tiādayo vuttanayāyeva.</paragraph>
    <paragraph line="20" number="26"> Evaṃ ‘‘na brāhmaṇo aññato suddhimāhā’’ti vatvā idāni ye diṭṭhigatikā aññato suddhiṃ bruvanti, tesaṃ tassā diṭṭhiyā anibbāhakabhāvaṃ <pageBreak edition="Pali Text Society" number="1.0220" /> dassento <bold>‘‘purimaṃ pahāyā’’</bold>ti gāthamāha. Tassattho – tehi aññato suddhivādā samānāpi yassā diṭṭhiyā appahīnattā gahaṇamuñcanaṃ hoti, tāya <bold>purimaṃ</bold> satthārādiṃ <bold>pahāya aparaṃ</bold> nissitā, <bold>ejā</bold>saṅkhātāya taṇhāya <bold>anugatā</bold> abhibhūtā rāgādibhedaṃ <bold>na taranti saṅgaṃ,</bold> tañca atarantā taṃ taṃ dhammaṃ uggaṇhanti ca <bold>nirassajanti</bold> ca makkaṭova <bold>sākha</bold>nti.</paragraph>
    <paragraph line="21"><bold>Purimaṃ satthāraṃ pahāyā</bold>ti purimagahitaṃ satthupaṭiññaṃ vajjetvā. <bold>Paraṃ satthāraṃ nissitā</bold>ti aññaṃ satthupaṭiññaṃ nissitā allīnā. <bold>Purimaṃ dhammakkhānaṃ pahāyā</bold>tiādīsupi eseva nayo.</paragraph>
    <paragraph line="22"><bold>Ejānugā</bold>ti taṇhāya anugā. <bold>Ejānugatā</bold>ti taṇhāya anugatā. <bold>Ejānusaṭā</bold>ti taṇhāya anusaṭā pakkhandā vā. <bold>Ejāya pannā patitā</bold>ti taṇhāya nimuggā ca nikkhipitā ca.</paragraph>
    <paragraph line="23"><bold>Makkaṭo</bold>ti vānaro. <bold>Araññe</bold>ti vipine. <bold>Pavane</bold>ti mahāvane. <bold>Caramāno</bold>ti gacchamāno. <bold>Evamevā</bold>ti opammasaṃsandanaṃ. <bold>Puthū</bold>ti nānā. <bold>Puthudiṭṭhigatānī</bold>ti nānāvidhāni diṭṭhigatāni. <bold>Gaṇhanti ca muñcanti cā</bold>ti gahaṇavasena gaṇhanti ca cajanavasena muñcanti ca. <bold>Ādiyanti ca nirassajanti cā</bold>ti palibodhaṃ karonti ca vissajjenti ca khipanti ca.</paragraph>
    <paragraph line="24" number="27"> Pañcamagāthāya <pageBreak edition="Vipassana Research Institut" number="0.0173" /> ca sambandho – yo ca so ‘‘diṭṭhī hi naṃ pāva tathā vadāna’’nti vutto, so sayaṃ samādāyāti. Tattha <bold>saya</bold>nti sāmaṃ <pageBreak edition="Myanmar" number="0.0191" />. <bold>Samādāyā</bold>ti gahetvā. <bold>Vatānī</bold>ti hatthivatādīni. <bold>Uccāvaca</bold>nti aparāparaṃ, hīnapaṇītaṃ vā satthārato satthārādiṃ. <bold>Saññasatto</bold>ti kāmasaññādīsu laggo. <bold>Vidvā ca vedehi samecca dhamma</bold>nti paramatthavidvā ca arahā catūhi maggañāṇavedehi catusaccadhammaṃ abhisameccāti. Sesaṃ pākaṭameva.</paragraph>
    <paragraph line="25"><bold>Sāmaṃ samādāyā</bold>ti sayameva gahetvā. <bold>Ādāyā</bold>ti ādiyitvā gaṇhitvā. <bold>Samādāyā</bold>ti sammā ādāya. <bold>Ādiyitvā</bold>ti palibodhaṃ <pageBreak edition="Pali Text Society" number="1.0221" /> katvā. <bold>Samādiyitvā</bold>ti sammā palibodhaṃ katvā. <bold>Gaṇhitvā</bold>ti avissajjetvā. <bold>Parāmasitvā</bold>ti dassitvā. <bold>Abhinivisitvā</bold>ti patiṭṭhahitvā. <bold>Kāmasaññādayo</bold> vuttanayā eva.</paragraph>
    <paragraph line="26"><bold>Vidvā</bold>ti medhāvī. <bold>Vijjāgato</bold>ti vijānanabhāvaṃ gato. <bold>Ñāṇī</bold>ti paññāsampanno. <bold>Vibhāvī</bold>ti ñāṇena vīmaṃsako. <bold>Medhāvī</bold>ti aniccādīhi tulitañāṇo. <bold>Paññā</bold>tiādayo heṭṭhā vuttanayāyeva. Catusaccadhammaṃ vicinātīti <bold>dhammavicayasambojjhaṅgo</bold>. Bojjhaṅgattho heṭṭhā vuttova. <bold>Vīmaṃsā</bold>ti catusaccadhammavicinanā paññāva. ‘‘Vīmaṃsā dhammacintanā’’ti hi vuttā. <bold>Vipassanā</bold>ti maggasampayuttā vividhākārena passanā paññāva. <bold>Sammādiṭṭhī</bold>ti sobhanā pasaṭṭhā sundarā maggasampayuttā sammādiṭṭhi. <bold>Tehi vedehī</bold>ti eteheva catūhi maggañāṇehi. <bold>Antagato</bold>ti jātijarāmaraṇassa pariyosānaṃ gato. <bold>Koṭigato</bold>tiādayo heṭṭhā vuttanayāva. <bold>Vedānaṃ vā antagato</bold>ti jānitabbānaṃ avasānappatto. <bold>Vedehi vā antagato</bold>ti catūhi maggañāṇavedehi vaṭṭadukkhassa pariyantabhāvena antasaṅkhātaṃ nibbānaṃ gato. <bold>Viditattā</bold>ti viditabhāvena jānitabhāvena.</paragraph>
    <paragraph line="27"><bold>Vedāni viceyya kevalānī</bold>ti gāthāya ayamattho – yo catūhi maggañāṇavedehi kilesakkhayaṃ karonto gato, so paramatthato vedagū nāma hoti. <bold>Sova</bold> sabba<bold>samaṇabrāhmaṇānaṃ</bold> satthasaññitāni <bold>vedāni</bold> tāyeva maggabhāvanāya kiccato aniccādivasena <bold>viceyya</bold>. Tattha chandarāgappahānena tameva <bold>sabbaṃ vedamaticca</bold> yāpi vedapaccayā, aññathā vā uppajjanti vedanā, tāsu <bold>sabbavedanāsu vītarāgo</bold> hoti. Tasmā tamatthaṃ dassento ‘‘kiṃ pattinamāhu vedagu’’nti (su. ni. 533) puṭṭho ‘‘idaṃ pattina’’nti avatvā <pageBreak edition="Myanmar" number="0.0192" /> ‘‘vedāni viceyya…pe… vedagū so’’ti āha. Yasmā vā yo pavicayapaññāya <bold>vedāni viceyya,</bold> tattha chandarāgappahānena <bold>sabbaṃ vedamaticca</bold> vattati. <bold>So</bold> satthasaññitāni <bold>vedāni</bold> gato ñāto atikkantova hoti. Yo <bold>vedanāsu</bold><pageBreak edition="Vipassana Research Institut" number="0.0174" /><bold>vītarāgo,</bold> sopi vedanāsaññitāni <bold>vedāni</bold> gato atikkanto <pageBreak edition="Pali Text Society" number="1.0222" />, ativedanaṃ gatotipi <bold>vedagū</bold>. Tasmā tampi atthaṃ dassento ‘‘idaṃ pattina’’nti avatvā ‘‘vedāni viceyya…pe… vedagū so’’ti āha.</paragraph>
    <paragraph line="28"><bold>Sameccā</bold>ti ñāṇena samāgantvā. <bold>Abhisameccā</bold>ti ñāṇena paṭivijjhitvā. <bold>Dhamma</bold>nti catusaccadhammaṃ. <bold>Sabbe saṅkhārā</bold>ti sabbe sappaccayā dhammā. Te hi saṅkhatasaṅkhārā nāma. Paccayehi saṅgamma karīyantīti saṅkhārā, te evaṃ paccayehi saṅgamma katattā ‘‘saṅkhatā’’ti visesetvā vuttā. ‘‘Kammanibbattā tebhūmakarūpārūpadhammā abhisaṅkhatasaṅkhārā’’ti (visuddhi. 2.587) aṭṭhakathāsu vuttā. Tepi ‘‘aniccā vata saṅkhārā’’tiādīsu (dī. ni. 2.221, 272; saṃ. ni. 1.186) saṅkhatasaṅkhāresu saṅgahaṃ gacchanti. ‘‘Avijjāgatoyaṃ, bhikkhave, purisapuggalo puññañce saṅkhāraṃ abhisaṅkharotī’’tiādīsu (saṃ. ni. 2.51) avijjāpaccayā saṅkhārāva āgatā. Tebhūmikakusalākusalacetanā abhisaṅkharaṇakasaṅkhārā nāma. ‘‘Yāvatikā abhisaṅkhārassa gati, tāvatikaṃ gantvā akkhāhataṃ maññe aṭṭhāsī’’tiādīsu (a. ni. 3.15) āgataṃ kāyikacetasikavīriyaṃ payogābhisaṅkhāro nāma. ‘‘Saññāvedayitanirodhaṃ samāpannassa kho, āvuso visākha, bhikkhuno paṭhamaṃ nirujjhati vacīsaṅkhāro, tato kāyasaṅkhāro, tato cittasaṅkhāro’’tiādīsu (ma. ni. 1.464) āgatā vitakkavicārā vācaṃ saṅkharontīti vacīsaṅkhārā, assāsapassāsā kāyena saṅkharīyantīti kāyasaṅkhārā, saññā ca vedanā ca cittena saṅkharīyantīti cittasaṅkhārā. Idha pana saṅkhatasaṅkhārā adhippetā. <bold>Aniccā</bold> hutvā abhāvaṭṭhena. <bold>Dukkhā</bold> paṭipīḷanaṭṭhena. <bold>Sabbe dhammā</bold>ti nibbānampi antokatvā vuttā. <bold>Anattā</bold> avasavattanaṭṭhena. <bold>Avijjāpaccayā saṅkhārā</bold>ti ettha yaṃ paṭicca phalameti, so paccayo. <bold>Paṭiccā</bold>ti na vinā, apaccakkhitvāti attho. <bold>Etī</bold>ti uppajjati ceva pavattati cāti attho. Apica upakārakaṭṭho paccayaṭṭho. Avijjā ca sā paccayo cāti avijjāpaccayo, tasmā <pageBreak edition="Myanmar" number="0.0193" /> avijjāpaccayā. Saṅkhārā <bold>sambhavantī</bold>ti nibbattanti, evaṃ sambhavantisaddassa sesapadehipi yojanā kātabbā.</paragraph>
    <paragraph line="29">Tattha <pageBreak edition="Pali Text Society" number="1.0223" /> katamā avijjā? Dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatāpaṭiccasamuppannesu dhammesu aññāṇaṃ. Katame saṅkhārā? Puññābhisaṅkhāro apuññābhisaṅkhāro āneñjābhisaṅkhāro, kāyasaṅkhāro vacīsaṅkhāro cittasaṅkhāro, aṭṭha kāmāvacarakusalacetanā, pañca rūpāvacarakusalacetanā puññābhisaṅkhāro, dvādasa akusalacetanā <pageBreak edition="Vipassana Research Institut" number="0.0175" /> apuññābhisaṅkhāro, catasso arūpāvacarakusalacetanā āneñjābhisaṅkhāro, kāyasañcetanā kāyasaṅkhāro, vacīsañcetanā vacīsaṅkhāro, manosañcetanā cittasaṅkhāro.</paragraph>
    <paragraph line="30">Tattha siyā – kathaṃ panetaṃ jānitabbaṃ ‘‘ime saṅkhārā avijjāpaccayā hontī’’ti? Avijjābhāve bhāvato. Yassa hi dukkhādīsu avijjāsaṅkhātaṃ aññāṇaṃ appahīnaṃ hoti, so dukkhe tāva pubbantādīsu ca aññāṇena saṃsāradukkhaṃ sukhasaññāya gahetvā tasseva hetubhūte tividhepi saṅkhāre ārabhati. Samudaye aññāṇena dukkhahetubhūtepi taṇhāparikkhāre saṅkhāre sukhahetuto maññamāno ārabhati. Nirodhe pana magge ca aññāṇena dukkhassa anirodhabhūtepi gativisese dukkhanirodhasaññī hutvā nirodhassa ca amaggabhūtesupi yaññāmaratapādīsu nirodhamaggasaññī hutvā dukkhanirodhaṃ patthayamāno yaññāmaratapādimukhena tividhepi saṅkhāre ārabhati.</paragraph>
    <paragraph line="31">Api ca so tāya catūsu saccesu appahīnāvijjatāya visesato jātijarārogamaraṇādianekādīnavavokiṇṇampi puññaphalasaṅkhātaṃ dukkhaṃ dukkhato ajānanto tassa adhigamāya kāyavacīcittasaṅkhārabhedaṃ puññābhisaṅkhāraṃ ārabhati devaccharakāmako viya maruppapātaṃ. Sukhasammatassāpi ca tassa puññaphalassa ante mahāpariḷāhajanikaṃ vipariṇāmadukkhataṃ appassādatañca apassantopi tappaccayaṃ vuttappakārameva puññābhisaṅkhāraṃ ārabhati salabho viya dīpasikhābhinipātaṃ, madhubindugiddho viya ca madhulittasatthadhārālehanaṃ.</paragraph>
    <paragraph line="32">Kāmupasevanādīsu <pageBreak edition="Myanmar" number="0.0194" /> ca savipākesu ādīnavaṃ apassanto sukhasaññāya ceva kilesābhibhūtatāya ca dvārattayappavattampi apuññābhisaṅkhāraṃ ārabhati bālo <pageBreak edition="Pali Text Society" number="1.0224" /> viya gūthakīḷanaṃ, maritukāmo viya ca visakhādanaṃ. Āruppavipākesu cāpi saṅkhāravipariṇāmadukkhataṃ anavabujjhamāno sassatādivipallāsena cittasaṅkhārabhūtaṃ āneñjābhisaṅkhāraṃ ārabhati disāmūḷho viya pisācanagarābhimukhamaggagamanaṃ. Evaṃ yasmā avijjābhāvatova saṅkhārabhāvo, na abhāvato. Tasmā jānitabbametaṃ ‘‘ime saṅkhārā avijjāpaccayā hontī’’ti.</paragraph>
    <paragraph line="33">Etthāha – gaṇhāma tāva etaṃ ‘‘avijjā saṅkhārānaṃ paccayo’’ti, kiṃ panāyamekāva avijjā saṅkhārānaṃ paccayo, udāhu aññepi paccayā santīti? Kiṃ panettha yadi tāva ekāva, ekakāraṇavādo āpajjati. Atha aññepi santi, ‘‘avijjāpaccayā saṅkhārā’’ti ekakāraṇaniddeso nupapajjatīti? Na nupapajjati. Kasmā? Yasmā –</paragraph>
    <gatha1 line="34">‘‘Ekaṃ <pageBreak edition="Vipassana Research Institut" number="0.0176" /> na ekato idha, nānekamanekatopi no ekaṃ;</gatha1>
    <gathalast line="35">Phalamatthi atthi pana eka-hetuphaladīpane attho’’. (vibha. aṭṭha. 226, saṅkhārapadaniddesa; paṭi. ma. aṭṭha. 1.1.105; visuddhi. 2.617);</gathalast>
    <paragraph line="36">Bhagavā hi katthaci padhānattā, katthaci pākaṭattā, katthaci asādhāraṇattā desanāvilāsassa ca veneyyānañca anurūpato ekameva hetuṃ vā phalaṃ vā dīpeti. Tasmā ayamidha avijjā vijjamānesupi aññesu vatthārammaṇasahajātadhammādīsu saṅkhārakāraṇesu ‘‘assādānupassino taṇhā pavaḍḍhatī’’ti (saṃ. ni. 2.52) ca, ‘‘avijjāsamudayā āsavasamudayo’’ti (ma. ni. 1.104) ca vacanato aññesampi taṇhādīnaṃ saṅkhārahetūnaṃ hetūti padhānattā, ‘‘avidvā, bhikkhave, avijjāgato puññābhisaṅkhārampi abhisaṅkharotī’’ti pākaṭattā, asādhāraṇattā ca saṅkhārānaṃ hetubhāvena dīpitāti veditabbā. Eteneva ca ekekahetuphaladīpanaparihāravacanena sabbattha ekekahetuphaladīpane payojanaṃ veditabbanti.</paragraph>
    <paragraph line="37">Etthāha – evaṃ santepi ekantāniṭṭhaphalāya sāvajjāya avijjāya kathaṃ puññāneñjābhisaṅkhārapaccayattaṃ yujjati? Na hi nimbabījato ucchu uppajjatīti. Kathaṃ na yujjissati? Lokasmiñhi –</paragraph>
    <gatha1 line="38">‘‘Viruddho <pageBreak edition="Myanmar" number="0.0195" /> cā viruddho ca, sadisāsadiso tathā;</gatha1>
    <gathalast line="39">Dhammānaṃ paccayo siddho, vipākā eva te ca na’’.</gathalast>
    <paragraph line="40">Iti <pageBreak edition="Pali Text Society" number="1.0225" /> ayaṃ avijjā vipākavasena ekantāniṭṭhaphalā, sabhāvavasena ca sāvajjāpi samānā sabbesampi etesaṃ puññābhisaṅkhārādīnaṃ yathānurūpaṃ ṭhānakiccasabhāvaviruddhāviruddhapaccayavasena, sadisāsadisapaccayavasena ca paccayo hotīti veditabbā. Api ca ayaṃ aññopi pariyāyo –</paragraph>
    <gatha1 line="41">‘‘Cutūpapāte saṃsāre, saṅkhārānañca lakkhaṇe;</gatha1>
    <gathalast line="42">Yo paṭiccasamuppanna-dhammesu ca vimuyhati.</gathalast>
    <gatha1 line="43">‘‘Abhisaṅkharoti so ete, saṅkhāre tividhe yato;</gatha1>
    <gathalast line="44">Avijjā paccayo tesaṃ, tividhānampayaṃ tato.</gathalast>
    <gatha1 line="45">‘‘Yathāpi <pageBreak edition="Vipassana Research Institut" number="0.0177" /> nāma jaccandho, naro apariṇāyako;</gatha1>
    <gathalast line="46">Ekadā yāti maggena, ummaggenāpi ekadā.</gathalast>
    <gatha1 line="47">‘‘Saṃsāre saṃsaraṃ bālo, tathā apariṇāyako;</gatha1>
    <gathalast line="48">Karoti ekadā puññaṃ, apuññamapi ekadā.</gathalast>
    <gatha1 line="49">‘‘Yadā ca ñatvā so dhammaṃ, saccāni abhisamessati;</gatha1>
    <gathalast line="50">Tadā avijjūpasamā, upasanto carissatī’’ti.</gathalast>
    <paragraph line="51"><bold>Saṅkhārapaccayā viññāṇa</bold>nti chaviññāṇakāyā cakkhuviññāṇaṃ sotaviññāṇaṃ ghānaviññāṇaṃ jivhāviññāṇaṃ kāyaviññāṇaṃ manoviññāṇaṃ. Tattha cakkhuviññāṇaṃ kusalavipākaṃ akusalavipākanti duvidhaṃ. Tathā sotaghānajivhākāyaviññāṇāni. Manoviññāṇaṃ pana dve vipākamanodhātuyo, tisso ahetukavipākamanoviññāṇadhātuyo, aṭṭha sahetukavipākacittāni, pañca rūpāvacaravipākacittāni, cattāri arūpāvacaravipākacittānīti bāvīsatividhaṃ. Iti sabbāni bāttiṃsalokiyavipākaviññāṇāni.</paragraph>
    <paragraph line="52">Tattha siyā – kathaṃ panetaṃ jānitabbaṃ ‘‘idaṃ vuttappakāraṃ viññāṇaṃ saṅkhārapaccayā hotī’’ti? Upacitakammābhāve vipākābhāvato. Vipākañhetaṃ, vipākañca na upacitakammābhāve uppajjati, yadi uppajjeyya, sabbesaṃ <pageBreak edition="Myanmar" number="0.0196" /> sabbavipākāni uppajjeyyuṃ, na ca uppajjantīti jānitabbametaṃ ‘‘saṅkhārapaccayā idaṃ viññāṇaṃ hotī’’ti. Sabbameva hi idaṃ pavattipaṭisandhivasena dvedhā pavattati <pageBreak edition="Pali Text Society" number="1.0226" />. Tattha dve pañcaviññāṇāni, dve manodhātuyo, somanassasahagatā ahetukamanoviññāṇadhātūti imāni terasa pañcavokārabhave pavattiyaṃyeva pavattanti. Sesāni ekūnavīsati tīsu bhavesu yathānurūpaṃ pavattiyampi paṭisandhiyampi pavattanti.</paragraph>
    <gatha1 line="53">‘‘Laddhappaccayamiti dhamma-mattametaṃ bhavantaramupeti;</gatha1>
    <gathalast line="54">Nāssa tato saṅkanti, na tato hetuṃ vinā hoti’’.</gathalast>
    <paragraph line="55">Iti hetaṃ laddhappaccayaṃ rūpārūpadhammamattaṃ uppajjamānaṃ ‘‘bhavantaramupetī’’ti vuccati, na satto na jīvo. Tassa ca nāpi atītabhavato idha saṅkanti atthi, nāpi tato hetuṃ vinā idha <pageBreak edition="Vipassana Research Institut" number="0.0178" /> pātubhāvo. Ettha ca purimaṃ cavanato cuti, pacchimaṃ bhavantarādipaṭisandhānato paṭisandhīti vuccati.</paragraph>
    <paragraph line="56">Etthāha – nanu evaṃ asaṅkantipātubhāve sati ye imasmiṃ manussattabhāve khandhā, tesaṃ niruddhattā, phalapaccayassa ca kammassa tattha agamanato, aññassa aññato ca taṃ phalaṃ siyā, upabhuñjake ca asati kassa taṃ phalaṃ siyā, tasmā na sundaramidaṃ vidhānanti? Tatridaṃ vuccati –</paragraph>
    <gatha1 line="57">‘‘Santāne yaṃ phalaṃ etaṃ, nāññassa na ca aññato;</gatha1>
    <gathalast line="58">Bījānaṃ abhisaṅkhāro, etassatthassa sādhako.</gathalast>
    <gatha1 line="59">‘‘Phalassuppattiyā eva, siddhā bhuñjakasammuti;</gatha1>
    <gathalast line="60">Phaluppādena rukkhassa, yathā phalati sammutī’’ti.</gathalast>
    <paragraph line="61">Yopi vadeyya ‘‘evaṃ santepi ete saṅkhārā vijjamānā vā phalassa paccayā siyuṃ, avijjamānā vā. Yadi ca vijjamānā, pavattikkhaṇeyeva nesaṃ vipākena bhavitabbaṃ. Atha avijjamānā, pavattito pubbe pacchā ca niccaṃ phalāvahā siyu’’nti. So evaṃ vattabbo –</paragraph>
    <gatha1 line="62">‘‘Katattā paccayā ete, na ca niccaṃ phalāvahā;</gatha1>
    <gathalast line="63">Pāṭibhogādikaṃ tattha, veditabbaṃ nidassana’’nti.</gathalast>
    <paragraph line="64"><bold>Viññāṇapaccayā</bold><pageBreak edition="Pali Text Society" number="1.0227" /><pageBreak edition="Myanmar" number="0.0197" /><bold>nāmarūpa</bold>nti idha vedanāsaññāsaṅkhārakkhandhā nāmaṃ, cattāri mahābhūtāni catunnañca mahābhūtānaṃ upādāyarūpaṃ rūpaṃ. Abhāvakagabbhaseyyakānaṃ aṇḍajānañca paṭisandhikkhaṇe vatthudasakaṃ kāyadasakanti vīsati rūparūpāni, tayo ca arūpino khandhāti ete tevīsati dhammā ‘‘viññāṇapaccayā nāmarūpa’’nti veditabbā. Sabhāvakānaṃ bhāvadasakaṃ pakkhipitvā tettiṃsa, opapātikasattesu brahmakāyikādīnaṃ paṭisandhikkhaṇe cakkhusotavatthudasakāni jīvitindriyanavakañcāti ekūnacattālīsa rūparūpāni, tayo ca arūpino khandhāti ete bācattālīsa dhammā ‘‘viññāṇapaccayā nāmarūpa’’nti veditabbā. Kāmabhave pana sesaopapātikānaṃ, saṃsedajānaṃ vā sabhāvakaparipuṇṇāyatanānaṃ paṭisandhikkhaṇe cakkhusotaghānajivhākāyavatthubhāvadasakānīti sattati rūparūpāni, tayo ca arūpino khandhāti ete <pageBreak edition="Vipassana Research Institut" number="0.0179" /> tesattati dhammā ‘‘viññāṇapaccayā nāmarūpa’’nti veditabbā. Esa ukkaṃso, avakaṃsena pana taṃtaṃdasakavikalānaṃ tassa tassa vasena hāpetvā hāpetvā paṭisandhiyaṃ viññāṇapaccayā nāmarūpasaṅkhā veditabbā. Arūpīnaṃ pana tayova arūpino khandhā. Asaññīnaṃ rūpato jīvitindriyanavakamevāti. Esa tāva paṭisandhiyaṃ nayo.</paragraph>
    <paragraph line="65">Pavatte pana sabbattha rūpapavattidese paṭisandhicittassa ṭhitikkhaṇe paṭisandhicittena saha pavattaututo utusamuṭṭhānaṃ suddhaṭṭhakaṃ pātubhavati. Paṭhamabhavaṅgato pabhuti cittasamuṭṭhānaṃ suddhaṭṭhakaṃ, saddapātubhāvakāle ututo ceva cittato ca saddanavakaṃ, kabaḷīkārāhārūpajīvīnaṃ āhārasamuṭṭhānaṃ suddhaṭṭhakanti evaṃ āhārasamuṭṭhānassa, suddhaṭṭhakassa, utucittasamuṭṭhānānañca dvinnaṃ navakānaṃ vasena chabbīsatividhaṃ, ekekacitte tikkhattuṃ uppajjamānaṃ vuttakammasamuṭṭhānañca sattatividhanti channavutividhaṃ rūpaṃ, tayo ca arūpino khandhāti navanavutidhammā yathāsambhavaṃ ‘‘viññāṇapaccayā nāmarūpa’’nti veditabbā.</paragraph>
    <paragraph line="66">Tattha siyā – kathaṃ panetaṃ jānitabbaṃ ‘‘paṭisandhināmarūpaṃ viññāṇapaccayā hotī’’ti? Suttato yuttito ca. Sutte <pageBreak edition="Pali Text Society" number="1.0228" /> hi ‘‘cittānuparivattino dhammā’’tiādinā (dha. sa. dukamātikā 62) nayena bahudhā vedanādīnaṃ viññāṇapaccayatā siddhā. Yuttito pana –</paragraph>
    <gatha1 line="67">‘‘Cittajena <pageBreak edition="Myanmar" number="0.0198" /> hi rūpena, idha diṭṭhena sijjhati;</gatha1>
    <gathalast line="68">Adiṭṭhassāpi rūpassa, viññāṇaṃ paccayo itī’’ti.</gathalast>
    <paragraph line="69"><bold>Nāmarūpapaccayā saḷāyatana</bold>nti nāmaṃ vuttameva. Idha pana rūpaṃ niyamato cattāri mahābhūtāni, cha vatthūni, jīvitindriyanti ekādasavidhaṃ. Saḷāyatanaṃ pana cakkhāyatanaṃ sotaghānajivhākāyamanāyatanaṃ.</paragraph>
    <paragraph line="70">Tattha siyā – kathaṃ panetaṃ jānitabbaṃ ‘‘nāmarūpaṃ saḷāyatanassa paccayo’’ti? Nāmarūpabhāve bhāvato. Tassa tassa hi nāmassa rūpassa ca bhāve taṃ taṃ āyatanaṃ hoti, na aññathāti.</paragraph>
    <paragraph line="71"><bold>Saḷāyatanapaccayā phasso</bold>ti –</paragraph>
    <gatha1 line="72">‘‘Chaḷeva <pageBreak edition="Vipassana Research Institut" number="0.0180" /> phassā saṅkhepā, cakkhusamphassaādayo;</gatha1>
    <gathalast line="73">Viññāṇamiva bāttiṃsa, vitthārena bhavanti te’’.</gathalast>
    <paragraph line="74"><bold>Phassapaccayā vedanā</bold>ti –</paragraph>
    <gatha1 line="75">‘‘Dvārato vedanā vuttā, cakkhusamphassajādikā;</gatha1>
    <gathalast line="76">Chaḷeva tā pabhedena, idha bāttiṃsa vedanā’’.</gathalast>
    <paragraph line="77"><bold>Vedanāpaccayā taṇhā</bold>ti –</paragraph>
    <gatha1 line="78">‘‘Rūpataṇhādibhedena, cha taṇhā idha dīpitā;</gatha1>
    <gathalast line="79">Ekekā tividhā tattha, pavattākārato matā.</gathalast>
    <gatha1 line="80">‘‘Dukkhī sukhaṃ patthayati, sukhī bhiyyopi icchati;</gatha1>
    <gathalast line="81">Upekkhā pana santattā, sukhamicceva bhāsitā.</gathalast>
    <gatha1 line="82">‘‘Taṇhāya paccayā tasmā, honti tissopi vedanā;</gatha1>
    <gathalast line="83">Vedanāpaccayā taṇhā, iti vuttā mahesinā’’ti.</gathalast>
    <paragraph line="84"><bold>Taṇhāpaccayā upādāna</bold>nti cattāri upādānāni kāmupādānaṃ diṭṭhupādānaṃ sīlabbatupādānaṃ attavādupādānaṃ. <bold>Upādānapaccayā bhavo</bold>ti idha kammabhavo adhippeto, upapattibhavo pana paduddhāravasena vutto. <bold>Bhavapaccayā jātī</bold>ti kammabhavapaccayā jāti paṭisandhikhandhānaṃ pātubhavo.</paragraph>
    <paragraph line="85">Tattha <pageBreak edition="Pali Text Society" number="1.0229" /> siyā – kathaṃ panetaṃ jānitabbaṃ ‘‘bhavo jātiyā paccayo’’ti ce? Bāhirapaccayasamattepi hīnapaṇītatādivisesadassanato. Bāhirānañhi janakajananisukkasoṇitāhārādīnaṃ paccayānaṃ samattepi sattānaṃ yamakānampi <pageBreak edition="Myanmar" number="0.0199" /> sataṃ hīnapaṇītatādiviseso dissati. So ca na ahetuko sabbadā ca sabbesañca abhāvato, na kammabhavato aññahetuko tadabhinibbattakasattānaṃ ajjhattasantāne aññassa kāraṇassa abhāvatoti kammabhavahetukova. Kammañhi sattānaṃ hīnapaṇītatādivisesassa hetu. Tenāha bhagavā – ‘‘kammaṃ satte <pageBreak edition="Vipassana Research Institut" number="0.0181" /> vibhajati yadidaṃ hīnapaṇītatāyā’’ti (ma. ni. 3.289). Tasmā jānitabbametaṃ ‘‘bhavo jātiyā paccayo’’ti.</paragraph>
    <paragraph line="86"><bold>Jātipaccayā jarāmaraṇa</bold>ntiādīsu yasmā asati jātiyā jarāmaraṇañceva sokādayo ca dhammā na honti, jātiyā pana sati jarāmaraṇañceva jarāmaraṇasaṅkhātadukkhadhammaphuṭṭhassa bālassa jarāmaraṇādisambandhā vā tena tena dukkhadhammena phuṭṭhassa anabhisambandhā vā sokādayo ca dhammā honti. Tasmā jātipaccayā jarāmaraṇanti. <bold>Samecca abhisamecca dhamma</bold>nti ñāṇena samāgantvā catusaccadhammaṃ paṭivijjhitvā.</paragraph>
    <paragraph line="87">Evaṃ dvādasapadikaṃ paccayākārappavattiṃ dassetvā idāni vivaṭṭavasena avijjādīnaṃ nirodhadassanatthaṃ <bold>‘‘avijjānirodhā saṅkhāranirodhoti samecca abhisamecca dhamma’’</bold>ntiādimāha. Tattha <bold>avijjānirodhā</bold>ti avijjāya anuppādanirodhā puna appavattinirodhena. <bold>Saṅkhāranirodho</bold>ti saṅkhārānaṃ anuppādanirodho hoti. Evaṃ sesapadesupi. <bold>Idaṃ dukkha</bold>ntiādayo pubbe vuttanayā eva. <bold>Ime dhammā abhiññeyyā</bold>ti ime tebhūmakā dhammā sabhāvalakkhaṇāvabodhavasena sobhanākārena, adhikena ñāṇena vā sabhāvato jānitabbā. <bold>Pariññeyyā</bold>ti sāmaññalakkhaṇāvabodhavasena, kiccasamāpanavasena ca byāpitvā jānitabbā. <bold>Ime dhammā pahātabbā</bold>ti ime samudayapakkhikā dhammā tena tena guṇaṅgena pahātabbā. <bold>Bhāvetabbā</bold>ti <pageBreak edition="Pali Text Society" number="1.0230" /> vaḍḍhetabbā. <bold>Sacchikātabbā</bold>ti paccakkhaṃ kātabbā. Duvidhā sacchikiriyā paṭilābhasacchikiriyā ca ārammaṇasacchikiriyā ca. <bold>Channaṃ phassāyatanāna</bold>nti cakkhādīnaṃ channaṃ āyatanānaṃ. <bold>Samudayañca atthaṅgamañcā</bold>ti uppādañca nirodhañca.</paragraph>
    <paragraph line="88"><bold>Bhūripañño</bold>ti bhūri viyāti bhūri, tāya bhūripaññāya samannāgato bhūripañño. <bold>Mahāpañño</bold>tiādīsu mahāpaññādīhi samannāgatoti attho.</paragraph>
    <paragraph line="89">Tatridaṃ <pageBreak edition="Myanmar" number="0.0200" /> mahāpaññādīnaṃ nānattaṃ – katamā mahāpaññā? Mahante atthe pariggaṇhātīti mahāpaññā. Mahante dhamme…pe… mahantā niruttiyo… mahantāni paṭibhānāni pariggaṇhātīti mahāpaññā. Mahante sīlakkhandhe pariggaṇhātīti mahāpaññā. Mahante samādhikkhandhe…pe… paññākkhandhe… vimuttikkhandhe… vimuttiñāṇadassanakkhandhe pariggaṇhātīti mahāpaññā. Mahantāni ṭhānāṭhānāni…pe… mahāvihārasamāpattiyo… mahantāni ariyasaccāni… mahante satipaṭṭhāne… sammappadhāne… iddhipāde… mahantāni indriyāni <pageBreak edition="Vipassana Research Institut" number="0.0182" />… balāni… bojjhaṅgāni… mahante ariyamagge… mahantāni sāmaññaphalāni… mahāabhiññāyo… mahantaṃ paramatthaṃ nibbānaṃ pariggaṇhātīti mahāpaññā.</paragraph>
    <paragraph line="90">Katamā puthupaññā? Puthunānākhandhesu ñāṇaṃ pavattatīti puthupaññā. Puthunānādhātūsu…pe… puthunānāāyatanesu… puthunānāpaṭiccasamuppādesu… puthunānāsuññatamanupalabbhesu… puthunānāatthesu… dhammesu… niruttīsu… paṭibhānesu… puthunānāsīlakkhandhesu… puthunānāsamādhipaññāvimuttivimuttiñāṇadassanakkhandhesu… puthunānāṭhānāṭhānesu… puthunānāvihārasamāpattīsu… puthunānāariyasaccesu… puthunānāsatipaṭṭhānesu… sammappadhānesu… iddhipādesu… indriyesu… balesu… bojjhaṅgesu… puthunānāariyamaggesu… sāmaññaphalesu… abhiññāsu… puthunānājanasādhāraṇe dhamme samatikkamma paramatthe nibbāne ñāṇaṃ pavattatīti puthupaññā.</paragraph>
    <paragraph line="91">Katamā <pageBreak edition="Pali Text Society" number="1.0231" /> hāsapaññā? Idhekacco hāsabahulo vedabahulo tuṭṭhibahulo pāmojjabahulo sīlaṃ paripūreti. Indriyasaṃvaraṃ paripūreti. Bhojane mattaññutaṃ…pe… jāgariyānuyogaṃ… sīlakkhandhaṃ… samādhikkhandhaṃ… paññākkhandhaṃ… vimuttikkhandhaṃ… vimuttiñāṇadassanakkhandhaṃ paripūretīti hāsapaññā. Hāsabahulo…pe… pāmojjabahulo ṭhānāṭhānaṃ paṭivijjhatīti hāsapaññā. Hāsabahulo vihārasamāpattiyo paripūretīti hāsapaññā. Hāsabahulo ariyasaccāni paṭivijjhatīti hāsapaññā. Satipaṭṭhāne bhāveti sammappadhāne… iddhipāde… indriyāni… balāni… bojjhaṅge… ariyamaggaṃ bhāvetīti hāsapaññā, hāsabahulo sāmaññaphalāni sacchikarotīti hāsapaññā, abhiññāyo paṭivijjhatīti hāsapaññā, hāsabahulo paramatthaṃ nibbānaṃ sacchikarotīti hāsapaññā.</paragraph>
    <paragraph line="92">Katamā <pageBreak edition="Myanmar" number="0.0201" /> javanapaññā? Yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ aniccato khippaṃ javatīti javanapaññā. Dukkhato, anattato khippaṃ javatīti javanapaññā. Yā kāci vedanā…pe… yā kāci saññā… ye keci saṅkhārā… yaṃ kiñci viññāṇaṃ atītānāgatapaccuppannaṃ…pe… yaṃ dūre santike vā, sabbaṃ viññāṇaṃ aniccato… dukkhato… anattato khippaṃ javatīti javanapaññā. Cakkhuṃ…pe… jarāmaraṇaṃ atītānāgatapaccuppannaṃ aniccato… dukkhato… anattato khippaṃ javatīti javanapaññā.</paragraph>
    <paragraph line="93">Rūpaṃ <pageBreak edition="Vipassana Research Institut" number="0.0183" /> atītānāgatapaccuppannaṃ aniccaṃ khayaṭṭhena, dukkhaṃ bhayaṭṭhena, anattā asārakaṭṭhenāti tulayitvā tīrayitvā vibhāvayitvā vibhūtaṃ katvā rūpanirodhe nibbāne khippaṃ javatīti javanapaññā. Vedanā… saññā… saṅkhārā… viññāṇaṃ… cakkhuṃ…pe… jarāmaraṇaṃ atītānāgatapaccuppannaṃ aniccaṃ khayaṭṭhena, dukkhaṃ bhayaṭṭhena, anattā asārakaṭṭhenāti tulayitvā…pe… vibhūtaṃ katvā jarāmaraṇanirodhe nibbāne khippaṃ javatīti javanapaññā.</paragraph>
    <paragraph line="94">Rūpaṃ atītānāgatapaccuppannaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammanti tulayitvā…pe… <pageBreak edition="Pali Text Society" number="1.0232" /> vibhūtaṃ katvā rūpanirodhe nibbāne khippaṃ javatīti javanapaññā. Vedanā…pe… saññā… saṅkhārā… viññāṇaṃ… cakkhuṃ…pe… jarāmaraṇaṃ atītānāgatapaccuppannaṃ aniccaṃ…pe… nirodhadhammanti tulayitvā…pe… vibhūtaṃ katvā jarāmaraṇanirodhe nibbāne khippaṃ javatīti javanapaññā.</paragraph>
    <paragraph line="95">Katamā tikkhapaññā? Khippaṃ kilese chindatīti tikkhapaññā. Uppannaṃ kāmavitakkaṃ nādhivāseti. Uppannaṃ byāpādavitakkaṃ… uppannaṃ vihiṃsāvitakkaṃ… uppannuppanne pāpake akusale dhamme… uppannaṃ rāgaṃ… uppannaṃ dosaṃ… mohaṃ… kodhaṃ… upanāhaṃ… makkhaṃ… paḷāsaṃ… issaṃ… macchariyaṃ… māyaṃ… sāṭheyyaṃ… thambhaṃ… sārambhaṃ… mānaṃ… atimānaṃ… madaṃ… pamādaṃ… sabbe kilese… sabbe duccarite… sabbe abhisaṅkhāre… sabbe bhavagāmikamme nādhivāseti pajahati vinodeti byantīkaroti anabhāvaṃ gametīti tikkhapaññā. Ekamhi āsane cattāro ariyamaggā, cattāri ca sāmaññaphalāni, catasso ca paṭisambhidāyo, cha abhiññāyo adhigatā honti sacchikatā phassitā paññāyāti tikkhapaññā.</paragraph>
    <paragraph line="96">Katamā <pageBreak edition="Myanmar" number="0.0202" /> nibbedhikapaññā? Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu, anibbiddhapubbaṃ apadālitapubbaṃ lobhakkhandhaṃ nibbijjhati padāletīti nibbedhikapaññā. Anibbiddhapubbaṃ apadālitapubbaṃ dosakkhandhaṃ…pe… mohakkhandhaṃ… kodhaṃ… upanāhaṃ…pe… sabbe bhavagāmikamme nibbijjhati padāletīti nibbedhikapaññā.</paragraph>
    <paragraph line="97" number="28"><bold>Sa sabbadhammesu visenibhūto, yaṃ kiñci diṭṭhaṃ va sutaṃ mutaṃ vā</bold>ti so bhūripañño khīṇāsavo yaṃ kiñci diṭṭhaṃ vā sutaṃ vā mutaṃ vā tesu sabbadhammesu mārasenaṃ vināsetvā ṭhitabhāvena <pageBreak edition="Vipassana Research Institut" number="0.0184" /> visenibhūto. <bold>Tameva dassi</bold>nti taṃ eva visuddhadassiṃ. <bold>Vivaṭaṃ caranta</bold>nti taṇhāchadanādivigamena vivaṭaṃ hutvā carantaṃ. <bold>Kenīdha lokasmi vikappayeyyā</bold>ti <pageBreak edition="Pali Text Society" number="1.0233" /> kena idha loke taṇhākappena vā diṭṭhikappena vā koci vikappeyya, tesaṃ vā pahīnattā rāgādinā pubbe vuttenāti.</paragraph>
    <paragraph line="98"><bold>Kāmā te paṭhamā senā</bold>tiādīsu catūsu gāthāsu ayamattho – yasmā āditova agāriyabhūte satte vatthukāmesu kilesa<bold>kāmā</bold> mohayanti, te abhibhuyya anagāriyabhāvaṃ upagatānaṃ pantesu vā senāsanesu, aññataraññataresu vā adhikusalesu dhammesu <bold>arati</bold> uppajjati. Vuttañcetaṃ – ‘‘pabbajitena kho, āvuso, abhirati dukkarā’’ti (saṃ. ni. 4.331). Tato te parapaṭibaddhajīvikattā <bold>khuppipāsā</bold> bādheti, tāya bādhitānaṃ pariyesana<bold>taṇhā</bold> cittaṃ kilamayati, atha nesaṃ kilantacittānaṃ <bold>thinamiddhaṃ</bold> okkamati tato visesamanadhigacchantānaṃ durabhisambhavesu araññavanapatthesu senāsanesu viharataṃ utrāsasaññitā <bold>bhīru</bold> jāyati, tesaṃ ussaṅkitaparisaṅkitānaṃ dīgharattaṃ vivekarasamanassādayamānānaṃ viharataṃ ‘‘na siyā nu kho esa maggo’’ti paṭipattiyaṃ <bold>vicikicchā</bold> uppajjati, taṃ vinodetvā viharataṃ appamattakena visesādhigamena <bold>mānamakkhathambhā</bold> jāyanti, tepi vinodetvā viharataṃ tato adhikataraṃ visesādhigamaṃ nissāya <bold>lābhasakkārasilokā</bold> uppajjanti, lābhādimucchitā dhammapaṭirūpakāni pakāsentā <bold>micchāyasaṃ</bold> adhigantvā tattha ṭhitā jātiādīhi <bold>attānaṃ ukkaṃsenti, paraṃ vambhenti</bold>. Tasmā kāmādīnaṃ paṭhamasenādibhāvo veditabbo.</paragraph>
    <paragraph line="99">Evametaṃ <pageBreak edition="Myanmar" number="0.0203" /> dasavidhaṃ senaṃ uddisitvā yasmā sā kaṇhadhammasamannāgatattā kaṇhassa namucino upakārāya saṃvattati, tasmā naṃ ‘‘tava senā’’ti niddisanto āha – <bold>‘‘esā namuci te senā, kaṇhassābhippahārinī’’</bold>ti. Tattha <bold>abhippahārinī</bold>ti samaṇabrāhmaṇānaṃ ghātinī nippothinī, antarāyakarīti attho. <bold>Na naṃ asūro jināti, jetvāva labhate sukha</bold>nti evaṃ tava senaṃ asūro kāye ca jīvite ca sāpekkho puriso na jināti, sūro pana jināti, jetvāva maggasukhaṃ phalasukhañca adhigacchati.</paragraph>
    <paragraph line="100"><bold>Yato</bold><pageBreak edition="Pali Text Society" number="1.0234" /><bold>catūhi ariyamaggehī</bold>ti yadā catūhi niddosanibbānamagganasaṅkhātehi maggehi. <bold>Mārasenā</bold>ti mārassa senā vacanakarā kilesā. <bold>Paṭisenikarā</bold>ti paṭipakkhakarā. <bold>Jitā cā</bold>ti parājayamānā hanitā ca. <bold>Parājitā cā</bold>ti niggahitā ca. <bold>Bhaggā</bold>ti bhinnā. <bold>Vippaluggā</bold>ti cuṇṇavicuṇṇā. <bold>Parammukhā</bold>ti vimukhabhāvaṃ pāpitā. <bold>Visenibhūto</bold>ti nikkileso hutvā ṭhito.</paragraph>
    <paragraph line="101"><bold>Vodātadassi</bold>nti <pageBreak edition="Vipassana Research Institut" number="0.0185" /> byavadātadassiṃ. <bold>Tāni chadanānī</bold>ti etāni taṇhādikilesachadanāni. <bold>Vivaṭānī</bold>ti pākaṭīkatāni. <bold>Viddhaṃsitānī</bold>ti ṭhitaṭṭhānato apahatāni. <bold>Ugghāṭitānī</bold>ti uppāṭitāni. <bold>Samugghāṭitānī</bold>ti visesena uppāṭitāni.</paragraph>
    <paragraph line="102" number="29"><bold>Na kappayantī</bold>ti gāthāya sambandho attho ca – kiñca bhiyyo? Te hi tādisā santo dvinnaṃ kappānaṃ purekkhārānañca kenaci <bold>na kappayanti, na purekkharonti</bold>. Paramatthaṃ accantasuddhiṃ adhigatattā anaccantasuddhiṃyeva akiriyasassatadiṭṭhiṃ <bold>‘‘accantasuddhī’’ti na te vadanti. Ādānaganthaṃ gatitaṃ visajjā</bold>ti catubbidhampi rūpādīnaṃ ādāyakattā ādānaganthaṃ attano cittasantāne gathitaṃ baddhaṃ ariyamaggasatthena vissajja chinditvā. Sesaṃ pākaṭameva.</paragraph>
    <paragraph line="103"><bold>Accantasuddhi</bold>nti accantaṃ paramatthaṃ suddhiṃ. <bold>Saṃsārasuddhi</bold>nti saṃsārato suddhiṃ. <bold>Akiriyadiṭṭhi</bold>nti karoto na karīyati pāpanti akiriyadiṭṭhiṃ. <bold>Sassatavāda</bold>nti ‘‘nicco dhuvo sassato’’ti vacanaṃ. <bold>Na vadanti</bold> na kathenti.</paragraph>
    <paragraph line="104"><bold>Ganthā</bold>ti <pageBreak edition="Myanmar" number="0.0204" /> nāmakāyaṃ ganthenti, cutipaṭisandhivasena vaṭṭasmiṃ ghaṭentīti ganthā. Abhijjhā ca sā nāmakāyaghaṭanavasena gantho cāti <bold>abhijjhākāyagantho</bold>. Hitasukhaṃ byāpādayatīti <bold>byāpādo</bold>. Byāpādo ca so vuttanayena gantho cāti <bold>byāpādo kāyagantho. Sīlabbataparāmāso</bold>ti ‘‘ito bahiddhā samaṇabrāhmaṇānaṃ sīlena suddhi vatena suddhī’’ti (dha. sa. 1143, 1222) parato āmāso. <bold>Idaṃsaccābhiniveso</bold>ti sabbaññubhāsitampi paṭikkhipitvā ‘‘sassato loko, idameva saccaṃ, moghamañña’’nti <pageBreak edition="Pali Text Society" number="1.0235" /> (dha. sa. 1144) iminā ākārena abhiniveso idaṃsaccābhiniveso. <bold>Attano diṭṭhiyā rāgo</bold>ti attanā abhinivisitvā gahitāya diṭṭhiyā chandarāgo. <bold>Paravādesu āghāto</bold>ti parassa vacanesu kopo. <bold>Appaccayo</bold>ti atuṭṭhākāro. <bold>Attano sīlaṃ vā</bold>ti attanā samādinnaṃ gosīlādisīlaṃ vā. <bold>Attano diṭṭhī</bold>ti attanā gahitā parāmaṭṭhā diṭṭhi. <bold>Tehi ganthehī</bold>ti etehi vuttehi nāmakāyaghaṭanehi. <bold>Rūpaṃ ādiyantī</bold>ti catusamuṭṭhānikaṃ rūpārammaṇaṃ ādiyanti gaṇhanti. <bold>Upādiyantī</bold>ti upagantvā gaṇhanti taṇhāgahaṇena. <bold>Parāmasanti</bold> diṭṭhigahaṇena. <bold>Abhinivisanti</bold> mānagahaṇena. <bold>Vaṭṭa</bold>nti tebhūmakavaṭṭaṃ. <bold>Ganthe</bold>ti bandhane.</paragraph>
    <paragraph line="105"><bold>Vosajjitvā vā</bold>ti sammā vissajjitvā vā. <bold>Gathite</bold>ti bandhane. <bold>Ganthite</bold>ti ganthanena ganthite. <bold>Vibandhe</bold>ti visesena bandhe. <bold>Ābandhe</bold>ti anekavidhena bandhe. <bold>Palibuddhe</bold>ti amuñcite. <bold>Bandhane poṭayitvā</bold>ti taṇhāmānadiṭṭhibandhanāni pappoṭayitvā. <bold>Visajjā</bold>ti cajitvā.</paragraph>
    <paragraph line="106">Ime <pageBreak edition="Vipassana Research Institut" number="0.0186" /> pana cattāro ganthe kilesapaṭipāṭiyāpi āharituṃ vaṭṭati, maggapaṭipāṭiyāpi – kilesapaṭipāṭiyā abhijjhākāyagantho arahattamaggena pahīyati, byāpādo kāyagantho anāgāmimaggena, sīlabbataparāmāso kāyagantho idaṃsaccābhiniveso kāyagantho sotāpattimaggena. Maggapaṭipāṭiyā sīlabbataparāmāso kāyagantho idaṃsaccābhiniveso kāyagantho sotāpattimaggena, byāpādo kāyagantho anāgāmimaggena, abhijjhākāyagantho arahattamaggenāti. Ete cattāro ganthā yassa saṃvijjanti, taṃ cutipaṭisandhivasena vaṭṭasmiṃ ganthenti ghaṭentīti ganthā. Te catuppabhedā abhijjhāyanti etāya, sayaṃ vā abhijjhāyati, abhijjhāyanamattameva vā esāti <bold>abhijjhā</bold>. Lobhoyeva <pageBreak edition="Myanmar" number="0.0205" /> nāmakāyaṃ gantheti cutipaṭisandhivasena vaṭṭasmiṃ ghaṭetīti <bold>kāyagantho</bold>. Byāpajjati tena cittaṃ pūtibhāvaṃ gacchati, byāpādayati <pageBreak edition="Pali Text Society" number="1.0236" /> vā vinayācārarūpasampattihitasukhādīnīti <bold>byāpādo</bold>. ‘‘Ito bahiddhā samaṇabrāhmaṇānaṃ sīlena suddhi vatena suddhī’’ti parāmasanaṃ sīlabbataparāmāso, sabbaññubhāsitampi paṭikkhipitvā ‘‘sassato loko, idameva saccaṃ, moghamañña’’ntiādinā ākārena abhinivisatīti idaṃsaccābhiniveso. <bold>Yathā vayhaṃ vā</bold>tiādiṃ vayhādivisaṅkharaṇaṃ ganthānaṃ viyogakaraṇe upamaṃ dassento āha.</paragraph>
    <paragraph line="107"><bold>Na janentī</bold>ti na uppādenti. <bold>Na sañjanentī</bold>ti na nibbattenti. <bold>Nābhinibbattentī</bold>ti upasaggavasena padaṃ vaḍḍhitaṃ. Na sañjanentīti uppādakkhaṇaṃ. Na nibbattenti nābhinibbattentīti pavattikkhaṇaṃ sandhāya vuttaṃ.</paragraph>
    <paragraph line="108" number="30"><bold>Sīmātigo</bold>ti gāthā ekapuggalādhiṭṭhānāya desanāya vuttā. Pubbasadiso eva panassā sambandho, so evaṃ atthavaṇṇanāya saddhiṃ veditabbo – kiñca bhiyyo? So īdiso bhūripañño catunnaṃ kilesasīmānaṃ atītattā <bold>sīmātigo,</bold> bāhitapāpattā ca <bold>brāhmaṇo,</bold> itthambhūtassa ca <bold>tassa natthi,</bold> paracittapubbenivāsañāṇehi <bold>ñatvā</bold> vā maṃsadibbacakkhūhi <bold>disvā</bold> vā kiñci <bold>samuggahītaṃ,</bold> abhiniviṭṭhanti vuttaṃ hoti. So ca kāmarāgābhāvato <bold>na rāgarāgī</bold> rūpārūparāgābhāvato <bold>na virāgaratto,</bold> yato evaṃvidhassa <bold>tassa</bold> ‘‘idaṃ parama’’nti kiñci <bold>idha uggahītaṃ natthī</bold>ti arahattanikūṭena desanaṃ niṭṭhāpesi.</paragraph>
    <paragraph line="109"><bold>Catasso sīmāyo</bold>ti cattāro paricchedā. <bold>Diṭṭhānusayo</bold>ti diṭṭhi ca sā appahīnaṭṭhena anusayo cāti diṭṭhānusayo. <bold>Vicikicchānusayā</bold>dīsupi eseva nayo. Kenaṭṭhena anusayā? Anusayanaṭṭhena. Ko esa anusayaṭṭho nāmāti? Appahīnaṭṭho. Ete hi appahīnaṭṭhena tassa tassa <pageBreak edition="Vipassana Research Institut" number="0.0187" /> santāne anusenti nāma, tasmā ‘‘anusayā’’ti vuccanti. <bold>Anusentī</bold>ti anurūpaṃ kāraṇaṃ labhitvā uppajjantīti attho. Athāpi siyā – anusayaṭṭho nāma appahīnākāro, appahīnākāro ca ‘‘uppajjatī’’ti vattuṃ na yujjati, tasmā na anusayā uppajjantīti. Tatridaṃ paṭivacanaṃ – appahīnākāro anusayo, anusayoti pana appahīnaṭṭhena thāmagatā kilesā vuccanti. So cittasampayutto sārammaṇo sappaccayaṭṭhena <pageBreak edition="Myanmar" number="0.0206" /> sahetuko ekantākusalo atītopi hoti anāgatopi paccuppannopi, tasmā ‘‘uppajjatī’’ti vattuṃ yujjati.</paragraph>
    <paragraph line="110">Tatridaṃ <pageBreak edition="Pali Text Society" number="1.0237" /> pamāṇaṃ – <bold>paṭisambhidāyaṃ</bold> tāva abhisamayakathāyaṃ (paṭi. ma. 3.21) ‘‘paccuppanne kilese pajahatī’’ti pucchitvā anusayānaṃ paccuppannabhāvassa atthitāya ‘‘thāmagato anusayaṃ pajahatī’’ti vuttaṃ. <bold>Dhammasaṅgaṇiyaṃ</bold> mohassa padabhājane (dha. sa. 390) ‘‘avijjānusayo avijjāpariyuṭṭhānaṃ, avijjālaṅgī moho akusalamūlaṃ, ayaṃ tasmiṃ samaye moho hotī’’ti akusalacittena saddhiṃ avijjānusayassa uppannabhāvo vutto. <bold>Kathāvatthusmiṃ</bold> ‘‘anusayā abyākatā anusayā ahetukā anusayā cittavippayuttā’’ti (kathā. 605) sabbe vādā paṭisedhitā. <bold>Anusayayamake</bold> sattannaṃ mahāvārānaṃ aññatarasmiṃ uppajjanavāre ‘‘yassa kāmarāgānusayo uppajjati tassa paṭighānusayo uppajjatī’’tiādi vuttaṃ. Tasmā ‘‘anusentīti anurūpaṃ kāraṇaṃ labhitvā uppajjantī’’ti yaṃ vuttaṃ, taṃ iminā tantippamāṇena suvuttanti veditabbaṃ. Yampi ‘‘cittasampayutto sārammaṇo’’tiādi vuttaṃ, tampi suvuttameva. Anusayo hi nāmesa parinipphanno cittasampayutto akusaladhammoti niṭṭhamettha gantabbaṃ.</paragraph>
    <paragraph line="111">Tattha diṭṭhānusayo catūsu diṭṭhisampayuttesu, vicikicchānusayo vicikicchāsahagate, avijjānusayo dvādasasu akusalacittesu sahajātavasena ārammaṇavasena ca; tayopi avasesatebhūmakadhammesu ārammaṇavasena diṭṭhivicikicchāmohā. Kāmarāgānusayo cettha lobhasahagatacittesu sahajātavasena ārammaṇavasena ca, manāpesu avasesakāmāvacaradhammesu ārammaṇavasena uppajjamāno lobho. Paṭighānusayo domanassasahagatacittesu sahajātavasena ārammaṇavasena ca, amanāpesu avasesakāmāvacaradhammesu ārammaṇavaseneva uppajjamāno doso. Mānānusayo diṭṭhivippayuttalobhasahagatacittesu sahajātavasena ārammaṇavasena ca, dukkhavedanāvajjesu avasesakāmāvacaradhammesu rūpārūpāvacaradhammesu ca ārammaṇavaseneva uppajjamāno māno. Bhavarāgānusayo catūsu diṭṭhivippayuttesu uppajjamānopi <pageBreak edition="Pali Text Society" number="1.0238" /><pageBreak edition="Myanmar" number="0.0207" /> sahajātavasena vutto. Ārammaṇavaseneva pana rūpārūpāvacaradhammesu uppajjamāno lobho vutto.</paragraph>
    <paragraph line="112">Tattha <pageBreak edition="Vipassana Research Institut" number="0.0188" /><bold>diṭṭhānusayo</bold>ti dvāsaṭṭhividhā diṭṭhi. <bold>Vicikicchānusayo</bold>ti aṭṭhavatthukā vicikicchā. <bold>Tadekaṭṭhā ca kilesā</bold>ti sahajekaṭṭhavasena diṭṭhiyā vicikicchāya, sahajekaṭṭhavasena ekato ṭhitā. <bold>Mānānusayo</bold>ti navavidhamāno. <bold>Paramatthañāṇena vā ñatvā</bold>ti paresaṃ cittācārajānanapaññāya jānitvā, cetopariyañāṇena jānitvāti vuttaṃ hoti. <bold>Pubbenivāsānussatiñāṇena vā</bold>ti atīte nivuṭṭhakkhandhānussaraṇañāṇena jānitvā. <bold>Maṃsacakkhunā vā</bold>ti pakaticakkhunā. <bold>Dibbacakkhunā vā</bold>ti dibbasadisena dibbavihārasannissitena vā dibbacakkhunā passitvā. <bold>Rāgarattā</bold>ti rāgena rañjitā. <bold>Ye pañcasu kāmaguṇesū</bold>ti ye pañcasu rūpādivatthukāmakoṭṭhāsesu. <bold>Virāgarattā</bold>ti virāgasaṅkhātāsu rūpārūpasamāpattīsu atirattā allīnā. <bold>Yato kāmarāgo cā</bold>ti yadā kāmabhave rāgo ca. <bold>Rūpārūparāgesu</bold>pi eseva nayo.</paragraph>
    <centered line="113">Saddhammappajjotikāya mahāniddesaṭṭhakathāya</centered>
    <centered line="114">Suddhaṭṭhakasuttaniddesavaṇṇanā niṭṭhitā.</centered>
  </content>
</document>