<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0515a.att6.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/6. jarasuttaniddesavannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha</directory>
    <basename>6. jarasuttaniddesavannana</basename>
    <titlePath>6. Jarāsuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">6. Jarāsuttaniddesavaṇṇanā</chapter>
    <paragraph line="2" number="39"> Chaṭṭhe <pageBreak edition="Vipassana Research Institut" number="0.0195" /><pageBreak edition="Pali Text Society" number="2.0247" /> jarāsutte <bold>appaṃ vata jīvitaṃ ida</bold>nti idaṃ vata manussānaṃ jīvitaṃ appakaṃ parittaṃ ṭhitiparittatāya sarasaparittatāyāti guhaṭṭhakasuttepi vuttanayametaṃ. <bold>Oraṃ vassasatāpi miyyatī</bold>ti vassasatā oraṃ kalalādikālepi miyyati. <bold>Aticcā</bold>ti vassasataṃ atikkamitvā. <bold>Jarasāpi miyyatī</bold>ti jarāya miyyati. Ito paraṃ guhaṭṭhakasuttavaṇṇanāya vuttanayeneva gahetabbaṃ.</paragraph>
    <paragraph line="3"><bold>Appa</bold>nti <pageBreak edition="Myanmar" number="0.0214" /> mandaṃ. <bold>Gamanīyo samparāyo</bold>ti paraloko gantabbo. <bold>Kalalakālepī</bold>ti ettha kalalakālaṃ nāma paṭisandhikkhaṇe tīhi jātiuṇṇaṃsūhi katasuttagge ṭhitatelabinduppamāṇaṃ acchaṃ vippasannakalalaṃ hoti. Yaṃ sandhāya vuttaṃ –</paragraph>
    <gatha1 line="4">‘‘Tilatelassa yathā bindu, sappimaṇḍo anāvilo;</gatha1>
    <gathalast line="5">Evaṃ vaṇṇappaṭibhāgaṃ, kalalaṃ sampavuccatī’’ti. (saṃ. ni. aṭṭha. 1.1.235; vibha. aṭṭha. 26 pakiṇṇakakathā);</gathalast>
    <paragraph line="6">Tasmiṃ <pageBreak edition="Vipassana Research Institut" number="0.0196" /> kalalakālepi. <bold>Cavatī</bold>ti jīvitaṃ gaḷati. <bold>Maratī</bold>ti jīvitaviyogaṃ āpajjati. <bold>Antaradhāyatī</bold>ti adassanaṃ pāpuṇāti. <bold>Vippalujjatī</bold>ti chijjati. ‘‘Aṇḍajayoniyā <bold>cavati</bold>. Jalābujayoniyā <bold>marati</bold>. Saṃsedajayoniyā <bold>antaradhāyati</bold>. Opapātikayoniyā <bold>vippalujjatī’’</bold>ti evameke vaṇṇayanti. <bold>Abbudakālepī</bold>ti abbudaṃ nāma kalalato sattāhaccayena maṃsadhovanaudakavaṇṇaṃ hoti, kalalanti nāmaṃ antaradhāyati. Vuttampi cetaṃ –</paragraph>
    <gatha1 line="7">‘‘Sattāhaṃ <pageBreak edition="Pali Text Society" number="2.0248" /> kalalaṃ hoti, paripakkaṃ samūhataṃ;</gatha1>
    <gathalast line="8">Vivaṭṭamānaṃ tabbhāvaṃ, abbudaṃ nāma jāyatī’’ti. (saṃ. ni. aṭṭha. 1.1.235);</gathalast>
    <paragraph line="9">Tasmiṃ abbudakālepi. <bold>Pesikālepī</bold>ti tasmāpi abbudā sattāhaccayena vilīnatipusadisā pesi nāma sañjāyati. Sā maricaphāṇitena dīpetabbā. Gāmadārikā hi supakkāni maricāni gahetvā sāṭakante bhaṇḍikaṃ katvā pīḷetvā maṇḍaṃ ādāya kapāle pakkhipitvā ātape ṭhapenti, taṃ sukkhamānaṃ sabbabhāgehi muccati. Evarūpā pesi hoti, abbudanti nāmaṃ antaradhāyati. Vuttampi cetaṃ –</paragraph>
    <gatha1 line="10">‘‘Sattāhaṃ abbudaṃ hoti, paripakkaṃ samūhataṃ;</gatha1>
    <gathalast line="11">Vivaṭṭamānaṃ tabbhāvaṃ, pesi nāma pajāyatī’’ti. (saṃ. ni. aṭṭha. 1.1.235);</gathalast>
    <paragraph line="12">Tasmiṃ pesikālepi. <bold>Ghanakālepī</bold>ti tatopi pesito sattāhaccayena kukkuṭaṇḍasaṇṭhāno ghano nāma maṃsapiṇḍo nibbattati, pesīti nāmaṃ antaradhāyati. Vuttampi cetaṃ –</paragraph>
    <gatha1 line="13">‘‘Sattāhaṃ <pageBreak edition="Myanmar" number="0.0215" /> pesi bhavati, paripakkaṃ samūhataṃ;</gatha1>
    <gathalast line="14">Vivaṭṭamānaṃ tabbhāvaṃ, ghanoti nāma jāyati.</gathalast>
    <gatha1 line="15">‘‘Yathā kukkuṭiyā aṇḍaṃ, samantā parimaṇḍalaṃ;</gatha1>
    <gathalast line="16">Evaṃ ghanassa saṇṭhānaṃ, nibbattaṃ kammapaccayā’’ti. (saṃ. ni. aṭṭha. 1.1.235);</gathalast>
    <paragraph line="17">Tasmiṃ ghanakālepi. <bold>Pasākhakālepī</bold>ti pañcame sattāhe dvinnaṃ dvinnaṃ hatthapādānaṃ sīsassa catthāya pañca pīḷakā jāyanti, yaṃ sandhāya vuttaṃ – ‘‘pañcame, bhikkhave, sattāhe pañca pīḷakā saṇṭhahanti kammato’’ti. Tasmiṃ pasākhakālepi. Tato paraṃ chaṭṭhasattamādīni sattāhāni atikkamma desanaṃ saṅkhipitvā dvācattālīsasattāhe pariṇatakāle kesalomanakhādīnaṃ uppattikālañca. Tassa ca nābhito uṭṭhito nāḷo mātu udarapaṭalena ekābaddho hoti, so uppaladaṇḍako viya chiddo, tena āhāraraso saṃsaritvā āhārasamuṭṭhānarūpaṃ samuṭṭhāpeti. Evaṃ so dasamāse yāpeti, taṃ <pageBreak edition="Pali Text Society" number="2.0249" /> sabbaṃ avatvā <bold>‘‘sūtighare’’</bold>ti āha. Yaṃ sandhāya vuttaṃ –</paragraph>
    <gatha1 line="18">‘‘Kesā <pageBreak edition="Vipassana Research Institut" number="0.0197" /> lomā nakhāni ca’’;</gatha1>
    <gatha2 line="19">‘‘Yañcassa bhuñjatī mātā, annaṃ pānañca bhojanaṃ;</gatha2>
    <gathalast line="20">Tena so tattha yāpeti, mātukucchigato naro’’ti. (saṃ. ni. 1.235; kathā. 692);</gathalast>
    <paragraph line="21">Tattha <bold>sūtighare</bold>ti sūtikaghare, vijāyanaghareti attho. ‘‘Sūtikāghare’’ti vā pāṭho, sūtikāyāti padacchedo. <bold>Addhamāsikopī</bold>ti jātadivasato paṭṭhāya addhamāso etassa atthīti addhamāsiko. <bold>Dvemāsikā</bold>dīsupi eseva nayo. Jātadivasato paṭṭhāya ekaṃ saṃvaccharaṃ etassa atthīti saṃvacchariko. Upari <bold>dvevassikā</bold>dīsupi eseva nayo.</paragraph>
    <paragraph line="22"><bold>Yadā jiṇṇo hotī</bold>ti yasmiṃ kāle jarājiṇṇo bhavati jajjarībhūto. <bold>Vuddho</bold>ti vayovuddho. <bold>Mahallako</bold>ti jātimahallako. <bold>Addhagato</bold>ti tayo addhe atikkanto. <bold>Vayoanuppatto</bold>ti tatiyaṃ vayaṃ anuppatto. <bold>Khaṇḍadanto</bold>ti antarantarā patitā dantā phālitā ca jarānubhāvena khaṇḍā dantā jātā assāti khaṇḍadanto. <bold>Palitakeso</bold>ti paṇḍarakeso. <bold>Vilūna</bold>nti luñcitvā gahitakesā viya khallāṭasīso <pageBreak edition="Myanmar" number="0.0216" />. <bold>Khalitasiro</bold>ti mahākhallāṭasīso. <bold>Valina</bold>nti sañjātavali. <bold>Tilakāhatagatto</bold>ti setatilakakāḷatilakehi vikiṇṇasarīro. <bold>Bhoggo</bold>ti bhaggo, imināpissa vaṅkabhāvaṃ dīpeti. <bold>Daṇḍaparāyaṇo</bold>ti daṇḍapaṭissaraṇo daṇḍadutiyo. <bold>So jarāyapī</bold>ti so puggalo jarāyapi abhibhūto marati. <bold>Natthi maraṇamhā mokkho</bold>ti maraṇato muñcanupāyo natthi nupalabbhati.</paragraph>
    <paragraph line="23"><bold>Phalānamiva pakkānaṃ, pāto patanato bhaya</bold>nti paripākagatānaṃ sithilavaṇṭānaṃ panasaphalādipakkānaṃ paccūsakāle avassaṃ patissantīti phalasāmikānaṃ bhāyamānānaṃ viya. <bold>Evaṃ jātāna maccānaṃ, niccaṃ maraṇato bhaya</bold>nti evameva uppannānaṃ sattānaṃ maccusaṅkhātamaraṇato satataṃ kālaṃ bhayaṃ.</paragraph>
    <paragraph line="24"><bold>Yathāpi</bold><pageBreak edition="Pali Text Society" number="2.0250" /><bold>kumbhakārassā</bold>ti yathā nāma mattikābhājanaṃ karontassa. <bold>Kataṃ mattikabhājana</bold>nti (su. ni. 582) tena niṭṭhāpitabhājanaṃ. <bold>Sabbaṃ bhedanapariyanta</bold>nti pakkāpakkaṃ sabbaṃ bhedanaṃ bhijjapariyantaṃ avasānaṃ assāti bhedanapariyantaṃ. <bold>Evaṃ maccāna jīvita</bold>nti evameva sattānaṃ āyusaṅkhāraṃ.</paragraph>
    <paragraph line="25"><bold>Daharā</bold><pageBreak edition="Vipassana Research Institut" number="0.0198" /><bold>ca mahantā cā</bold>ti taruṇā ca mahallakā ca. <bold>Ye bālā ye ca paṇḍitā</bold>ti ye ca assāsapassāsāyattā jīvitā bālā ye ca paṇḍiccena samannāgatā buddhādayo. <bold>Sabbe maccuvasaṃ yantī</bold>ti ete vuttappakārā daharādayo sabbe maccuno issariyaṃ upagacchanti.</paragraph>
    <paragraph line="26"><bold>Tesaṃ maccuparetāna</bold>nti etesaṃ maccunā parivāritānaṃ. <bold>Gacchataṃ paralokato</bold>ti ito manussalokato paralokaṃ gacchantānaṃ. <bold>Na pitā tāyate putta</bold>nti pitā puttaṃ na rakkhati. <bold>Ñātī vā pana ñātake</bold>ti mātāpitipakkhikā ñātī vā teyeva ñātake rakkhituṃ na sakkonti.</paragraph>
    <paragraph line="27"><bold>Pekkhataññeva ñātīna</bold>nti vuttavidhānaṃyeva ñātīnaṃ pekkhantānaṃyeva olokentānaṃyeva. <bold>Passa lālappataṃ puthū</bold>ti <bold>passā</bold>ti ālapanaṃ. Lālapantānaṃ vilapantānaṃ puthūnaṃ nānappakārānaṃ. <bold>Ekamekova maccānaṃ, govajjho viya niyyatī</bold>ti sattānaṃ ekameko vadhāya niyyamānagoṇo viya maraṇāya niyyati pāpuṇīyati. <bold>Evamabbhāhato loko</bold>ti <pageBreak edition="Myanmar" number="0.0217" /> evameva sattaloko bhusaṃ āhato. <bold>Maccunā ca jarāya cā</bold>ti maraṇena ca jarāya ca abhibhūto.</paragraph>
    <paragraph line="28" number="40"><bold>Mamāyite</bold>ti mamāyitavatthukāraṇā. <bold>Vinābhāvaṃ santamevida</bold>nti santaṃ vijjamānaṃ vinābhāvameva idaṃ, na sakkā avinābhāvena bhavitunti vuttaṃ hoti.</paragraph>
    <paragraph line="29"><bold>Socantī</bold>ti cittena socanaṃ karonti. <bold>Kilamantī</bold>ti kāyena kilamathaṃ pāpuṇanti. <bold>Paridevantī</bold>ti nānāvidhaṃ vācāvilāpaṃ bhaṇanti. <bold>Urattāḷiṃ kandantī</bold>ti uraṃ tāḷetvā tāḷetvā kandanti. <bold>Sammohaṃ āpajjantī</bold>ti sammohabhāvaṃ pāpuṇanti.</paragraph>
    <paragraph line="30"><bold>Anicco</bold>ti hutvā abhāvaṭṭhena. <bold>Saṅkhato</bold>ti paccayehi saṅgamma kato. <bold>Paṭiccasamuppanno</bold>ti paccayasāmaggiṃ paṭicca na paccakkhāya saha sammā ca uppanno. <bold>Khayadhammo</bold>ti <pageBreak edition="Pali Text Society" number="2.0251" /> khayaṃ gamanasabhāvo. <bold>Vayadhammo</bold>ti vayaṃ gamanasabhāvo, bhaṅgavasena bhaṅgagamanasabhāvoti attho. <bold>Virāgadhammo</bold>ti virajjanasabhāvo. <bold>Nirodhadhammo</bold>ti nirujjhanasabhāvo. <bold>Yvāyaṃ pariggaho</bold>ti yo ayaṃ pariggaho. ‘‘Yāya pariggaho’’tipi pāṭho, ayameva padacchedo. <bold>Nicco</bold>ti satatakāliko. <bold>Dhuvo</bold>ti thiro. <bold>Sassato</bold>ti acavano. <bold>Avipariṇāmadhammo</bold>ti pakatiajahanasabhāvo. <bold>Sassati samaṃ tatheva ṭhassatī</bold>ti candasūriyasinerumahāsamuddapathavīpabbatādayo viya tiṭṭheyya.</paragraph>
    <paragraph line="31"><bold>Nānābhāvo</bold>ti jātiyā nānābhāvo. <bold>Vinābhāvo</bold>ti maraṇena viyogabhāvo. <bold>Aññathābhāvo</bold>ti <pageBreak edition="Vipassana Research Institut" number="0.0199" /> sabbhāvato aññathābhāvo. <bold>Purimānaṃ purimānaṃ khandhāna</bold>nti anantare pure uppannānaṃ khandhānaṃ. <bold>Vipariṇāmaññathābhāvā</bold>ti pakatibhāvaṃ jahitvā aññathābhāvena. Pacchimā pacchimā khandhādayo pavattanti uppajjantīti sambandho.</paragraph>
    <paragraph line="32"><bold>Sabbaṃ gharāvāsapalibodha</bold>nti sakalaṃ gihibhāvajaṭaṃ. <bold>Ñātimittāmaccapalibodha</bold>nti mātāpitupakkhikā <bold>ñātī, mittā</bold> sahāyā, <bold>amaccā</bold> bhaccā. <bold>Sannidhipalibodha</bold>nti nidhānajaṭaṃ chinditvā. <bold>Kesamassuṃ ohāretvā</bold>ti kese ca massūni ca oropayitvā. <bold>Kāsāyāni vatthānī</bold>ti kasāyarasapītāni vatthāni.</paragraph>
    <paragraph line="33" number="41"><bold>Māmako</bold>ti <pageBreak edition="Myanmar" number="0.0218" /> mama upāsako bhikkhu vāti saṅkhaṃ gato, buddhādīni vā vatthūni mamāyamāno.</paragraph>
    <paragraph line="34"><bold>Tesaṃ tesaṃ sattāna</bold>nti anekesaṃ sattānaṃ sādhāraṇaniddeso. ‘‘Yaññadattassa maraṇaṃ, somadattassa maraṇa’’nti evañhi divasampi kathiyamāne neva sattā pariyādānaṃ gacchanti, na sabbaṃ aparattadīpanaṃ sijjhati. Imehi pana dvīhi padehi na koci satto apariyādinno hoti, na kiñci aparattādīpanaṃ na sijjhati. <bold>Tamhā tamhā</bold>ti ayaṃ gativasena anekesaṃ nikāyānaṃ sādhāraṇaniddeso. <bold>Sattanikāyā</bold>ti sattānaṃ nikāyā, sattaghaṭā sattasamūhāti attho. <bold>Cutī</bold>ti <pageBreak edition="Pali Text Society" number="2.0252" /> cavanavasena vuttaṃ. Ekacatupañcakkhandhāya cutiyā sāmaññavacanametaṃ. <bold>Cavanatā</bold>ti bhāvavacanena lakkhaṇanidassanaṃ. <bold>Bhedo</bold>ti cutikhandhānaṃ bhaṅguppattiparidīpanaṃ. <bold>Antaradhāna</bold>nti ghaṭassa viya bhinnassa bhinnānaṃ khandhānaṃ yena kenaci pariyāyena ṭhānābhāvaparidīpanaṃ. <bold>Maccumaraṇa</bold>nti maccusaṅkhātaṃ maraṇaṃ, na khaṇikamaraṇaṃ. Kālo nāma antako, tassa kiriyāti <bold>kālaṃkiriyā</bold>. Ettāvatā sammutimaraṇaṃ dīpitaṃ. Idāni paramatthena dīpetuṃ <bold>‘‘khandhānaṃ bhedo’’</bold>tiādimāha. Paramatthena hi khandhāyeva bhijjanti, na satto nāma koci marati. Khandhesu pana bhijjamānesu satto marati, bhinnesu ‘‘mato’’ti vohāro hoti.</paragraph>
    <paragraph line="35">Ettha ca catuvokārapañcavokāravasena khandhānaṃ bhedo, ekavokāravasena kaḷevarassa nikkhepo. Catuvokāravasena vā khandhānaṃ bhedo, sesadvayavasena kaḷevarassa nikkhepo veditabbo. Kasmā? Kāmarūpabhavadvayepi rūpakāyasaṅkhātassa kaḷevarassa sabbhāvato. Yasmā vā cātumahārājikādīsu khandhā bhijjanteva, na kiñci nikkhipanti, tasmā tesaṃ vasena khandhānaṃ bhedo, manussādīsu kaḷevarassa <pageBreak edition="Vipassana Research Institut" number="0.0200" /> nikkhepo. Ettha ca kaḷevarassa nikkhepakaraṇato maraṇaṃ ‘‘kaḷevarassa nikkhepo’’ti vuttaṃ. <bold>Jīvitindriyassupacchedo</bold>ti iminā indriyabaddhasseva maraṇaṃ nāma hoti, anindriyabaddhassa maraṇaṃ nāma natthīti dasseti. ‘‘Sassaṃ mataṃ, rukkho mato’’ti idaṃ pana vohāramattameva. Atthato pana evarūpāni vacanāni sassādīnaṃ khayavayabhāvameva dīpenti. <bold>Rūpagata</bold>nti rūpameva rūpagataṃ. <bold>Vedanāgata</bold>ntiādīsupi eseva nayo.</paragraph>
    <paragraph line="36">Tattha <pageBreak edition="Myanmar" number="0.0219" /><bold>pubbeva macca</bold>nti maccaṃ vā bhogā pubbeva paṭhamataraññeva vijahanti. Macco vā te bhoge pubbataraṃ jahati. <bold>Kāmakāmī</bold>ti corarājānaṃ ālapati. Ambho kāme kāmayamāna kāmakāmi bhogino nāma loke asassatā, bhogesu vā naṭṭhesu jīvamānā ca abhogino honti. Bhoge vā pahāya sayaṃ nassanti, tasmā ahaṃ mahājanassa sokakālepi na socāmīti attho.</paragraph>
    <paragraph line="37"><bold>Viditā</bold><pageBreak edition="Pali Text Society" number="2.0253" /><bold>mayā sattuka lokadhammā</bold>ti corarājānaṃ ālapanto āha. Ambho sattuka mayā lābho alābho yaso ayasotiādayo lokadhammā viditā. Yatheva hi cando udeti ca pūrati ca puna ca khīyati, yathā ca sūriyo andhakāraṃ vidhamento mahantaṃ lokappadesaṃ tapitvāna puna sāyaṃ atthaṃ paleti atthaṃ gacchati na dissati, evameva bhogā uppajjanti ca vinassanti ca, tattha kiṃ sokena, tasmā na socāmīti attho.</paragraph>
    <paragraph line="38"><bold>Taṇhāmaññanāya maññatī</bold>ti taṇhāya janitamānamaññanāya maññati. <bold>Mānaṃ karoti diṭṭhimaññanāyā</bold>ti diṭṭhiṃ upanissayaṃ katvā uppannāya maññanāya. <bold>Mānamaññanāyā</bold>ti sahajātamānamaññanāya. <bold>Kilesamaññanāyā</bold>ti vuttappakārāya upatāpanaṭṭhena kilesamaññanāya maññati.</paragraph>
    <paragraph line="39"><bold>Kuhā</bold>ti vimhāpakā. <bold>Thaddhā</bold>ti khāṇu viya thaddhā. <bold>Lapā</bold>ti paccayanimittena lapanakā.</paragraph>
    <paragraph line="40" number="42"><bold>Saṅgata</bold>nti samāgataṃ, diṭṭhaṃ phuṭṭhaṃ vā. <bold>Piyāyita</bold>nti piyakataṃ.</paragraph>
    <paragraph line="41"><bold>Saṅgata</bold>nti sammukhībhūtaṃ. <bold>Samāgata</bold>nti samīpaṃ āgataṃ. <bold>Samāhita</bold>nti ekībhūtaṃ. <bold>Sannipatita</bold>nti piṇḍitaṃ. <bold>Supinagato</bold>ti supinaṃ paviṭṭho. <bold>Senābyūhaṃ passatī</bold>ti senāsannivesaṃ dakkhati. <bold>Ārāmarāmaṇeyyaka</bold>nti pupphārāmādīnaṃ ramaṇīyabhāvaṃ. <bold>Vanarāmaṇeyyakā</bold>dīsupi eseva nayo. <bold>Peta</bold>nti ito paralokaṃ gataṃ. <bold>Kālaṅkata</bold>nti mataṃ.</paragraph>
    <paragraph line="42" number="43"><bold>Nāmaṃyevāvasissati</bold><pageBreak edition="Vipassana Research Institut" number="0.0201" />, <bold>akkheyya</bold>nti sabbaṃ rūpādidhammajātaṃ pahīyati, nāmamattameva tu avasissati ‘‘buddharakkhito dhammarakkhito’’ti evaṃ akkhātuṃ kathetuṃ.</paragraph>
    <paragraph line="43"><bold>Ye</bold><pageBreak edition="Myanmar" number="0.0220" /><bold>cakkhuviññāṇābhisambhūtā</bold>ti ye sayaṃ cakkhuviññāṇena abhisambhūtā rāsikatā diṭṭhā catusamuṭṭhānikā rūpā. <bold>Sotaviññāṇābhisambhūtā</bold>ti paratoghosena sotaviññāṇena rāsikatā sutā dvisamuṭṭhānikā saddā.</paragraph>
    <paragraph line="44" number="44"><bold>Munayo</bold>ti khīṇāsavamunayo. <bold>Khemadassino</bold>ti nibbānadassino.</paragraph>
    <paragraph line="45"><bold>Soko</bold>ti sokaniddese – byasatīti byasanaṃ, hitasukhaṃ khipati <pageBreak edition="Pali Text Society" number="2.0254" /> viddhaṃsetīti attho. Ñātīnaṃ byasanaṃ ñātibyasanaṃ, corarogabhayādīhi ñātikkhayo ñātivināsoti attho. Tena <bold>ñātibyasanena. Phuṭṭhassā</bold>ti ajjhotthaṭassa, abhibhūtassa samannāgatassāti attho. Sesesupi eseva nayo. Ayaṃ pana viseso – bhogānaṃ byasanaṃ <bold>bhogabyasanaṃ,</bold> rājacorādivasena bhogakkhayo bhogavināsoti attho. Rogoyeva byasanaṃ <bold>rogabyasanaṃ</bold>. Rogo hi ārogyaṃ byasati vināsetīti byasanaṃ. Sīlassa byasanaṃ <bold>sīlabyasanaṃ,</bold> dussilyassetaṃ nāmaṃ. Sammādiṭṭhiṃ vināsayamānā uppannā diṭṭhiyeva byasanaṃ <bold>diṭṭhibyasanaṃ</bold>. Ettha ca purimāni dve anipphannāni, pacchimāni tīṇi nipphannāni tilakkhaṇabbhāhatāni. Purimāni ca tīṇi neva kusalāni nākusalāni, sīladiṭṭhibyasanadvayaṃ akusalaṃ.</paragraph>
    <paragraph line="46"><bold>Aññataraññatarenā</bold>ti gahitesu vā yena kenaci aggahitesu vā mittāmaccabyasanādīsu yena kenaci. <bold>Samannāgatassā</bold>ti samanubandhassa aparimuccamānassa. <bold>Aññataraññatarena dukkhadhammenā</bold>ti yena kenaci sokadukkhassa uppattihetunā. <bold>Soko</bold>ti socanakavasena soko. Idaṃ tehi kāraṇehi uppajjanakasokassa sabhāvapaccattaṃ. <bold>Socanā</bold>ti socanākāro. <bold>Socitatta</bold>nti socitabhāvo. <bold>Antosoko</bold>ti abbhantarasoko. Dutiyapadaṃ upasaggena vaḍḍhitaṃ. So hi abbhantaraṃ sukkhāpento viya parisukkhāpento viya uppajjatīti ‘‘antosoko antoparisoko’’ti vuccati. <bold>Antodāho</bold>ti abbhantaradāho. Dutiyapadaṃ upasaggena vaḍḍhitaṃ. <bold>Cetaso parijjhāyanā</bold>ti cittassa jhānanākāro. Soko hi uppajjamāno aggi viya cittaṃ jhāpeti <pageBreak edition="Myanmar" number="0.0221" /> dahati, ‘‘cittaṃ me jhāmaṃ, na me kiñci paṭibhātī’’ti vadāpeti. Dukkhito mano dummano, tassa bhāvo <bold>domanassaṃ</bold>. Anupaviṭṭhaṭṭhena sokova sallanti <bold>sokasallaṃ</bold>.</paragraph>
    <paragraph line="47">Paridevaniddese <pageBreak edition="Vipassana Research Institut" number="0.0202" /> – ‘‘mayhaṃ dhītā, mayhaṃ putto’’ti evaṃ ādissa ādissa devanti rodanti etenāti <bold>ādevo</bold>. Taṃ taṃ vaṇṇaṃ parikittetvā parikittetvā devanti etenāti <bold>paridevo</bold>. Tato parāni dve dve padāni purimadvayasseva ākārabhāvaniddesavasena vuttāni. <bold>Vācā</bold>ti vacanaṃ. <bold>Palāpo</bold>ti tucchaṃ niratthakavacanaṃ <pageBreak edition="Pali Text Society" number="2.0255" />. Uppaḍḍhabhaṇitaaññabhaṇitādivasena virūpo palāpo <bold>vippalāpo. Lālappo</bold>ti punappunaṃ lapanaṃ. Lālappanākāro <bold>lālappanā</bold>. Lālappitassa bhāvo <bold>lālappitattaṃ</bold>. Macchariyādīni vuttatthāneva.</paragraph>
    <paragraph line="48" number="45"> Sattamagāthā evaṃ maraṇabbhāhate loke anurūpapaṭipattidassanatthaṃ vuttā. Tattha <bold>patilīnacarassā</bold>ti tato tato patilīnaṃ cittaṃ katvā carantassa. <bold>Bhikkhuno</bold>ti kalyāṇaputhujjanassa vā sekkhassa vā. <bold>Sāmaggiyamāhu tassa taṃ, yo attānaṃ bhavane na dassaye</bold>ti tassetaṃ patirūpamāhu, yo evaṃpaṭipanno nirayādibhede bhavane attānaṃ na dassaye. Evañhi so imamhā maraṇā mucceyyāti adhippāyo.</paragraph>
    <paragraph line="49"><bold>Patilīnacarā vuccantī</bold>ti tato tato līnacittācārā kathīyanti. <bold>Satta sekkhā</bold>ti adhisīlādīsu tīsu sikkhāsu sikkhantīti sotāpattimaggaṭṭhaṃ ādiṃ katvā yāva arahattamaggaṭṭhā satta sekkhā. <bold>Arahā</bold>ti phalaṭṭho. So niṭṭhitacittattā <bold>patilīno</bold>. Sekkhānaṃ patilīnacaraṇabhāve kāraṇaṃ dassento <bold>‘‘kiṃ kāraṇā’’</bold>tiādimāha. <bold>Te tato tato</bold>ti te satta sekkhā tehi tehi ārammaṇehi <bold>cittaṃ patilīnentā</bold>ti attano cittaṃ nilīnentā. <bold>Patikuṭentā</bold>ti saṅkocentā. <bold>Pativaṭṭentā</bold>ti kaṭasārakaṃ viya ābhujentā. <bold>Sanniruddhantā</bold>ti sannirujjhantā. <bold>Sannigaṇhantā</bold>ti niggahaṃ kurumānā. <bold>Sannivārentā</bold>ti vārayamānā. <bold>Rakkhantā</bold>ti rakkhaṃ kurumānā. <bold>Gopentā</bold>ti cittamañjūsāya gopayamānā.</paragraph>
    <paragraph line="50">Idāni <pageBreak edition="Myanmar" number="0.0222" /> dvāravasena dassento <bold>‘‘cakkhudvāre’’</bold>tiādimāha. Tattha <bold>cakkhudvāre</bold>ti cakkhuviññāṇadvāre. <bold>Sotadvārā</bold>dīsupi eseva nayo. <bold>Bhikkhunoti puthujjanakalyāṇakassa vā bhikkhuno, sekkhassa vā bhikkhuno</bold>ti bhikkhusaddassa vacanatthaṃ avatvā idhādhippetabhikkhuyeva dassito. Tattha puthujjano ca so kilesānaṃ asamucchinnattā, kalyāṇo ca sīlādipaṭipattiyuttattāti <pageBreak edition="Pali Text Society" number="2.0256" /> puthujjanakalyāṇova puthujjanakalyāṇako, tassa <bold>puthujjanakalyāṇakassa</bold>. Adhisīlādīni sikkhatīti <bold>sekkho,</bold> tassa sekkhassa vā sotāpannassa vā sakadāgāmino vā anāgāmino vā.</paragraph>
    <paragraph line="51">Āsanti <pageBreak edition="Vipassana Research Institut" number="0.0203" /> nisīdanti etthāti <bold>āsanaṃ. Yatthā</bold>ti yesu mañcapīṭhādīsu. <bold>Mañco</bold>tiādīni āsanassa pabhedavacanāni. Mañcopi hi nisajjāyapi okāsattā idha āsanesu vutto, so pana masārakabundikābaddhakuḷīrapādakaāhaccapādakānaṃ aññataro.<bold> Pīṭha</bold>mpi tesaṃ aññatarameva. <bold>Bhisī</bold>ti uṇṇabhisi coḷabhisi vākabhisi tiṇabhisi paṇṇabhisīnaṃ aññatarā. <bold>Taṭṭikā</bold>ti tālapaṇṇādīhi vinitvā katā. <bold>Cammakhaṇḍo</bold>ti nisajjāraho yo koci cammakhaṇḍo. <bold>Tiṇasanthārā</bold>dayo tiṇādīni gumbetvā katā. <bold>Asappāyarūpadassanenā</bold>ti asappāyānaṃ iṭṭharūpānaṃ olokanena. <bold>Ritta</bold>nti abbhantarato tucchaṃ. <bold>Vivitta</bold>nti bahiddhāpavesanena suññaṃ. <bold>Pavivitta</bold>nti koci gahaṭṭho tattha natthīti atirekena suññaṃ. <bold>Asappāyasaddassavane</bold>pi eseva nayo. <bold>Pañcahi kāmaguṇehī</bold>ti itthirūpasaddagandharasaphoṭṭhabbehi pañcahi kāmakoṭṭhāsehi. Vuttampi cetaṃ –</paragraph>
    <gatha1 line="52">‘‘Rūpā saddā rasā gandhā, phoṭṭhabbā ca manoramā;</gatha1>
    <gathalast line="53">Pañca kāmaguṇā loke, itthirūpasmiṃ dissare’’ti. (a. ni. 5.55);</gathalast>
    <paragraph line="54"><bold>Bhajato</bold>ti cittena sevanaṃ karontassa. <bold>Sambhajato</bold>ti sammā sevantassa. <bold>Sevato</bold>ti upasaṅkamantassa. <bold>Nisevato</bold>ti nissayaṃ katvā sevantassa. <bold>Saṃsevato</bold>ti suṭṭhu sevantassa. <bold>Paṭisevato</bold>ti punappunaṃ upasaṅkamantassa.</paragraph>
    <paragraph line="55"><bold>Gaṇasāmaggī</bold>ti samaṇānaṃ ekībhāvo samaggabhāvo. <bold>Dhammasāmaggī</bold>ti sattatiṃsabodhipakkhiyadhammānaṃ samūhabhāvo. <bold>Anabhinibbattisāmaggī</bold>ti anibbattamānānaṃ <pageBreak edition="Myanmar" number="0.0223" /> anuppajjamānānaṃ anupādisesāya nibbānadhātuyā parinibbutānaṃ arahantānaṃ samūho. <bold>Samaggā</bold>ti kāyena aviyogā. <bold>Sammodamānā</bold>ti cittena suṭṭhu modamānā tussamānā. <bold>Avivadamānā</bold>ti vācāya <pageBreak edition="Pali Text Society" number="2.0257" /> vivādaṃ akurumānā. <bold>Khīrodakībhūtā</bold>ti khīrena saṃsaṭṭhaudakasadisā.</paragraph>
    <paragraph line="56"><bold>Te ekato pakkhandantī</bold>ti te bodhipakkhiyadhammā ekaṃ ārammaṇaṃ pavisanti. <bold>Pasīdantī</bold>ti tasmiṃyeva ārammaṇe pasādamāpajjanti. <bold>Anupādisesāyā</bold>ti upādivirahitāya.</paragraph>
    <paragraph line="57"><bold>Nibbānadhātuyā</bold>ti amatamahānibbānadhātuyā. <bold>Ūnattaṃ vā</bold>ti ettha unabhāvo ūnattaṃ, aparipuṇṇabhāvoti attho. <bold>Puṇṇattaṃ vā</bold>ti paripuṇṇabhāvo puṇṇattaṃ, puṇṇabhāvo vā na paññāyati natthīti attho.</paragraph>
    <paragraph line="58"><bold>Nerayikāna</bold>nti <pageBreak edition="Vipassana Research Institut" number="0.0204" /> niraye nibbattanakakammānaṃ atthibhāvena. Nirayaṃ arahantīti nerayikā, tesaṃ nerayikānaṃ. <bold>Nirayo bhavana</bold>nti nirayo eva tesaṃ vasanaṭṭhānaṃ gharaṃ. <bold>Tiracchānayonikāna</bold>ntiādīsupi eseva nayo. <bold>Tassesā sāmaggī</bold>ti tassa khīṇāsavassa esā nibbānasāmaggī. <bold>Etaṃ channa</bold>nti etaṃ anucchavikaṃ. <bold>Patirūpa</bold>nti sadisaṃ paṭibhāgaṃ, asadisaṃ appaṭibhāgaṃ na hoti. <bold>Anucchavika</bold>nti etaṃ samaṇabrāhmaṇānaṃ vā dhammānaṃ, maggaphalanibbānasāsanadhammānaṃ vā anucchavikaṃ. Tesaṃ chaviṃ chāyaṃ sundarabhāvaṃ anveti anugacchati, atha kho santikāva tehi dhammehi anucchavikattā eva ca anulomaṃ. Tesañca anulometi, atha kho na vilomaṃ na paccanīkabhāve ṭhitaṃ.</paragraph>
    <paragraph line="59" number="46"> Idāni ‘‘yo attānaṃ bhavane na dassaye’’ti evaṃ khīṇāsavo vibhāvito, tassa vaṇṇabhaṇanatthaṃ ito parā tisso gāthāyo āha. Tattha paṭhamagāthāya <bold>sabbatthā</bold>ti dvādasasu āyatanesu. Na piyaṃ kubbati nopi appiyanti niddese <bold>piyā</bold>ti citte pītikarā. Te vibhāgato dassento <bold>‘‘katame sattā piyā, idha yassa te hontī’’</bold>ti āha. Tattha <bold>yassa te</bold>ti ye assa te. <bold>Hontī</bold>ti bhavanti. <bold>Atthakāmā</bold>ti vaḍḍhikāmā. <bold>Hitakāmā</bold>ti sukhakāmā. <bold>Phāsukāmā</bold>ti sukhavihārakāmā. <bold>Yogakkhemakāmā</bold>ti catūhi yogehi khemaṃ nibbhayaṃ kāmā. Mamāyatīti <pageBreak edition="Pali Text Society" number="2.0258" /><bold>mātā</bold>. Piyāyatīti <bold>pitā</bold>. Bhajatīti <bold>bhātā</bold>. <bold>Bhaginī</bold>ti <pageBreak edition="Myanmar" number="0.0224" /> etthāpi eseva nayo. Puṃ tāyati rakkhatīti <bold>putto</bold>. Kulavaṃsaṃ dhāretīti <bold>dhītā. Mittā</bold> sahāyā. <bold>Amaccā</bold> bhaccā. <bold>Ñātī</bold> pitupakkhikā. <bold>Sālohitā</bold> mātipakkhikā. <bold>Ime sattā piyā</bold>ti ime sattā pītijanakā. Vuttavipariyāyena appiyā veditabbā.</paragraph>
    <paragraph line="60" number="47"><bold>Yadidaṃ diṭṭhasutamutesu vā</bold>ti ettha pana yadidaṃ diṭṭhasutaṃ, ettha vā mutesu vā dhammesu; evaṃ muni na upalimpatīti evaṃ sambandho veditabbo.</paragraph>
    <paragraph line="61"><bold>Udakathevo</bold>ti udakassa thevo. ‘‘Udakatthevako’’tipi pāṭho. <bold>Padumapatte</bold>ti paduminipatte.</paragraph>
    <paragraph line="62" number="48"><bold>Dhono na hi tena maññati, yadidaṃ diṭṭhasutamutesu vā</bold>ti atrāpi yadidaṃ diṭṭhasutaṃ, tena vatthunā na maññati, mutesu vā dhammesu na maññatīti evameva sambandho veditabbo. <bold>Na hi so rajjati, no virajjatī</bold>ti bālaputhujjano viya na rajjati, kalyāṇaputhujjanasekkhā viya na virajjati, rāgassa khīṇattā ‘‘viratto’’tveva saṅkhaṃ gacchati. Sesaṃ pākaṭamevāti.</paragraph>
    <paragraph line="63"><bold>Tāya</bold><pageBreak edition="Vipassana Research Institut" number="0.0205" /><bold>paññāya kāyaduccarita</bold>nti sampayuttāya pubbabhāgāyeva vā paññāya pariggahetabbe pariggaṇhanto yogī tividhaṃ kāyaduccaritaṃ samucchedavasena dhunāti. Ayañca puggalo vipannadhammaṃ desanādhammesu dhunantesu taṃdhammasamaṅgīpuggalopi dhunāti nāma. Te ca dhamme paññāya attano pavattikkhaṇe dhunitumāraddho dhutāti vuccati, yathā bhuñjitumāraddho bhuttoti vuccati. Lakkhaṇaṃ panettha saddasatthato veditabbaṃ. <bold>Dhuta</bold>nti kattusādhanaṃ. <bold>Dhutaṃ</bold> paṭhamamaggena. <bold>Dhotaṃ</bold> dutiyamaggena. <bold>Sandhotaṃ</bold> tatiyamaggena. <bold>Niddhotaṃ</bold> catutthamaggena.</paragraph>
    <paragraph line="64"><bold>Dhono diṭṭhaṃ na maññatī</bold>ti arahā maṃsacakkhunā diṭṭhaṃ <pageBreak edition="Pali Text Society" number="2.0259" /> dibbacakkhunā diṭṭhaṃ rūpāyatanaṃ na maññati tīhi maññanāhi, kathaṃ? Rūpāyatanaṃ subhasaññāya sukhasaññāya ca passanto na tattha chandarāgaṃ janeti na taṃ assādeti nābhinandati, evaṃ diṭṭhaṃ taṇhāmaññanāya na maññati. ‘‘Iti me rūpaṃ siyā anāgatamaddhāna’’nti vā panettha nandiṃ na samannāneti. Rūpasampadaṃ vā ākaṅkhamāno dānaṃ na deti, sīlaṃ na samādiyati, uposathakammaṃ na karoti. Evampi <pageBreak edition="Myanmar" number="0.0225" /> diṭṭhaṃ taṇhāmaññanāya na maññati, attano pana parassa ca rūpasampattivipattiṃ nissāya mānaṃ na janeti. ‘‘Imināhaṃ seyyosmīti vā, sadisosmīti vā, hīnosmīti vā’’ti evaṃ diṭṭhaṃ mānamaññanāya na maññati. Rūpāyatanaṃ pana ‘‘niccaṃ dhuvaṃ sassata’’nti na maññati. Attānaṃ ‘‘attaniya’’nti na maññati. Maṅgalaṃ ‘‘amaṅgala’’nti na maññati. Evaṃ diṭṭhaṃ diṭṭhimaññanāya na maññati. <bold>Diṭṭhasmiṃ na maññatī</bold>ti rūpasmiṃ attānaṃ samanupassananayena amaññanto diṭṭhasmiṃ na maññati. Yathā vā thane thaññaṃ, evaṃ rūpasmiṃ rāgādayoti amaññantopi diṭṭhasmiṃ na maññati. Tasmiṃyeva panassa diṭṭhimaññanāya amaññite vatthusmiṃ sinehaṃ mānañca na uppādayato taṇhāmānamaññanāpi natthīti veditabbā. Evaṃ diṭṭhasmiṃ na maññati. <bold>Diṭṭhato na maññatī</bold>ti ettha pana <bold>diṭṭhato</bold>ti nissakkavacanaṃ. Tasmā saupakāraṇassa attano vā parassa vā yathāvuttappabhedato diṭṭhato upapatti vā niggamanaṃ vā diṭṭhato vā añño attāti amaññamāno diṭṭhato na maññatīti veditabbo. Ayamassa na diṭṭhimaññanā. Tasmiṃyeva panassa diṭṭhimaññanāya amaññite vatthusmiṃ sinehaṃ mānañca na uppādayato na taṇhāmānamaññanāpi veditabbā.</paragraph>
    <paragraph line="65"><bold>Diṭṭhā meti na maññatī</bold>ti ettha pana ‘‘etaṃ mamā’’ti taṇhāvasena amamāyamāno diṭṭhaṃ taṇhāmaññanāya na maññati. <bold>Suta</bold>nti <pageBreak edition="Pali Text Society" number="2.0260" /> maṃsasotenapi sutaṃ, dibbasotenapi sutaṃ, saddāyatanassetaṃ adhivacanaṃ. <bold>Muta</bold>nti mutvā munitvā ca gahitaṃ āhacca upagantvāti attho. Indriyānaṃ ārammaṇānañca aññamaññaṃ saṃkilese viññātanti vuttaṃ hoti. Gandharasaphoṭṭhabbāyatanānaṃ <pageBreak edition="Vipassana Research Institut" number="0.0206" /> etaṃ adhivacanaṃ. <bold>Viññāta</bold>nti manasā viññātaṃ, sesānaṃ sattānaṃ āyatanānametaṃ adhivacanaṃ, dhammārammaṇassa vā, idha pana sakkāyapariyāpannameva labbhati. Vitthāro panettha diṭṭhavāre vuttanayena veditabbo.</paragraph>
    <paragraph line="66">Idāni bhagavatā vuttasuttavasena dassento <bold>‘‘asmīti bhikkhave’’</bold>tiādimāha. Tattha <bold>asmī</bold>ti bhavāmi, niccassetaṃ adhivacanaṃ. <bold>Maññitameta</bold>nti diṭṭhikappanaṃ etaṃ. <bold>Ayamahamasmī</bold>ti ayaṃ ahaṃ asmi bhavāmi.</paragraph>
    <paragraph line="67"><bold>Aññatra satipaṭṭhānehī</bold>ti ṭhapetvā catusatipaṭṭhāne.</paragraph>
    <paragraph line="68"><bold>Sabbe bālaputhujjanā rajjantī</bold>ti sakalā andhabālā nānājanā lagganti. <bold>Satta sekkhā virajjantī</bold>ti sotāpannādayo satta ariyajanā virāgaṃ āpajjanti <pageBreak edition="Myanmar" number="0.0226" />. <bold>Arahā neva rajjati no virajjatī</bold>ti kilesānaṃ parinibbāpitattā ubhayampi na karoti. <bold>Khayā rāgassā</bold>tiādayo tividhāpi nibbānameva.</paragraph>
    <centered line="69">Saddhammappajjotikāya mahāniddesaṭṭhakathāya</centered>
    <centered line="70">Jarāsuttaniddesavaṇṇanā niṭṭhitā.</centered>
  </content>
</document>