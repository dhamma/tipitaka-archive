<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0515a.att11.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/11. kalahavivadasuttaniddesavannana.xml</archivePath>
    <baseFileName>11. kalahavivadasuttaniddesavannana</baseFileName>
    <titlePath>11. Kalahavivādasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">11. Kalahavivādasuttaniddesavaṇṇanā</chapter>
    <paragraph line="2" number="97"> Ekādasame <pageBreak edition="V" number="0.0282" /><pageBreak edition="P" number="2.0351" /><pageBreak edition="M" number="0.0308" /> kalahavivādasuttaniddese <bold>kutopahūtā kalahā vivādā</bold>ti kalaho ca tassa pubbabhāgo vivādo cāti ime kuto jātā. <bold>Paridevasokā sahamaccharā cā</bold>ti paridevasokā ca sahamaccharā ca kuto pahūtā. <bold>Mānātimānā sahapesuṇā cā</bold>ti mānā ca atimānā ca pesuṇā ca kuto pahūtā. <bold>Te</bold>ti te sabbepi aṭṭha kilesadhammā. <bold>Tadiṅgha byūhī</bold>ti taṃ mayā pucchitamatthaṃ brūhi, yācāmi taṃ ahanti. Yācanattho hi <bold>iṅghā</bold>ti nipāto.</paragraph>
    <paragraph line="3"><bold>Ekena ākārenā</bold>ti ekena kāraṇena. <bold>Aparena ākārenā</bold>ti aparena kāraṇena. <bold>Āgārikā daṇḍapasutā</bold>ti gahapatino vihesamānā. <bold>Pabbajitā āpattiṃ āpajjantā</bold>ti anagārikā sattasu āpattikkhandhesu aññataraṃ āpajjamānā.</paragraph>
    <paragraph line="4"><bold>Kutopahūtā</bold>ti kutobhūtā. <bold>Kutojātā</bold>ti kuto paṭiladdhabhāvā. <bold>Kutosañjātā</bold>ti upasaggena padaṃ vaḍḍhitaṃ. <bold>Kutonibbattā</bold>ti kuto nibbattalakkhaṇaṃ pattā. Upasaggena padaṃ vaḍḍhetvā <bold>‘‘kutoabhinibbattā’’</bold>ti vuttaṃ. <bold>Kutopātubhūtā</bold>ti kutopākaṭībhūtā. <bold>Kiṃ nidānā</bold>tiādīsu attano phalaṃ nidetīti <bold>nidānaṃ</bold>. Etasmā phalaṃ samudetīti <bold>samudayo</bold>. Etasmā phalaṃ jāyatīti <bold>jāti</bold>. Etasmā phalaṃ pabhavatīti <bold>pabhavo. Mūlaṃ pucchatī</bold>ti kalahassa kāraṇaṃ pucchati. Kāraṇañhi patiṭṭhaṭṭhena mūlaṃ. Attano phalanipphādanatthaṃ hinoti pavattatīti <bold>hetu</bold>. ‘‘Handa naṃ gaṇhathā’’ti dassentaṃ viya attano phalaṃ nidetīti <bold>nidānaṃ</bold>. Etasmā phalaṃ sambhavatīti <bold>sambhavo</bold>. Pabhavati phalaṃ etasmāti <bold>pabhavo</bold>. Samuṭṭhāti ettha phalaṃ, etena vā samuṭṭhātīti <bold>samuṭṭhānaṃ</bold>. Attano phalaṃ āharatīti <bold>āhāro</bold>. Apaṭikkhipitabbaṭṭhena attano phalaṃ ārametīti <bold>ārammaṇaṃ</bold>. Etaṃ paṭicca apaṭikkhipitvā phalaṃ <pageBreak edition="P" number="2.0352" /> eti pavattatīti <bold>paccayo</bold>. Etasmā phalaṃ samudetīti <bold>samudayo</bold>ti evametesaṃ padānaṃ vacanattho veditabbo. Taṃ sandhāya ‘‘kalahassa ca vivādassa ca mūlaṃ pucchatī’’tiādinā nayena desanā vuttā.</paragraph>
    <paragraph line="5" number="98"><bold>Piyappahūtā</bold>ti <pageBreak edition="V" number="0.0283" /> piyavatthuto jātā. <bold>Maccherayuttā kalahā vivādā</bold>ti iminā kalahavivādādīnaṃ na kevalaṃ piyavatthumeva, macchariyampi paccayaṃ <pageBreak edition="M" number="0.0309" /> dasseti. Kalahavivādasīsena cettha sabbepi te dhammā vuttāti veditabbā. Yathā ca etesaṃ macchariyaṃ, tathā pesuṇānañca vivādaṃ. Tenāha <bold>‘‘vivādajātesu ca pesuṇānī’’</bold>ti. Imissā gāthāya niddeso uttānatthoyeva.</paragraph>
    <paragraph line="6" number="99"><bold>Piyā su lokasmiṃ kutonidānā, ye cāpi lobhā vicaranti loke</bold>ti ‘‘piyappahūtā kalahā’’ti ye ettha vuttā, te piyā lokasmiṃ kutonidānā, na kevalañca piyā, ye cāpi khattiyādayo loke vicaranti lobhahetu lobhenābhibhūtā vicaranti, tesaṃ so lobho ca kutonidānoti dve atthe ekāya pucchāya pucchati. <bold>Kutonidānā</bold>ti cettha kiṃnidānā kiṃhetukāti paccattavacanassa toādeso veditabbo, samāse cassa lopābhāvo. Atha vā <bold>nidānā</bold>ti jātā, uppannāti attho. Tasmā kuto jātā kuto uppannāti vuttaṃ hoti. <bold>Āsā ca niṭṭhā cā</bold>ti āsā ca tassā āsāya samiddhi ca. <bold>Ye samparāyāya narassa hontī</bold>ti ye narassa samparāyāya honti, parāyanā hontīti vuttaṃ hoti. Ekā evāyampi pucchā.</paragraph>
    <paragraph line="7"><bold>Dīpā hontī</bold>ti patiṭṭhā bhavanti. <bold>Saraṇā hontī</bold>ti dukkhanāsanā honti. <bold>Niṭṭhāparāyanā hontī</bold>ti samiddhiparāyanā honti.</paragraph>
    <paragraph line="8" number="100"><bold>Chandānidānānī</bold>ti kāmacchandādichandanidānāni. <bold>Ye cāpi lobhā vicarantī</bold>ti ye cāpi khattiyādayo lobhā vicaranti, tesaṃ lobhopi chandanidānoti dvepi atthe ekato vissajjeti. <bold>Itonidānā</bold>ti chandanidānā evāti vuttaṃ hoti. ‘‘Itonidānā’’ti hi chandaṃ sandhāyāha. Chandanidānā hi lobhādayo. ‘‘Itonidānā’’ti saddasiddhi <pageBreak edition="P" number="2.0353" /> cettha ‘‘kutonidānā’’ti ettha vuttanayena veditabbā. Āsāya samiddhi vuccati <bold>niṭṭhā</bold>ti ajjhāsayanibbattipaṭilābho kathīyati.</paragraph>
    <paragraph line="9" number="101"><bold>Vinicchayā</bold>ti taṇhādiṭṭhivinicchayā. <bold>Ye cāpi dhammā samaṇena vuttā</bold>ti ye ca aññepi kodhādīhi sampayuttā, tathārūpā vā akusalā dhammā buddhasamaṇena vuttā, te <bold>kutopahūtā</bold>ti.</paragraph>
    <paragraph line="10"><bold>Aññajātikā</bold>ti <pageBreak edition="M" number="0.0310" /> aññasabhāvā. <bold>Aññavihitakā</bold>ti aññenākārena ṭhitā. <bold>Samitapāpenā</bold>ti nibbāpitapāpena. <bold>Bāhitapāpadhammenā</bold>ti pahīnalāmakadhammena. <bold>Bhinnakilesamūlenā</bold>ti kilesamūlāni <pageBreak edition="V" number="0.0284" /> bhinditvā ṭhitena. <bold>Sabbākusalamūlabandhanā pamuttenā</bold>ti dvādasaakusalabandhanaṃ mocetvā ṭhitena. <bold>Vuttā</bold>ti kathitā. <bold>Pavuttā</bold>ti pakārena kathitā.</paragraph>
    <paragraph line="11" number="102"><bold>Tamūpanissāya pahoti chando</bold>ti taṃ sukhadukkhavedanaṃ tadubhayavatthusaṅkhātaṃ sātāsātaṃ upanissāya saṃyogaviyogapatthanāvasena chando pahoti. Ettāvatā ‘‘chando nu lokasmiṃ kutonidāno’’ti ayaṃ pañho vissajjito hoti. <bold>Rūpesu disvā vibhavaṃ bhavañcā</bold>ti rūpesu vayañca uppādañca disvā. <bold>Vinicchayaṃ kubbati jantu loke</bold>ti apāyādike loke ayaṃ jantu bhogādhigamatthaṃ taṇhāvinicchayaṃ ‘‘attā me uppanno’’tiādinā nayena diṭṭhivinicchayañca kurute. Ettāvatā ‘‘vinicchayā cāpi kutopabhūtā’’ti ayaṃ pañho vissajjito hoti.</paragraph>
    <paragraph line="12"><bold>Sātāsātaṃ nissāyā</bold>ti madhurañca amadhurañca upanissayaṃ katvā. <bold>Iṭṭhāniṭṭha</bold>nti iṭṭhārammaṇañca aniṭṭhārammaṇañca.</paragraph>
    <paragraph line="13"><bold>Surāmerayamajjappamādaṭṭhānānuyoga</bold>nti ettha <bold>surā</bold>ti piṭṭhasurā pūvasurā odanasurā kiṇṇapakkhittā sambhārasaṃyuttāti pañca surā. <bold>Meraya</bold>nti pupphāsavo phalāsavo madhvāsavo guḷāsavo sambhārasaṃyuttoti pañca āsavā. Taṃ sabbampi madakaraṇavasena majjaṃ. <bold>Pamādaṭṭhāna</bold>nti pamādakāraṇaṃ, yāya cetanāya taṃ majjaṃ pivati, tassetaṃ adhivacanaṃ. <bold>Anuyoga</bold>nti taṃ surāmerayamajjappamādaṭṭhānānuyogaṃ <pageBreak edition="P" number="2.0354" /> anuāyogaṃ punappunaṃ karaṇaṃ. Yasmā ca pana taṃ anuyuttassa me uppannā ceva bhogā parihāyanti, anuppannā ca nuppajjanti, tasmā ‘‘me bhogā parikkhayaṃ khīṇabhāvaṃ gacchantī’’ti jānāti. Evaṃ sabbattha. <bold>Vikālavisikhācariyānuyoga</bold>nti avelāya visikhāsu cariyānuyuttaṃ. <bold>Samajjābhicaraṇa</bold>nti naccādidassanavasena samajjābhigamanaṃ. <bold>Ālasyānuyoga</bold>nti kāyālasiyatāya yuttappayuttataṃ. <bold>Apāyamukhāni na sevatī</bold>ti bhogānaṃ vināsadvārāni na sevati.</paragraph>
    <paragraph line="14"><bold>Kasiyā vā</bold>ti kasikammena vā. <bold>Vaṇijjāya vā</bold>ti dhammikavaṇijjakammena vā. <bold>Gorakkhena vā</bold>ti gopālakammena vā. <bold>Issatthena vā</bold>ti dhanusippena <pageBreak edition="M" number="0.0311" /> vā. <bold>Rājaporisena vā</bold>ti rājasevakakammena vā. <bold>Sippaññatarena vā</bold>ti kumbhakārādisippānaṃ aññatarena vā. <bold>Paṭipajjatī</bold>ti payogaṃ karoti. <bold>Cakkhusmiṃ uppanne jānātī</bold>ti sasambhāracakkhusmiṃ uppanne jānāti. <bold>‘‘Attā me uppanno’’</bold>ti diṭṭhiṃ gaṇhāti. <bold>Cakkhusmiṃ antarahite</bold>ti tasmiṃ vinaṭṭhe. <bold>Attā</bold><pageBreak edition="V" number="0.0285" /><bold>me antarahito</bold>ti ‘‘mama attā vinaṭṭho’’ti diṭṭhiṃ gaṇhāti. <bold>Vigato me attā</bold>ti vītikkanto mama attā. <bold>Sotasmi</bold>ntiādīsupi eseva nayo.</paragraph>
    <paragraph line="15" number="103"><bold>Etepi dhammā dvayameva sante</bold>ti ete kodhādayo dhammā sātāsātadvaye sante eva honti uppajjanti. Ettāvatā tatiyapañhopi vissajjito hoti. Idāni yo evaṃ vissajjitesu etesu pañhesu kathaṃkathī bhaveyya, tassa kathaṃkathāpahānūpāyaṃ dassento āha <bold>‘‘kathaṃkathī ñāṇapathāya sikkhe’’</bold>ti, ñāṇadassanañāṇādhigamanatthaṃ tisso sikkhā sikkheyyāti vuttaṃ hoti. Kiṃkāraṇā? <bold>Ñatvā pavuttā samaṇena dhammā</bold>. Buddhasamaṇena hi ñatvā dhammā vuttā, natthi tassa dhammesu aññāṇaṃ, attano pana ñāṇānubhāvena te ajānanto na jāneyya, na desanādosena. Tasmā <bold>kathaṃkathī ñāṇapathāya sikkhe, ñatvā pavuttā samaṇena dhammā</bold>ti.</paragraph>
    <paragraph line="16"><bold>Pakkhepabandhanena vā baddho</bold>ti nāgarikabandhena baddho. <bold>Parikkhepabandhanena vā</bold>ti vatiparikkhepabandhanena vā. <bold>Gāmabandhanenā</bold>tiādīsu tasmā tasmā <pageBreak edition="P" number="2.0355" /> ṭhānato nikkhamituṃ alabhanto gāmabandhanādīhi baddho nāma hoti. <bold>Tassa bandhanassa mokkhatthāyā</bold>ti etassa vuttappakārassa bandhanassa mocanatthaṃ.</paragraph>
    <paragraph line="17"><bold>Ñāṇampi ñāṇapatho</bold>ti pure uppannaṃ ñāṇaṃ aparāparuppannassa ñāṇampi ñāṇassa sañcaraṇamaggoti ñāṇampi ñāṇapatho. <bold>Ñāṇassa ārammaṇampi ñāṇapatho</bold>ti ñāṇassa paccayopi taṃ ālambitvā uppajjanato ñāṇapatho. <bold>Ñāṇasahabhunopi dhammā ñāṇapatho</bold>ti ñāṇena sahuppannā avasesā cittacetasikā dhammāpi ñāṇapatho. Idāni upamāya sādhento <bold>‘‘yathā ariyamaggo ariyapatho’’</bold>tiādimāha.</paragraph>
    <paragraph line="18"><bold>Kathaṃkathī</bold><pageBreak edition="M" number="0.0312" /><bold>puggalo</bold>ti vicikicchāvanto puggalo. <bold>Sakaṅkho</bold>ti sadveḷhako. <bold>Savilekho</bold>ti cittarājivanto. <bold>Sadveḷhako</bold>ti kaṅkhāvanto. <bold>Savicikiccho</bold>ti sandehavanto. <bold>Ñāṇādhigamāyā</bold>ti ñāṇapaṭilābhatthāya. <bold>Ñāṇaphusanāyā</bold>ti ñāṇapaṭivijjhanatthāya. Atha vā ñāṇavindanatthāya. <bold>Ñāṇasacchikiriyāyā</bold>ti ñāṇassa paccakkhakaraṇatthāya. <bold>Sanidānāha</bold>nti ahaṃ sanidānaṃ sapaccayaṃ katvā dhammadesanaṃ karomi. <bold>Sappāṭihāriya</bold>nti niyyānikaṃ katvā. <bold>No appāṭihāriya</bold>nti aniyyānikaṃ akatvā dhammadesanaṃ karomi.</paragraph>
    <paragraph line="19" number="104"><bold>Sātaṃ asātañca kutonidānā</bold>ti ettha sātāsātanti sukhadukkhavedanā eva adhippetā <pageBreak edition="V" number="0.0286" />. <bold>Na bhavanti hete</bold>ti na bhavanti ete. <bold>Vibhavaṃ bhavañcāpi yametamatthaṃ, etaṃ me pabrūhi yatonidāna</bold>nti sātāsātānaṃ vibhavaṃ bhavañca etampi yaṃ atthaṃ. Liṅgabyattayo ettha kato. Idaṃ pana vuttaṃ hoti – sātāsātānaṃ vibhavo bhavo cāti yo esa attho, etaṃ me pabrūhi yatonidānanti. Ettha ca sātāsātānaṃ vibhavabhavavatthukā vibhavabhavadiṭṭhiyo eva vibhavabhavāti atthato veditabbā. Tathā hi imassa pañhassa vissajjanapakkhe ‘‘bhavadiṭṭhipi phassanidānā, vibhavadiṭṭhipi phassanidānā’’ti upari niddese (mahāni. 105) vakkhati. Imāya gāthāya niddese vattabbaṃ natthi.</paragraph>
    <paragraph line="20" number="105"><bold>Itonidāna</bold>nti phassanidānaṃ. Imāyapi vattabbaṃ natthi.</paragraph>
    <paragraph line="21" number="106"><bold>Kismiṃ</bold><pageBreak edition="P" number="2.0356" /><bold>vibhūte na phusanti phassā</bold>ti kismiṃ vītivatte cakkhusamphassādayo pañca phassā na phusanti. Imāyapi vattabbaṃ natthi.</paragraph>
    <paragraph line="22" number="107"><bold>Nāmañca rūpañca paṭiccā</bold>ti sampayuttakanāmañca vatthārammaṇarūpañca paṭicca. <bold>Rūpe vibhūte na phusanti phassā</bold>ti rūpe vītivatte pañca phassā na phusanti.</paragraph>
    <paragraph line="23"><bold>Tiṇṇaṃ saṅgati phasso</bold>ti cakkhurūpaviññāṇānaṃ tiṇṇannaṃ saṅgatiyā phasso jāyati. <bold>Cakkhu ca rūpā ca rūpasmi</bold>nti pasādacakkhuñca rūpārammaṇāni ca rūpabhāge rūpakoṭṭhāse katvā. <bold>Cakkhusamphassaṃ ṭhapetvā</bold>ti tiṇṇaṃ saṅgatiyā uppannaphassaṃ muñcitvā. <bold>Sampayuttakā dhammā nāmasmi</bold>nti avasesā vedanādayo <pageBreak edition="M" number="0.0313" /> phassena sahajātā dhammā nāmabhāge. <bold>Sotañca paṭiccā</bold>tiādīsupi eseva nayo.</paragraph>
    <paragraph line="24"><bold>Catūhākārehi rūpaṃ vibhūtaṃ hotī</bold>ti catūhi kāraṇehi rūpaṃ vītivattaṃ hoti. <bold>Ñātavibhūtenā</bold>ti pākaṭaṃ katvā vītivattena. <bold>Tīraṇavibhūtenā</bold>ti aniccādito tīrayitvā vītivattena. <bold>Pahānavibhūtenā</bold>ti chandarāgapahānato vītivattena. <bold>Samatikkamavibhūtenā</bold>ti catunnaṃ arūpasamāpattīnaṃ paṭilābhavasena vītivattena.</paragraph>
    <paragraph line="25" number="108"><bold>Kathaṃ sametassā</bold>ti kathaṃ paṭipannassa. <bold>Vibhoti rūpa</bold>nti rūpaṃ vibhavati, na bhaveyya vā. <bold>Sukhaṃ dukhañcā</bold>ti iṭṭhāniṭṭharūpameva pucchati.</paragraph>
    <paragraph line="26"><bold>Jāneyyāmā</bold>ti <pageBreak edition="V" number="0.0287" /> jānissāma. <bold>Ājāneyyāmā</bold>ti visesena jānissāma. <bold>Vijāneyyāmā</bold>ti anekavidhena jānissāma. <bold>Paṭivijāneyyāmā</bold>ti sammā jānissāma. <bold>Paṭivijjheyyāmā</bold>ti cittena bujjhissāma.</paragraph>
    <paragraph line="27" number="109"><bold>Na saññasaññī</bold>ti yathā sametassa vibhoti rūpaṃ, so pakatisaññāya saññīpi na hoti. <bold>Na visaññasaññī</bold>ti visaññāyapi virūpāya saññāya visaññī na hoti ummattako vā khittacitto vā. <bold>Nopi asaññī</bold>ti saññāvirahitopi na hoti nirodhasamāpanno vā asaññasatto vā. <bold>Na vibhūtasaññī</bold>ti ‘‘sabbaso rūpasaññāna’’ntiādinā (vibha. 508) nayena samatikkantasaññīpi na hoti arūpajjhānalābhī. <bold>Evaṃ sametassa vibhoti rūpa</bold>nti etasmiṃ saññasaññitādibhāve aṭṭhatvā yadetaṃ vuttaṃ ‘‘so evaṃ <pageBreak edition="P" number="2.0357" /> samāhite citte…pe… ākāsānañcāyatanasamāpattipaṭilābhatthāya cittaṃ abhinīharatī’’ti, evaṃ sametassa arūpamaggasamaṅgino vibhoti rūpaṃ. <bold>Saññānidānā hi papañcasaṅkhā</bold>ti evaṃ paṭipannassāpi ca yā saññā, taṃnidānā taṇhādiṭṭhipapañcāssa appahīnāva hontīti dasseti.</paragraph>
    <paragraph line="28"><bold>Asaññino vuccanti nirodhasamāpannā</bold>ti saññāvedanā nirodhetvā nirodhasamāpannā saññābhāvena asaññinoti kathīyanti. <bold>Asaññasattā</bold>ti sabbena sabbaṃ saññābhāvena asaññabhave nibbattā.</paragraph>
    <paragraph line="29"><bold>So evaṃ samāhite citte</bold>ti tattha <bold>so</bold>ti so bhikkhu. <bold>Eva</bold>nti catutthajjhānakkamanidassanametaṃ, iminā kamena catutthajjhānaṃ paṭilabhitvāti vuttaṃ <pageBreak edition="M" number="0.0314" /> hoti. <bold>Samāhite</bold>ti iminā catutthajjhānasamādhinā samāhite. <bold>Parisuddhe</bold>tiādīsu pana upekkhāsatipārisuddhibhāvena parisuddhe. Parisuddhattāyeva <bold>pariyodāte,</bold> pabhassareti vuttaṃ hoti. Sukhādīnaṃ paccayānaṃ ghātena vihatarāgādiaṅgaṇattā <bold>anaṅgaṇe</bold>. Anaṅgaṇattā eva ca <bold>vigatūpakkilese</bold>. Aṅgaṇena hi cittaṃ upakkilissati. Subhāvitattā <bold>mudubhūte,</bold> vasībhāvappatteti vuttaṃ hoti. Vase vattamānañhi cittaṃ mudūti vuccati. Muduttāyeva ca <bold>kammaniye,</bold> kammakkhame kammayoggeti vuttaṃ hoti. Mudu hi cittaṃ kammaniyaṃ hoti suddhantamiva suvaṇṇaṃ. Tadubhayampi ca subhāvitattāyeva. Yathāha ‘‘nāhaṃ, bhikkhave, aññaṃ ekadhammampi samanupassāmi, yaṃ evaṃ bhāvitaṃ kammaniyaṃ hoti yathayidaṃ, bhikkhave, citta’’nti (a. ni. 1.22).</paragraph>
    <paragraph line="30">Etesu hi parisuddhabhāvādīsu ṭhitattā <bold>ṭhite</bold>. Ṭhitattāyeva <bold>āneñjappatte</bold> acale niriñjaneti vuttaṃ <pageBreak edition="V" number="0.0288" /> hoti. Mudukammaññabhāvena vā attano vase ṭhitattā <bold>ṭhite</bold>. Saddhādīhi pariggahitattā <bold>āneñjappatte</bold>. Saddhāpariggahitañhi cittaṃ assaddhiyena na iñjati, vīriyapariggahitaṃ kosajjena na iñjati, satipariggahitaṃ pamādena na iñjati, samādhipariggahitaṃ uddhaccena na iñjati, paññāpariggahitaṃ avijjāya na iñjati, obhāsagataṃ kilesandhakārena na iñjati. Imehi chahi dhammehi pariggahituṃ āneñjappattaṃ hoti. Evaṃ <pageBreak edition="P" number="2.0358" /> aṭṭhaṅgasamannāgataṃ cittaṃ abhinīhārakkhamaṃ hoti ākāsānañcāyatanasamāpattipaṭilābhatthāya.</paragraph>
    <paragraph line="31">Aparo nayo – catutthajjhānasamādhinā <bold>samāhite</bold>. Nīvaraṇadūrībhāvena <bold>parisuddhe</bold>. Vitakkādisamatikkamena <bold>pariyodāte</bold>. Jhānapaṭilābhapaccanikānaṃ pāpakānaṃ icchāvacarānañca abhāvena <bold>anaṅgaṇe</bold>. Icchāvacarānanti icchāya avacarānaṃ, icchāvasena otiṇṇānaṃ pavattānaṃ nānappakārānaṃ kopaappaccayānanti attho. Abhijjhādīnaṃ cittūpakkilesānaṃ vigamena <bold>vigatūpakkilese</bold>. Ubhayampi cetaṃ aṅgaṇasuttavatthasuttānusāreneva (ma. ni. 1.57 ādayo, 70 ādayo) veditabbaṃ. Vasippattiyā <bold>mudubhūte</bold>. Iddhipādabhāvūpagamanena <bold>kammaniye</bold>. Bhāvanāpāripūriyā paṇītabhāvūpagamena <bold>ṭhite āneñjappatte,</bold> yathā āneñjabhāvaṃ āneñjappattaṃ hoti, evaṃ ṭhiteti attho. Evampi aṭṭhaṅgasamannāgamena cittaṃ abhinīhārakkhamaṃ hoti ākāsānañcāyatanasamāpattipaṭilābhatthāya pādakaṃ padaṭṭhānabhūtaṃ.</paragraph>
    <paragraph line="32"><bold>Āruppamaggasamaṅgī</bold>ti <pageBreak edition="M" number="0.0315" /> arūpasamāpattiyā gamanamaggena aparihīno. <bold>Papañcāyeva papañcasaṅkhā</bold>ti taṇhādipapañcāyeva papañcasaṅkhā.</paragraph>
    <paragraph line="33" number="110"><bold>Ettāvataggaṃ nu vadanti heke, yakkhassa suddhiṃ idha paṇḍitāse. Udāhu aññampi vadanti etto</bold>ti ettāvatā nu idha paṇḍitā samaṇabrāhmaṇā aggaṃ suddhiṃ sattassa vadanti, udāhu aññampi etto arūpasamāpattito adhikañca vadantīti pucchati.</paragraph>
    <paragraph line="34"><bold>Etto arūpasamāpattito</bold>ti etasmā arūpasamāpattito.</paragraph>
    <paragraph line="35" number="111"><bold>Ettāvataggampi vadanti heke</bold>ti eke sassatavādā samaṇabrāhmaṇā paṇḍitamānino ettāvatāpi aggaṃ suddhiṃ vadanti. <bold>Tesaṃ paneke samayaṃ vadantī</bold>ti tesaññeva eke ucchedavādā samayaṃ ucchedaṃ vadanti. <bold>Anupādisese kusalāvadānā</bold>ti anupādisese kusalavādā samānā.</paragraph>
    <paragraph line="36"><bold>Bhavatajjitā</bold>ti <pageBreak edition="V" number="0.0289" /> bhavato bhītā. <bold>Vibhavaṃ abhinandantī</bold>ti ucchedaṃ <pageBreak edition="P" number="2.0359" /> paṭicca tussanti. <bold>Te sattassa sama</bold>nti te ucchedavādino puggalassa samaṃ anuppattiṃ vadanti. <bold>Upasama</bold>nti atīva samaṃ. <bold>Vūpasama</bold>nti santaṃ. <bold>Nirodha</bold>nti anuppādaṃ. <bold>Paṭipassaddhi</bold>nti apunuppattiṃ.</paragraph>
    <paragraph line="37" number="112"><bold>Ete ca ñatvā upanissitā</bold>ti ete ca diṭṭhigatike sassatucchedadiṭṭhiyo nissitāti ñatvā. <bold>Ñatvā munī nissaye so vīmaṃsī</bold>ti nissaye ca ñatvā so vīmaṃsī paṇḍito buddhamuni. <bold>Ñatvā vimutto</bold>ti dukkhāniccādito dhamme ñatvā vimutto. <bold>Bhavābhavāya na sametī</bold>ti punappunaṃ upapattiyā na samāgacchati. <bold>Aparāmasa</bold>nti aparāmasanto. Parāmāsaṃ nāpajjantoti attho.</paragraph>
    <centered line="38">Saddhammappajjotikāya mahāniddesaṭṭhakathāya</centered>
    <centered line="39">Kalahavivādasuttaniddesavaṇṇanā niṭṭhitā.</centered>
  </content>
</document>