<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0515a.att8.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/8. pasurasuttaniddesavannana.xml</archivePath>
    <baseFileName>8. pasurasuttaniddesavannana</baseFileName>
    <titlePath>8. Pasūrasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">8. Pasūrasuttaniddesavaṇṇanā</chapter>
    <paragraph line="2" number="59"> Aṭṭhame <pageBreak edition="V" number="0.0225" /><pageBreak edition="P" number="2.0284" /> pasūrasuttaniddese paṭhamagāthāya tāva saṅkhepo – ime diṭṭhigatikā attano diṭṭhiṃ sandhāya ‘‘idheva suddhī’’ti vadanti. Aññesu pana dhammesu visuddhiṃ nāhu, evaṃ yaṃ attano satthārādiṃ nissitā, tattheva ‘‘esa vādo subho’’ti evaṃ subhavādā hutvā puthū samaṇabrāhmaṇā ‘‘sassato loko’’tiādīsu paccekasaccesu niviṭṭhā.</paragraph>
    <paragraph line="3"><bold>Sabbe</bold><pageBreak edition="M" number="0.0246" /><bold>paravāde khipantī</bold>ti sabbā paraladdhiyo chaḍḍenti. <bold>Ukkhipantī</bold>ti dūrato khipanti. <bold>Parikkhipantī</bold>ti samantato khipanti. <bold>Subhavādā</bold>ti niddesassa uddesapadaṃ. <bold>Sobhanavādā</bold>ti ‘‘etaṃ sundara’’nti kathentā. <bold>Paṇḍitavādā</bold>ti ‘‘paṇḍitā maya’’nti evaṃ kathentā. <bold>Thiravādā</bold>ti ‘‘niddosavādaṃ vadāmā’’ti kathentā. <bold>Ñāyavādā</bold>ti ‘‘yuttavādaṃ vadāmā’’ti kathentā. <bold>Hetuvādā</bold>ti ‘‘kāraṇasahitaṃ vadāmā’’ti kathentā. <bold>Lakkhaṇavādā</bold>ti ‘‘sallakkhetabbaṃ vadāmā’’ti vadantā. <bold>Kāraṇavādā</bold>ti ‘‘udāharaṇayuttavādaṃ vadāmā’’ti kathentā. <bold>Ṭhānavādā</bold>ti ‘‘pakkamituṃ asakkuṇeyyavādaṃ vadāmā’’ti vadantā.</paragraph>
    <paragraph line="4"><bold>Niviṭṭhā</bold>ti antopaviṭṭhā. <bold>Patiṭṭhitā</bold>ti tattheva ṭhitā.</paragraph>
    <paragraph line="5" number="60"> Evaṃ niviṭṭhā ca <bold>‘‘te vādakāmā’’</bold>ti dutiyagāthā. Tattha <bold>bālaṃ dahantī mithu aññamañña</bold>nti ‘‘ayaṃ bālo, ayaṃ bālo’’ti evaṃ dvepi janā aññamaññaṃ bālaṃ dahanti, bālato passanti. <bold>Vadanti te aññasitā kathojja</bold>nti te aññamaññasatthārādinissitā kalahaṃ vadanti. <bold>Pasaṃsakāmā kusalāvadānā</bold>ti pasaṃsatthikā ubhopi ‘‘mayaṃ kusalāvadānā paṇḍitavādā’’ti evaṃ saññino hutvā.</paragraph>
    <paragraph line="6"><bold>Vādatthikā</bold>ti vādena atthikā. <bold>Vādādhippāyā</bold>ti vādajjhāsayā. <bold>Vādapurekkhārā</bold>ti vādameva purato <pageBreak edition="V" number="0.0226" /> katvā caramānā <pageBreak edition="P" number="2.0285" />. <bold>Vādapariyesanaṃ carantā</bold>ti vādameva gavesanaṃ caramānā. <bold>Vigayhā</bold>ti pavisitvā. <bold>Ogayhā</bold>ti otaritvā. <bold>Ajjhogāhetvā</bold>ti nimujjitvā. <bold>Pavisitvā</bold>ti antokatvā.</paragraph>
    <paragraph line="7"><bold>Anojavantī</bold>ti nihīnaojavatī, tejavirahitāti attho. <bold>Sā kathā</bold>ti esā vācā. <bold>Kathojjaṃ vadantī</bold>ti nittejaṃ bhaṇanti. Evaṃ vadānesu ca tesu eko niyamato eva.</paragraph>
    <paragraph line="8" number="61"><bold>Yutto kathāya</bold>nti gāthā. Tattha <bold>yutto kathāya</bold>nti vādakathāya ussukko. <bold>Pasaṃsamicchaṃ vinighāti hotī</bold>ti attano pasaṃsaṃ icchanto ‘‘kathaṃ nu kho niggahessāmī’’tiādinā nayena pubbeva vādā kathaṃkathī vinighātī hoti. <bold>Apāhatasmi</bold>nti pañhavīmaṃsakehi ‘‘atthāpagataṃ te bhaṇitaṃ, byañjanāpagataṃ te bhaṇita’’ntiādinā nayena apaharite <pageBreak edition="M" number="0.0247" /> vāde. <bold>Nindāya so kuppatī</bold>ti evaṃ apāhatasmiñca vāde uppannāya nindāya so kuppati. <bold>Randhamesī</bold>ti yassa randhameva gavesanto.</paragraph>
    <paragraph line="9"><bold>Thomana</bold>nti vaṇṇabhaṇanaṃ. <bold>Kitti</bold>nti pākaṭakaraṇaṃ. <bold>Vaṇṇahāriya</bold>nti guṇavaḍḍhanaṃ. <bold>Pubbeva sallāpā</bold>ti sallāpato puretarameva. ‘‘Kathamidaṃ kathamida’’nti kathaṃkathā assa atthīti <bold>kathaṃkathī. Jayo nu kho me</bold>ti mama jayo. <bold>Kathaṃ niggaha</bold>nti kena pakārena niggaṇhanaṃ. <bold>Paṭikammaṃ karissāmī</bold>ti mama laddhiṃ parisuddhiṃ karissāmi. <bold>Visesa</bold>nti atirekaṃ. <bold>Paṭivisesa</bold>nti punappunaṃ visesaṃ. <bold>Āveṭhiyaṃ karissāmī</bold>ti pariveṭhanaṃ karissāmi. <bold>Nibbeṭhiya</bold>nti mama nibbeṭhanaṃ mocanaṃ nikkhamanaṃ. <bold>Cheda</bold>nti vādachindanaṃ. <bold>Maṇḍala</bold>nti vādasaṅghātaṃ. <bold>Pārisajjā</bold>ti paricārikā. <bold>Pāsārikā</bold>ti kāraṇitā. <bold>Apaharantī</bold>ti paṭibāhanti.</paragraph>
    <paragraph line="10"><bold>Atthāpagata</bold>nti atthato apagataṃ <pageBreak edition="P" number="2.0286" />, attho natthīti. <bold>Atthato apaharantī</bold>ti atthamhā paṭibāhanti. <bold>Attho te dunnito</bold>ti tava attho na sammā upanīto. <bold>Byañjanaṃ te duropita</bold>nti tava byañjanaṃ duppatiṭṭhāpitaṃ. <bold>Niggaho te akato</bold>ti tayā niggaho na kato. <bold>Paṭikammaṃ te dukkaṭa</bold>nti tayā attano laddhipatiṭṭhāpanaṃ duṭṭhu kataṃ. <bold>Visamakathaṃ dukkathita</bold>nti na sammā kathitaṃ. <bold>Dubbhaṇita</bold>nti bhaṇantenapi duṭṭhu bhaṇitaṃ. <bold>Dullapita</bold>nti na sammā vissajjitaṃ. <bold>Durutta</bold>nti aññathā bhaṇitaṃ. <bold>Dubbhāsita</bold>nti virūpaṃ bhāsitaṃ.</paragraph>
    <paragraph line="11"><bold>Nindāyā</bold>ti garahaṇena. <bold>Garahāyā</bold>ti dosakathanena. <bold>Akittiyā</bold>ti aguṇakathanena. <bold>Avaṇṇahārikāyā</bold>ti aguṇavaḍḍhanena.</paragraph>
    <paragraph line="12"><bold>Kuppatī</bold>ti <pageBreak edition="V" number="0.0227" /> pakatibhāvaṃ jahetvā calati. <bold>Byāpajjatī</bold>ti dosavasena pūtibhāvaṃ āpajjati. <bold>Patiṭṭhīyatī</bold>ti kodhavasena gaṇabhāvaṃ gacchati. <bold>Kopañcā</bold>ti kupitabhāvaṃ. <bold>Dosañcā</bold>ti dūsanaṃ. <bold>Apaccayañcā</bold>ti atuṭṭhākārañca. <bold>Pātukarotī</bold>ti pākaṭaṃ karoti. <bold>Randhamesī</bold>ti antaragavesī. <bold>Virandhamesī</bold>ti chiddagavesī. <bold>Aparaddhamesī</bold>ti guṇaṃ apanetvā dosameva gavesī. <bold>Khalitamesī</bold>ti pakkhalanagavesī. <bold>Gaḷitamesī</bold>ti patanagavesī. ‘‘Ghaṭṭitamesī’’tipi pāṭho, tassa pīḷanagavesīti attho. <bold>Vivaramesī</bold>ti dosagavesī.</paragraph>
    <paragraph line="13" number="62"> Na <pageBreak edition="M" number="0.0248" /> kevalañca so kuppati, apica kho pana <bold>‘‘yamassa vāda’’</bold>nti gāthā. Tattha <bold>parihīnamāhu, apāhata</bold>nti atthabyañjanādito apāhataṃ parihīnaṃ vadanti. <bold>Paridevatī</bold>ti tatonimittaṃ so ‘‘aññaṃ mayā āvajjita’’ntiādīhi vippalapati. <bold>Socatī</bold>ti ‘‘tassa jayo’’tiādīni ārabbha socati. <bold>‘‘Upaccagā ma’’nti anutthunātī</bold>ti ‘‘so maṃ vādena vādaṃ atikkanto’’tiādinā nayena suṭṭhutaraṃ vippalapati.</paragraph>
    <paragraph line="14"><bold>Parihāpita</bold>nti na vaḍḍhitaṃ. <bold>Aññaṃ mayā āvajjita</bold>nti aññaṃ kāraṇaṃ mayā avanamitaṃ. <bold>Cintita</bold>nti vīmaṃsitaṃ. <bold>Mahāpakkho</bold>ti mahanto ñātipakkho etassāti mahāpakkho. <bold>Mahāpariso</bold>ti mahāparicārikapariso. <bold>Mahāparivāro</bold>ti mahādāsadāsiparivāro. <bold>Parisā cāyaṃ vaggā</bold>ti ayañca parisā vaggā, na ekā. <bold>Puna bhañjissāmī</bold>ti puna bhindissāmi.</paragraph>
    <paragraph line="15" number="63"><bold>Ete</bold><pageBreak edition="P" number="2.0287" /><bold>vivādā samaṇesū</bold>ti ettha pana samaṇā vuccanti bāhiraparibbājakā. <bold>Etesu ugghātinighāti hotī</bold>ti etesu vādesu jayaparājayādivasena cittaugghātanighātaṃ vā pāpuṇanto ugghāti ca nighāti ca hoti. <bold>Virame kathojja</bold>nti pajaheyya kalahaṃ. <bold>Na haññadatthatthi pasaṃsalābhā</bold>ti na hi ettha pasaṃsalābhato añño attho atthi. <bold>Uttāno vā</bold>ti na gambhīroti attho ‘‘pañcime kāmaguṇā’’tiādīsu (a. ni. 6.63) viya.</paragraph>
    <paragraph line="16"><bold>Gambhīro vā</bold>ti duppaveso appatiṭṭho paṭiccasamuppādo viya. <bold>Gūḷho vā</bold>ti paṭicchanno hutvā ṭhito ‘‘abhirama nanda ahaṃ te pāṭibhogo’’tiādīsu (udā. 22) viya. <bold>Paṭicchanno vā</bold>ti apākaṭo ‘‘mātaraṃ pitaraṃ hantvā’’tiādīsu (dha. pa. 294; netti. 113) viya. <bold>Neyyo vā</bold>ti nīharitvā kathetabbo ‘‘asaddho akataññū cā’’tiādīsu (dha. pa. 97) viya. <bold>Nīto vā</bold>ti pāḷiyā ṭhitaniyāmena kathetabbo ‘‘cattārome, bhikkhave, ariyavaṃsā’’tiādīsu (a. ni. 4.28) viya. <bold>Anavajjo vā</bold>ti niddosattho ‘‘kusalā dhammā’’tiādīsu <pageBreak edition="V" number="0.0228" /> (dha. sa. tikamātikā 1) viya. <bold>Nikkileso vā</bold>ti kilesavirahito vipassanā viya. <bold>Vodāno</bold><bold>vā</bold>ti <pageBreak edition="M" number="0.0249" /> parisuddho lokuttaraṃ viya. <bold>Paramattho vā</bold>ti uttamattho uttamatthabhūto attho khandhadhātuāyatananibbānāni viya.</paragraph>
    <paragraph line="17" number="64"> Chaṭṭhagāthāyattho – yasmā ca na haññadatthatthi pasaṃsalābhā, tasmā paramaṃ lābhaṃ labhantopi ‘‘sundaro aya’’nti <bold>tattha</bold> diṭṭhiyā <bold>pasaṃsito vā pana hotī</bold>ti taṃ <bold>vādaṃ parisāya majjhe</bold> dīpetvā tato so tena jayatthena tuṭṭhiṃ vā dantavidaṃsakaṃ vā āpajjanto <bold>hassati,</bold> mānena ca <bold>unnamati</bold>. Kiṃ kāraṇaṃ? Yasmā taṃ jayatthaṃ <bold>pappuyya yathāmano</bold> jāto.</paragraph>
    <paragraph line="18"><bold>Thambhayitvā</bold>ti pūretvā. <bold>Brūhayitvā</bold>ti vaḍḍhetvā. Imissā gāthāya niddeso uttānattho.</paragraph>
    <paragraph line="19" number="65"> Evaṃ unnamato ca <bold>‘‘yā unnatī’’</bold>ti gāthā. Tattha <bold>mānātimānaṃ vadate paneso</bold>ti eso pana taṃ unnatiṃ ‘‘vighātabhūmī’’ti abujjhamāno mānañca atimānañca vadati. Evaṃ imissāpi gāthāya niddeso uttānattho.</paragraph>
    <paragraph line="20" number="66"> Evaṃ vāde dosaṃ dassetvā idāni tassa vādaṃ asampaṭicchanto <pageBreak edition="P" number="2.0288" /><bold>‘‘sūro’’</bold>ti gāthamāha. Tattha <bold>rājakhādāyā</bold>ti rājakhādanīyena, bhattavetanenāti vuttaṃ hoti. <bold>Abhigajjameti paṭisūramiccha</bold>nti yathā so paṭisūraṃ icchanto abhigajjanto eti, evaṃ diṭṭhigatiko diṭṭhigatikanti dasseti. <bold>Yeneva so tena palehī</bold>ti yena so tuyhaṃ paṭisūro, tena gaccha. <bold>Pubbeva natthi yadidaṃ yudhāyā</bold>ti yaṃ pana kilesajātaṃ yuddhāya siyā, taṃ idha pubbeva natthi, bodhimūleyevassa pahīnanti dasseti.</paragraph>
    <paragraph line="21"><bold>Sūro</bold>ti niddesassa uddesapadaṃ. Suṭṭhu uro sūro, vissaṭṭhauro ninnauroti attho. <bold>Vīro</bold>ti parakkamavanto. <bold>Vikkanto</bold>ti saṅgāmaṃ pavisanto. <bold>Abhīrū</bold>tiādayo vuttanayā eva. <bold>Puṭṭho</bold>ti niddesassa uddesapadaṃ. <bold>Posito</bold>ti thūlakato. <bold>Āpādito</bold>ti upaḍḍhabalito paṭipādito. <bold>Vaḍḍhito</bold>ti tato tato bhāvito.</paragraph>
    <paragraph line="22"><bold>Gajjanto</bold>ti <pageBreak edition="M" number="0.0250" /> abyattasarena gajjanto. <bold>Uggajjanto</bold>ti ukkuṭṭhiṃ karonto. <bold>Abhigajjanto</bold>ti sīhanādaṃ karonto. <bold>Etī</bold>ti āgacchati. <bold>Upetī</bold>ti tato samīpaṃ gacchati. <bold>Upagacchatī</bold>ti tato samīpaṃ <pageBreak edition="V" number="0.0229" /> gantvā na nivattati. <bold>Paṭisūra</bold>nti nibbhayaṃ. <bold>Paṭipurisa</bold>nti sattupurisaṃ. <bold>Paṭisattu</bold>nti sattu hutvā abhimukhe ṭhitaṃ. <bold>Paṭimalla</bold>nti paṭisedhaṃ hutvā yujjhantaṃ. <bold>Icchanto</bold>ti ākaṅkhamāno.</paragraph>
    <paragraph line="23"><bold>Palehī</bold>ti gaccha. <bold>Vajā</bold>ti mā tiṭṭha. <bold>Gacchā</bold>ti samīpaṃ upasaṅkama. <bold>Abhikkamā</bold>ti parakkamaṃ karohi.</paragraph>
    <paragraph line="24"><bold>Bodhiyā mūle</bold>ti mahābodhirukkhassa samīpe. <bold>Ye paṭisenikarā kilesā</bold>ti ye kilesā paṭipakkhakarā. <bold>Paṭilomakarā</bold>ti paṭāṇīkarā. <bold>Paṭikaṇṭakakarā</bold>ti vinivijjhanakarā. <bold>Paṭipakkhakarā</bold>ti sattukarā.</paragraph>
    <paragraph line="25" number="67"> Ito paraṃ sesagāthā pākaṭasambandhā eva. Tattha <bold>vivādayantī</bold>ti vivadanti. <bold>Paṭisenikattā</bold>ti paṭilomakārakā. ‘‘Na tvaṃ imaṃ dhammavinayaṃ ājānāsī’’tiādinā nayena viruddhavacanaṃ vivādo.</paragraph>
    <paragraph line="26"><bold>Sahitaṃ me</bold>ti mama vacanaṃ atthasaṃhitaṃ. <bold>Asahitaṃ te</bold>ti tava vacanaṃ anatthasaṃhitaṃ. <bold>Adhiciṇṇaṃ te viparāvatta</bold>nti <pageBreak edition="P" number="2.0289" /> yaṃ taṃ adhiciṇṇaṃ cirakālasevanavasena paguṇaṃ, taṃ mama vādaṃ āgamma nivattaṃ. <bold>Āropito te vādo</bold>ti tuyhaṃ upari mayā doso āropito. <bold>Cara vādappamokkhāyā</bold>ti bhattapuṭaṃ ādāya taṃ taṃ upasaṅkamitvā vādā pamokkhatthāya uttaraṃ pariyesamāno vicara. <bold>Nibbeṭhehi vā</bold>ti atha vā mayā āropitadosato attānaṃ mocehi. <bold>Sace pahosī</bold>ti sace sakkosi.</paragraph>
    <paragraph line="27"><bold>Āveṭhiyāya āveṭhiya</bold>nti āveṭhetvā nivattanena nivattanaṃ. <bold>Nibbeṭhiyāya nibbeṭhiya</bold>nti dosato mocanena mocanaṃ. <bold>Chedena cheda</bold>nti evamādi heṭṭhā vuttanayattā yathāyogaṃ yojetabbaṃ.</paragraph>
    <paragraph line="28" number="68"><bold>Visenikatvā</bold>ti kilesasenaṃ vināsetvā. <bold>Kiṃ labhethā</bold>ti paṭimallaṃ kiṃ labhissasi. <bold>Pasūrā</bold>ti taṃ paribbājakaṃ ālapati. <bold>Yesīdha natthī</bold>ti yesaṃ idha natthi. Imāyapi gāthāya niddeso uttānatthoyeva.</paragraph>
    <paragraph line="29" number="69"><bold>Pavitakka</bold>nti <pageBreak edition="M" number="0.0251" /> ‘‘jayo nu kho me bhavissatī’’tiādīni vitakkento. <bold>Dhonena yugaṃ samāgamā</bold>ti dhutakilesena buddhena saddhiṃ yugaggāhaṃ samāpanno. <bold>Na hi tvaṃ sakkhasi sampayātave</bold>ti <pageBreak edition="V" number="0.0230" /> kotthuādayo viya sīhādīhi dhonena saha yugaṃ gahetvā ekapadampi sampayātuṃ yugaggāhameva vā sampādetuṃ na sakkhissasīti.</paragraph>
    <paragraph line="30"><bold>Mano</bold>ti niddesassa uddesapadaṃ. <bold>Citta</bold>nti cittatāya cittaṃ. ‘‘Ārammaṇaṃ minamānaṃ jānātī’’ti mano. <bold>Mānasa</bold>nti mano eva. ‘‘Antalikkhacaro pāso, yvāyaṃ carati mānaso’’ti (mahāva. 33; saṃ. ni. 1.151) hi ettha pana sampayuttakadhammo mānasoti vutto.</paragraph>
    <gatha1 line="31">‘‘Kathañhi bhagavā tuyhaṃ, sāvako sāsane rato;</gatha1>
    <gathalast line="32">Appattamānaso sekkho, kālaṃkayirā janesutā’’ti. (saṃ. ni. 1.159) –</gathalast>
    <unindented line="33">Ettha <pageBreak edition="P" number="2.0290" /> arahattaṃ mānasanti vuttaṃ. Idha pana manova mānasaṃ, byañjanavasena hetaṃ padaṃ vaḍḍhitaṃ.</unindented>
    <paragraph line="34"><bold>Hadaya</bold>nti cittaṃ. ‘‘Cittaṃ vā te khipissāmi, hadayaṃ vā te phālessāmī’’ti (su. ni. āḷavakasutta; saṃ. ni. 1.237) ettha uro hadayanti vuttaṃ. ‘‘Hadayā hadayaṃ maññe aññāya tacchatī’’ti (ma. ni. 1.63) ettha cittaṃ. ‘‘Vakkaṃ hadaya’’nti (dī. ni. 2.377; ma. ni. 1.110; khu. pā. 3.dvattiṃsākāra) ettha hadayavatthu. Idha pana cittameva abbhantaraṭṭhena ‘‘hadaya’’nti vuttaṃ. Tameva parisuddhaṭṭhena <bold>paṇḍaraṃ,</bold> bhavaṅgaṃ sandhāyetaṃ vuttaṃ. Yathāha ‘‘pabhassaramidaṃ, bhikkhave, cittaṃ, tañca kho āgantukehi upakkilesehi upakkiliṭṭha’’nti (a. ni. 1.49). Tato nikkhantattā pana akusalampi gaṅgāya nikkhantā nadī gaṅgā viya godhāvarito nikkhantā godhāvari viya ca ‘‘paṇḍara’’ntveva vuttaṃ.</paragraph>
    <paragraph line="35"><bold>Mano manāyatana</bold>nti idha pana manogahaṇaṃ manasseva āyatanabhāvadīpanatthaṃ. Tenetaṃ dīpeti ‘‘nayidaṃ devāyatanaṃ viya manassa āyatanattā manāyatanaṃ, atha kho mano eva āyatanaṃ manāyatana’’nti. Tattha nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena ca <bold>āyatanaṃ</bold> veditabbaṃ. Tathā hi loke ‘‘issarāyatanaṃ vāsudevāyatana’’ntiādīsu nivāsaṭṭhānaṃ āyatananti vuccati <pageBreak edition="M" number="0.0252" />. ‘‘Suvaṇṇāyatanaṃ rajatāyatana’’ntiādīsu ākaro. Sāsane pana ‘‘manorame āyatane, sevanti naṃ vihaṅgamā’’tiādīsu (a. ni. 5.38) samosaraṇaṭṭhānaṃ. ‘‘Dakkhiṇāpatho gunnaṃ āyatana’’ntiādīsu sañjātideso. ‘‘Tatra tatreva sakkhibhabbataṃ <pageBreak edition="V" number="0.0231" /> pāpuṇāti sati satiāyatane’’tiādīsu (a. ni. 3.102; ma. ni. 3.158) kāraṇaṃ. Idha pana sañjātidesaṭṭhena samosaraṇaṭṭhānaṭṭhena kāraṇaṭṭhenāti tidhāpi vaṭṭati.</paragraph>
    <paragraph line="36">Phassādayo hi dhammā ettha sañjāyantīti sañjātidesaṭṭhenapi etaṃ āyatanaṃ. Bahiddhā rūpasaddagandharasaphoṭṭhabbā ārammaṇabhāvenettha osarantīti samosaraṇaṭṭhānaṭṭhenapi āyatanaṃ <pageBreak edition="P" number="2.0291" />. Phassādīnaṃ pana sahajātādipaccayaṭṭhena kāraṇattā kāraṇaṭṭhenāpi āyatananti veditabbaṃ. <bold>Manindriyaṃ</bold> vuttatthameva.</paragraph>
    <paragraph line="37">Vijānātīti <bold>viññāṇaṃ</bold>. Viññāṇameva khandho <bold>viññāṇakkhandho</bold>. Tassa rāsiādivasena attho veditabbo. ‘‘Mahāudakakkhandhotveva saṅkhaṃ gacchatī’’ti (a. ni. 4.51) ettha hi rāsaṭṭhena khandho vutto. ‘‘Sīlakkhandho samādhikkhandho’’tiādīsu (dī. ni. 3.355) guṇaṭṭhena. ‘‘Addasa kho bhagavā mahantaṃ dārukkhandha’’nti (saṃ. ni. 4.241) ettha paṇṇattimattaṭṭhena. Idha pana rūḷhito khandho vutto. Rāsaṭṭhena hi viññāṇakkhandhassa ekadeso ekaṃ viññāṇaṃ. Tasmā yathā rukkhassa ekadesaṃ chindanto rukkhaṃ chindatīti vuccati, evameva viññāṇakkhandhassa ekadesabhūtaṃ ekampi viññāṇaṃ rūḷhito viññāṇakkhandhoti vuttaṃ.</paragraph>
    <paragraph line="38"><bold>Tajjā manoviññāṇadhātū</bold>ti tesaṃ phassādīnaṃ dhammānaṃ anucchavikā manoviññāṇadhātu. Imasmiñhi pade ekameva cittaṃ minanaṭṭhena mano, vijānanaṭṭhena viññāṇaṃ, sabhāvaṭṭhena nissattaṭṭhena vā dhātūti tīhi nāmehi vuttaṃ.</paragraph>
    <paragraph line="39"><bold>Saddhiṃ yugaṃ samāgama</bold>nti ekappahārena saddhiṃ. <bold>Sammāgantvā</bold>ti pāpuṇitvā. <bold>Yugaggāhaṃ gaṇhitvā</bold>ti yugapaṭibhāgaṃ gahetvā. <bold>Sākacchetu</bold>nti saddhiṃ kathetuṃ. <bold>Sallapitu</bold>nti allāpasallāpaṃ kātuṃ. <bold>Sākacchaṃ samāpajjitu</bold>nti saddhiṃ kathanaṃ paṭipajjituṃ. Na paṭibalabhāve kāraṇaṃ dassetuṃ <bold>‘‘taṃ kissahetu, pasūro paribbājako hīno’’</bold>tiādimāha. <bold>So hi bhagavā aggo</bold><pageBreak edition="M" number="0.0253" /><bold>cā</bold>ti asadisadānaaggattā asamānapaññattā aggo ca. <bold>Seṭṭho cā</bold>ti sabbaguṇehi appaṭisamaṭṭhena seṭṭho ca. <bold>Mokkho cā</bold>ti savāsanehi kilesehi muttattā mokkho ca. <bold>Uttamo cā</bold>ti attano uttaritaravirahitattā uttamo ca. <bold>Pavaro cā</bold>ti sabbalokena abhipatthanīyattā pavaro ca. <bold>Mattena</bold><pageBreak edition="P" number="2.0292" /><bold>mātaṅgenā</bold>ti pabhinnamadena hatthinā.</paragraph>
    <paragraph line="40"><bold>Kotthuko</bold>ti <pageBreak edition="V" number="0.0232" /> jiraṇasiṅgālo. <bold>Sīhena migaraññā saddhi</bold>nti kesarasīhena migarājena saha. <bold>Taruṇako</bold>ti chāpako. <bold>Dhenupako</bold>ti khīrapako. <bold>Usabhenā</bold>ti maṅgalasammatena usabhena. <bold>Calakakunā saddhi</bold>nti calamānakakunā saddhiṃ. <bold>Dhaṅko</bold>ti kāko. <bold>Garuḷena venateyyena saddhi</bold>nti ettha <bold>garuḷenā</bold>ti jātivasena nāmaṃ. <bold>Venateyyenā</bold>ti gottavasena. <bold>Caṇḍālo</bold>ti chavacaṇḍālo. <bold>Raññā cakkavattinā</bold>ti cātuddīpikacakkavattinā. <bold>Paṃsupisācako</bold>ti kacavarachaḍḍanaṭṭhāne nibbattako yakkho. <bold>Indena devaraññā saddhi</bold>nti sakkena devarājena saha. <bold>So hi bhagavā mahāpañño</bold>tiādīni chappadāni heṭṭhā vitthāritāni. Tattha <bold>paññāpabhedakusalo</bold>ti attano anantavikappe paññābhede cheko. <bold>Pabhinnañāṇo</bold>ti anantappabhedapattañāṇo. Etena paññāpabhedakusalattepi sati tāsaṃ paññānaṃ anantabhedattaṃ dasseti. <bold>Adhigatapaṭisambhido</bold>ti paṭiladdhaaggacatupaṭisambhidañāṇo. <bold>Catuvesārajjappatto</bold>ti cattāri visāradabhāvasaṅkhātāni ñāṇāni patto. Yathāha –</paragraph>
    <indent line="41">‘‘Sammāsambuddhassa te paṭijānato ‘ime dhammā anabhisambuddhā’ti, tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatīti nimittametaṃ, bhikkhave, na samanupassāmi, etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi.</indent>
    <indent line="42">‘‘Khīṇāsavassa te paṭijānato ‘ime āsavā aparikkhīṇā’ti…pe… ‘ye kho pana te antarāyikā dhammā vuttā, te paṭisevato nālaṃ antarāyāyā’’ti…pe… yassa kho pana <pageBreak edition="M" number="0.0254" /> te atthāya dhammo desito, so na niyyāti takkarassa sammā dukkhakkhayāyāti, tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatīti nimittametaṃ, bhikkhave, na samanupassāmi, etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmī’’ti (a. ni. 4.8; ma. ni. 1.150).</indent>
    <paragraph line="43"><bold>Dasabalabaladhārī</bold>ti <pageBreak edition="P" number="2.0293" /> dasa balāni etesanti dasabalā, dasabalānaṃ balāni dasabalabalāni, tāni dasabalabalāni dhārayatīti dasabalabaladhārī, dasabalañāṇabaladhārīti attho. Etehi tīhi vacanehi anantappabhedānaṃ neyyānaṃ pabhedamukhamattaṃ dassitaṃ. Soyeva paññāpayogavasena abhimaṅgalasammataṭṭhena <bold>purisāsabho</bold>. Asantāsaṭṭhena <bold>purisasīho</bold>. Mahantaṭṭhena <bold>purisanāgo</bold>. Pajānanaṭṭhena <bold>purisājañño</bold>. Lokakiccadhuravahanaṭṭhena <bold>purisadhorayho</bold>.</paragraph>
    <paragraph line="44">Atha <pageBreak edition="V" number="0.0233" /> tejādikaṃ anantañāṇato laddhaṃ guṇavisesaṃ dassetukāmo tesaṃ tejādīnaṃ anantañāṇamūlabhāvaṃ dassento <bold>‘‘anantañāṇo’’</bold>ti vatvā <bold>‘‘anantatejo’’</bold>tiādimāha. Tattha <bold>anantañāṇo</bold>ti gaṇanavasena ca pabhāvavasena ca antavirahitañāṇo. <bold>Anantatejo</bold>ti veneyyasantāne mohatamavidhamanena anantañāṇatejo. <bold>Anantayaso</bold>ti paññāguṇeheva lokattayavitthatānantakittighoso. <bold>Aḍḍho</bold>ti paññādhanasamiddhiyā samiddho. <bold>Mahaddhano</bold>ti paññādhanavaḍḍhattepi pabhāvamahattena mahantaṃ pavattapaññādhanamassāti mahaddhano. ‘‘Mahādhano’’ti vā pāṭho. <bold>Dhanavā</bold>ti pasaṃsitabbapaññādhanavattā niccayuttapaññādhanavattā atisayabhāvena paññādhanavattā dhanavā. Etesupi hi tīsu atthesu idaṃ vacanaṃ saddavidū icchanti.</paragraph>
    <paragraph line="45">Evaṃ paññāguṇena bhagavato attasampattisiddhiṃ dassetvā puna paññāguṇeneva lokahitasampattisiddhiṃ dassento <bold>‘‘netā’’</bold>tiādimāha. Tattha veneyye saṃsārasaṅkhātabhayaṭṭhānato nibbānasaṅkhātaṃ khemaṭṭhānaṃ <bold>netā</bold><pageBreak edition="M" number="0.0255" />. Tattha nayanakāle eva saṃvaravinayapahānavinayavasena veneyye <bold>vinetā</bold>. Dhammadesanākāle eva saṃsayacchedanena <bold>anunetā</bold>. Saṃsayaṃ chinditvā saññāpetabbaṃ atthaṃ <bold>paññāpetā</bold>. Tathā paññāpitānaṃ nicchayakaraṇena <bold>nijjhāpetā</bold>. Tathā nijjhāpitassa atthassa paṭipattipayojanavasena <pageBreak edition="P" number="2.0294" /><bold>pekkhetā</bold>. Tathāpaṭipanne paṭipattibalena <bold>pasādetā</bold>. <bold>So hi bhagavā</bold>ti ettha <bold>hi</bold>-kāro anantaraṃ vuttassa atthassa kāraṇopadese nipāto.</paragraph>
    <paragraph line="46"><bold>Anuppannassa maggassa uppādetā</bold>ti sakasantāne nauppannapubbassa chaasādhāraṇañāṇahetubhūtassa ariyamaggassa bodhimūle lokahitatthaṃ sakasantāne uppādetā. <bold>Asañjātassa maggassa sañjanetā</bold>ti veneyyasantāne asañjātapubbassa sāvakapāramīñāṇahetubhūtassa ariyamaggassa dhammacakkappavattanato pabhuti yāvajjakālā veneyyasantāne sañjanetā. Sāvakaveneyyānampi hi santāne bhagavatā vuttavacaneneva ariyamaggassa sañjananato bhagavā sañjanetā nāma hoti. <bold>Anakkhātassa maggassa akkhātā</bold>ti aṭṭhadhammasamannāgatānaṃ buddhabhāvāya kathābhinīhārānaṃ bodhisattānaṃ buddhabhāvāya byākaraṇaṃ datvā anakkhātapubbassa pāramitāmaggassa ‘‘buddho bhavissatī’’ti byākaraṇamatteneva bodhimūle uppajjitabbassa ariyamaggassa akkhātā. Ayaṃ nayo paccekabodhisattabyākaraṇepi labbhatiyeva. <bold>Maggaññū</bold>ti paccavekkhaṇāvasena attano uppāditassa ariyamaggassa ñātā. <bold>Maggavidū</bold>ti veneyyasantāne janetabbassa ariyamaggassa kusalo. <bold>Maggakovido</bold>ti bodhisattānaṃ akkhātabbamagge vicakkhaṇo. Atha vā abhisambodhipaṭipatti <bold>maggaññū,</bold> paccekabodhipaṭipatti <bold>maggavidū,</bold> sāvakabodhipaṭipatti <bold>maggakovido</bold>. Atha vā –</paragraph>
    <gatha1 line="47">‘‘Etena <pageBreak edition="V" number="0.0234" /> maggena tariṃsu pubbe,</gatha1>
    <gathalast line="48">Tarissanti ye ca taranti ogha’’nti. (saṃ. ni. 5.409) –</gathalast>
    <unindented line="49">Vacanato yathāyogaṃ atītānāgatapaccuppannabuddhapaccekabuddhasāvakānaṃ maggavasena ca suññatānimittaappaṇihitamaggavasena <pageBreak edition="P" number="2.0295" /> ca ugghaṭitaññūvipañcitaññūneyyapuggalānaṃ maggavasena ca yathākkamenettha yojanaṃ karonti <pageBreak edition="M" number="0.0256" />. <bold>Maggānugā ca panassā</bold>ti bhagavato gatamaggānugāmino hutvā. Ettha <bold>ca</bold>-saddo hetuatthe nipāto, etena ca bhagavatā magguppādanādiguṇādhigamāya hetu vutto hoti. <bold>Pana</bold>-saddo katatthe nipāto, tena bhagavatā katamaggakaraṇaṃ vuttaṃ hoti. <bold>Pacchā samannāgatā</bold>ti paṭhamaṃ gatassa bhagavato pacchā sīlādiguṇena samannāgatā. Iti thero ‘‘anuppannassa maggassa uppādetā’’tiādīhi yasmā sabbepi bhagavato sīlādayo guṇā arahattamaggameva nissāya āgatā, tasmā arahattamaggameva nissāya guṇaṃ kathesi.</unindented>
    <paragraph line="50"><bold>Jānaṃ jānātī</bold>ti jānitabbaṃ jānāti, sabbaññutāya yaṃkiñci paññāya jānitabbaṃ nāma atthi, taṃ sabbaṃ pañcaneyyapathabhūtaṃ paññāya jānātīti attho. <bold>Passaṃ passatī</bold>ti passitabbaṃ passati, sabbadassāvitāya taṃyeva neyyapathaṃ cakkhunā diṭṭhaṃ viya karonto paññācakkhunā passatīti attho. Yathā vā ekacco viparītaṃ gaṇhanto jānantopi na jānāti, passantopi na passati, na evaṃ bhagavā. Bhagavā pana yathāsabhāvaṃ gaṇhanto jānanto jānātiyeva, passanto passatiyeva. Svāyaṃ nayana pariṇāyakaṭṭhena <bold>cakkhubhūto</bold>. Viditatādiatthena <bold>ñāṇabhūto</bold>. Aviparītasabhāvaṭṭhena vā pariyattidhammapavattanato hadayena cintetvā vācāya nicchāritadhammamayoti vā <bold>dhammabhūto</bold>. Seṭṭhaṭṭhena <bold>brahmabhūto</bold>. Atha vā cakkhu viya bhūtoti <bold>cakkhubhūto</bold>. Ñāṇaṃ viya bhūtoti <bold>ñāṇabhūto</bold>. Aviparītadhammo viya bhūtoti <bold>dhammabhūto</bold>. Brahmā viya bhūtoti <bold>brahmabhūto</bold>. Yvāyaṃ dhammassa vacanato vattanato vā <bold>vattā</bold>. Nānappakārehi vacanato vattanato vā <bold>pavattā</bold>. Atthaṃ nīharitvā dassanato <bold>atthassa ninnetā</bold>. Amatādhigamāya paṭipattidesanato, amatappakāsanāya vā dhammadesanāya amatassa adhigamāpanato <pageBreak edition="P" number="2.0296" /><bold>amatassa dātā</bold>. Lokuttarassa dhammassa uppāditattā veneyyānurūpena yathāsukhaṃ lokuttaradhammassa dānena ca dhammesu issaroti <bold>dhammassāmī</bold>. Tathāgatapadaṃ heṭṭhā vuttatthaṃ.</paragraph>
    <paragraph line="51">Idāni ‘‘jānaṃ jānātī’’tiādīhi vuttaguṇaṃ sabbaññutāya visesetvā dassetukāmo sabbaññutaṃ sādhento <bold>‘‘natthī’’</bold>tiādimāha. Evaṃbhūtassa hi <pageBreak edition="M" number="0.0257" /> tassa bhagavato pāramitāpuññaphalappabhāvanipphannena arahattamaggañāṇena sabbadhammesu savāsanassa sammohassa vihatattā asammohato <pageBreak edition="V" number="0.0235" /> sabbadhammānaṃ ñātattā <bold>aññātaṃ</bold> nāma natthi. Tatheva ca sabbadhammānaṃ cakkhunā viya ñāṇacakkhunā diṭṭhattā <bold>adiṭṭhaṃ</bold> nāma natthi. Ñāṇena pattattā <bold>aviditaṃ</bold> nāma natthi. Asammohasacchikiriyāya sacchikatattā <bold>asacchikataṃ</bold> nāma natthi. Asammohapaññāya phuṭṭhattā paññāya <bold>aphassitaṃ</bold> nāma natthi.</paragraph>
    <paragraph line="52"><bold>Paccuppanna</bold>nti paccuppannaṃ kālaṃ vā dhammaṃ vā. <bold>Upādāyā</bold>ti ādāya, antokatvāti attho. Upādāyavacaneneva kālavinimuttaṃ nibbānampi gahitameva hoti. ‘‘Atītā’’divacanāni ca ‘‘natthī’’tiādivacaneneva ghaṭiyanti, ‘‘sabbe’’tiādivacanena vā. <bold>Sabbe dhammā</bold>ti sabbasaṅkhatāsaṅkhatadhammapariyādānaṃ. <bold>Sabbākārenā</bold>ti sabbadhammesu ekekasseva dhammassa aniccākārādisabbākārapariyādānaṃ. <bold>Ñāṇamukhe</bold>ti ñāṇābhimukhe. <bold>Āpāthaṃ āgacchantī</bold>ti osaraṇaṃ upenti. <bold>Jānitabba</bold>nti padaṃ <bold>neyya</bold>nti padassa atthavivaraṇatthaṃ vuttaṃ.</paragraph>
    <paragraph line="53"><bold>Attattho vā</bold>tiādīsu <bold>vā</bold>-saddo samuccayattho. <bold>Attattho</bold>ti attano attho. <bold>Parattho</bold>ti paresaṃ tiṇṇaṃ lokānaṃ attho. <bold>Ubhayattho</bold>ti attano ca paresañcāti sakiṃyeva ubhinnaṃ attho. <bold>Diṭṭhadhammiko</bold>ti diṭṭhadhamme niyutto, diṭṭhadhammappayojano vā attho. Samparāye niyutto, samparāyappayojano vā <bold>samparāyiko. Uttāno</bold>tiādīsu vohāravasena vattabbo sukhapatiṭṭhattā uttāno <pageBreak edition="P" number="2.0297" />. Vohāraṃ atikkamitvā vattabbo suññatāpaṭisaṃyutto dukkhapatiṭṭhattā <bold>gambhīro</bold>. Lokuttaro accantatirokkhattā <bold>gūḷho</bold>. Aniccatādiko ghanādīhi paṭicchannattā <bold>paṭicchanno</bold>. Apacuravohārena vattabbo yathārutaṃ aggahetvā adhippāyassa netabbato <bold>neyyo</bold>. Pacuravohārena vattabbo vacanamatteneva adhippāyassa nītattā <bold>nīto</bold>. Suparisuddhasīlasamādhivipassanattho tadaṅgavikkhambhanavasena vajjavirahitattā <bold>anavajjo</bold>. Kilesasamucchedanato ariyamaggattho <bold>nakkileso</bold>. Kilesapaṭippassaddhattā ariyaphalattho <bold>vodāno</bold>. Saṅkhatāsaṅkhatesu aggadhammattā nibbānaṃ <bold>paramattho. Parivattatī</bold>ti buddhañāṇassa visayabhāvato abahibhūtattā antobuddhañāṇe byāpitvā vā samantā vā alaṅkaritvā vā visesena vā vattati.</paragraph>
    <paragraph line="54"><bold>‘‘Sabbaṃ</bold><pageBreak edition="M" number="0.0258" /><bold>kāyakamma’’</bold>ntiādīhi bhagavato ñāṇavisayataṃ dasseti. <bold>Ñāṇānuparivattī</bold>ti ñāṇaṃ anuparivatti, ñāṇavirahitaṃ na hotīti attho. <bold>Appaṭihata</bold>nti nirāvaraṇataṃ dasseti. Puna sabbaññutaṃ upamāya sādhetukāmo <bold>‘‘yāvataka’’</bold>ntiādimāha. Tattha jānitabbanti <bold>neyyaṃ</bold>. Neyyapariyanto neyyāvasānamassa atthīti <bold>neyyapariyantikaṃ</bold>. Asabbaññūnaṃ pana neyyāvasānameva natthi. <bold>Ñāṇapariyantike</bold>pi eseva nayo. Purimayamake vuttatthameva iminā yamakena visesetvā<bold></bold>dasseti <pageBreak edition="V" number="0.0236" />, tatiyayamakena paṭisedhavasena niyametvā dasseti. Ettha ca neyyaṃ ñāṇassa pathattā <bold>neyyapatho. Aññamaññapariyantaṭṭhāyino</bold>ti neyyañca ñāṇañca khepetvā ṭhānato aññamaññassa pariyante ṭhānasīlā.</paragraph>
    <paragraph line="55"><bold>Āvajjanapaṭibaddhā</bold>ti manodvārāvajjanāyattā, āvajjitānantarameva jānātīti attho. <bold>Ākaṅkhapaṭibaddhā</bold>ti ruciāyattā <pageBreak edition="P" number="2.0298" />, āvajjanānantaraṃ javanañāṇena jānātīti attho. Itarāni dve padāni imesaṃ dvinnaṃ padānaṃ yathākkamena atthappakāsanatthaṃ vuttāni. <bold>Āsayaṃ jānātī</bold>ti ettha āsayanti nissayanti etthāti āsayo, micchādiṭṭhiyā sammādiṭṭhiyā kāmādīhi nekkhammādīhi vā paribhāvitassa santānassetaṃ adhivacanaṃ. Sattasantānaṃ anusenti anupavattentīti anusayā, thāmagatānaṃ kāmarāgādīnaṃva etaṃ adhivacanaṃ. <bold>Anusayaṃ jānātī</bold>ti anusayakathā heṭṭhā vuttāyeva.</paragraph>
    <paragraph line="56"><bold>Carita</bold>nti pubbe katakusalākusalakammaṃ. <bold>Adhimutti</bold>nti sampati kusale akusale vā cittavosaggo. <bold>Apparajakkhe</bold>ti paññāmaye akkhimhi appaṃ rāgādirajo etesanti apparajakkhā. Appaṃ rāgādirajo etesanti vā apparajakkhā, te apparajakkhe. <bold>Mahārajakkhe</bold>ti ñāṇamaye akkhimhi mahantaṃ rāgādirajo etesanti mahārajakkhā. Mahantaṃ rāgādirajo etesanti vā mahārajakkhā, te mahārajakkhe. <bold>Tikkhindriye mudindriye</bold>ti tikkhāni saddhādīni indriyāni etesanti tikkhindriyā. Mudūni saddhādīni indriyāni etesanti mudindriyā. <bold>Svākāre dvākāre</bold>ti sundarā saddhādayo ākārā koṭṭhāsā etesanti svākārā. Kucchitā garahitā asaddhādayo ākārā koṭṭhāsā etesanti dvākārā. <bold>Suviññāpaye duviññāpaye</bold>ti ye kathitaṃ kāraṇaṃ sallakkhenti <pageBreak edition="M" number="0.0259" /> sukhena sakkā honti viññāpetuṃ, te suviññāpayā. Tabbiparītā duviññāpayā. <bold>Bhabbābhabbe</bold>ti bhabbe ca abhabbe ca. Ariyāya jātiyā bhavanti jāyantīti <bold>bhabbā</bold>. Vattamānasamīpe vattamānavacanaṃ. Bhavissanti jāyissanti vāti bhabbā, bhājanabhūtāti attho. Ye ariyamaggapaṭivedhassa anucchavikā upanissayasampannā, te bhabbā. Vuttapaṭipakkhā <bold>abhabbā</bold>.</paragraph>
    <paragraph line="57"><bold>Satte pajānātī</bold>ti rūpādike ārammaṇe lagge laggite satte pajānāti. <bold>Sadevako</bold><pageBreak edition="P" number="2.0299" /><bold>loko</bold>ti saha devehi sadevako. Saha mārena <bold>samārako</bold>. Saha brahmunā <bold>sabrahmako</bold>. Saha samaṇabrāhmaṇehi <bold>sassamaṇabrāhmaṇī</bold>. Pajātattā <bold>pajā</bold>. Saha devamanussehi <bold>sadevamanussā</bold>. ‘‘Pajā’’ti sattalokassa pariyāyavacanametaṃ. Tattha sadevakavacanena pañcakāmāvacaradevaggahaṇaṃ, samārakavacanena <pageBreak edition="V" number="0.0237" /> chaṭṭhakāmāvacaradevaggahaṇaṃ. Sabrahmakavacanena brahmakāyikādibrahmaggahaṇaṃ. Sassamaṇabrāhmaṇīvacanena sāsanassa paccatthikapaccāmittasamaṇabrāhmaṇaggahaṇaṃ samitapāpabāhitapāpasamaṇabrāhmaṇaggahaṇañca. Pajāvacanena sattalokaggahaṇaṃ. Sadevamanussavacanena sammutidevaavasesamanussaggahaṇaṃ. Evamettha tīhi padehi okāsaloko. Dvīhi pajāvasena sattaloko gahitoti veditabbo.</paragraph>
    <paragraph line="58">Aparo nayo – sadevakaggahaṇena arūpāvacaraloko gahito, samārakaggahaṇena chakāmāvacaraloko, sabrahmakaggahaṇena rūpāvacarabrahmaloko, sassamaṇabrāhmaṇādiggahaṇena catuparisavasena sammutidevehi vā saha manussaloko, avasesasabbasattaloko vā. Api cettha sadevakavacanena ukkaṭṭhaparicchedato sabbassapi lokassa antobuddhañāṇe parivattanabhāvaṃ sādheti. Tato yesaṃ siyā ‘‘māro mahānubhāvo chakāmāvacarissaro vasavattī, kiṃ sopi antobuddhañāṇe parivattatī’’ti. Tesaṃ vimatiṃ vidhamento ‘‘samārako’’ti āha. Yesaṃ pana siyā ‘‘brahmā mahānubhāvo, ekaṅguliyā ekasmiṃ cakkavāḷasahasse ālokaṃ pharati. Dvīhi…pe… dasahi aṅgulīhi dasasu cakkavāḷasahassesu ālokaṃ pharati, anuttarañca jhānasamāpattisukhaṃ paṭisaṃvedeti, kiṃ sopi antobuddhañāṇe parivattatī’’ti. Tesaṃ vimatiṃ vidhamento ‘‘sabrahmako’’ti āha. Tato yesaṃ <pageBreak edition="M" number="0.0260" /> siyā ‘‘puthū samaṇabrāhmaṇā sāsanapaccatthikā, kiṃ tepi antobuddhañāṇe parivattantī’’ti. Tesaṃ vimatiṃ vidhamento ‘‘sassamaṇabrāhmaṇī pajā’’ti āha.</paragraph>
    <paragraph line="59">Evaṃ ukkaṭṭhānaṃ antobuddhañāṇe parivattanabhāvaṃ pakāsetvā atha sammutideve avasesamanusse ca upādāya ukkaṭṭhaparicchedavasena sesasattalokassa antobuddhañāṇe <pageBreak edition="P" number="2.0300" /> parivattanabhāvaṃ pakāsento ‘‘sadevamanussā’’ti āha. Ayamettha anusandhikkamo. Porāṇā panāhu <bold>‘‘sadevako</bold>ti devatāhi saddhiṃ avasesaloko. <bold>Samārako</bold>ti mārena saddhiṃ avasesaloko. <bold>Sabrahmako</bold>ti brahmehi saddhiṃ avasesaloko. Evaṃ sabbepi tibhavūpage satte tīhākārehi tīsu padesu pakkhipitvā puna dvīhākārehi pariyādātuṃ <bold>‘sassamaṇabrāhmaṇī pajā sadevamanussā’</bold>ti vuttaṃ. Evaṃ pañcahi padehi tena tena ākārena tedhātukameva pariyādinnaṃ hotī’’ti.</paragraph>
    <paragraph line="60"><bold>Antamaso</bold>ti uparimantena. <bold>Timitimiṅgala</bold>nti ettha timi nāma ekā macchajāti, timiṃ gilituṃ samatthā tato mahantasarīrā timiṅgalā nāma ekā macchajāti, timiṅgalampi gilituṃ samatthā pañcayojanasatikasarīrā timitimiṅgalā nāma ekā macchajāti. Idha jātiggahaṇena ekavacanaṃ <pageBreak edition="V" number="0.0238" /> katanti veditabbaṃ. <bold>Garuḷaṃ venateyya</bold>nti ettha <bold>garuḷo</bold>ti jātivasena nāmaṃ. <bold>Venateyyo</bold>ti gottavasena. <bold>Padese</bold>ti ekadese. <bold>Sāriputtasamā</bold>ti sabbabuddhānaṃ dhammasenāpatitthere gahetvā vuttanti veditabbaṃ. Sesasāvakā hi paññāya dhammasenāpatittherena samā nāma natthi. Yathāha – ‘‘etadaggaṃ, bhikkhave, mama sāvakānaṃ bhikkhūnaṃ mahāpaññānaṃ yadidaṃ sāriputto’’ti (a. ni. 1.188-189). Aṭṭhakathāyañca (visuddhi. 1.171; paṭi. ma. aṭṭha. 2.3.5) vuttaṃ –</paragraph>
    <gatha1 line="61">‘‘Lokanāthaṃ ṭhapetvāna, ye caññe santi pāṇino;</gatha1>
    <gathalast line="62">Paññāya sāriputtassa, kalaṃ nāgghanti soḷasi’’nti.</gathalast>
    <paragraph line="63"><bold>Pharitvā</bold>ti buddhañāṇaṃ sabbadevamanussānampi paññaṃ pāpuṇitvā ṭhānato tesaṃ paññaṃ pharitvā byāpitvā tiṭṭhati. <bold>Abhibhavitvā</bold>ti sabbadevamanussānampi paññaṃ atikkamitvā, tesaṃ avisayabhūtampi sabbaṃ neyyaṃ abhibhavitvā tiṭṭhatīti attho.</paragraph>
    <paragraph line="64">Paṭisambhidāyaṃ <pageBreak edition="M" number="0.0261" /> (paṭi. ma. 3.5) pana ‘‘atighaṃsitvā’’ti pāṭho, ghaṃsitvā tuditvāti attho. <bold>Yepi te</bold>tiādīhi evaṃ pharitvā abhibhavitvā ṭhānassa paccakkhakāraṇaṃ dasseti. Tattha <bold>paṇḍitā</bold>ti paṇḍiccena samannāgatā <pageBreak edition="P" number="2.0301" />. <bold>Nipuṇā</bold>ti saṇhasukhumabuddhino sukhume atthantare paṭivijjhanasamatthā. <bold>Kataparappavādā</bold>ti viññātaparappavādā ceva parehi saddhiṃ katavādaparicayā ca. <bold>Vālavedhirūpā</bold>ti vālavedhidhanuggahasadisā. <bold>Vo bhindantā maññe caranti paññāgatena diṭṭhigatānī</bold>ti vālavedhī viya vālaṃ sukhumānipi paresaṃ diṭṭhigamanāni attano paññāgamanena bhindantā viya carantīti attho. Atha vā ‘‘gūthagataṃ muttagata’’ntiādīsu (a. ni. 9.11) viya paññā eva <bold>paññāgataṃ</bold>. Diṭṭhiyo eva <bold>diṭṭhigatāni. Pañhe abhisaṅkharitvā abhisaṅkharitvā</bold>ti dvipadampi tipadampi catupadampi pucchaṃ racayitvā tesaṃ pañhānaṃ atibahukattā sabbasaṅgahatthaṃ dvikkhattuṃ vuttaṃ. <bold>Gūḷhāni ca paṭicchannāni ca</bold> atthajātānīti pāṭhaseso. Tesaṃ tathā vinayaṃ disvā attanā abhisaṅkhataṃ pañhaṃ pucchantīti evaṃ bhagavatā adhippetattā pañhaṃ pucchanti. Aññesaṃ pana pucchāya okāsameva adatvā bhagavā upasaṅkamantānaṃ dhammaṃ deseti. Yathāha –</paragraph>
    <indent line="65">‘‘Te pañhaṃ abhisaṅkharonti ‘imaṃ mayaṃ pañhaṃ samaṇaṃ gotamaṃ upasaṅkamitvā pucchissāma, sace no samaṇo gotamo evaṃ puṭṭho evaṃ byākarissati, evamassa mayaṃ vādaṃ <pageBreak edition="V" number="0.0239" /> āropessāma, evaṃ cepi no puṭṭho evaṃ byākarissati, evampissa mayaṃ vādaṃ āropessāmā’ti. Te suṇanti ‘samaṇo khalu bho gotamo amukaṃ nāma gāmaṃ vā nigamaṃ vā osaṭo’ti. Te yena samaṇo gotamo tenupasaṅkamanti. Te samaṇo gotamo dhammiyā kathāya sandasseti samādapeti samuttejeti sampahaṃseti. Te samaṇena gotamena dhammiyā kathāya sandassitā samādapitā samuttejitā sampahaṃsitā na ceva samaṇaṃ gotamaṃ pañhaṃ pucchanti, kutossa vādaṃ āropessanti, aññadatthu samaṇasseva gotamassa sāvakā sampajjantī’’ti (ma. ni. 1.289).</indent>
    <paragraph line="66">Kasmā pañhe na pucchantīti ce? Bhagavā kira parisamajjhe dhammaṃ desento parisāya ajjhāsayaṃ oloketi, tato passati ‘‘ime paṇḍitā gūḷhaṃ rahassaṃ pañhaṃ ovaṭṭikasāraṃ katvā āgatā’’ti. So tehi apuṭṭhoyeva <pageBreak edition="M" number="0.0262" /> ‘‘pañhapucchāya ettakā dosā, vissajjane ettakā, atthe, pade, akkhare ettakāti; imaṃ pañhaṃ pucchanto evaṃ puccheyya, vissajjento <pageBreak edition="P" number="2.0302" /> evaṃ vissajjeyyā’’ti; iti ovaṭṭikasāraṃ katvā ānīte pañhe dhammakathāya antare pakkhipitvā dasseti. Te paṇḍitā ‘‘seyyā vata no, ye mayaṃ ime pañhe na pucchimhā. Sacepi mayaṃ puccheyyāma, appatiṭṭhite no katvā samaṇo gotamo khipeyyā’’ti attamanā bhavanti.</paragraph>
    <paragraph line="67">Api ca buddhā nāma dhammaṃ desentā parisaṃ mettāya pharanti. Mettāpharaṇena dasabalesu mahājanassa cittaṃ pasīdati. Buddhā nāma rūpaggappattā honti dassanasampannā madhurassarā mudujivhā suphusitadantāvaraṇā, amatena hadayaṃ siñcantā viya dhammaṃ kathenti. Tatra nesaṃ mettāpharaṇena pasannacittānaṃ evaṃ hoti – ‘‘evarūpaṃ advejjhakathaṃ amoghakathaṃ niyyānikakathaṃ kathentena bhagavatā saddhiṃ na sakkhissāma paccanīkaggāhaṃ gaṇhitu’’nti attano pasannabhāveneva pañhe na pucchantīti.</paragraph>
    <paragraph line="68"><bold>Kathitā vissajjitā vā</bold>ti ‘‘evaṃ tumhe pucchathā’’ti apucchitapañhānaṃ uccāraṇena te pañhā bhagavatā kathitā eva honti. Yathā ca te vissajjetabbā, tathā vissajjitā eva honti. <bold>Niddiṭṭhakāraṇā</bold>ti iminā kāraṇena iminā hetunā evaṃ hontīti evaṃ sahetukaṃ katvā vissajjanena bhagavatā niddiṭṭhakāraṇā eva honti te pañhā. <bold>Upakkhittakā ca te bhagavato sampajjantī</bold>ti khattiyapaṇḍitādayo bhagavato pañhavissajjaneneva bhagavato samīpe khittakā pakkhittakā sampajjanti; sāvakā vā sampajjanti, upāsakā vāti attho; sāvakasampattiṃ vā <pageBreak edition="V" number="0.0240" /> pāpuṇanti, upāsakasampattiṃ vāti vuttaṃ hoti. <bold>Athā</bold>ti anantaratthe, tesaṃ upakkhittakasampattisamanantaramevāti attho. <bold>Tatthā</bold>ti tasmiṃ ṭhāne, tasmiṃ adhikāre vā. <bold>Atirocatī</bold>ti ativiya jotati pakāsati. <bold>Yadidaṃ paññāyā</bold>ti yāyaṃ bhagavato paññā, tāya paññāya bhagavāva atirocatīti attho. <bold>Iti</bold>-saddo kāraṇattho, iminā kāraṇenāti attho. Sesaṃ sabbattha pākaṭamevāti.</paragraph>
    <centered line="69">Saddhammappajjotikāya mahāniddesaṭṭhakathāya</centered>
    <centered line="70">Pasūrasuttaniddesavaṇṇanā niṭṭhitā.</centered>
  </content>
</document>