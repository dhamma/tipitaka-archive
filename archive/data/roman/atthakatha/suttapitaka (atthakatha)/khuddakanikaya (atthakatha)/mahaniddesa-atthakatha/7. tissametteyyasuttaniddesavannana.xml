<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0515a.att7.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/7. tissametteyyasuttaniddesavannana.xml</archivePath>
    <baseFileName>7. tissametteyyasuttaniddesavannana</baseFileName>
    <titlePath>7. Tissametteyyasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">7. Tissametteyyasuttaniddesavaṇṇanā</chapter>
    <paragraph line="2" number="49"> Sattame <pageBreak edition="V" number="0.0207" /><pageBreak edition="P" number="2.0261" /> tissametteyyasutte <bold>methunamanuyuttassā</bold>ti methunadhammaṃ samāyuttassa. <bold>Itī</bold>ti evamāha. <bold>Āyasmā</bold>ti piyavacanametaṃ. <bold>Tisso</bold>ti nāmaṃ tassa therassa. Sopi hi tissoti nāmena. <bold>Metteyyo</bold>ti gottaṃ, gottavaseneva esa pākaṭo ahosi. Tasmā aṭṭhuppattiyaṃ (su. ni. aṭṭha. 2.821) vuttaṃ – ‘‘tissametteyyā nāma dve sahāyā’’ti. <bold>Vighāta</bold>nti upaghātaṃ. <bold>Brūhī</bold>ti ācikkha. <bold>Mārisā</bold>ti piyavacanametaṃ, niddukkhāti vuttaṃ hoti. <bold>Sutvāna tava sāsana</bold>nti tava vacanaṃ sutvā. <bold>Viveke sikkhissāmase</bold>ti sahāyaṃ ārabbha dhammadesanaṃ yācanto bhaṇati, so pana sikkhitasikkhoyeva.</paragraph>
    <paragraph line="3"><bold>Methunadhammo nāmā</bold>ti idaṃ niddisitabbassa methunadhammassa upadesapadaṃ. <bold>Asaddhammo</bold>ti asataṃ nīcajanānaṃ dhammo. <bold>Gāmadhammo</bold>ti gāmavāsīnaṃ sevanadhammo. <bold>Vasaladhammo</bold>ti vasalānaṃ dhammo, kilesavassanato vā sayameva vasalo dhammoti vasaladhammo. <bold>Duṭṭhullo</bold>ti duṭṭho ca kilesehi duṭṭhattā, thūlo ca anipuṇabhāvatoti duṭṭhullo. Yasmā ca tassa dhammassa parivārabhūtaṃ dassanampi gahaṇampi āmasanampi phusanampi ghaṭṭanampi duṭṭhullaṃ, tasmāpi duṭṭhullo so methunadhammo. <bold>Odakantiko</bold>ti udakaṃ assa ante suddhatthaṃ ādiyatīti udakanto, udakantoyeva odakantiko. Raho paṭicchanne okāse kattabbatāya <bold>rahasso</bold>. Vinaye pana ‘‘duṭṭhullaṃ odakantikaṃ rahassa’’nti (pārā. 39) pāṭho. Tattha tīsu padesu <bold>yo so</bold>ti padaṃ parivattetvā yaṃ tanti <pageBreak edition="P" number="2.0262" /> katvā yojetabbaṃ ‘‘yaṃ taṃ duṭṭhullaṃ, so methunadhammo, yaṃ taṃ odakantikaṃ so methunadhammo, yaṃ taṃ rahassaṃ <pageBreak edition="M" number="0.0227" />, so methunadhammo’’ti. Idha pana ‘‘yo so asaddhammo, so methunadhammo…pe… yo so rahasso, so methunadhammo’’ti evaṃ yojanā veditabbā. Dvayena dvayena samāpajjitabbato <bold>dvayaṃdvayasamāpatti</bold>. Tattha yojanā – yā sā dvayaṃdvayasamāpatti, so methunadhammo nāmāti. <bold>Kiṃkāraṇā vuccati methunadhammo</bold>ti kena kāraṇena kena pariyāyena methunadhammoti kathīyati. Taṃ kāraṇaṃ dassento <bold>‘‘ubhinnaṃ rattāna’’</bold>ntiādimāha. Tattha <bold>ubhinnaṃ rattāna</bold>nti <pageBreak edition="V" number="0.0208" /> dvinnaṃ itthipurisānaṃ rāgena rañjitānaṃ. <bold>Sārattāna</bold>nti visesena suṭṭhu rañjitānaṃ. <bold>Avassutāna</bold>nti kilesena tintānaṃ. <bold>Pariyuṭṭhitāna</bold>nti kusalācāraṃ pariyādiyitvā madditvā ṭhitānaṃ ‘‘magge corā pariyuṭṭhitā’’tiādīsu viya. <bold>Pariyādinnacittāna</bold>nti kusalacittaṃ pariyādiyitvā khepetvā ṭhitacittānaṃ. <bold>Ubhinnaṃ sadisāna</bold>nti dvinnaṃ kilesena sadisānaṃ. <bold>Dhammo</bold>ti sabhāvo. <bold>Taṃ kāraṇā</bold>ti tena kāraṇena. Taṃ upamāya sādhento <bold>‘‘ubho kalahakārakā’’</bold>tiādimāha. Tattha <bold>ubho kalahakārakā</bold>ti pubbabhāge kalahakārakā dve. <bold>Methunakāti vuccantī</bold>ti sadisāti vuccanti. <bold>Bhaṇḍanakārakā</bold>ti tattha tattha gantvā bhaṇḍanaṃ karontā. <bold>Bhassakārakā</bold>ti vācākalahaṃ karontā. <bold>Vivādakārakā</bold>ti nānāvacanaṃ karontā. <bold>Adhikaraṇakārakā</bold>ti vinicchayapāpuṇanavisesakāraṇaṃ karontā. <bold>Vādino</bold>ti vādapaṭivādino. <bold>Sallāpakā</bold>ti vācaṃ kathentā <bold>evameva</bold>nti upamāsaṃsandanaṃ.</paragraph>
    <paragraph line="4"><bold>Yuttassā</bold>ti saññuttassa. <bold>Payuttassā</bold>ti ādarena yuttassa. <bold>Āyuttassā</bold>ti visesena yuttassa. <bold>Samāyuttassā</bold>ti ekato yuttassa. <bold>Taccaritassā</bold>ti taṃcaritaṃ karontassa. <bold>Tabbahulassā</bold>ti taṃbahulaṃ karontassa. <bold>Taggarukassā</bold>ti taṃgaruṃ karontassa. <bold>Tanninnassā</bold>ti tasmiṃ natacittassa. <bold>Tappoṇassā</bold>ti tasmiṃ natakāyassa. <bold>Tappabbhārassā</bold>ti <pageBreak edition="P" number="2.0263" /> tasmiṃ abhimukhakāyassa. <bold>Tadadhimuttassā</bold>ti tasmiṃ adhiharitassa. <bold>Tadadhipateyyassā</bold>ti taṃ adhipatiṃ jeṭṭhakaṃ katvā pavattassa.</paragraph>
    <paragraph line="5"><bold>Vighāta</bold>nti niddesassa uddesavacanaṃ. <bold>Vighāta</bold>nti pīḷanaṃ. <bold>Upaghāta</bold>nti samīpaṃ katvā pīḷanaṃ. <bold>Pīḷana</bold>nti ghaṭṭanaṃ. <bold>Ghaṭṭana</bold>nti pīḷanaṃ. Sabbaṃ aññamaññavevacanaṃ. <bold>Upaddava</bold>nti hiṃsanaṃ. <bold>Upasagga</bold>nti tattha tattha upagantvā pīḷanākāraṃ. <bold>Brūhī</bold>ti kathehi. <bold>Ācikkhā</bold>ti <pageBreak edition="M" number="0.0228" /> vissajjehi. <bold>Desehī</bold>ti dassehi. <bold>Paññapehī</bold>ti ñāpehi. <bold>Paṭṭhapehī</bold>ti ṭhapehi. <bold>Vivarā</bold>ti pākaṭaṃ karohi. <bold>Vibhajā</bold>ti bhājehi. <bold>Uttānīkarohī</bold>ti tīraṃ pāpehi. <bold>Pakāsehī</bold>ti pākaṭaṃ karohi.</paragraph>
    <paragraph line="6"><bold>Tuyhaṃ vacana</bold>nti tava vācaṃ. <bold>Byappatha</bold>nti vacanaṃ. <bold>Desana</bold>nti ācikkhanaṃ. <bold>Anusāsana</bold>nti ovādaṃ. <bold>Anusiṭṭha</bold>nti anusāsanaṃ. <bold>Sutvā</bold>ti sotena sutvā. <bold>Suṇitvā</bold>ti tasseva vevacanaṃ. <bold>Uggahetvā</bold>ti sammā gahetvā. <bold>Upadhārayitvā</bold>ti anāsetvā. <bold>Upalakkhayitvā</bold>ti sallakkhetvā.</paragraph>
    <paragraph line="7" number="50"><bold>Mussate vāpi sāsana</bold>nti pariyattipaṭipattito duvidhampi sāsanaṃ nassati. <bold>Vāpī</bold>ti padapūraṇamattaṃ. <bold>Etaṃ tasmiṃ anariya</bold>nti tasmiṃ puggale etaṃ anariyaṃ, yadidaṃ micchāpaṭipadā. <bold>Gāravādhivacana</bold>nti guṇavisiṭṭhasabbasattuttamagarugāravādhivacanaṃ. Tenāhu porāṇā –</paragraph>
    <gatha1 line="8">‘‘Bhagavāti <pageBreak edition="V" number="0.0209" /> vacanaṃ seṭṭhaṃ, bhagavāti vacanamuttamaṃ;</gatha1>
    <gathalast line="9">Garu gāravayutto so, <bold>bhagavā</bold> tena vuccatī’’ti. (visuddhi. 1.142);</gathalast>
    <paragraph line="10">Catubbidhaṃ vā nāmaṃ āvatthikaṃ, liṅgikaṃ, nemittikaṃ, adhiccasamuppannanti. Adhiccasamuppannaṃ nāma lokiyavohārena ‘‘yadicchaka’’nti vuttaṃ hoti. Tattha vaccho, dammo, balībaddhoti evamādi <bold>āvatthikaṃ,</bold> daṇḍī, chattī, sikhī, karīti evamādi <bold>liṅgikaṃ,</bold> tevijjo, chaḷabhiññoti evamādi <bold>nemittikaṃ,</bold> sirivaḍḍhako, dhanavaḍḍhakoti evamādi <pageBreak edition="P" number="2.0264" /> vacanatthaṃ anapekkhitvā pavattaṃ <bold>adhiccasamuppannaṃ</bold>. Idaṃ pana <bold>bhagavā</bold>ti nāmaṃ nemittikaṃ, na mahāmāyāya, na suddhodanamahārājena, na asītiyā ñātisahassehi kataṃ, na sakkasantusitādīhi devatāvisesehi kataṃ. Vakkhati ca ‘‘bhagavāti netaṃ nāmaṃ mātarā kataṃ…pe… paṭilābhā sacchikā paññatti yadidaṃ bhagavā’’ti (mahāni. 84).</paragraph>
    <gatha1 line="11">‘‘Bhāgyavā bhaggavā yutto, bhagehi ca vibhattavā;</gatha1>
    <gathalast line="12">Bhattavā vantagamano, bhavesu <bold>bhagavā</bold> tato’’ti. (visuddhi. 1.144);</gathalast>
    <paragraph line="13">Tattha –</paragraph>
    <gatha1 line="14">‘‘Vaṇṇāgamo vaṇṇavipariyāyo, dve cāpare vaṇṇavikāranāsā;</gatha1>
    <gathalast line="15">Dhātūnamatthātisayena yogo, taduccate pañcavidhaṃ nirutti’’nti. –</gathalast>
    <unindented line="16">Evaṃ <pageBreak edition="M" number="0.0229" /> vuttaniruttilakkhaṇaṃ gahetvā padasiddhi veditabbā. Tattha ‘‘nakkhattarājāriva tārakāna’’nti ettha rakārāgamo viya avijjamānassa akkharassa āgamo <bold>vaṇṇāgamo</bold> nāma. ‘‘Hiṃsanā, hiṃso’’ti vattabbe ‘‘sīho’’ti viya vijjamānakkharānaṃ heṭṭhupariyavasena parivattanaṃ <bold>vaṇṇavipariyāyo</bold> nāma. ‘‘Nave channake dānaṃ diyyatī’’ti ettha akārassa ekārāpajjanatā viya aññakkharassa aññakkharāpajjanatā <bold>vaṇṇavikāro</bold> nāma. ‘‘Jīvanassa mūto jīvanamūto’’ti vattabbe ‘‘jīmūto’’ti vakāranakārānaṃ vināso viya vijjamānakkharavināso <bold>vaṇṇavināso</bold> nāma. ‘‘Pharusāhi vācāhi pakrubbamāno āsajja maṃ tvaṃ vadasi kumārā’’ti ettha pakrubbamānoti padassa abhibhavamānoti atthapaṭipādanaṃ viya tattha tattha yathāyogaṃ visesatthayogo <bold>dhātūnaṃ atthātisayena yogo</bold> nāma.</unindented>
    <paragraph line="17">Evaṃ <pageBreak edition="V" number="0.0210" /> niruttilakkhaṇaṃ gahetvā saddanayena vā pisodarādinissito patiṭṭhānīti pisodarādipakkhepalakkhaṇaṃ gahetvā yasmā lokiyalokuttarasukhābhinibbattakaṃ <pageBreak edition="P" number="2.0265" /> dānasīlādipārappattaṃ bhāgyamassa atthi, tasmā ‘‘bhāgyavā’’ti vattabbe ‘‘bhagavā’’ti vuccatīti ñātabbaṃ.</paragraph>
    <paragraph line="18">Yasmā pana lobhadosamohaviparītamanasikāraahirikānottappakodhūpanāhamakkhapaḷāsaissā- macchariyamāyāsāṭheyyathambhasārambhamānātimānamadapamādataṇhāavijjātividhākusalamūladuccarita- saṃkilesamalavisamasaññāvitakkapapañcacatubbidhavipariyesaāsavaganthaoghayogaagati- taṇhuppādupādānapañcacetokhīlavinibandhanīvaraṇābhinandanachavivādamūlataṇhākāyasattānusaya- aṭṭhamicchattanavataṇhāmūlakadasākusalakammapathadvāsaṭṭhidiṭṭhigataaṭṭhasatataṇhāvicaritappabhesabbadaratha- pariḷāhakilesasatasahassāni, saṅkhepato vā pañca kilesakhandhaabhisaṅkhāradevaputtamaccumāre abhañji, tasmā bhaggattā etesaṃ parissayānaṃ ‘‘bhaggavā’’ti vattabbe <bold>‘‘bhagavā’’</bold>ti vuccati. Āha cettha –</paragraph>
    <gatha1 line="19">‘‘Bhaggarāgo bhaggadoso, bhaggamoho anāsavo;</gatha1>
    <gathalast line="20">Bhaggāssa pāpakā dhammā, <bold>bhagavā</bold> tena vuccatī’’ti. (pārā. aṭṭha. 1.96; visuddhi. 1.144);</gathalast>
    <paragraph line="21">Bhāgyavantatāya cassa satapuññajalakkhaṇavarassa rūpakāyasampatti dīpitā hoti. Bhaggadosatāya dhammakāyasampatti. Tathā lokiyasarikkhakānaṃ bahumatabhāvo <pageBreak edition="M" number="0.0230" />, gahaṭṭhapabbajitehi abhigamanīyatā, abhigatānañca nesaṃ kāyacittadukkhāpanayane paṭibalabhāvo, āmisadānadhammadānehi upakāritā, lokiyalokuttarasukhehi ca saññojanasamatthatā dīpitā hoti.</paragraph>
    <paragraph line="22">Yasmā ca loke issariyadhammayasasirikāmapayattesu chasu dhammesu bhagasaddo pavattati, paramañcassa sakacitte <bold>issariyaṃ,</bold> aṇimālaṅghimādikaṃ vā lokiyasammataṃ sabbākāraparipūraṃ atthi, tathā lokuttaro <bold>dhammo,</bold> lokattayabyāpako yathābhuccaguṇādhigato ativiya parisuddho <bold>yaso,</bold> rūpakāyadassanabyāvaṭajananayanappasādajananasamatthā sabbākāraparipūrā sabbaṅgapaccaṅga<bold>sirī,</bold> yaṃ yaṃ etena icchitaṃ patthitaṃ attahitaṃ parahitaṃ vā, tassa tassa tatheva abhinipphannattā <pageBreak edition="P" number="2.0266" /> icchiticchitatthanipphattisaññito <bold>kāmo,</bold> sabbalokagarubhāvappattihetubhūto sammāvāyāmasaṅkhāto <bold>payatto</bold> ca atthi, tasmā imehi bhagehi yuttattāpi <bold>bhagā assa santī</bold>ti iminā atthena <bold>‘‘bhagavā’’</bold>ti vuccati.</paragraph>
    <paragraph line="23">Yasmā <pageBreak edition="V" number="0.0211" /> pana kusalādīhi bhedehi sabbadhamme, khandhāyatanadhātusaccaindriyapaṭiccasamuppādādīhi vā kusalādidhamme, pīḷanasaṅkhatasantāpavipariṇāmaṭṭhena vā <bold>dukkhamariyasaccaṃ,</bold> āyūhananidānasaṃyogapalibodhaṭṭhena <bold>samudayaṃ,</bold> nissaraṇavivekāsaṅkhataamataṭṭhena nirodhaṃ, niyyānikahetudassanādhipateyyaṭṭhena <bold>maggaṃ</bold> vibhattavā, vibhajitvā vivaritvā desitavāti vuttaṃ hoti, tasmā <bold>‘‘vibhattavā’’</bold>ti vattabbe <bold>‘‘bhagavā’’</bold>ti vuccati.</paragraph>
    <paragraph line="24">Yasmā ca esa dibbabrahmaariyavihāre kāyacittaupadhiviveke suññatappaṇihitānimittavimokkhe aññe ca lokiyalokuttare uttarimanussadhamme bhaji sevi bahulamakāsi, tasmā <bold>‘‘bhattavā’’</bold>ti vattabbe <bold>‘‘bhagavā’’</bold>ti vuccati.</paragraph>
    <paragraph line="25">Yasmā pana tīsu bhavesu taṇhāsaṅkhātaṃ gamanaṃ anena vantaṃ, tasmā ‘‘bhavesu vantagamano’’ti vattabbe bhavasaddato bhakāraṃ gamanasaddato gakāraṃ vantasaddato vakārañca dīghaṃ katvā ādāya <bold>‘‘bhagavā’’</bold>ti vuccati, yathā loke ‘‘mehanassa khassa mālā’’ti vattabbe ‘‘mekhalā’’ti vuccati.</paragraph>
    <paragraph line="26">Puna <pageBreak edition="M" number="0.0231" /> aparampi pariyāyaṃ niddisanto <bold>‘‘api ca bhaggarāgoti bhagavā’’</bold>tiādimāha. Tattha bhaggo rāgo assāti bhaggarāgo. <bold>Bhaggadosā</bold>dīsupi eseva nayo. <bold>Kaṇḍako</bold>ti vinivijjhanaṭṭhena kilesā eva. <bold>Bhajī</bold>ti uddesavasena vibhāgaṃ katvā bhājesi. <bold>Vibhajī</bold>ti niddesavasena vividhā bhājesi. <bold>Pavibhajī</bold>ti paṭiniddesavasena pakārena vibhaji. Ugghaṭitaññūnaṃ vasena <bold>bhaji</bold>. Vipañcitaññūnaṃ vasena <bold>vibhaji</bold>. Neyyānaṃ vasena <bold>pavibhaji</bold>.</paragraph>
    <paragraph line="27"><bold>Dhammaratana</bold>nti –</paragraph>
    <gatha1 line="28">‘‘Cittīkataṃ mahagghañca, atulaṃ dullabhadassanaṃ;</gatha1>
    <gathalast line="29">Anomasattaparibhogaṃ, ratanaṃ tena vuccatī’’ti. (khu. pā. aṭṭha. 6.3; dī. ni. aṭṭha. 2.33) –</gathalast>
    <unindented line="30">Evaṃ vaṇṇitaṃ dhammaratanaṃ tividhena bhājesi. <bold>Bhavānaṃ</bold><pageBreak edition="P" number="2.0267" /><bold>antakaro</bold>ti kāmabhavādīnaṃ navannaṃ bhavānaṃ paricchedaṃ pariyantaṃ parivaṭumaṃ kārako. <bold>Bhāvitakāyo</bold>ti vaḍḍhitakāyo. Tathā itaresupi. <bold>Bhajī</bold>ti sevi. <bold>Araññavanapatthānī</bold>ti gāmassa vā nagarassa vā indakhīlato bahi araññaṃ. Vanapatthāni manussūpacārātikkantāni <pageBreak edition="V" number="0.0212" /> vanasaṇḍāni. <bold>Pantānī</bold>ti yattha manussā na kasanti na vapanti dūrāni senāsanāni. Keci pana ‘‘vanapattānīti yasmā yattha byagghādayo atthi, taṃ vanaṃ te pālayanti rakkhanti, tasmā tehi rakkhitattā vanapattānī’’ti vadanti. <bold>Senāsanānī</bold>ti seti ceva āsati ca etthāti senāsanāni. <bold>Appasaddānī</bold>ti vacanasaddena appasaddāni. <bold>Appanigghosānī</bold>ti gāmanagaranigghosasaddena appanigghosāni. <bold>Vijanavātānī</bold>ti antosañcaraṇajanassa sarīravātena virahitāni. ‘‘Vijanavādānī’’tipi pāṭho, ‘‘antojanavādena virahitānī’’ti attho. ‘‘Vijanapātānī’’tipi pāṭho, ‘‘janasañcāravirahitānī’’ti attho. <bold>Manussarāhasseyyakānī</bold>ti manussānaṃ rahassakaraṇaṭṭhānāni. <bold>Paṭisallānasāruppānī</bold>ti vivekānurūpāni. <bold>Bhāgī vā</bold>ti ‘‘bhāgo cīvarādikoṭṭhāso assa atthī’’ti bhāgī. ‘‘Paṭilābhavasena attharasādibhāgo assa atthī’’ti bhāgī. <bold>Attharasassā</bold>ti hetuphalasampattisaṅkhātassa attharasassa. <bold>Dhammarasassā</bold>ti hetusampattisaṅkhātassa dhammarasassa. Vuttañhetaṃ ‘‘hetuphale ñāṇaṃ atthapaṭisambhidā, hetumhi ñāṇaṃ dhammapaṭisambhidā’’ti (vibha. 720). <bold>Vimuttirasassā</bold>ti phalasampattisaṅkhātassa vimuttirasassa. Vuttampi cetaṃ ‘‘kiccasampattiatthena, raso nāma pavuccatī’’ti (paṭi. ma. aṭṭha. 1.1.2 mātikāvaṇṇanā; visuddhi. 1.8).</unindented>
    <paragraph line="31"><bold>Catunnaṃ</bold><pageBreak edition="M" number="0.0232" /><bold>jhānāna</bold>nti paṭhamajjhānādīnaṃ catunnaṃ jhānānaṃ. <bold>Catunnaṃ appamaññāna</bold>nti mettādīnaṃ pharaṇappamāṇavirahitānaṃ catunnaṃ brahmavihārānaṃ. <bold>Catunnaṃ arūpasamāpattīna</bold>nti ākāsānañcāyatanādīnaṃ catunnaṃ arūpajjhānānaṃ. <bold>Aṭṭhannaṃ vimokkhāna</bold>nti ‘‘rūpī rūpāni passatī’’tiādinā (dha. sa. 248) nayena vuttānaṃ ārammaṇavimuttānaṃ aṭṭhannaṃ vimokkhānaṃ. <bold>Abhibhāyatanāna</bold>nti <pageBreak edition="P" number="2.0268" /> ettha abhibhūtāni āyatanāni etesaṃ jhānānanti abhibhāyatanāni, jhānāni. <bold>Āyatanānī</bold>ti adhiṭṭhānaṭṭhena āyatanasaṅkhātāni kasiṇārammaṇāni. Ñāṇuttariko hi puggalo visadañāṇoti kiṃ ettha ārammaṇe samāpajjitabbaṃ, na mayi cittekaggatākaraṇe bhāro atthīti tāni ārammaṇāni abhibhavitvā samāpajjati. Saha nimittuppādenevettha appanaṃ nibbattetīti attho. Evaṃ uppāditāni jhānāni abhibhāyatanānīti vuccanti, tesaṃ aṭṭhannaṃ abhibhāyatanānaṃ. <bold>Navannaṃ anupubbavihārasamāpattīna</bold>nti pubbaṃ pubbaṃ anu anupubbaṃ, anupubbaṃ viharitabbato samāpajjitabbato anupubbavihārasamāpatti, anupaṭipāṭiyā samāpajjitabbāti attho, tāsaṃ navannaṃ anupubbavihārasamāpattīnaṃ. <bold>Dasannaṃ saññābhāvanāna</bold>nti girimānandasutte (a. ni. 10.60) āgatānaṃ aniccasaññādīnaṃ dasannaṃ saññābhāvanānaṃ. <bold>Dasannaṃ kasiṇasamāpattīna</bold>nti sakalaṭṭhena kasiṇasaṅkhātānaṃ pathavīkasiṇajjhānādīnaṃ dasannaṃ jhānānaṃ. <bold>Ānāpānassatisamādhissā</bold>ti ānāpānassatisampayuttasamādhissa <pageBreak edition="V" number="0.0213" />. <bold>Asubhasamāpattiyā</bold>ti asubhajjhānasamāpattiyā. <bold>Dasannaṃ tathāgatabalāna</bold>nti dasabalabalānaṃ dasannaṃ. <bold>Catunnaṃ vesārajjāna</bold>nti visāradabhāvānaṃ catunnaṃ vesārajjānaṃ. <bold>Catunnaṃ paṭisambhidāna</bold>nti paṭisambhidāñāṇānaṃ catunnaṃ. <bold>Channaṃ abhiññāṇāna</bold>nti iddhividhādīnaṃ channaṃ abhiññāṇānaṃ. <bold>Channaṃ buddhadhammāna</bold>nti ‘‘sabbaṃ kāyakammaṃ ñāṇānuparivattī’’tiādinā (cūḷani. mogharājamāṇavapucchāniddesa 85; netti. 15) nayena upari āgatānaṃ channaṃ buddhadhammānaṃ.</paragraph>
    <paragraph line="32">Tattha cīvarādayo bhāgyasampattivasena vuttā. Attharasatiko <pageBreak edition="P" number="2.0269" /> paṭivedhavasena vutto. Adhisīlatiko paṭipattivasena. Jhānattiko rūpārūpajjhānavasena. Vimokkhattiko samāpattivasena. Saññācatukko upacārappanāvasena. Satipaṭṭhānādayo sattatiṃsabodhipakkhiyadhammavasena. <bold>Tathāgatabalāna</bold>ntiādayo āveṇikadhammavasena vuttāti veditabbā.</paragraph>
    <paragraph line="33">Ito <pageBreak edition="M" number="0.0233" /> paraṃ <bold>bhagavāti netaṃ nāma</bold>ntiādi ‘‘atthamanugatā ayaṃ paññattī’’ti ñāpanatthaṃ vuttaṃ. Tattha <bold>samaṇā</bold> pabbajjupagatā. <bold>Brāhmaṇā</bold> bhovādino samitapāpabāhitapāpā vā. <bold>Devatā</bold> sakkādayo brahmāno ca. <bold>Vimokkhantika</bold>nti vimokkho arahattamaggo, vimokkhassa anto arahattaphalaṃ, tasmiṃ vimokkhante bhavaṃ vimokkhantikaṃ nāmaṃ. Sabbaññubhāvo hi arahattamaggena sijjhati, arahattaphalādhigamena siddho hoti. Tasmā sabbaññubhāvo vimokkhante bhavo hoti. Taṃ nemittikampi nāmaṃ vimokkhante bhavaṃ nāma hoti. Tena vuttaṃ – ‘‘vimokkhantikametaṃ buddhānaṃ bhagavantāna’’nti. <bold>Bodhiyā mūle saha sabbaññutaññāṇassa paṭilābhā</bold>ti mahābodhirukkhamūle yathāvuttakkhaṇe sabbaññutaññāṇassa paṭilābhena saha. <bold>Sacchikā paññattī</bold>ti arahattaphalasacchikiriyāya sabbadhammasacchikiriyāya vā jātā paññatti. <bold>Yadidaṃ bhagavā</bold>ti yā ayaṃ bhagavāti paññatti.</paragraph>
    <paragraph line="34"><bold>Dvīhi kāraṇehī</bold>ti dvīhi koṭṭhāsehi. <bold>Pariyattisāsana</bold>nti tepiṭakaṃ buddhavacanaṃ. <bold>Paṭipattī</bold>ti paṭipajjati etāyāti paṭipatti. <bold>Yaṃ tassa pariyāpuṭa</bold>nti tena puggalena yaṃ pariyāpuṭaṃ sajjhāyitaṃ karaṇatthe sāmivacanaṃ. ‘‘Pariyāpuṭṭa’’ntipi pāṭho. <bold>Sutta</bold>nti ubhatovibhaṅganiddesakhandhakaparivārā, suttanipāte maṅgalasutta- (khu. pā. 5.1 ādayo; su. ni. 261 ādayo) ratanasutta- (khu. pā. 6.1 ādayo) tuvaṭakasuttāni (su. ni. 921 ādayo), aññampi ca suttanāmakaṃ tathāgatavacanaṃ suttanti veditabbaṃ. <bold>Geyya</bold>nti sabbampi sagāthakaṃ suttaṃ geyyanti veditabbaṃ, visesena saṃyuttake sakalopi sagāthāvaggo. <bold>Veyyākaraṇa</bold>nti <pageBreak edition="P" number="2.0270" /> sakalaṃ abhidhammapiṭakaṃ niggāthakaṃ suttaṃ, yañca aññampi aṭṭhahi aṅgehi asaṅgahitaṃ buddhavacanaṃ <pageBreak edition="V" number="0.0214" />, taṃ ‘‘veyyākaraṇa’’nti veditabbaṃ. <bold>Gāthā</bold>ti dhammapadaṃ, theragāthā, therīgāthā, suttanipāte nosuttanāmikā suddhikagāthā ca ‘‘gāthā’’ti veditabbā. <bold>Udāna</bold>nti somanassañāṇamayikagāthāpaṭisaṃyuttā dveasīti suttantā ‘‘udāna’’nti veditabbaṃ. <bold>Itivuttaka</bold>nti ‘‘vuttañhetaṃ bhagavatā’’tiādinayappavattā (itivu. 1 ādayo) dasuttarasatasuttantā ‘‘itivuttaka’’nti veditabbaṃ. <bold>Jātaka</bold>nti apaṇṇakajātakādīni (jā. 1.1.1) paṇṇāsādhikāni pañcajātakasatāni ‘‘jātaka’’nti veditabbaṃ. <bold>Abbhutadhamma</bold>nti ‘‘cattārome <pageBreak edition="M" number="0.0234" />, bhikkhave, acchariyā abbhutadhammā ānande’’tiādinayappavattā (dī. ni. 2.209; a. ni. 4.129) sabbepi acchariyaabbhutadhammapaṭisaṃyuttā suttantā ‘‘abbhutadhamma’’nti veditabbaṃ. <bold>Vedalla</bold>nti cūḷavedalla- (ma. ni. 1.460 ādayo) mahāvedalla- (ma. ni. 1.449 ādayo) sammādiṭṭhi- (ma. ni. 1.89 ādayo) sakkapañha- (dī. ni. 2.344 ādayo) saṅkhārabhājaniyamahāpuṇṇamasuttādayo (ma. ni. 3.85 ādayo) sabbepi vedañca tuṭṭhiñca laddhā laddhā pucchitasuttantā ‘‘vedalla’’nti veditabbaṃ. <bold>Idaṃ pariyattisāsana</bold>nti idaṃ vuttappakāraṃ tepiṭakaṃ buddhavacanaṃ pariyāpuṇitabbaṭṭhena pariyatti, anusāsanaṭṭhena sāsananti katvā pariyattisāsanaṃ. <bold>Tampi mussatī</bold>ti tampi pariyattisāsanaṃ nassati. <bold>Sammussatī</bold>ti ādito nassati. <bold>Paribāhiro hotī</bold>ti parammukho hoti.</paragraph>
    <paragraph line="35"><bold>Katamaṃ paṭipattisāsana</bold>nti lokuttaradhammato pubbabhāgo tadatthaṃ paṭipajjīyatīti paṭipatti. Sāsīyanti ettha veneyyāti sāsanaṃ. <bold>Sammāpaṭipadā</bold>tiādayo vuttanayā eva.</paragraph>
    <paragraph line="36"><bold>Pāṇampi hanatī</bold>ti jīvitindriyampi ghāteti. <bold>Adinnampi ādiyatī</bold>ti parapariggahitampi vatthuṃ gaṇhāti. <bold>Sandhimpi chindatī</bold>ti gharasandhimpi chindati. <bold>Nillopampi haratī</bold>ti gāme paharitvā mahāvilopampi karoti. <bold>Ekāgārikampi</bold><pageBreak edition="P" number="2.0271" /><bold>karotī</bold>ti paṇṇāsamattehipi saṭṭhimattehipi parivāretvā jīvaggāhaṃ gahetvāpi dhanaṃ āharāpeti. <bold>Paripanthepi tiṭṭhatī</bold>ti panthadūhanakammaṃ karoti. <bold>Paradārampi gacchatī</bold>ti paradāresu cārittaṃ āpajjati. <bold>Musāpi bhaṇatī</bold>ti atthabhañjanakaṃ musāpi vadati. <bold>Anariyadhammo</bold>ti anariyasabhāvo.</paragraph>
    <paragraph line="37" number="51"><bold>Eko pubbe caritvānā</bold>ti pabbajjāsaṅkhātena vā gaṇāvavassaggaṭṭhena vā pubbe loke viharitvā. <bold>Yānaṃ bhantaṃva taṃ loke, hīnamāhu puthujjana</bold>nti taṃ vibbhantakaṃ puggalaṃ yathā hatthiyānādiyānaṃ adantaṃ visamampi ārohati, ārohanakampi bhañjati, papātepi papatati, evaṃ <pageBreak edition="V" number="0.0215" /> kāyaduccaritādivisamārohanena nirayādīsu, atthabhañjanena jātipapātādīsu papatanena ca yānaṃ bhantaṃva hīnaṃ puthujjanañca āhūti.</paragraph>
    <paragraph line="38"><bold>Pabbajjāsaṅkhātena vā</bold>ti pabbajjākoṭṭhāsena vā ‘‘pabbajito samaṇo’’ti gaṇanāropanena vā. <bold>Gaṇāvavassaggaṭṭhena vā</bold>ti gaṇasaṅgaṇikārāmataṃ vissajjetvā vassaggaṭṭhena vā.</paragraph>
    <paragraph line="39"><bold>Eko</bold><pageBreak edition="M" number="0.0235" /><bold>paṭikkamatī</bold>ti ekakova gāmato nivattati. <bold>Yo nisevatī</bold>ti niddesassa uddesapadaṃ. <bold>Aparena samayenā</bold>ti aññasmiṃ kāle aparabhāge. <bold>Buddha</bold>nti sabbaññubuddhaṃ. <bold>Dhamma</bold>nti svākkhātatādiguṇayuttaṃ dhammaṃ. <bold>Saṅgha</bold>nti suppaṭipannatādiguṇayuttaṃ saṅghaṃ. <bold>Sikkha</bold>nti adhisīlādisikkhitabbaṃ sikkhaṃ. <bold>Paccakkhāyā</bold>ti buddhādiṃ paṭikkhipitvā. <bold>Hīnāyā</bold>ti hīnatthāya gihibhāvāya. <bold>Āvattitvā</bold>ti nivattitvā. <bold>Sevati</bold> ekavāraṃ sevati. <bold>Nisevati</bold> anekavidhena sevati. <bold>Saṃsevati</bold> allīyitvā sevati. <bold>Paṭisevati</bold> punappunaṃ sevati.</paragraph>
    <paragraph line="40"><bold>Bhanta</bold>nti vibbhantaṃ. <bold>Adanta</bold>nti dantabhāvaṃ anupanītaṃ. <bold>Akārita</bold>nti susikkhitakiriyaṃ asikkhāpitaṃ. <bold>Avinīta</bold>nti na vinītaṃ ācārasampattiyā asikkhitaṃ. <bold>Uppathaṃ gaṇhātī</bold>ti vuttappakāraṃ yānaṃ adantātiyuttaṃ bhantaṃ visamamaggaṃ upeti. <bold>Visamaṃ khāṇumpi pāsāṇampi abhiruhatī</bold>ti visamaṃ hutvā ṭhitaṃ kharakhāṇumpi tathā <pageBreak edition="P" number="2.0272" /> pabbatapāsāṇampi ārohati. <bold>Yānampi ārohanakampi bhañjatī</bold>ti vayhādiyānaṃ ārohantassa pājentassa hatthapādādimpi bhindati. <bold>Papātepi papatatī</bold>ti ekatocchinnapabbhārapapātepi pāteti. <bold>So vibbhantako</bold>ti so paṭikkantako. <bold>Bhantayānapaṭibhāgo</bold>ti anavaṭṭhitayānasadiso. <bold>Uppathaṃ gaṇhātī</bold>ti kusalakammapathato paṭikkamitvā apāyapathabhūtaṃ uppathaṃ micchāmaggaṃ upeti. <bold>Visamaṃ kāyakammaṃ abhiruhatī</bold>ti samassa paṭipakkhaṃ kāyaduccaritasaṅkhātaṃ visamaṃ kāyakammaṃ ārohati. Sesesupi eseva nayo. <bold>Niraye attānaṃ bhañjatī</bold>ti nirassādasaṅkhāte niraye attabhāvaṃ cuṇṇavicuṇṇaṃ karoti. <bold>Manussaloke attānaṃ bhañjatī</bold>ti vividhakammakāraṇavasena bhañjati. <bold>Devaloke attānaṃ bhañjatī</bold>ti piyavippayogādidukkhavasena. <bold>Jātipapātampi papatatī</bold>ti jātipapātepi pāteti. <bold>Jarāpapātā</bold>dīsupi eseva nayo. <bold>Manussaloke</bold>ti idha adhippetalokameva dasseti.</paragraph>
    <paragraph line="41"><bold>Puthujjanā</bold>ti niddesassa uddesapadaṃ. Tattha puthujjanāti –</paragraph>
    <gatha1 line="42">Puthūnaṃ <pageBreak edition="V" number="0.0216" /> jananādīhi, kāraṇehi puthujjano;</gatha1>
    <gathalast line="43">Puthujjanantogadhattā, puthuvāyaṃ jano iti.</gathalast>
    <paragraph line="44">So <pageBreak edition="M" number="0.0236" /> hi puthūnaṃ nānappakārānaṃ kilesādīnaṃ jananādīhipi kāraṇehi puthujjano. Taṃ vibhāgato dassetuṃ <bold>‘‘puthu kilese janentī’’</bold>tiādimāha. Tattha bahūnaṃ nānappakārānaṃ sakkāyadiṭṭhīnaṃ avihatattā vā tā janenti, tāhi janitāti vā puthujjanā. Avihatamevatthaṃ janasaddo vadati. <bold>Puthu satthārānaṃ mukhullokikā</bold>ti ettha puthū nānājanā satthupaṭiññā etesanti puthujjanāti vacanattho. <bold>Puthu sabbagatīhi avuṭṭhitā</bold>ti ettha janetabbā janayanti etthāti janā, gatiyo. Puthū janā etesanti puthujjanā. Ito pare jāyanti etehīti janā, abhisaṅkhārādayo. Te etesaṃ vijjantīti puthujjanā. Abhisaṅkharaṇādiattho eva vā janasaddo daṭṭhabbo. <bold>Nānāsantāpehi santapantī</bold>ti rāgaggiādayo santāpā. Te eva vā sabbepi vā kilesā pariḷāhā. <bold>Puthu</bold><pageBreak edition="P" number="2.0273" /><bold>pañcasu kāmaguṇesū</bold>ti ettha jāyatīti jano, rāgo gedhoti evamādiko, puthu jano etesanti puthujjanā. Puthu jātā rattāti evaṃ rāgādiattho eva vā janasaddo daṭṭhabbo. <bold>Palibuddhā</bold>ti sambaddhā. <bold>Āvutā</bold>ti āvaritā. <bold>Nivutā</bold>ti vāritā. <bold>Ovutā</bold>ti uparito pihitā. <bold>Pihitā</bold>ti heṭṭhābhāgena pihitā. <bold>Paṭicchannā</bold>ti apākaṭā. <bold>Paṭikujjitā</bold>ti adhomukhagatā.</paragraph>
    <paragraph line="45">Atha vā puthūnaṃ vā gaṇanapathamatītānaṃ ariyadhammaparammukhānaṃ nīcadhammasamācārānaṃ janānaṃ antogadhattāpi puthujjanā. Puthu vā ayaṃ visuṃyeva saṅkhaṃ gato, visaṃsaṭṭho sīlasutādiguṇayuttehi ariyehi janotipi puthujjano.</paragraph>
    <paragraph line="46">Evaṃ ye te –</paragraph>
    <gatha1 line="47">‘‘Duve puthujjanā vuttā, buddhenādiccabandhunā;</gatha1>
    <gathalast line="48">Andho puthujjano eko, kalyāṇeko puthujjano’’ti. –</gathalast>
    <unindented line="49">Dveva puthujjanā vuttā, tesu andhaputhujjano vutto hotīti veditabbo.</unindented>
    <paragraph line="50" number="52"><bold>Yaso kitti cā</bold>ti lābhasakkāro pasaṃsā ca. <bold>Pubbe</bold>ti pabbajitabhāve. <bold>Hāyate vāpi tassa sā</bold>ti tassa vibbhantakassa sato so <pageBreak edition="M" number="0.0237" /> ca yaso sā ca kitti hāyati. <bold>Etampi disvā</bold>ti <pageBreak edition="V" number="0.0217" /> etampi pubbe yasakittīnaṃ lābhaṃ pacchā ca hāniṃ disvā. <bold>Sikkhetha methunaṃ vippahātave</bold>ti tisso sikkhāyo sikkhetha. Kiṃ kāraṇā? <bold>Methunaṃ vippahātave,</bold> methunappahānatthāyāti vuttaṃ hoti.</paragraph>
    <paragraph line="51"><bold>Kittivaṇṇagato</bold>ti bhagavā kittivaṇṇo, kittisaddañceva guṇañca ukkhipitvā vadanto hotīti attho. Cittaṃ nānānayena kathanaṃ assa atthīti <bold>cittakathī. Kalyāṇapaṭibhāno</bold>ti sundarapañño.</paragraph>
    <paragraph line="52"><bold>Hāyatī</bold>ti niddesassa uddesapadaṃ. <bold>Parihāyatī</bold>ti samantato hāyati. <bold>Paridhaṃsatī</bold>ti adhopathaviṃ patati. <bold>Paripatatī</bold>ti <pageBreak edition="P" number="2.0274" /> samantato apagacchati. <bold>Antaradhāyatī</bold>ti adassanaṃ yāti. <bold>Vippalujjatī</bold>ti ucchijjati.</paragraph>
    <paragraph line="53"><bold>Khuddako sīlakkhandho</bold>ti thullaccayādi. <bold>Mahanto sīlakkhandho</bold>ti pārājikasaṃṅghādiseso.</paragraph>
    <paragraph line="54"><bold>Methunadhammassa pahānāyā</bold>ti tadaṅgādipahānena pajahanatthāya. <bold>Vūpasamāyā</bold>ti malānaṃ vūpasamanatthāya. <bold>Paṭinissaggāyā</bold>ti pakkhandanapariccāgapaṭinissaggatthāya. <bold>Paṭipassaddhiyā</bold>ti paṭipassaddhisaṅkhātassa phalassa atthāya.</paragraph>
    <paragraph line="55" number="53"> Yo hi methunaṃ na vippajahati <bold>saṅkappehi…pe… tathāvidho</bold>. Tattha <bold>pareto</bold>ti samannāgato. <bold>Paresaṃ nigghosa</bold>nti upajjhāyādīnaṃ nindāvacanaṃ. <bold>Maṅku hotī</bold>ti dummano hoti.</paragraph>
    <paragraph line="56"><bold>Kāmasaṅkappenā</bold>ti kāmapaṭisaṃyuttena vitakkena. Upariṭṭhepi eseva nayo. <bold>Phuṭṭho</bold>ti vitakkehi phusito. <bold>Pareto</bold>ti aparihīno. <bold>Samohito</bold>ti sammā ohito anto paviṭṭho. <bold>Kapaṇo viyā</bold>ti duggatamanusso viya. <bold>Mando viyā</bold>ti aññāṇī viya. <bold>Momūho viyā</bold>ti sammohabhūto viya. <bold>Jhāyatī</bold>ti cinteti. <bold>Pajjhāyatī</bold>ti bhusaṃ cinteti. <bold>Nijjhāyatī</bold>ti anekavidhena cinteti. <bold>Apajjhāyatī</bold>ti tato apagantvā cinteti. <bold>Ulūko</bold>ti ulūkasakuṇo. <bold>Rukkhasākhāya</bold>nti rukkhe uṭṭhitasākhāya, viṭape vā. <bold>Mūsikaṃ magayamāno</bold>ti mūsikaṃ gavesamāno, ‘‘maggayamāno’’tipi paṭhanti. <bold>Kotthū</bold>ti siṅgālo. <bold>Biḷāro</bold>ti babbu. <bold>Sandhisamalasaṅkaṭire</bold>ti <pageBreak edition="M" number="0.0238" /> dvinnaṃ gharānaṃ antare ca udakaniddhamanacikkhallakacavaranikkhipanaṭṭhāne ca thaṇḍile ca. <bold>Vahacchinno</bold>ti piṭṭhigīvamaṃsacchinno. Ito parā gāthā pākaṭasambandhā eva.</paragraph>
    <paragraph line="57" number="54"> Tāsu <pageBreak edition="V" number="0.0218" /><bold>satthānī</bold>ti kāyaduccaritādīni. Tāni hi attano paresañca chedanaṭṭhena ‘‘satthānī’’ti vuccanti. Tesu vāyaṃ visesena tāva ādito musāvacanasatthāneva karoti, ‘‘iminā kāraṇenāhaṃ vibbhanto’’ti bhaṇanto. Tenevāha – <bold>‘‘esa khvassa mahāgedho</bold><pageBreak edition="P" number="2.0275" />, <bold>mosavajjaṃ pagāhatī’’</bold>ti. Tattha<bold> esa khvassā</bold>ti esa kho assa.<bold> Mahāgedho</bold>ti mahābandhanaṃ. Katamoti ce? Yadidaṃ mosavajjaṃ pagāhati, svāyaṃ musāvādajjhogāho ‘‘mahāgedho’’ti veditabbo.</paragraph>
    <paragraph line="58"><bold>Tīṇi satthānī</bold>ti tayo chedakā. Kāyaduccaritaṃ <bold>kāyasatthaṃ. Vacīsatthā</bold>dīsupi eseva nayo. Taṃ vibhāgato dassetuṃ <bold>‘‘tividhaṃ kāyaduccaritaṃ kāyasattha’’</bold>nti āha. <bold>Sampajānamusā bhāsatī</bold>ti jānanto tucchaṃ vācaṃ bhāsati. <bold>Abhirato ahaṃ bhante ahosiṃ pabbajjāyā</bold>ti sāsane pabbajjāya anabhirativirahito ahaṃ āsiṃ. <bold>Mātā me posetabbā</bold>ti mātā mayā posetabbā. <bold>Tenamhi vibbhantoti bhaṇatī</bold>ti tena kāraṇena paṭikkanto asmītipi katheti. <bold>Pitā me posetabbo</bold>tiādīsupi eseva nayo.</paragraph>
    <paragraph line="59"><bold>Eso tassa mahāgedho</bold>ti tassa puggalassa eso mahābandho. <bold>Mahāvana</bold>nti mahantaṃ duṭṭhavanaṃ. <bold>Gahana</bold>nti duratikkamaṃ. <bold>Kantāro</bold>ti corakantārādisadiso. <bold>Visamo</bold>ti kaṇṭakavisamo. <bold>Kuṭilo</bold>ti vaṅkakaṭakasadiso. <bold>Paṅko</bold>ti pallalasadiso. <bold>Palipo</bold>ti kaddamasadiso. <bold>Palibodho</bold>ti mahādukkho. <bold>Mahābandhana</bold>nti mahantaṃ dumocayabandhanaṃ. <bold>Yadidaṃ sampajānamusāvādo</bold>ti yo ayaṃ sampajānamusāvādo.</paragraph>
    <paragraph line="60"><bold>Sabhaggato vā</bold>ti sabhāyaṃ ṭhito vā. <bold>Parisaggato vā</bold>ti gāmaparisāyaṃ ṭhito vā. <bold>Ñātimajjhagato vā</bold>ti dāyādānaṃ majjhe ṭhito vā. <bold>Pūgamajjhagato vā</bold>ti senīnaṃ majjhe ṭhito vā. <bold>Rājakulamajjhagato vā</bold>ti rājakulassa majjhe mahāvinicchaye ṭhito vā. <bold>Abhinīto</bold>ti pucchanatthāya nīto. <bold>Sakkhipuṭṭho</bold>ti sakkhiṃ katvā pucchito. <bold>Ehambho purisā</bold>ti <pageBreak edition="M" number="0.0239" /> ālapanametaṃ. <bold>Attahetu vā parahetu vā</bold>ti attano vā parassa vā hatthapādādihetu vā dhanahetu vā. <bold>Āmisakiñcikkhahetu vā</bold>ti ettha <bold>āmisa</bold>nti lābho adhippeto. <bold>Kiñcikkha</bold>nti yaṃ vā taṃ vā appamattakaṃ, antamaso tittiravaṭṭakasappipiṇḍanavanītapiṇḍādimattakassapi lābhassa hetūti <pageBreak edition="P" number="2.0276" /> attho. <bold>Sampajānamusā bhāsatī</bold>ti jānantoyeva musāvādaṃ karoti.</paragraph>
    <paragraph line="61">Puna aññaṃ pariyāyaṃ dassento <bold>‘‘api ca tīhākārehi musāvādo hoti, pubbevassa hotī’’</bold>tiādimāha. Tattha <bold>tīhākārehī</bold>ti sampajānamusāvādassa aṅgabhūtehi tīhi kāraṇehi. <bold>Pubbevassa</bold><pageBreak edition="V" number="0.0219" /><bold>hotī</bold>ti pubbabhāgeyeva assa puggalassa evaṃ hoti ‘‘musā bhaṇissa’’nti. <bold>Bhaṇantassa hotī</bold>ti bhaṇamānassa hoti. <bold>Bhaṇitassa hotī</bold>ti bhaṇite assa hoti. Yaṃ vattabbaṃ tasmiṃ vutte hotīti attho. Atha vā <bold>bhaṇitassā</bold>ti vuttavato niṭṭhitavacanassa hotīti. Yo evaṃ pubbabhāgepi jānāti, bhaṇantopi jānāti, pacchāpi jānāti ‘‘musā mayā bhaṇita’’nti, so evaṃ vadanto musāvādakammunā bajjhatīti ayamettha attho dassito. Kiñcāpi dassito, atha kho ayamettha viseso – pucchā tāva hoti, ‘‘musā bhaṇissa’’nti pubbabhāgo atthi, ‘‘musā mayā bhaṇita’’nti pacchābhāgo natthi. Vuttamattameva hi koci pamussati kiṃ tassa musāvādo hoti, na hotīti? Sā evaṃ <bold>aṭṭhakathāsu</bold> vissajjitā – pubbabhāge ‘‘musā bhaṇissa’’nti ca, bhaṇantassa ‘‘musā bhaṇāmī’’ti ca jānato pacchābhāge ‘‘musā mayā bhaṇita’’nti na sakkā na bhavituṃ, sacepi na hoti, musāvādoyeva. Purimameva hi aṅgadvayaṃ pamāṇaṃ. Yassāpi pubbabhāge ‘‘musā bhaṇissa’’nti ābhogo natthi, bhaṇanto pana ‘‘musā bhaṇāmī’’ti jānāti. Bhaṇitepi ‘‘musā mayā bhaṇita’’nti jānāti. So musāvādena na kāretabbo. Pubbabhāgo hi pamāṇataro. Tasmiṃ asati davā bhaṇitaṃ vā, ravā bhaṇitaṃ vā hotīti.</paragraph>
    <paragraph line="62">Ettha ca taṃñāṇatā ca ñāṇasamodhānañca pariccajitabbaṃ. <bold>Taṃñāṇatā pariccajitabbā</bold>ti yena cittena ‘‘musā bhaṇissa’’nti jānāti, teneva ‘‘musā bhaṇāmī’’ti ca, ‘‘musā mayā bhaṇita’’nti ca jānātīti evaṃ ekacitteneva tīsu khaṇesu jānātīti ayaṃ taṃñāṇatā pariccajitabbā. Na <pageBreak edition="M" number="0.0240" /> hi sakkā teneva cittena taṃ cittaṃ jānituṃ, yathā na sakkā teneva asinā so asi chinditunti. Purimaṃ purimaṃ pana cittaṃ pacchimassa pacchimassa cittassa tathā uppattiyā paccayo hutvā nirujjhati. Tenetaṃ vuccati –</paragraph>
    <gatha1 line="63">‘‘Pamāṇaṃ <pageBreak edition="P" number="2.0277" /> pubbabhāgova, tasmiṃ sati na hessati;</gatha1>
    <gathalast line="64">Sesadvayanti nattheta, miti vācā tivaṅgikā’’ti. (pārā. aṭṭha. 2.200);</gathalast>
    <paragraph line="65">Ñāṇasamodhānaṃ pariccajitabbanti etāni tīṇi cittāni ekakkhaṇe uppajjantīti na gahetabbāni. Idañhi cittaṃ nāma –</paragraph>
    <gatha1 line="66">‘‘Aniruddhamhi paṭhame, na uppajjati pacchimaṃ;</gatha1>
    <gathalast line="67">Nirantaruppajjanato, ekaṃ viya pakāsatī’’ti. (pārā. aṭṭha. 2.200);</gathalast>
    <paragraph line="68">Ito <pageBreak edition="V" number="0.0220" /> paraṃ pana yvāyaṃ ajānaṃyeva ‘‘jānāmī’’tiādinā nayena sampajānamusā bhaṇati, yasmā so ‘‘idaṃ abhūta’’nti evaṃdiṭṭhiko hoti, tassa hi attheva ayaṃ laddhi. Tathā ‘‘idaṃ abhūta’’nti evamassa khamati ceva ruccati ca. Evamassa saññā, evaṃsabhāvameva cassa cittaṃ ‘‘idaṃ abhūta’’nti. Yadā pana musā vattukāmo hoti, tadā taṃ diṭṭhiṃ vā diṭṭhiyā saha khantiṃ vā diṭṭhikhantīhi saddhiṃ ruciṃ vā diṭṭhikhantirucīhi saddhiṃ saññaṃ vā diṭṭhikhantirucisaññāhi saddhiṃ bhāvaṃ vā vinidhāya nikkhipitvā paṭicchādetvā abhūtaṃ katvā bhaṇati. Tasmā tesampivasena aṅgabhedaṃ dassetuṃ <bold>‘‘api ca catūhākārehī’’</bold>tiādi vuttaṃ.</paragraph>
    <paragraph line="69">Ettha ca <bold>vinidhāya diṭṭhi</bold>nti balavadhammavinidhānavasenetaṃ vuttaṃ. <bold>Vinidhāya khanti</bold>ntiādīni tato dubbaladubbalānaṃ vinidhānavasena. <bold>Vinidhāya sañña</bold>nti idaṃ panettha sabbadubbaladhammavinidhānavasena. Saññāmattampi nāma avinidhāya sampajānamusā bhāsissatīti netaṃ ṭhānaṃ vijjati.</paragraph>
    <paragraph line="70" number="55"><bold>Mandova parikissatī</bold>ti pāṇavadhādīni karonto tatonidānañca dukkhamanubhonto bhogapariyesanārakkhaṇāni ca karonto momūho viya parikilissati.</paragraph>
    <paragraph line="71"><bold>Tamenaṃ rājāno gahetvā vividhā kammakāraṇā kārentī</bold>ti na rājāno karonti, rājādhīnapurisā nānāvidhāni kammakāraṇāni karonti. <bold>Kasāhipi</bold><pageBreak edition="M" number="0.0241" /><bold>tāḷentī</bold>ti kasādaṇḍakehipi vitajjenti. <bold>Vettehī</bold>ti vettalatāhi. <bold>Addhadaṇḍakehī</bold>ti <pageBreak edition="P" number="2.0278" /> muggarehi, pahārasādhanatthaṃ vā catuhatthadaṇḍaṃ dvedhā chetvā gahitadaṇḍakehi. <bold>Bilaṅgathālika</bold>nti kañjiyaukkhalikakammakāraṇaṃ. Taṃ <pageBreak edition="V" number="0.0221" /> karontā sīsakapālaṃ uppāṭetvā tattaṃ ayoguḷaṃ saṇḍāsena gahetvā tattha pakkhipanti, tena matthaluṅgaṃ pakkuṭṭhitvā upari uttarati. <bold>Saṅkhamuṇḍika</bold>nti saṅkhamuṇḍakammakāraṇaṃ. Taṃ karontā uttaroṭṭhaubhatokaṇṇacūḷikagalavāṭakaparicchedena cammaṃ chinditvā sabbakese ekato gaṇṭhiṃ katvā daṇḍakena veṭhetvā uppāṭenti, saha kesehi cammaṃ uṭṭhahati. Tato sīsakaṭāhaṃ thūlasakkharāhi ghaṃsitvā dhovantā saṅkhavaṇṇaṃ karonti. <bold>Rāhumukha</bold>nti rāhumukhakammakāraṇaṃ. Taṃ karontā saṅkunā mukhaṃ vivaritvā antomukhe dīpaṃ jālenti, kaṇṇacūḷikāhi vā paṭṭhāya mukhaṃ nikhādanena khananti, lohitaṃ paggharitvā mukhaṃ pūreti.</paragraph>
    <paragraph line="72"><bold>Jotimālika</bold>nti sakalasarīraṃ telapilotikāya veṭhetvā ālimpenti. <bold>Hatthapajjotika</bold>nti hatthe telapilotikāya veṭhetvā dīpaṃ viya pajjālenti. <bold>Erakavattika</bold>nti erakavattakammakāraṇaṃ. Taṃ karontā heṭṭhāgīvato paṭṭhāya cammavaṭṭe kantitvā gopphake pātenti. Atha naṃ yottehi bandhitvā kaḍḍhanti. So attano cammavaṭṭe akkamitvā akkamitvā patati. <bold>Cirakavāsika</bold>nti cirakavāsikakammakāraṇaṃ. Taṃ karontā tatheva cammavaṭṭe kantitvā kaṭiyaṃ ṭhapenti, kaṭito paṭṭhāya kantitvā gopphakesu ṭhapenti, uparimehi heṭṭhimasarīraṃ cirakanivāsananivatthaṃ viya hoti. <bold>Eṇeyyaka</bold>nti eṇeyyakakammakāraṇaṃ. Taṃ karontā ubhosu kapparesu ca ubhosu jaṇṇukesu ca ayavalayāni datvā ayasūlāni koṭṭenti, so catūhi ayasūlehi bhūmiyaṃ patiṭṭhahati. Atha naṃ parivāretvā aggiṃ karonti. ‘‘Eṇeyyako jotipariggaho yathā’’ti āgataṭṭhānepi idameva vuttaṃ. Taṃ sandhito sandhito sūlāni apanetvā catūhi aṭṭhikoṭīhiyeva ṭhapenti. Evarūpā kammakāraṇā nāma natthi.</paragraph>
    <paragraph line="73"><bold>Baḷisamaṃsika</bold>nti <pageBreak edition="P" number="2.0279" /> ubhatomukhehi baḷisehi paharitvā cammamaṃsanhārūni uppāṭenti. <bold>Kahāpaṇika</bold>nti sakalasarīraṃ tiṇhāhi vāsīhi koṭito paṭṭhāya kahāpaṇamattaṃ kahāpaṇamattaṃ pātentā koṭṭenti. <bold>Khārāpatacchika</bold>nti sarīraṃ <pageBreak edition="M" number="0.0242" /> tattha tattha āvudhehi paharitvā kocchehi khāraṃ ghaṃsenti, cammamaṃsanhārūni paggharitvā pasavanti, aṭṭhikasaṅkhalikāva tiṭṭhati. <bold>Palighaparivattika</bold>nti ekena passena nipajjāpetvā kaṇṇacchiddena ayasūlaṃ koṭṭetvā pathaviyā ekābaddhaṃ karonti. Atha naṃ pāde gahetvā āviñchanti. <bold>Palālapīṭhaka</bold>nti chekā kāraṇikā chavicammaṃ acchinditvā nisadapotakāhi aṭṭhīni chinditvā kesesu gahetvā ukkhipanti, maṃsarāsiyeva hoti. Atha naṃ keseheva pariyonandhitvā gaṇhanti, palālapīṭhaṃ viya katvā paliveṭhenti. <bold>Sunakhehipī</bold>ti katipayāni divasāni āhāraṃ adatvā chātasunakhehi khādāpenti. Te muhuttena aṭṭhisaṅkhalikameva karonti. <bold>Evampi kissatī</bold>ti evampi vighātaṃ pāpuṇāti. <bold>Parikissatī</bold>ti sabbabhāgena vighātaṃ pāpuṇāti. <bold>Parikilissatī</bold>ti upatāpaṃ pāpuṇāti.</paragraph>
    <paragraph line="74">Puna aññaṃ kāraṇaṃ dassento <bold>‘‘atha vā kāmataṇhāya abhibhūto’’</bold>tiādimāha. Tattha <bold>kāmataṇhāyā</bold>ti pañcakāmaguṇikalobhena. <bold>Abhibhūto</bold>ti tena maddito. <bold>Pariyādinnacitto</bold>ti kusalācāraṃ khepetvā gahitacitto. <bold>Bhoge pariyesanto</bold>ti dhanaṃ gavesamāno. <bold>Nāvāya mahāsamuddaṃ pakkhandatī</bold>ti taraṇīsaṅkhātāya nāvāya mahantaṃ loṇasāgaraṃ pavisati. <bold>Sītassa purakkhato</bold>ti sītaṃ purato katvā. <bold>Uṇhassa purakkhato</bold>ti uṇhaṃ purato katvā. <bold>Ḍaṃsā</bold>ti piṅgalamakkhikā. <bold>Makasā</bold>ti makasā eva. <bold>Pīḷiyamāno</bold>ti ḍaṃsādisamphassehi vihesiyamāno. <bold>Khuppipāsāya miyyamāno</bold>ti khuddāpipāsāya maramāno. <bold>Tigumbaṃ gacchatī</bold>tiādīni <bold>mūlapadaṃ gacchatī</bold>tipariyosānāni catuvīsati padāni raṭṭhanāmena vuttāni. <bold>Marukantāraṃ</bold><pageBreak edition="P" number="2.0280" /><bold>gacchatī</bold>ti vālukakantāraṃ tārakasaññāya gacchati <pageBreak edition="V" number="0.0222" />. <bold>Jaṇṇupatha</bold>nti jāṇūhi gantabbamaggaṃ. <bold>Ajapatha</bold>nti ajehi gantabbamaggaṃ. <bold>Meṇḍapathe</bold>pi eseva nayo.</paragraph>
    <paragraph line="75"><bold>Saṅkupatha</bold>nti khāṇuke koṭṭetvā tehi uggamitabbaṃ khāṇumaggaṃ, taṃ gacchanto pabbatapāde ṭhatvā ayasiṅghāṭakaṃ yottena bandhitvā uddhaṃ khipitvā pabbate laggāpetvā yottenāruyha vajiraggena lohadaṇḍena pabbataṃ vijjhitvā khāṇukaṃ koṭṭetvā tattha ṭhatvā siṅghāṭakaṃ ākaḍḍhitvā puna upari laggāpetvā tattha ṭhito cammayottaṃ olambetvā taṃ ādāya otaritvā heṭṭhimakhāṇuke bandhitvā vāmahatthena yottaṃ gahetvā dakkhiṇahatthena muggaraṃ ādāya yottaṃ paharitvā khāṇukaṃ nīharitvā puna <pageBreak edition="M" number="0.0243" /> abhiruhati. Etenupāyena pabbatamatthakaṃ abhiruyha parato otaranto purimanayeneva paṭhamaṃ pabbatamatthake khāṇukaṃ koṭṭetvā cammapasibbake yottaṃ bandhitvā khāṇuke veṭhetvā sayaṃ antopasibbake nisīditvā makkaṭakānaṃ suttavissajjanākārena yottaṃ viniveṭhetvā otarati. Tena vuttaṃ – ‘‘khāṇuke koṭṭetvā tehi uggamitabbaṃ khāṇumagga’’nti. <bold>Chattapatha</bold>nti cammachattena vātaṃ gāhāpetvā sakuṇehi viya otaritabbaṃ maggaṃ. <bold>Vaṃsapatha</bold>nti veṇugumbachedanasatthena chinditvā rukkhaṃ pharasunā koṭṭetvā maggaṃ karonto veḷuvane nisseṇiṃ katvā veḷugumbe āruyha veḷuṃ chinditvā aparassa veḷugumbassa upari pātetvā veḷugumbamatthakeneva gantabbaṃ maggaṃ sandhāya ‘‘vaṃsapathaṃ gacchatī’’ti vuttanti veditabbaṃ.</paragraph>
    <paragraph line="76"><bold>Gavesanto na vindati, alābhamūlakampi dukkhaṃ domanassaṃ paṭisaṃvedetī</bold>ti avindanamūlakampi kāyikacetasikaṃ dukkhaṃ paṭilabhati.</paragraph>
    <paragraph line="77"><bold>Laddhā</bold>ti labhitvā. <bold>Ārakkhamūlaka</bold>nti rakkhaṇamūlakampi. <bold>Kinti me bhoge</bold>ti kena upāyena mama bhoge. <bold>Neva rājāno hareyyuṃ…pe… na appiyā dāyādā hareyyu</bold>nti. <bold>Gopayato</bold>ti mañjūsādīhi gopayantassa. <bold>Vippalujjantī</bold>ti vinassanti.</paragraph>
    <paragraph line="78" number="56"><bold>Etamādīnavaṃ</bold><pageBreak edition="P" number="2.0281" /><bold>ñatvā, muni pubbāpare idhā</bold>ti etaṃ ‘‘yaso kitti ca yā pubbe, hāyate vāpi tassa sā’’ti ito pabhuti vutte pubbāpare idha imasmiṃ sāsane pubbato apare samaṇabhāvato vibbhantakabhāve ādīnavaṃ muni ñatvā.</paragraph>
    <paragraph line="79"><bold>Daḷhaṃ kareyyā</bold>ti niddesapadassa uddesapadaṃ. <bold>Thiraṃ kareyyā</bold>ti asithilaṃ kareyya. <bold>Daḷhaṃ samādāno assā</bold>ti thirapaṭiñño bhaveyya. <bold>Avaṭṭhitasamādāno</bold>ti sanniṭṭhānapaṭiñño.</paragraph>
    <paragraph line="80" number="57"><bold>Etaṃ</bold><pageBreak edition="V" number="0.0223" /><bold>ariyānamuttama</bold>nti yadidaṃ vivekacariyā, etaṃ buddhādīnaṃ ariyānaṃ uttamaṃ. Tasmā vivekaṃyeva sikkhethāti adhippāyo. <bold>Na tena seṭṭho maññethā</bold>ti tena ca vivekena attānaṃ ‘‘seṭṭho aha’’nti na maññeyya, tena mānathaddho na bhaveyyāti vuttaṃ hoti.</paragraph>
    <paragraph line="81"><bold>Unnati</bold>nti <pageBreak edition="M" number="0.0244" /> ussāpanaṃ. <bold>Unnama</bold>nti uggantvā paṭṭhapanaṃ. <bold>Māna</bold>nti ahaṃkāraṃ. <bold>Thāma</bold>nti balakkāraṃ. <bold>Thambha</bold>nti thaddhakaraṇaṃ. <bold>Thaddho</bold>ti amaddavo. <bold>Patthaddho</bold>ti visesena amaddavo. <bold>Paggahitasiro</bold>ti uṭṭhitasīso. <bold>Sāmantā</bold>ti na ārakā. <bold>Āsanne</bold>ti na dūre. <bold>Avidūre</bold>ti samīpe. <bold>Upakaṭṭhe</bold>ti santike.</paragraph>
    <paragraph line="82" number="58"><bold>Rittassā</bold>ti vivittassa, kāyaduccaritādīhi virahitassa. <bold>Oghatiṇṇassa pihayanti, kāmesu gadhitā pajā</bold>ti vatthukāmesu laggā sattā tassa caturoghatiṇṇassa pihayanti iṇāyikā viya āṇaṇyassāti arahattanikūṭena desanaṃ niṭṭhāpesi.</paragraph>
    <paragraph line="83"><bold>Rittassā</bold>ti sabbakilesehi tucchassa. <bold>Vivittassā</bold>ti suññassa. <bold>Pavivittassā</bold>ti ekakassa. Idāni yehi ritto hoti, te dassento <bold>‘‘kāyaduccaritena rittassā’’</bold>tiādimāha. Tattha kilesapaṭipāṭiyā maggapaṭipāṭiyāti dvidhā rittatā veditabbā. Kilesapaṭipāṭiyā tāva rāgo moho thambho sārambho māno madoti, imehi chahi kilesehi arahattamaggena ritto hoti; doso kodho upanāho pamādoti, imehi catūhi kilesehi anāgāmimaggena <pageBreak edition="P" number="2.0282" /> ritto hoti; atimāno makkho paḷāso issā macchariyaṃ māyā sāṭheyyanti, imehi sattahi sotāpattimaggena ritto hoti.</paragraph>
    <paragraph line="84">Maggapaṭipāṭiyā pana sotāpattimaggena atimāno makkho paḷāso issā macchariyaṃ māyā sāṭheyyanti; imehi sattahi ritto hoti, anāgāmimaggena doso kodho upanāho pamādoti, imehi catūhi ritto hoti; arahattamaggena rāgo moho thambho sārambho māno madoti, imehi chahi ritto hoti. Tīṇi duccaritāni sabbakilesehītiādinā nayena avasesāpi yathāyogaṃ yojetabbā.</paragraph>
    <paragraph line="85"><bold>Vatthukāme</bold><pageBreak edition="M" number="0.0245" /><bold>parijānitvā</bold>ti tebhūmake vatthukāme ñātatīraṇapariññāhi samāpanavasena jānitvā. <bold>Kilesakāme pahāyā</bold>ti chandādayo kilesakāme pahānapariññāya jahitvā. <bold>Byantiṃ karitvā</bold>ti vigatantaṃ vigatakoṭiṃ karitvā.</paragraph>
    <paragraph line="86"><bold>Kāmoghaṃ</bold><pageBreak edition="V" number="0.0224" /><bold>tiṇṇassā</bold>ti anāgāmimaggena avasānasaṅkhātaṃ kāmoghaṃ taritvā ṭhitassa. <bold>Bhavogha</bold>nti arahattamaggena. <bold>Diṭṭhogha</bold>nti sotāpattimaggena. <bold>Avijjogha</bold>nti arahattamaggena. <bold>Sabbaṃ saṃsārapatha</bold>nti sabbakhandhadhātuāyatanapaṭipāṭisaṅkhātaṃ pathaṃ arahattamaggeneva taritvā ṭhitassa. Sotāpattimaggena <bold>uttiṇṇassa</bold>. Sakadāgāmimaggena <bold>nittiṇṇassa</bold>. Anāgāmimaggena kāmadhātuṃ <bold>atikkantassa</bold>. Arahattamaggena sabbabhavaṃ <bold>samatikkantassa</bold>. Phalasamāpattivasena <bold>vītivattassa. Pāraṃgatassā</bold>tiādīni nibbānavasena vuttāni. <bold>Yathā iṇāyikā āṇaṇya</bold>nti pavaḍḍhakaiṇaṃ ādāya vicarantā āṇaṇyaṃ. <bold>Patthentī</bold>ti patthanaṃ uppādenti. <bold>Ābādhikā ārogya</bold>nti pittādirogāturo bhesajjakiriyāya taṃrogavūpasamanatthaṃ ārogyaṃ. <bold>Yathā bandhanabaddhā</bold>ti nakkhattadivase bandhanāgāre baddhapurisā. <bold>Yathā dāsā bhujissa</bold>nti yasmā bhujissā purisā yaṃ icchanti, taṃ karonti, na naṃ koci balakkārena tato nivatteti, tasmā dāsā bhujissabhāvaṃ patthenti. <bold>Yathā kantāraddhānapakkhandā</bold>ti yasmā balavanto purisā hatthabhāraṃ gahetvā sajjāvudhā saparivārā <pageBreak edition="P" number="2.0283" /> kantāraṃ paṭipajjanti, te corā dūratova disvā palāyanti. Te sotthinā kantāraṃ nittharitvā khemantaṃ patvā haṭṭhatuṭṭhā honti. Tasmā kantārapakkhandā khemantabhūmiṃ patthenti. Desanāpariyosāne tisso sotāpattiphalaṃ patvā pacchā pabbajitvā arahattaṃ sacchākāsi.</paragraph>
    <centered line="87">Saddhammapajjotikāya mahāniddesaṭṭhakathāya</centered>
    <centered line="88">Tissametteyyasuttaniddesavaṇṇanā niṭṭhitā.</centered>
  </content>
</document>