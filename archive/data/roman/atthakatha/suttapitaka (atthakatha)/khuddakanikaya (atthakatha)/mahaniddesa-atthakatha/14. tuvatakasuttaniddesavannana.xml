<?xml version="1.0"?>
<document>
<metadata>
<normativeSource>http://tipitaka.org/romn/cscd/s0515a.att14.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/14. tuvatakasuttaniddesavannana.xml</archivePath>
<titlePath>14. Tuvaṭakasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">14. Tuvaṭakasuttaniddesavaṇṇanā</chapter>
<paragraph line="2" number="150"> Cuddasame <pageBreak edition="V" number="0.0301" /><pageBreak edition="P" number="2.0372" /> tuvaṭakasuttaniddese <bold>pucchāmi ta</bold>nti idampi tasmiṃyeva mahāsamaye ‘‘kā nu kho arahattappattiyā paṭipattī’’ti uppannacittānaṃ ekaccānaṃ devatānaṃ tamatthaṃ pakāsetuṃ purimanayeneva nimmitabuddhena attānaṃ pucchāpetvā vuttaṃ.</paragraph>
<paragraph line="3">Tattha ādipucchāgāthāya tāva <bold>pucchāmī</bold>ti ettha adiṭṭhajotanādivasena pucchā vibhajitā. <bold>Ādiccabandhū</bold>ti ādiccassa gottabandhu. <bold>Vivekaṃ</bold><pageBreak edition="M" number="0.0327" /><bold>santipadañcā</bold>ti vivekañca santipadañca. <bold>Kathaṃ disvā</bold>ti kena kāraṇena disvā, kathaṃ pavattadassano hutvāti vuttaṃ hoti.</paragraph>
<paragraph line="4"><bold>Tisso pucchā</bold>ti gaṇanaparicchedo. <bold>Adiṭṭhajotanā</bold>ti yaṃ na diṭṭhaṃ na paṭividdhaṃ, tassa pākaṭakaraṇatthāya pucchā. <bold>Diṭṭhasaṃsandanā</bold>ti yaṃ ñāṇacakkhunā diṭṭhaṃ, tassa ghaṭanatthāya. <bold>Vimaticchedanā</bold>ti yā kaṅkhā, tassācchedanatthaṃ. <bold>Pakatiyā lakkhaṇaṃ aññāta</bold>nti dhammānaṃ tathalakkhaṇaṃ pakatiyā na ñātaṃ. <bold>Adiṭṭha</bold>nti na diṭṭhaṃ. ‘‘Na niṭṭha’’ntipi pāṭho. <bold>Atulita</bold>nti tulāya tulitaṃ viya na tulitaṃ. <bold>Atīrita</bold>nti tīraṇāya na tīritaṃ. <bold>Avibhūta</bold>nti na pākaṭaṃ. <bold>Avibhāvita</bold>nti paññāya na vaḍḍhitaṃ. <bold>Tassa ñāṇāyā</bold>ti tassa dhammassa lakkhaṇajānanatthāya. <bold>Dassanāyā</bold>ti dassanatthāya. <bold>Tulanāyā</bold>ti tulanatthāya. <bold>Tīraṇāyā</bold>ti tīraṇatthāya. <bold>Vibhāvanāyā</bold>ti vibhāgakaraṇatthāya. <bold>Aññehi paṇḍitehī</bold>ti aññehi buddhisampannehi. <bold>Saṃsayapakkhando</bold>ti sandehaṃ paviṭṭho.</paragraph>
<paragraph line="5"><bold>Manussapucchā</bold>ti manussānaṃ pucchā. <bold>Amanussapucchā</bold>ti nāgasupaṇṇādīnaṃ pucchā. <bold>Gahaṭṭhā</bold>ti avasesagahaṭṭhā. <bold>Pabbajitā</bold>ti liṅgavasena vuttā. <bold>Nāgā</bold>ti suphassādayo nāgā. <bold>Supaṇṇā</bold>ti supaṇṇasaṃyuttavasena (saṃ. ni. 3.392 ādayo). <bold>Yakkhā</bold>ti yakkhasaṃyuttavasena (saṃ. ni. 10.235 ādayo) ca veditabbā <pageBreak edition="P" number="2.0373" />. <bold>Asurā</bold>ti pahārādādayo. <bold>Gandhabbā</bold>ti pañcasikhagandhabbaputtādayo <pageBreak edition="V" number="0.0302" />. <bold>Mahārājāno</bold>ti cattāro mahārājāno. <bold>Ahīnindriya</bold>nti saṇṭhānavasena avikalindriyaṃ. <bold>So nimmito</bold>ti so bhagavatā nimmito buddho.</paragraph>
<paragraph line="6"><bold>Vodānatthapucchā</bold>ti visesadhammapucchā. <bold>Atītapucchā</bold>ti atīte dhamme ārabbha pucchā. <bold>Anāgatā</bold>dīsupi eseva nayo. <bold>Kusalapucchā</bold>ti anavajjadhammapucchā. <bold>Akusalapucchā</bold>ti sāvajjadhammapucchā. <bold>Abyākatapucchā</bold>ti tadubhayaviparītadhammapucchā.</paragraph>
<paragraph line="7"><bold>Ajjhesāmi ta</bold>nti taṃ āṇāpemi. <bold>Kathayassu me</bold>ti mayhaṃ kathehi. <bold>Gottañātako</bold>ti gottena ñātako. <bold>Gottabandhū</bold>ti gottajjhattiko. <bold>Ekenākārenā</bold>ti ekena koṭṭhāsena.</paragraph>
<paragraph line="8"><bold>Santipada</bold>nti santisaṅkhātaṃ nibbānapadaṃ. <bold>Ye dhammā santādhigamāyā</bold>ti ye satipaṭṭhānādayo dhammā nibbānapaṭilābhatthāya. <bold>Santiphusanāyā</bold>ti ñāṇaphassena <pageBreak edition="M" number="0.0328" /> nibbānaphusanatthāya. <bold>Sacchikiriyāyā</bold>ti paccakkhakaraṇatthāya. <bold>Mahantaṃ sīlakkhandha</bold>nti mahantaṃ sīlarāsiṃ. <bold>Samādhikkhandhā</bold>dīsupi eseva nayo. Sīlakkhandhādayo lokiyalokuttarā, vimuttiñāṇadassanaṃ lokiyameva.</paragraph>
<paragraph line="9"><bold>Tamokāyassa padālana</bold>nti avijjārāsissa viddhaṃsanaṃ. <bold>Vipallāsassa bhedana</bold>nti catubbidhavipallāsassa bhedanaṃ. <bold>Taṇhāsallassa abbuhana</bold>nti taṇhākaṇṭakassa luñcanaṃ. <bold>Abhisaṅkhārassa vūpasama</bold>nti puññādiabhisaṅkhārassa nibbāpanaṃ. <bold>Bhārassa nikkhepana</bold>nti pañcakkhandhabhārassa ṭhapanaṃ. <bold>Saṃsāravaṭṭassa upacchedana</bold>nti saṃsārapavattassa chedanaṃ. <bold>Santāpassa nibbāpana</bold>nti kilesasantāpassa nibbuti. <bold>Pariḷāhassa paṭipassaddhi</bold>nti kilesadarathassa sannisīdanaṃ. <bold>Devadevo</bold>ti devānaṃ atidevo.</paragraph>
<paragraph line="10" number="151"> Atha bhagavā yasmā yathā passanto kilese uparundhati, tathā disvā tathā pavattadassano hutvā parinibbāti, tasmā tamatthaṃ āvikaronto nānappakārena taṃ devaparisaṃ kilesappahāne <pageBreak edition="P" number="2.0374" /> niyojento <bold>‘‘mūlaṃ papañcasaṅkhāyā’’</bold>ti ārabhitvā pañca gāthā abhāsi.</paragraph>
<paragraph line="11">Tattha ādigāthāya tāva saṅkhepattho – <bold>papañcasaṅkhā</bold>ti papañcāti saṅkhātattā papañcā eva papañcasaṅkhā. Tassā avijjādayo kilesā mūlaṃ, taṃ papañcasaṅkhāya mūlaṃ <bold>asmī</bold>ti pavattamānañca <pageBreak edition="V" number="0.0303" /> sabbaṃ mantāya <bold>uparundhe. Yā kāci ajjhattaṃ taṇhā</bold> uppajjeyyuṃ. <bold>Tāsaṃ vinayāya</bold> pahānāya <bold>sadā sato sikkhe</bold> upaṭṭhitassati hutvā sikkheyyāti.</paragraph>
<paragraph line="12"><bold>Ajjhattasamuṭṭhānā vā</bold>ti citte uppannā vā. <bold>Purebhatta</bold>nti divābhattato purekālaṃ. Accantasaṃyogatthe upayogavacanaṃ, atthato pana bhummameva purebhatteti, esa nayo pacchābhattādīsu. <bold>Pacchābhatta</bold>nti divābhattato pacchākālaṃ. <bold>Purimaṃ yāma</bold>nti rattiyā paṭhamakoṭṭhāsaṃ. <bold>Majjhimaṃ yāma</bold>nti rattiyā dutiyakoṭṭhāsaṃ. <bold>Pacchimaṃ yāma</bold>nti rattiyā tatiyakoṭṭhāsaṃ. <bold>Kāḷe</bold>ti kāḷapakkhe. <bold>Juṇhe</bold>ti sukkapakkhe. <bold>Vasse</bold>ti cattāro vassānamāse. <bold>Hemante</bold>ti cattāro hemantamāse. <bold>Gimhe</bold>ti cattāro gimhānamāse. <bold>Purime vayokhandhe</bold>ti paṭhame vayokoṭṭhāse, paṭhamavayeti attho. Tīsu ca vayesu vassasatāyukassa purisassa ekekasmiṃ vaye catumāsādhikāni tettiṃsa vassāni honti.</paragraph>
<paragraph line="13" number="152"> Evaṃ <pageBreak edition="M" number="0.0329" /> paṭhamagāthāya tāva tīhi sikkhāhi yuttaṃ desanaṃ arahattanikūṭena desetvā puna mānappahānavasena desetuṃ <bold>‘‘yaṃ kiñcī’’</bold>ti gāthamāha. Tattha <bold>yaṃ kiñci dhammamabhijaññā ajjhatta</bold>nti yaṃ kiñci uccākulīnatādikaṃ attano guṇaṃ jāneyya. <bold>Atha vāpi bahiddhā</bold>ti atha vā bahiddhāpi ācariyupajjhāyānaṃ vā guṇaṃ jāneyya. <bold>Na tena thāmaṃ kubbethā</bold>ti tena guṇena mānaṃ na kareyya.</paragraph>
<paragraph line="14"><bold>Satāna</bold>nti santaguṇavantānaṃ. <bold>Santāna</bold>nti nibbutasantānaṃ. <bold>Na vuttā</bold>ti na kathitā. <bold>Nappavuttā</bold>ti na vissajjitā.</paragraph>
<paragraph line="15" number="153"> Idānissa akaraṇavidhiṃ dassento <bold>‘‘seyyo na tenā’’</bold>ti gāthamāha. Tassattho – <bold>tena</bold> ca mānena ‘‘seyyoha’’nti vā ‘‘nīcoha’’nti <pageBreak edition="P" number="2.0375" /> vā ‘‘sarikkhoha’’nti vāpi <bold>na maññeyya</bold>. Tehi ca uccākulīnatādīhi guṇehi <bold>phuṭṭho anekarūpehi</bold> ‘‘ahaṃ uccā kulā pabbajito’’tiādinā nayena attānaṃ vikappento na tiṭṭheyyāti.</paragraph>
<paragraph line="16" number="154"> Evaṃ mānappahānavasenapi desetvā idāni sabbakilesūpasamavasena desetuṃ <bold>‘‘ajjhattamevā’’</bold>ti gāthamāha. Tattha <bold>ajjhattamevupasame</bold>ti attani eva rāgādisabbakilese upasameyya. <bold>Na aññato bhikkhu santimeseyyā</bold>ti ṭhapetvā ca satipaṭṭhānādīni aññena upāyena santiṃ na pariyeseyya. <bold>Kuto nirattā vā</bold>ti nirattā kutoyeva.</paragraph>
<paragraph line="17"><bold>Na</bold><pageBreak edition="V" number="0.0304" /><bold>eseyyā</bold>ti sīlabbatādīhi na maggeyya. <bold>Na gaveseyyā</bold>ti na olokeyya. <bold>Na pariyeseyyā</bold>ti punappunaṃ na ikkheyya.</paragraph>
<paragraph line="18" number="155"> Idāni ajjhattaṃ upasantassa khīṇāsavassa tādibhāvaṃ dassento <bold>‘‘majjhe yathā’’</bold>ti gāthamāha. Tassattho – <bold>yathā</bold> mahā<bold>samuddassa</bold> upariheṭṭhimabhāgānaṃ vemajjhasaṅkhāte catuyojanasahassappamāṇe <bold>majjhe</bold> pabbatantare ṭhitassa vā majjhe samuddassa <bold>ūmi no jāyati, ṭhito</bold>va so <bold>hoti</bold> avikampamāno, <bold>evaṃ</bold> anejo khīṇāsavo lābhādīsu <bold>ṭhito</bold> assa avikampamāno, so tādiso rāgādi<bold>ussadaṃ bhikkhu na kareyya kuhiñcī</bold>ti.</paragraph>
<paragraph line="19"><bold>Ubbedhenā</bold>ti heṭṭhābhāgena. <bold>Gambhīro</bold>ti udakapiṭṭhito paṭṭhāya <bold>caturāsītiyojanasahassāni</bold> gambhīro. ‘‘Ubbedho’’tipi pāṭho, taṃ na <pageBreak edition="M" number="0.0330" /> sundaraṃ. <bold>Heṭṭhā</bold>ti antoudakaṃ. <bold>Uparī</bold>ti uddhaṃudakaṃ. <bold>Majjhe</bold>ti vemajjhe. <bold>Na kampatī</bold>ti ṭhitaṭṭhānato na calati. <bold>Na vikampatī</bold>ti ito cito ca na calati. <bold>Na calatī</bold>ti niccalaṃ hoti. <bold>Na vedhatī</bold>ti na phandati. <bold>Nappavedhatī</bold>ti na parivattati. <bold>Na sampavedhatī</bold>ti na paribbhamati. <bold>Anerito</bold>ti na erito. <bold>Aghaṭṭito</bold>ti akkhobho. <bold>Acalito</bold>ti na kampito. <bold>Aluḷito</bold>ti na kalalībhūto. <bold>Tatra ūmi no jāyatī</bold>ti tasmiṃ ṭhāne vīci na uppajjati.</paragraph>
<paragraph line="20"><bold>Sattannaṃ pabbatānaṃ antarikāsū</bold>ti yugandharādīnaṃ sattannaṃ pabbatānaṃ antarantarā. <bold>Sīdantarā</bold>ti antamaso simbalītūlampi tesu patitapatitaṃ sīdatīti sīdā, pabbatantare jātattā antarā. ‘‘Antarasīdā’’tipi pāṭho.</paragraph>
<paragraph line="21" number="156"> Idāni <pageBreak edition="P" number="2.0376" /> evaṃ arahattanikūṭena desitaṃ dhammadesanaṃ abbhānumodento tassa ca arahattassa ādipaṭipadaṃ pucchanto nimmitabuddho <bold>‘‘akittayī’’</bold>ti gāthamāha. Tattha <bold>akittayī</bold>ti ācikkhi. <bold>Vivaṭacakkhū</bold>ti vivaṭehi anāvaraṇehi pañcahi cakkhūhi samannāgato. <bold>Sakkhidhamma</bold>nti sakāyattaṃ sayaṃ abhiññātaṃ attapaccakkhadhammaṃ. <bold>Parissayavinaya</bold>nti parissayavinayanaṃ. <bold>Paṭipadaṃ vadehī</bold>ti idāni paṭipattiṃ vadehi. <bold>Bhaddante</bold>ti bhaddaṃ tava atthūti bhagavantaṃ ālapanto āha. Atha vā bhaddaṃ sundaraṃ tava paṭipadaṃ vadehītipi vuttaṃ hoti. <bold>Pātimokkhaṃ atha vāpi samādhi</bold>nti tameva paṭipadaṃ bhinditvā pucchati. Paṭipadanti etena vā maggaṃ pucchati. Itarehi sīlaṃ samādhiñca pucchati.</paragraph>
<paragraph line="22"><bold>Maṃsacakkhunāpī</bold>ti <pageBreak edition="V" number="0.0305" /> sasambhārikamaṃsacakkhunāpi. <bold>Dibbacakkhunāpī</bold>ti dibbasadisattā dibbaṃ. Devānañhi sucaritakammanibbattaṃ pittasemharuhirādīhi apalibuddhaṃ upakkilesavinimuttatāya dūrepi ārammaṇasampaṭicchanasamatthaṃ dibbaṃ pasādacakkhu hoti. Idañcāpi vīriyabhāvanābalanibbattaṃ ñāṇacakkhu tādisamevāti dibbasadisattā dibbaṃ. Dibbavihāravasena paṭiladdhattā, attanā ca dibbavihārasannissitattāpi dibbaṃ. Ālokapariggahena mahājutikattāpi dibbaṃ. Tirokuṭṭādigatarūpadassanena mahāgatikattāpi dibbaṃ. Taṃ sabbaṃ saddasatthānusārena veditabbaṃ. Dassanaṭṭhena cakkhu, cakkhukiccakaraṇena cakkhumivātipi cakkhu, dibbañca taṃ cakkhu cāti dibbacakkhu. Tena dibbacakkhunāpi vivaṭacakkhu. Idāni pañcavidhaṃ cakkhuṃ vitthārena kathetuṃ <bold>‘‘kathaṃ bhagavā maṃsacakkhunāpi</bold><bold>vivaṭacakkhū’’</bold>tiādimāha <pageBreak edition="M" number="0.0331" />. <bold>Maṃsacakkhumhi bhagavato pañcavaṇṇā saṃvijjantī</bold>ti ettha sasambhārādikacakkhumhi buddhassa bhagavato pañca koṭṭhāsā paccekaṃ paccekaṃ upalabbhanti.</paragraph>
<paragraph line="23"><bold>Nīlo ca vaṇṇo</bold>ti umāpupphavaṇṇo. <bold>Pītako ca vaṇṇo</bold>ti kaṇikārapupphavaṇṇo. <bold>Lohitako ca vaṇṇo</bold>ti indagopakavaṇṇo. <bold>Kaṇho ca vaṇṇo</bold>ti añjanavaṇṇo. <bold>Odāto ca vaṇṇo</bold>ti osadhitārakavaṇṇo. <bold>Yattha ca akkhilomāni patiṭṭhitānī</bold>ti yasmiṃ ṭhāne akkhilomāni patiṭṭhahitvā <pageBreak edition="P" number="2.0377" /> uṭṭhitāni. <bold>Taṃ nīlaṃ hoti sunīla</bold>nti ettha <bold>nīla</bold>nti sabbasaṅgāhakavasena vuttaṃ. <bold>Sunīla</bold>nti antaravirahitaṃ suṭṭhu nīlaṃ. <bold>Pāsādika</bold>nti pasādajanakaṃ. <bold>Dassaneyya</bold>nti dassanīyaṃ. <bold>Umāpupphasamāna</bold>nti dakasītalapupphasadisaṃ. <bold>Tassa parato</bold>ti tassa samantā bāhirapasse. <bold>Pītaka</bold>nti sabbasaṅgāhakaṃ. <bold>Supītaka</bold>nti antaravirahitaṃ suṭṭhu pītakaṃ. <bold>Ubhayato ca akkhikūṭānī</bold>ti dve ca akkhikoṭiyo. <bold>Lohitakānī</bold>ti sabbasaṅgāhakavasena vuttaṃ. <bold>Sulohitakānī</bold>ti apaññāyamānavivarāni suṭṭhu lohitakāni. <bold>Majjhe kaṇha</bold>nti akkhīnaṃ majjhimaṭṭhānaṃ añjanasadisaṃ kaṇhaṃ. <bold>Sukaṇha</bold>nti antaravirahitaṃ suṭṭhu kaṇhaṃ. <bold>Alūkha</bold>nti pāsādikaṃ. <bold>Siniddha</bold>nti paṇītaṃ. <bold>Bhaddāriṭṭhakasamāna</bold>nti apanītatacabhaddāriṭṭhakaphalasadisaṃ. ‘‘Addāriṭṭhakasamāna’’ntipi pāḷi, tassā tintakākasadisanti attho. <bold>Odāta</bold>nti sabbasaṅgāhakavasena vuttaṃ. <bold>Suodāta</bold>nti antaravirahitaṃ rajatamaṇḍalasadisaṃ suṭṭhu odātaṃ. <bold>Setaṃ paṇḍara</bold>nti dvīhipi atiodātataṃ dasseti. <bold>Pākatikena maṃsacakkhunā</bold>ti pakatimaṃsacakkhunā. <bold>Attabhāvapariyāpannenā</bold>ti attabhāvasannissitena. <bold>Purimasucaritakammābhinibbattenā</bold>ti purimesu tattha tatthuppannesu attabhāvesu kāyasucaritādikammunā uppāditena. <bold>Samantā yojanaṃ passatī</bold>ti samantato catugāvutappamāṇe yojane tirokuṭṭādigataṃ rūpaṃ āvaraṇavirahitaṃ pakatimaṃsacakkhunā dakkhati.</paragraph>
<paragraph line="24"><bold>Divā</bold><pageBreak edition="V" number="0.0306" /><bold>ceva rattiñcā</bold>ti divasabhāge ca rattibhāge ca. <bold>Caturaṅgasamannāgato</bold>ti catūhi aṅgehi samannāgato paripuṇṇaandhakāro ālokavirahito. <bold>Sūriyo vā atthaṅgato</bold>ti sūrabhāvaṃ janayanto uṭṭhito sūriyo <pageBreak edition="M" number="0.0332" /> vigato. <bold>Kāḷapakkho ca uposatho</bold>ti kāḷapakkhe cātuddasīuposathadivaso ca. <bold>Tibbo ca vanasaṇḍo</bold>ti gahano ca rukkharāsi. <bold>Mahā ca kāḷamegho abbhuṭṭhito</bold>ti mahanto kāḷamegho abbhapaṭalo ca uṭṭhito hoti. <bold>Kuṭṭo vā</bold>ti iṭṭhakācayo vā. <bold>Kavāṭaṃ vā</bold>ti dvāravātapānādikavāṭaṃ vā. <bold>Pākāro vā</bold>ti mattikādipākāro vā. <bold>Pabbato vā</bold>ti paṃsupabbatādipabbato vā. <bold>Gacchaṃ vā</bold>ti taruṇagacchādigacchaṃ vā <pageBreak edition="P" number="2.0378" />. <bold>Latā vā</bold>ti karavindādi latā vā. <bold>Āvaraṇaṃ rūpānaṃ dassanāyā</bold>ti rūpārammaṇānaṃ dassanatthāya paṭisedhaṃ natthi. <bold>Ekañce tilaphalaṃ nimittaṃ katvā</bold>ti sace ekaṃ tilabījaṃ saññāṇaṃ katvā. <bold>Tilavāhe pakkhipeyyā</bold>ti dve sakaṭe tilarāsimhi khipeyya. Keci pana ‘‘vāho nāma kumbhātirekadvesakaṭa’’nti vadanti. <bold>Taññeva tilaphalaṃ uddhareyyā</bold>ti taṃnimittakataṃ tilabījaṃyeva uddharitvā gaṇheyya.</paragraph>
<paragraph line="25"><bold>Dibbena cakkhunā</bold>ti idaṃ vuttatthameva. <bold>Visuddhenā</bold>ti cutūpapātadassanena diṭṭhivisuddhihetuttā visuddhena. Yo hi cutimattameva passati na upapātaṃ, so ucchedadiṭṭhiṃ gaṇhāti. Yo upapātameva passati na cutiṃ, so navasattapātubhāvasassatadiṭṭhiṃ gaṇhāti. Yo pana tadubhayaṃ passati, so yasmā duvidhampi taṃ diṭṭhigataṃ ativattati, tasmāssa taṃ dassanaṃ diṭṭhivisuddhihetu hoti, ubhayañcetaṃ buddhaputtā passanti. Tena vuttaṃ – ‘‘cutūpapātadassanena diṭṭhivisuddhihetuttā visuddha’’nti. Manussūpacāraṃ atikkamitvā rūpadassanena atikkantamānusakaṃ, mānusakaṃ vā maṃsacakkhuṃ atikkantattā atikkantamānusakanti veditabbaṃ.</paragraph>
<paragraph line="26">Tena dibbena cakkhunā visuddhena <bold>atikkantamānusakena satte passatī</bold>ti manussamaṃsacakkhunā viya satte oloketi. <bold>Cavamāne upapajjamāne</bold>ti ettha cutikkhaṇe upapattikkhaṇe vā dibbacakkhunā daṭṭhuṃ na sakkā. Ye pana āsannacutikā idāni cavissanti, te cavamānā. Ye ca gahitapaṭisandhikā sampatinibbattāva, te upapajjamānāti adhippetā. Te evarūpe cavamāne upapajjamāne ca passatīti dasseti. <bold>Hīne</bold>ti mohanissandayuttattā hīne. Tabbiparīte <bold>paṇīte. Suvaṇṇe</bold>ti adosanissandayuttattā iṭṭhakantamanāpavaṇṇayutte. Tabbiparīte <bold>dubbaṇṇe,</bold> abhirūpe virūpeti attho. <bold>Sugate</bold>ti sugatigate, alobhanissandayuttattā vā aḍḍhe mahaddhane. <bold>Duggate</bold>ti <pageBreak edition="M" number="0.0333" /> duggatigate, lobhanissandayuttattā vā dalidde appannapāne. <bold>Yathākammūpage</bold>ti yaṃ yaṃ kammaṃ upacitaṃ, tena tena upagate <pageBreak edition="V" number="0.0307" />. Tattha purimehi ‘‘cavamāne’’tiādīhi dibbacakkhukiccaṃ vuttaṃ <pageBreak edition="P" number="2.0379" />. Iminā pana padena yathākammūpagañāṇakiccaṃ.</paragraph>
<paragraph line="27">Tassa ca ñāṇassa ayamuppattikkamo – idha bhikkhu heṭṭhānirayābhimukhaṃ ālokaṃ vaḍḍhetvā nerayike satte passati mahādukkhaṃ anubhavamāne, taṃ dassanaṃ dibbacakkhukiccameva. So evaṃ manasi karoti ‘‘kiṃ nu kho kammaṃ katvā ime sattā etaṃ dukkhaṃ anubhavantī’’ti, athassa ‘‘idaṃ nāma katvā’’ti taṃ kammārammaṇaṃ ñāṇaṃ uppajjati. Tathā uparidevalokābhimukhaṃ ālokaṃ vaḍḍhetvā nandanavana missakavana phārusakavanādīsu satte passati mahāsampattiṃ anubhavamāne. Tampi dassanaṃ dibbacakkhukiccameva. So evaṃ manasi karoti ‘‘kiṃ nu kho kammaṃ katvā ime sattā etaṃ sampattiṃ anubhavantī’’ti. Athassa ‘‘idaṃ nāma katvā’’ti taṃ kammārammaṇaṃ ñāṇamuppajjati. Idaṃ yathākammūpagañāṇaṃ nāma. Imassa visuṃ parikammaṃ nāma natthi. Yathā ca imassa, evaṃ anāgataṃsañāṇassāpi. Dibbacakkhupādakāneva hi imāni dibbacakkhunā saheva ijjhanti.</paragraph>
<paragraph line="28"><bold>Ime vata bhonto</bold>tiādīsu <bold>ime</bold>ti dibbacakkhunā diṭṭhānaṃ nidassanavacanaṃ. <bold>Vatā</bold>ti anusocanatthe nipāto. <bold>Bhonto</bold>ti bhavanto. Duṭṭhu caritaṃ, duṭṭhuṃ vā caritaṃ kilesapūtikattāti duccaritaṃ; kāyena duccaritaṃ, kāyato vā uppannaṃ duccaritanti <bold>kāyaduccaritaṃ</bold>. Itaresupi eseva nayo. <bold>Samannāgatā</bold>ti samaṅgībhūtā.</paragraph>
<paragraph line="29"><bold>Ariyānaṃ upavādakā</bold>ti buddhapaccekabuddhabuddhasāvakānaṃ ariyānaṃ antamaso gihisotāpannānampi anatthakāmā hutvā antimavatthunā vā guṇaparidhaṃsanena vā upavādakā, akkosakā garahakāti vuttaṃ hoti. Tattha ‘‘natthi imesaṃ samaṇadhammo, assamaṇā ete’’ti vadanto antimavatthunā upavadati. ‘‘Natthi imesaṃ jhānaṃ vā vimokkho vā maggo vā phalaṃ vā’’tiādīni vadanto guṇaparidhaṃsanena upavadatīti veditabbo. So ca jhānaṃ vā upavadeyya ajhānaṃ vā, ubhayathāpi ariyūpavādova hoti; atibhāriyaṃ kammaṃ, anantariyakammasadisaṃ, saggāvaraṇaṃ maggāvaraṇañca, satekicchaṃ pana hoti. Tasmā yo ariyaṃ upavadati, tena gantvā sace attanā vuḍḍhataro hoti <pageBreak edition="P" number="2.0380" />, ukkuṭikaṃ nisīditvā ‘‘ahaṃ āyasmantaṃ <pageBreak edition="M" number="0.0334" /> idañcidañca avacaṃ, taṃ me khamāhī’’ti khamāpetabbo. Sace pana navakataro hoti, vanditvā ukkuṭikaṃ nisīditvā añjaliṃ paggahetvā ‘‘ahaṃ, bhante, tumhe idañcidañca avacaṃ, taṃ me khamathā’’ti khamāpetabbo. Sace so nakkhamati, disāpakkanto vā hoti, sayaṃ vā gantvā saddhivihārike vā <pageBreak edition="V" number="0.0308" /> pesetvā khamāpetabbo. Sace nāpi gantuṃ na pesetuṃ sakkā hoti, ye tasmiṃ vihāre bhikkhū vasanti, tesaṃ santikaṃ gantvā sace navakatarā honti, ukkuṭikaṃ nisīditvā sace vuḍḍhatarā, vuḍḍhe vuttanayeneva paṭipajjitvā ‘‘ahaṃ, bhante, asukaṃ nāma āyasmantaṃ idañcidañca avacaṃ, taṃ khamatu me so āyasmā’’ti vatvā khamāpetabbo. Sammukhā akhamantepi etadeva kātabbaṃ. Sace ekacārikabhikkhu hoti, neva tassa vasanaṭṭhānaṃ na gataṭṭhānaṃ paññāyati, ekassa paṇḍitassa bhikkhuno santikaṃ gantvā ‘‘ahaṃ, bhante, asukaṃ nāma āyasmantaṃ idañcidañca avacaṃ, taṃ me anussarato anussarato vippaṭisāro hoti, kiṃ karomī’’ti vattabbaṃ. So vakkhati ‘‘tumhe mā cintayittha, thero tumhākaṃ khamati, cittaṃ vūpasamethā’’ti. Tenapi ariyassa gatadisābhimukhena añjaliṃ paggahetvā ‘‘khamathā’’ti vattabbaṃ. Yadi so parinibbuto hoti, parinibbutamañcaṭṭhānaṃ gantvā yāva sivathikaṃ gantvāpi khamāpetabbo. Evaṃ kate neva saggāvaraṇaṃ na maggāvaraṇaṃ hoti, pākatikameva hotīti.</paragraph>
<paragraph line="30"><bold>Micchādiṭṭhikā</bold>ti viparītadassanā. <bold>Micchādiṭṭhikammasamādānā</bold>ti micchādiṭṭhivasena samādinnanānāvidhakammā, ye ca micchādiṭṭhimūlakesu kāyakammādīsu aññepi samādapenti. Ettha ca vacīduccaritaggahaṇeneva ariyūpavāde, manoduccaritaggahaṇena ca micchādiṭṭhiyā saṅgahitāyapi imesaṃ dvinnaṃ punavacanaṃ mahāsāvajjabhāvadassanatthanti veditabbaṃ. Mahāsāvajjo hi ariyūpavādo ānantariyasadiso. Vuttampi cetaṃ –</paragraph>
<indent line="31">‘‘Seyyathāpi, sāriputta, bhikkhu sīlasampanno samādhisampanno paññāsampanno diṭṭheva dhamme aññaṃ ārādheyya, evaṃsampadamidaṃ, sāriputta, vadāmi. Taṃ vācaṃ appahāya taṃ cittaṃ appahāya taṃ diṭṭhiṃ appaṭinissajjitvā yathābhataṃ nikkhitto evaṃ <pageBreak edition="P" number="2.0381" /> niraye’’ti (ma. ni. 1.149).</indent>
<paragraph line="32">Micchādiṭṭhito ca mahāsāvajjataraṃ nāma aññaṃ natthi. Yathāha –</paragraph>
<indent line="33">‘‘Nāhaṃ <pageBreak edition="M" number="0.0335" />, bhikkhave, aññaṃ ekadhammampi samanupassāmi, yaṃ evaṃmahāsāvajjaṃ yathayidaṃ, bhikkhave, micchādiṭṭhi. Micchādiṭṭhiparamāni bhikkhave, mahāsāvajjānī’’ti (a. ni. 1.310).</indent>
<paragraph line="34"><bold>Kāyassa bhedā</bold>ti upādinnakkhandhapariccāgā. <bold>Paraṃ maraṇā</bold>ti tadanantarābhinibbattakkhandhaggahaṇe <pageBreak edition="V" number="0.0309" />. Atha vā <bold>kāyassa bhedā</bold>ti jīvitindriyassupacchedā. <bold>Paraṃ maraṇā</bold>ti cuticittato uddhaṃ. <bold>Apāya</bold>nti evamādi sabbaṃ nirayavevacanameva. Nirayo hi saggamokkhahetubhūtā puññasammatā ayā apetattā, sukhānaṃ vā āyassa abhāvā apāyo. Dukkhassa gati paṭisaraṇanti <bold>duggati,</bold> dosabahulatāya vā duṭṭhena kammunā nibbattā gatīti <bold>duggati</bold>. Vivasā nipatanti tattha dukkaṭakārinoti <bold>vinipāto,</bold> vinassantā vā ettha nipatanti sambhijjamānaṅgapaccaṅgātipi <bold>vinipāto</bold>. Natthi ettha assādasaññito ayoti <bold>nirayo</bold>.</paragraph>
<paragraph line="35">Atha vā apāyaggahaṇena tiracchānayoniṃ dīpeti, tiracchānayoni hi apāyo sugatito apetattā. Na duggati, mahesakkhānaṃ nāgarājādīnaṃ sambhavato. Duggatiggahaṇena pettivisayaṃ dīpeti, so hi apāyo ceva duggati ca sukhato apetattā dukkhassa ca gatibhūtattā, na tu vinipāto, asurakāyasadisaṃ avinipatitattā. Vinipātaggahaṇena asurakāyaṃ dīpeti. So hi yathāvuttena atthena apāyo ceva duggati ca sabbasamussayehi ca vinipatitattā vinipātoti vuccati. Nirayaggahaṇena avīciādianekappakāraṃ nirayameva dīpetīti. <bold>Upapannā</bold>ti upagatā, tattha abhinibbattāti adhippāyo. Vuttavipariyāyena sukkapakkho veditabbo. Ayaṃ pana viseso – tattha sugatiggahaṇena manussagatipi saṅgayhati. Saggaggahaṇena devagatiyeva. Tattha sundarā gatīti <bold>sugati</bold>. Rūpādīhi visayehi suṭṭhu aggoti <bold>saggo</bold>. So sabbopi lujjanapalujjanaṭṭhena <bold>loko</bold>ti ayaṃ vacanattho. <bold>Iti dibbena cakkhunā</bold>tiādi sabbaṃ nigamanavacanaṃ.</paragraph>
<paragraph line="36">Evaṃ dibbena cakkhunā passatīti ayamettha saṅkhepattho – dibbacakkhuñāṇaṃ <pageBreak edition="P" number="2.0382" /> parittapaccuppannaajjhattabahiddhārammaṇavasena catūsu ārammaṇesu pavattati <pageBreak edition="M" number="0.0336" />. Yathākammūpagañāṇaṃ parittamahaggatātītaajjhattabahiddhārammaṇavasena pañcasu ārammaṇesu pavattati. Anāgataṃsañāṇaṃ parittamahaggataappamāṇamaggaanāgataajjhattabahiddhānavattabbārammaṇavasena aṭṭhasu ārammaṇesu pavattatīti.</paragraph>
<paragraph line="37"><bold>Ākaṅkhamāno ca bhagavā</bold>ti bhagavā icchamāno. <bold>Ekampi lokadhātuṃ passeyyā</bold>ti ekaṃ cakkavāḷaṃ olokeyya. <bold>Sahassimpi cūḷanika</bold>nti ettha yāvatā candimasūriyā pariharanti, disā bhānti virocamānā, tāva sahassadhā loko, esā sahassicūḷanikā nāma. <bold>Cūḷanika</bold>nti khuddakaṃ. <bold>Dvisahassimpi majjhimikaṃ lokadhātu</bold>nti ettha sahassacakkavāḷānaṃ sahassabhāgena gaṇetvā dasasatasahassacakkavāḷaparimāṇā dvisahassī majjhimikā lokadhātu nāma. Ettakena buddhānaṃ jātikkhettaṃ <pageBreak edition="V" number="0.0310" /> nāma dassitaṃ. Bodhisattānañhi pacchimabhave devalokato cavitvā mātukucchiyaṃ paṭisandhiggahaṇadivase ca mātukucchito nikkhamanadivase ca mahābhinikkhamanadivase ca sambodhidhammacakkapavattanaāyusaṅkhārossajjanaparinibbānadivasesu ca ettakaṃ ṭhānaṃ kampati.</paragraph>
<paragraph line="38"><bold>Tisahassimpi. Mahāsahassimpi lokadhātu</bold>nti sahassito paṭṭhāya tatiyāti tisahassī, paṭhamasahassiṃ sahassadhā katvā gaṇitaṃ majjhimikaṃ sahassadhā katvā gaṇitattā mahantehi sahassehi gaṇitāti mahāsahassī. Ettāvatā koṭisatasahassacakkavāḷaparimāṇo loko dassito hoti. Gaṇakaputtatissatthero pana evamāha – ‘‘na hi tisahassimahāsahassilokadhātuyā etaṃ parimāṇaṃ <pageBreak edition="P" number="2.0383" />. Idañhi ācariyānaṃ sajjhāyamūlakaṃ vācāya parihīnaṭṭhānaṃ, dasakoṭisatasahassacakkavāḷaparimāṇaṃ pana ṭhānaṃ tisahassimahāsahassilokadhātu nāmā’’ti. Ettāvatā hi bhagavato āṇākkhettaṃ nāma dassitaṃ. Etasmiñhi antare āṭānāṭiyaparitta- (dī. ni. 3.275 ādayo) isigiliparitta- (ma. ni. 3.133 ādayo) dhajaggaparitta- (saṃ. ni. 1.249) bojjhaṅgaparittakhandhaparitta- (a. ni. 4.67) moraparitta- (jā. 1.2.17-18) mettaparitta- (khu. pā. 9.1 ādayo; su. ni. 143 ādayo) ratanaparittānaṃ (khu. pā. 6.1 ādayo; su. ni. 224 ādayo) āṇā pharati.</paragraph>
<paragraph line="39"><bold>Yāvatakaṃ vā pana ākaṅkheyyā</bold>ti yattakaṃ vā iccheyya. Iminā visayakkhettaṃ dassitaṃ. Buddhānañhi visayakkhettassa pamāṇaparicchedo nāma natthi <pageBreak edition="M" number="0.0337" />, natthikabhāve cassa imaṃ upamaṃ āharanti – koṭisatasahassacakkavāḷamhi yāva brahmalokā sāsapehi pūretvā sace koci puratthimāya disāya ekacakkavāḷe ekaṃ sāsapaṃ pakkhipanto āgaccheyya, sabbepi te sāsapā parikkhayaṃ gaccheyyuṃ. Na tveva puratthimāya disāya cakkavāḷāni. Dakkhiṇādīsupi eseva nayo. Tattha buddhānaṃ avisayo nāma natthi. <bold>Tāvatakaṃ passeyyā</bold>ti tattakaṃ olokeyya. Evaṃ parisuddhaṃ bhagavato dibbacakkhūti dibbacakkhukathaṃ niṭṭhāpesi.</paragraph>
<paragraph line="40"><bold>Kathaṃ bhagavā paññācakkhunāpi vivaṭacakkhū</bold>ti kenappakārena paññācakkhunā apihitacakkhu? <bold>Mahāpañño puthupañño</bold>tiādikaṃ <bold>tattha atirocati yadidaṃ paññāyā</bold>ti pariyosānaṃ heṭṭhā vuttatthameva.</paragraph>
<paragraph line="41"><bold>Buddhacakkhunā</bold>ti indriyaparopariyattañāṇena ca āsayānusayañāṇena ca. Imesaṃ dvinnaṃ ñāṇānaṃ buddhacakkhūti nāmaṃ, sabbaññutaññāṇassa samantacakkhūti, tiṇṇaṃ maggañāṇānaṃ dhammacakkhūti <pageBreak edition="V" number="0.0311" />. <bold>Lokaṃ volokento addasa satte</bold>ti satte addakkhi. <bold>Apparajakkhe</bold>tiādīsu yesaṃ vuttanayeneva paññācakkhumhi rāgādirajaṃ appaṃ, te <bold>apparajakkhā</bold>. Yesaṃ taṃ mahantaṃ, te <bold>mahārajakkhā</bold>. Yesaṃ saddhādīni indriyāni tikkhāni, te <bold>tikkhindriyā</bold>. Yesaṃ tāni mudūni, te <bold>mudindriyā</bold>. Yesaṃ teyeva saddhādayo ākārā sundarā, te <bold>svākārā</bold>. Ye kathitakāraṇaṃ sallakkhenti, sukhena sakkā honti viññāpetuṃ te <bold>suviññāpayā</bold>. Ye paralokañceva vajjañca bhayato passanti, te <bold>paralokavajjabhayadassāvino</bold> nāma.</paragraph>
<paragraph line="42"><bold>Uppaliniya</bold>nti <pageBreak edition="P" number="2.0384" /> uppalavane. Itaresupi eseva nayo. <bold>Antonimuggaposīnī</bold>ti yāni antonimuggāneva posiyanti. <bold>Udakaṃ accuggamma tiṭṭhantī</bold>ti udakaṃ atikkamitvā tiṭṭhanti. Tattha yāni yāni accuggamma ṭhitāni, tāni tāni sūriyarasmisamphassaṃ āgamayamānāni ṭhitāni ajja pupphanakāni. Yāni samodakaṃ ṭhitāni, tāni sve pupphanakāni. Yāni udakā anuggatāni antonimuggaposīni, tāni tatiyadivaseva pupphanakāni. Udakā pana anuggatāni aññānipi sarogauppalāni nāma atthi, yāni neva pupphissanti, macchakacchapabhakkhāneva bhavissanti, tāni pāḷiṃ nārūḷhāni, āharitvā pana dīpetabbānīti dīpitāni.</paragraph>
<paragraph line="43">Yatheva <pageBreak edition="M" number="0.0338" /> hi tāni catubbidhapupphāni, evameva ugghaṭitaññū vipañcitaññū neyyo padaparamoti cattāro puggalā. Yassa puggalassa udāhaṭavelāya dhammābhisamayo hoti, ayaṃ vuccati puggalo <bold>ugghaṭitaññū</bold>. Yassa puggalassa saṃkhittena bhāsitassa vitthārena atthe vibhajīyamāne dhammābhisamayo hoti, ayaṃ vuccati puggalo <bold>vipañcitaññū</bold>. Yassa puggalassa uddesato paripucchato yoniso manasikaroto kalyāṇamitte sevato bhajato payirupāsato dhammābhisamayo hoti, ayaṃ vuccati puggalo <bold>neyyo</bold>. Yassa puggalassa bahumpi suṇato bahumpi bhaṇato bahumpi dhārayato bahumpi vācato na tāya jātiyā dhammābhisamayo hoti, ayaṃ vuccati puggalo <bold>padaparamo</bold>. Tattha bhagavā uppalavanādisadisaṃ dasasahassilokadhātuṃ olokento ajja pupphanakāni ugghaṭitaññū, sve pupphanakāni vipañcitaññūti evaṃ sabbākārato ca addasa. Tattha tiṇṇaṃ puggalānaṃ imasmiṃyeva attabhāve bhagavato dhammadesanā atthaṃ sādheti, padaparamānaṃ anāgatatthāya vāsanā hoti.</paragraph>
<paragraph line="44"><bold>Rāgacarito</bold>tiādīsu rajjanavasena ārammaṇe caraṇaṃ etassa atthīti rāgacarito. Dussanavasena ārammaṇe caraṇaṃ etassa atthīti <bold>dosacarito</bold>. Muyhanavasena ārammaṇe caraṇaṃ etassa atthīti <bold>mohacarito</bold>. Vitakkanavasena ūhanavasena ārammaṇe caraṇaṃ etassa atthīti <bold>vitakkacarito</bold><pageBreak edition="V" number="0.0312" />. Okappanasaddhāvasena ārammaṇe caraṇaṃ etassa atthīti <bold>saddhācarito</bold>. Ñāṇameva caraṇaṃ, ñāṇena vā caraṇaṃ, ñāṇassa vā caraṇaṃ, ñāṇato vā caraṇaṃ etassa atthīti <bold>ñāṇacarito. Rāgacaritassā</bold>ti <pageBreak edition="P" number="2.0385" /> rāgussadassa rāgabahulassa. Paratopi eseva nayo.</paragraph>
<paragraph line="45"><bold>Asubhakathaṃ kathetī</bold>ti uddhumātakādidasavidhaṃ asubhapaṭisaṃyuttakathaṃ ācikkhati. Vuttañhetaṃ – ‘‘asubhā bhāvetabbā rāgassa pahānāyā’’ti (a. ni. 9.1). <bold>Mettābhāvanaṃ ācikkhatī</bold>ti mettābhāvanaṃ cittasinehanaṃ katheti. Vuttañhetaṃ – ‘‘mettā bhāvetabbā byāpādassa pahānāyā’’ti. <bold>Uddese</bold>ti sajjhāyane. <bold>Paripucchāyā</bold>ti aṭṭhakathāya. <bold>Kālena dhammassavane</bold>ti yuttappattakāle uttari pariyattidhammassavane. <bold>Dhammasākacchāyā</bold>ti aññehi saddhiṃ sākacchāya. <bold>Garusaṃvāse</bold>ti garūnaṃ payirupāsane. <bold>Nivesetī</bold>ti ācariyānaṃ santike patiṭṭhāpeti. <bold>Ānāpānassatiṃ ācikkhatī</bold>ti <pageBreak edition="M" number="0.0339" /> ānāpānassatisampayuttakammaṭṭhānaṃ katheti. Vuttañhetaṃ – ‘‘ānāpānassati bhāvetabbā vitakkupacchedāyā’’ti (a. ni. 9.1). <bold>Pasādanīyaṃ nimittaṃ ācikkhatī</bold>ti cūḷavedalla- (ma. ni. 1.460 ādayo) mahāvedallā- (ma. ni. 1.449 ādayo) dipasādajanakaṃ suttaṃ katheti. <bold>Buddhasubodhi</bold>nti buddhassa bhagavato buddhattapaṭivedhaṃ. <bold>Dhammasudhammata</bold>nti navavidhalokuttaradhammassa svākkhātataṃ. <bold>Saṅghasuppaṭipatti</bold>nti aṭṭhavidhaariyasaṅghassa suppaṭipannatādisuṭṭhupaṭipattiṃ. <bold>Sīlāni ca attano</bold>ti attano santakasīlāni ca. <bold>Ācikkhati vipassanānimitta</bold>nti udayabbayādipaṭisaṃyuttaṃ katheti. <bold>Aniccākāra</bold>nti hutvā abhāvākāraṃ. <bold>Dukkhākāra</bold>nti udayabbayapaṭipīḷanākāraṃ. <bold>Anattākāra</bold>nti avasavattanākāraṃ.</paragraph>
<paragraph line="46"><bold>Sele yathā pabbatamuddhaniṭṭhito</bold>ti selamaye ekagghane pabbatamuddhani ṭhitova, na hi tattha ṭhitassa dassanatthaṃ abhimukhe gīvukkhipanapasāraṇādikiccaṃ atthi. <bold>Tathūpama</bold>nti tappaṭibhāgaṃ selapabbatūpamaṃ. Ayaṃ panettha saṅkhepattho – yathā selapabbatamuddhanti ṭhitova cakkhunā puriso <bold>samantato janataṃ</bold> passeyya. <bold>Sumedha</bold> sundarapañña sabbaññutaññāṇena <bold>samantacakkhu</bold> bhagavā <bold>dhammamayaṃ</bold> paññāmayaṃ <bold>pāsādamāruyha</bold> sayaṃ <bold>apetasoko</bold><pageBreak edition="P" number="2.0386" /><bold>sokāvatiṇṇaṃ jātijarābhibhūta</bold>ñca <bold>janataṃ avekkhassu</bold> upadhārayatu upaparikkhatu.</paragraph>
<paragraph line="47">Ayaṃ panettha adhippāyo – yathā hi pabbatapādasāmantā mahantaṃ khettaṃ katvā tattha kedārapāḷīsu kuṭiyo katvā rattiṃ aggiṃ jāleyya, caturaṅgasamannāgatañca andhakāraṃ assa, atha tassa pabbatassa matthake ṭhatvā cakkhumato purisassa bhūmiṃ olokayato neva khettaṃ na kedārapāḷiyo <pageBreak edition="V" number="0.0313" /> na kuṭiyo na tattha sayitamanussā paññāyeyyuṃ, kuṭikāsu pana aggijālamattameva paññāyeyya. Evaṃ dhammapāsādaṃ āruyha sattakāyaṃ olokayato tathāgatassa ye te akatakalyāṇā sattā, te ekavihāre dakkhiṇajāṇupasse nisinnāpi buddhacakkhussa āpāthaṃ nāgacchanti, rattiṃ khittasarā viya honti. Ye pana katakalyāṇā veneyyapuggalā, te evassa dūrepi ṭhitā āpāthaṃ gacchanti, te eva aggi viya himavantapabbato viya ca. Vuttampi cetaṃ –</paragraph>
<gatha1 line="48">‘‘Dūre santo pakāsenti, himavantova pabbato;</gatha1>
<gathalast line="49">Asantettha na dissanti, rattiṃ khittā yathā sarā’’ti. (dha. pa. 304; netti. 11);</gathalast>
<paragraph line="50"><bold>Sabbaññutaññāṇa</bold>nti <pageBreak edition="M" number="0.0340" /> ettha pañcaneyyapathappabhedaṃ sabbaṃ aññāsīti sabbaññū. Saṅkhatāsaṅkhatādibhedā sabbadhammā hi saṅkhāro vikāro lakkhaṇaṃ nibbānaṃ paññattīti pañceva neyyapathā honti. Sabbaññussa bhāvo sabbaññutā, sabbaññutā eva ñāṇaṃ ‘‘sabbaññutāñāṇa’’nti vattabbe ‘‘sabbaññutaññāṇa’’nti vuttaṃ. Sabbaññūti ca kamasabbaññū sakiṃsabbaññū satatasabbaññū sattisabbaññū ñātasabbaññūti pañcavidhā sabbaññuno siyuṃ. Tesu kamena sabbajānanakālāsambhavato kamasabbaññutā na hoti, sakiṃ sabbārammaṇaggahaṇābhāvato sakiṃsabbaññutā na hoti, cakkhuviññāṇādīnaṃ yathārammaṇacittasambhavato bhavaṅgacittavirodhato yuttiabhāvato ca satatasabbaññutā na hoti, parisesato sabbajānanasamatthatāya <pageBreak edition="P" number="2.0387" /> sattisabbaññutā vā siyā, viditasabbadhammattā ñātasabbaññutā vā, sattisabbaññuno sabbajānanattaṃ natthīti tampi na yujjati, ‘‘na tassa adiṭṭhamidhatthi kiñci…pe… samantacakkhū’’ti vuttattā ñātasabbaññutā eva yujjati. Evañhi sati kiccato asammohato kāraṇasiddhito āvajjanapaṭibaddhato sabbaññutameva hotīti. <bold>Tena ñāṇenā</bold>ti tena sabbajānanañāṇena.</paragraph>
<paragraph line="51">Puna aparena pariyāyena sabbaññubhāvasādhanatthaṃ <bold>‘‘na tassā’’</bold>ti gāthamāha. Tattha <bold>na tassa addiṭṭhamidhatthi kiñcī</bold>ti tassa tathāgatassa idha imasmiṃ tedhātuke loke imasmiṃ paccuppannakāle vā paññācakkhunā adiṭṭhaṃ nāma kiñci appamattakampi na atthi na saṃvijjati. <bold>Atthī</bold>ti idaṃ vattamānakālikaṃ ākhyātapadaṃ, iminā paccuppannakālikassa sabbadhammassa ñātabhāvaṃ dasseti. Gāthābandhasukhatthaṃ panettha <bold>da</bold>-kāro payutto. <bold>Atho aviññāta</bold>nti ettha <bold>atho</bold>ti vacanopādāne <pageBreak edition="V" number="0.0314" /> nipāto. <bold>Aviññāta</bold>nti atītakālikaṃ aviññātaṃ nāma kiñci dhammajātaṃ nāhosīti pāṭhaseso. Abyayabhūtassa <bold>atthi</bold>-saddassa gahaṇe pāṭhasesaṃ vināpi yujjatiyeva. Iminā atītakālikassa sabbadhammassa ñātabhāvaṃ dasseti. <bold>Ajānitabba</bold>nti anāgatakālikaṃ ajānitabbaṃ nāma dhammajātaṃ na bhavissati natthīti. Iminā anāgatakālikassa sabbadhammassa ñātabhāvaṃ dasseti. Jānanakiriyāvisesamattameva vā ettha <bold>a</bold>-kāro. <bold>Sabbaṃ abhiññāsi yadatthi neyya</bold>nti ettha yaṃ tekālikaṃ vā kālavinimuttaṃ vā neyyaṃ jānitabbaṃ kiñci dhammajātaṃ atthi, taṃ sabbaṃ tathāgato abhiññāsi adhikena sabbaññutaññāṇena <pageBreak edition="M" number="0.0341" /> jāni paṭivijjhi, ettha <bold>atthi</bold>-saddena tekālikassa kālavimuttassa ca gahaṇā <bold>atthi</bold>-saddo abyayabhūtoyeva daṭṭhabbo. <bold>Tathāgato tena samantacakkhū</bold>ti kālavasena okāsavasena ca nippadesattā samantā sabbato pavattaṃ ñāṇacakkhu assāti samantacakkhu, tena yathāvuttena kāraṇena tathāgato samantacakkhu sabbaññūti vuttaṃ hoti <pageBreak edition="P" number="2.0388" />. Imissā gāthāya puggalādhiṭṭhānāya desanāya sabbaññutaññāṇaṃ sādhitaṃ.</paragraph>
<paragraph line="52"><bold>Na itihitiha</bold>nti ‘‘evaṃ kira āsi, evaṃ kira āsī’’ti na hoti. <bold>Na itikirāyā</bold>ti ‘‘evaṃ kira eta’’nti na hoti. <bold>Na paramparāyā</bold>ti paramparakathāyāpi na hoti. <bold>Na piṭakasampadāyā</bold>ti amhākaṃ piṭakatantiyā saddhiṃ sametīti na hoti. <bold>Na takkahetū</bold>ti takkaggāhenapi na hoti. <bold>Na ākāraparivitakkenā</bold>ti ‘‘sundaramidaṃ kāraṇa’’nti evaṃ kāraṇaparivitakkenapi na hoti. <bold>Na diṭṭhinijjhānakkhantiyā</bold>ti amhākaṃ nijjhāyitvā khamitvā gahitadiṭṭhiyā saddhiṃ sametītipi na hoti.</paragraph>
<paragraph line="53"><bold>Atha vāpi samādhi</bold>nti ettha <bold>samādhi</bold>nti kusalacittekaggatā samādhi. Kenaṭṭhena samādhīti? Samādhānaṭṭhena. Kimidaṃ samādhānaṃ nāma? Ekārammaṇe cittacetasikānaṃ samaṃ sammā ca ādhānaṃ, ṭhapananti vuttaṃ hoti. Tasmā yassa dhammassa ānubhāvena ekārammaṇe cittacetasikā samaṃ sammā ca avikkhippamānā avippakiṇṇā ca hutvā tiṭṭhanti, idaṃ samādhānanti veditabbaṃ. Tassa kho pana samādhissa –</paragraph>
<gatha1 line="54">‘‘Lakkhaṇaṃ tu avikkhepo, vikkhepaddhaṃsanaṃ raso;</gatha1>
<gathalast line="55">Akampanamupaṭṭhānaṃ, padaṭṭhānaṃ sukhaṃ pana’’. (paṭi. ma. aṭṭha. 1.1.3);</gathalast>
<paragraph line="56">Samādhi anāvilaacalabhāvena ārammaṇe tiṭṭhatīti <bold>ṭhiti</bold>. Parato padadvayaṃ upasaggavasena <pageBreak edition="V" number="0.0315" /> vaḍḍhitaṃ. Api ca sampayuttadhamme ārammaṇamhi sampiṇḍetvā tiṭṭhatīti <bold>saṇṭhiti</bold>. Ārammaṇaṃ ogāhetvā anupavisitvā tiṭṭhatīti <bold>avaṭṭhiti</bold>. Kusalapakkhasmiñhi cattārova dhammā ārammaṇaṃ ogāhanti saddhā sati samādhi paññāti. Teneva saddhā ‘‘okappanā’’ti vuttā, sati ‘‘apilāpanatā’’ti, samādhi ‘‘avaṭṭhitī’’ti, paññā ‘‘pariyogāhanā’’ti. Akusalapakkhe pana tayo dhammā ārammaṇaṃ ogāhanti taṇhā <pageBreak edition="M" number="0.0342" /> diṭṭhi avijjāti. Tenevete ‘‘oghā’’ti vuttā. Cittekaggatā panettha na balavatī hoti. Yathā <pageBreak edition="P" number="2.0389" /> hi rajuṭṭhānaṭṭhāne udakena siñcitvā sammaṭṭhe thokameva kālaṃ rajo sannisīdati, sukkhante sukkhante puna pakatibhāveneva vuṭṭhāti, evameva akusalapakkhe cittekaggatā na balavatī hoti.</paragraph>
<paragraph line="57">Uddhaccavicikicchāvasena pavattassa visāhārassa paṭipakkhato <bold>avisāhāro</bold>. Uddhaccavicikicchāvaseneva gacchantaṃ cittaṃ vikkhipati nāma. Ayaṃ pana tathāvidho vikkhepo na hotīti <bold>avikkhepo</bold>. Uddhaccavicikicchāvaseneva cittaṃ visāhaṭaṃ nāma hoti, ito cito ca harīyati, ayaṃ pana evaṃ avisāhaṭamānasassa bhāvoti <bold>avisāhaṭamānasatā. Samatho</bold>ti tividho samatho cittasamatho adhikaraṇasamatho sabbasaṅkhārasamathoti. Tattha aṭṭhasu samāpattīsu cittekaggatā <bold>cittasamatho</bold> nāma. Tañhi āgamma cittacalanaṃ cittavipphanditaṃ sammati vūpasammati, tasmā so ‘‘cittasamatho’’ti vuccati. Sammukhāvinayādisattavidho samatho <bold>adhikaraṇasamatho</bold> nāma. Tañhi āgamma tāni tāni adhikaraṇāni sammanti vūpasammanti, tasmā so ‘‘adhikaraṇasamatho’’ti vuccati. Yasmā pana sabbe saṅkhārā nibbānaṃ āgamma sammanti vūpasammanti vūpasammanti, tasmā taṃ ‘‘sabbasaṅkhārasamatho’’ti vuccati. Imasmiṃ atthe cittasamatho adhippeto. Samādhilakkhaṇe indaṭṭhaṃ kāretīti <bold>samādhindriyaṃ</bold>. Uddhacce na kampatīti <bold>samādhibalaṃ. Sammāsamādhī</bold>ti yāthāvasamādhi niyyānikasamādhi.</paragraph>
<paragraph line="58" number="157"> Athassa bhagavā yasmā indriyasaṃvaro sīlassa rakkhā, yasmā vā iminānukkamena desiyamānā ayaṃ desanā tāsaṃ devatānaṃ sappāyā, tasmā indriyasaṃvarato pabhuti paṭipadaṃ dassento <bold>‘‘cakkhūhī’’</bold>tiādi āraddho. Tattha <bold>cakkhūhi neva lolassā</bold>ti adiṭṭhadakkhitabbādivasena cakkhūhi lolo neva assa. <bold>Gāmakathāya āvaraye sota</bold>nti tiracchānakathāya sotaṃ āvareyya.</paragraph>
<paragraph line="59"><bold>Cakkhuloliyenā</bold>ti cakkhudvāre uppannalolavasena cakkhuloliyena. <bold>Adiṭṭhaṃ dakkhitabba</bold>nti adiṭṭhapubbaṃ rūpārammaṇaṃ passituṃ yuttaṃ. <bold>Diṭṭhaṃ samatikkamitabba</bold>nti diṭṭhapubbarūpārammaṇaṃ atikkamituṃ <pageBreak edition="V" number="0.0316" /> yuttaṃ. <bold>Ārāmena ārāma</bold>nti pupphārāmādiārāmena <pageBreak edition="M" number="0.0343" /> phalārāmādiṃ <pageBreak edition="P" number="2.0390" /> vā pupphārāmādiṃ vā. <bold>Dīghacārika</bold>nti dīghacaraṇaṃ. <bold>Anavaṭṭhitacārika</bold>nti asanniṭṭhānacaraṇaṃ. <bold>Anuyutto hoti rūpadassanāyā</bold>ti rūpārammaṇadassanatthāya punappunaṃ yutto hoti.</paragraph>
<paragraph line="60"><bold>Antaragharaṃ paviṭṭho</bold>ti ummārabbhantaraṃ paviṭṭho. <bold>Vīthiṃ paṭipanno</bold>ti antaravīthiṃ otiṇṇo. <bold>Gharamukhāni olokento</bold>ti gharadvārāni avalokento. <bold>Uddhaṃ ullokento</bold>ti uparidisaṃ uddhaṃmukho hutvā vilokento.</paragraph>
<paragraph line="61"><bold>Cakkhunā rūpaṃ disvā</bold>ti kāraṇavasena cakkhūti laddhavohārena rūpadassanasamatthena cakkhuviññāṇena rūpaṃ disvā. Porāṇā panāhu – ‘‘cakkhu rūpaṃ na passati acittakattā, cittaṃ na passati acakkhukattā. Dvārārammaṇasaṅghaṭṭe pana pasādavatthukena cittena passati. Īdisī panesā ‘dhanunā vijjhatī’tiādīsu viya sasambhārakathā nāma hoti. Tasmā cakkhuviññāṇena rūpaṃ disvāti ayamettha attho’’ti. <bold>Nimittaggāhī</bold>ti itthipurisanimittaṃ vā subhanimittādikaṃ vā kilesavatthubhūtaṃ nimittaṃ chandarāgavasena gaṇhāti, diṭṭhamatteyeva na saṇṭhāti. <bold>Anubyañjanaggāhī</bold>ti kilesānaṃ anuanubyañjanato pākaṭabhāvakaraṇato anubyañjananti laddhavohāraṃ hatthapādasitahasitakathitaālokitavilokitādibhedaṃ ākāraṃ gaṇhāti. <bold>Yatvādhikaraṇamena</bold>ntiādimhi yaṃkāraṇā yassa cakkhundriyāsaṃvarassa hetu etaṃ puggalaṃ satikavāṭena cakkhundriyaṃ <bold>asaṃvutaṃ</bold> apihitacakkhudvāraṃ hutvā viharantaṃ ete abhijjhādayo dhammā <bold>anvāssaveyyuṃ</bold> anuppabandheyyuṃ ajjhotthareyyuṃ. <bold>Tassa saṃvarāya na paṭipajjatī</bold>ti tassa cakkhundriyassa satikavāṭena pidahanatthāya na paṭipajjati. Evaṃbhūtoyeva ca <bold>na rakkhati cakkhundriyaṃ. Na cakkhundriye saṃvaraṃ āpajjatī</bold>tipi vuccati. Tattha kiñcāpi cakkhundriye saṃvaro vā asaṃvaro vā natthi. Na hi cakkhupasādaṃ nissāya sati vā muṭṭhassaccaṃ vā uppajjati. Apica yadā rūpārammaṇaṃ cakkhussa āpāthaṃ āgacchati, tadā bhavaṅge dvikkhattuṃ uppajjitvā niruddhe kiriyāmanodhātu <pageBreak edition="P" number="2.0391" /> āvajjanakiccaṃ sādhayamānā uppajjitvā nirujjhati, tato cakkhuviññāṇaṃ dassanakiccaṃ, tato manodhātu sampaṭicchanakiccaṃ, tato vipākāhetukamanoviññāṇadhātu santīraṇakiccaṃ, tato kiriyāhetukamanoviññāṇadhātu <pageBreak edition="M" number="0.0344" /> voṭṭhabbanakiccaṃ sādhayamānā uppajjitvā nirujjhati, tadanantaraṃ javanaṃ javati.</paragraph>
<paragraph line="62">Tatrāpi neva bhavaṅgasamaye na āvajjanādīnaṃ aññatarasamaye saṃvaro vā asaṃvaro vā atthi. Javanakkhaṇe pana sace dussīlyaṃ vā muṭṭhassaccaṃ vā aññāṇaṃ vā akkhanti vā kosajjaṃ <pageBreak edition="V" number="0.0317" /> vā uppajjati, asaṃvaro hoti. Evaṃ honto pana so ‘‘cakkhundriye asaṃvaro’’ti vuccati. Kasmā? Yasmā tasmiṃ asaṃvare sati dvārampi aguttaṃ hoti, bhavaṅgampi āvajjanādīnipi vīthicittāni. Yathā kiṃ? Yathā nagare catūsu dvāresu asaṃvutesu kiñcāpi antogharadvārakoṭṭhakagabbhādayo saṃvutā, tathāpi antonagare sabbaṃ bhaṇḍaṃ arakkhitaṃ agopitameva hoti. Nagaradvārena hi pavisitvā corā yadicchanti taṃ kareyyuṃ, evameva javane dussīlyādīsu uppannesu tasmiṃ asaṃvare sati dvārampi aguttaṃ hoti bhavaṅgampi āvajjanādīnipi vīthicittāni.</paragraph>
<paragraph line="63"><bold>Saddhādeyyānī</bold>ti kammañca phalañca idhalokañca paralokañca saddahitvā dinnāni. ‘‘Ayaṃ me ñātīti vā, mittoti vā, idaṃ vā paṭikarissati, idaṃ vānena katapubba’’nti vā evaṃ na dinnānīti attho. Evaṃ dinnāni hi na saddhādeyyāni nāma honti. <bold>Bhojanānī</bold>ti ca desanāsīsamattametaṃ, atthato pana saddhādeyyāni bhojanāni bhuñjitvā cīvarāni pārupitvā senāsanāni sevamānā gilānapaccayabhesajjaṃ paribhuñjamānāti sabbametaṃ vuttameva hoti.</paragraph>
<paragraph line="64"><bold>Seyyathida</bold>nti nipāto. Tassattho, katamo hoti. <bold>Naccaṃ</bold> nāma yaṃkiñci naccaṃ, taṃ maggaṃ gacchantenāpi gīvaṃ pasāretvā daṭṭhuṃ na vaṭṭati. <bold>Gīta</bold>nti yaṃkiñci gītaṃ. <bold>Vādita</bold>nti yaṃkiñci vāditaṃ. <bold>Pekkha</bold>nti naṭasamajjaṃ. <bold>Akkhāna</bold>nti bhāratarāmāyanādikaṃ. Yasmiṃ ṭhāne kathīyati, tattha gantumpi na vaṭṭati. <bold>Pāṇissara</bold>nti kaṃsatāḷaṃ, ‘‘pāṇitāḷa’’ntipi vadanti. <bold>Vetāḷa</bold>nti ghanatāḷaṃ, ‘‘mantena matasarīruṭṭhāpana’’ntipi eke. <bold>Kumbhathūṇa</bold>nti caturassaambaṇakatāḷaṃ <pageBreak edition="P" number="2.0392" />, ‘‘kumbhasadda’’ntipi eke. <bold>Sobhanaka</bold>nti naṭānaṃ abbhokkiraṇaṃ; sobhanakaraṃ vā, paṭibhānacittanti vuttaṃ hoti. <bold>Caṇḍāla</bold>nti ayoguḷakīḷā, ‘‘caṇḍālānaṃ sāṇadhovanakīḷā’’tipi vadanti. <bold>Vaṃsa</bold>nti veṇuṃ ussāpetvā kīḷanaṃ.</paragraph>
<paragraph line="65"><bold>Dhovana</bold>nti <pageBreak edition="M" number="0.0345" /> aṭṭhidhovanaṃ, ekaccesu kira janapadesu kālaṅkate ñātake na jhāpenti, nikhaṇitvā ṭhapenti. Atha tesaṃ pūtibhūtaṃ kāyaṃ ñatvā nīharitvā aṭṭhīni dhovitvā gandhehi makkhetvā ṭhapenti. Te nakkhattakāle ekasmiṃ ṭhāne aṭṭhīni ṭhapetvā ekasmiṃ ṭhāne surādīni ṭhapetvā rodantā paridevantā suraṃ pivanti. Vuttampi cetaṃ ‘‘atthi bhikkhave dakkhiṇesu janapadesu dhovanaṃ nāma, tattha hoti annampi pānampi khajjampi bhojjampi leyyampi peyyampi naccampi gītampi vāditampi. Atthekaṃ bhikkhave dhovanaṃ, netaṃ natthīti vadāmī’’ti (a. ni. 10.107). Ekacce pana ‘‘indajālena aṭṭhidhovanaṃ dhovana’’nti vadanti. <bold>Hatthiyuddhā</bold>dīsu <pageBreak edition="V" number="0.0318" /> bhikkhuno neva hatthiādīhi saddhiṃ yujjhituṃ, na te yujjhāpetuṃ, na yujjhante daṭṭhuṃ vaṭṭati. <bold>Nibbuddha</bold>nti mallayuddhaṃ. <bold>Uyyodhika</bold>nti yattha sampahāro diyyati. <bold>Balagga</bold>nti balagaṇanaṭṭhānaṃ. <bold>Senābyūha</bold>nti senāniveso, sakaṭabyūhādivasena senāya nivesanaṃ. <bold>Anīkadassana</bold>nti ‘‘tayo hatthī pacchimaṃ hatthānīka’’ntiādinā (pāci. 324) nayena vuttassa anīkassa dassanaṃ.</paragraph>
<paragraph line="66"><bold>Na nimittaggāhī hotī</bold>ti chandarāgavasena vuttappakāraṃ nimittaṃ na gaṇhāti. Evaṃ sesapadānipi vuttapaṭipakkhanayena veditabbāni. Yathā ca heṭṭhā javane dussīlyādīsu uppannesu tasmiṃ asaṃvare sati dvārampi aguttaṃ hoti, bhavaṅgampi āvajjanādīnipi vīthicittānīti vuttaṃ, evamidha tasmiṃ sīlādīsu uppannesu dvārampi guttaṃ hoti, bhavaṅgampi āvajjanādīnipi vīthicittāni. Yathā kiṃ? Yathā nagaradvāresu saṃvutesu kiñcāpi antogharādayo asaṃvutā honti, tathāpi antonagare sabbaṃ bhaṇḍaṃ surakkhitaṃ sugopitameva hoti, nagaradvāresu pihitesu corānaṃ paveso <pageBreak edition="P" number="2.0393" /> natthi. Evameva javane sīlādīsu uppannesu dvārampi guttaṃ hoti, bhavaṅgampi āvajjanādīnipi vīthicittāni. Tasmā javanakkhaṇe uppajjamānopi ‘‘cakkhundriye saṃvaro’’ti vutto. Ito paraṃ heṭṭhā ca upari ca vuttapariyāyena attho veditabbo.</paragraph>
<paragraph line="67"><bold>Visūkadassanā</bold>ti paṭāṇīdassanato. <bold>Gāmakathā</bold>ti gāmavāsīnaṃ kathā. <bold>Bāttiṃsā</bold>ti dvattiṃsa. Aniyyānikattā saggamokkhamaggānaṃ tiracchānabhūtā kathāti <bold>tiracchānakathā</bold>. Tattha rājānaṃ ārabbha ‘‘mahāsammato <pageBreak edition="M" number="0.0346" /> mandhātā dhammāsoko evaṃ mahānubhāvo’’tiādinā nayena pavattā kathā <bold>rājakathā</bold>. Esa nayo <bold>corakathā</bold>dīsu. Tesu ‘‘asuko rājā abhirūpo dassanīyo’’tiādinā nayena gehassitakathāva tiracchānakathā hoti. ‘‘Sopi nāma evaṃ mahānubhāvo khayaṃ gato’’ti evaṃ pavattā pana kammaṭṭhānabhāve tiṭṭhati. Coresupi ‘‘mūladevo evaṃ mahānubhāvo, meghamālo evaṃ mahānubhāvo’’ti tesaṃ kammaṃ paṭicca ‘‘aho sūrā’’ti gehassitakathāva tiracchānakathā. Yuddhepi bhāratayuddhādīsu ‘‘asukena asuko evaṃ mārito evaṃ viddho’’ti kāmassādavaseneva kathā tiracchānakathā. ‘‘Tepi nāma khayaṃ gatā’’ti evaṃ pavattā pana sabbattha kammaṭṭhānameva hoti.</paragraph>
<paragraph line="68">Api ca annādīsu ‘‘evaṃ vaṇṇavantaṃ gandhavantaṃ rasavantaṃ phassasampannaṃ khādimha bhuñjimha pivimha paribhuñjimhā’’ti kāmassādavasena kathetuṃ na vaṭṭati, sātthakaṃ pana katvā ‘‘pubbe evaṃ vaṇṇādisampannaṃ annaṃ pānaṃ vatthaṃ sayanaṃ mālaṃ gandhaṃ sīlavantānaṃ adamha, cetiyapūjaṃ akarimhā’’ti <pageBreak edition="V" number="0.0319" /> kathetuṃ vaṭṭati. <bold>Ñātikathā</bold>dīsu pana ‘‘amhākaṃ ñātakā sūrā samatthā’’ti vā, ‘‘pubbe mayaṃ evaṃ vicitrehi yānehi vicarimhā’’ti vā assādavasena vattuṃ na vaṭṭati, sātthakaṃ pana katvā ‘‘tepi no ñātakā khayaṃ gatā’’ti vā, ‘‘pubbe mayaṃ evarūpā upāhanā saṅghassa adamhā’’ti vā kathetuṃ vaṭṭati. Gāmakathāpi suniviṭṭhadunniviṭṭhasubhikkhadubbhikkhādivasena ‘‘asukagāmavāsino sūrā samatthā’’ti vā evaṃ assādavasena vattuṃ na vaṭṭati, sātthakaṃ pana katvā <pageBreak edition="P" number="2.0394" /> ‘‘saddhā pasannā’’ti vā, ‘‘khayavayaṃ gatā’’ti vā vattuṃ vaṭṭati.</paragraph>
<paragraph line="69"><bold>Nigamanagarajanapadakathāsu</bold>pi eseva nayo. Itthikathāpi vaṇṇasaṇṭhānādīni paṭicca assādavasena na vaṭṭati, ‘‘saddhā pasannā, khayavayaṃ gatā’’ti evameva vaṭṭati. <bold>Sūrakathā</bold>pi ‘‘nandimitto nāma yodho sūro ahosī’’ti assādavasena na vaṭṭati. ‘‘Saddho ahosi, khayavayaṃ gato’’ti evameva vaṭṭati. <bold>Visikhākathā</bold>pi ‘‘asukā visikhā suniviṭṭhā dunniviṭṭhā sūrā samatthā’’ti assādavasena na vaṭṭati. ‘‘Saddhā pasannā, khayavayaṃ gatā’’icceva vaṭṭati.</paragraph>
<paragraph line="70"><bold>Kumbhaṭṭhānakathā</bold>ti <pageBreak edition="M" number="0.0347" /> udakaṭṭhānakathā, ‘‘udakatitthakathā’’tipi vuccati, kumbhadāsikathā vā. Sāpi ‘‘pāsādikā, naccituṃ gāyituṃ chekā’’ti assādavasena na vaṭṭati, ‘‘saddhā pasannā’’tiādinā nayena vaṭṭati. <bold>Pubbapetakathā</bold>ti atītañātikathā. Tattha vattamānañātikathāsadisova vinicchayo.</paragraph>
<paragraph line="71"><bold>Nānattakathā</bold>ti purimapacchimakathāhi vimuttā avasesā nānāsabhāvā niratthakakathā. <bold>Lokakkhāyikā</bold>ti ‘‘ayaṃ loko kena nimmito? Asukena nāma nimmito. Kāko seto aṭṭhīnaṃ setattā, balākā rattā lohitassa rattattā’’ti evamādikā lokāyatavitaṇḍasallāpakathā.</paragraph>
<paragraph line="72"><bold>Samuddakkhāyikā</bold> nāma kasmā samuddo sāgaro? Sāgaradevena khatattā sāgaro, ‘‘khato me’’ti hatthamuddāya sayaṃ niveditattā samuddoti evamādikā niratthakā samuddakkhānakathā. <bold>Bhavo</bold>ti vuddhi. <bold>Abhavo</bold>ti hāni. Iti bhavo iti abhavoti yaṃ vā taṃ vā niratthakakāraṇaṃ vatvā pavattitakathā <bold>itibhavābhavakathā</bold>.</paragraph>
<paragraph line="73"><bold>Āvareyyā</bold>ti āvaraṇaṃ kareyya. <bold>Nivāreyyā</bold>ti ārammaṇato vāreyya. <bold>Saṃvareyyā</bold>ti sammā nissesaṃ <pageBreak edition="V" number="0.0320" /> katvā vāreyya. <bold>Rakkheyyā</bold>ti rakkhaṃ kareyya. <bold>Gopeyyā</bold>ti saṃgopeyya. <bold>Pidaheyyā</bold>ti pidahanaṃ kareyya. <bold>Pacchindeyyā</bold>ti sotaṃ chindeyya.</paragraph>
<paragraph line="74"><bold>Tena</bold><pageBreak edition="P" number="2.0395" /><bold>tena na tussantī</bold>ti tena tena ambilādinā rasena na santosaṃ āpajjanti. <bold>Aparāparaṃ pariyesantī</bold>ti uparūpari gavesanti.</paragraph>
<paragraph line="75" number="158"><bold>Phassenā</bold>ti rogaphassena. <bold>Bhavañca nābhijappeyyā</bold>ti tassa phassassa vinodanatthāya kāmabhavādibhavañca na pattheyya. <bold>Bheravesu ca na sampavedheyyā</bold>ti tassa phassassa paccayabhūtesu sīhabyagghādīsu bheravesu ca na sampavedheyya, avasesesu vā ghānindriyamanindriyavisayesu na sampavedheyya. Evaṃ paripūro indriyasaṃvaro ca vutto hoti. Purimehi vā indriyasaṃvaraṃ dassetvā iminā ‘‘araññe vasatā bheravaṃ disvā vā sutvā vā nappavedhitabba’’nti dasseti.</paragraph>
<paragraph line="76"><bold>Ekenākārenā</bold>ti <pageBreak edition="M" number="0.0348" /> ekena kāraṇena. <bold>Bhayampi bheravampi taññevā</bold>ti bhayanti ca bheravanti ca khuddakampi mahantampi uttāsanimittameva. Tamevatthaṃ dassetuṃ <bold>‘‘vuttaṃ heta’’</bold>ntiādimāha. <bold>Bhaya</bold>nti tappaccayā uppannabhayaṃ. <bold>Bhayānaka</bold>nti ākāraniddeso. <bold>Chambhitatta</bold>nti bhayavasena gattacalanaṃ. <bold>Lomahaṃso</bold>ti lomānaṃ haṃsanaṃ uddhaggabhāvo. Iminā padadvayena kiccato bhayaṃ dassetvā puna <bold>‘‘cetaso ubbego utrāso’’</bold>ti sabhāvato dasseti. <bold>Ubbeggo</bold>ti bhīruko, <bold>utrāso</bold>ti cittakkhobho. <bold>Jātibhaya</bold>nti jātiṃ paṭicca uppannabhayaṃ. Sesesupi eseva nayo. Rājato uppannabhayaṃ <bold>rājabhayaṃ</bold>. Sesesupi eseva nayo. <bold>Attānuvādabhaya</bold>nti pāpakammino attānaṃ anuvadantassa uppajjanakabhayaṃ. <bold>Parānuvādabhaya</bold>nti parassa anuvādato uppajjanakabhayaṃ.</paragraph>
<paragraph line="77"><bold>Daṇḍabhaya</bold>nti āgārikassa raññā pavattitadaṇḍaṃ, anāgārikassa vinayadaṇḍaṃ paṭicca uppajjanakabhayaṃ. <bold>Duggatibhaya</bold>nti cattāro apāye paṭicca uppajjanakabhayaṃ. <bold>Ūmibhaya</bold>nti mahāsamudde udakaṃ orohantassa pavattabhayaṃ. Mahāsamudde kira mahindavīci nāma saṭṭhi yojanāni uggacchati, taraṅgavīci nāma paṇṇāsa yojanāni, rohaṇavīci nāma cattālīsa yojanāni uggacchati. Evarūpā ūmiyo paṭicca pavattaṃ ūmibhayaṃ <pageBreak edition="P" number="2.0396" />. Kumbhīlato pavattaṃ bhayaṃ <bold>kumbhīlabhayaṃ</bold>. Udakāvaṭṭato bhayaṃ <bold>āvaṭṭabhayaṃ</bold>. Susukā vuccati caṇḍamaccho, tato bhayaṃ <bold>susukābhayaṃ. Ājīvikabhaya</bold>nti jīvitavuttito bhayaṃ ājīvikabhayaṃ. <bold>Asilokabhaya</bold>nti garahato bhayaṃ.</paragraph>
<paragraph line="78" number="159"><bold>Laddhā</bold><pageBreak edition="V" number="0.0321" /><bold>na sannidhiṃ kayirā</bold>ti etesaṃ annādīnaṃ yaṃkiñci dhammena labhitvā ‘‘araññe ca senāsane vasatā dullabha’’nti cintetvā sannidhiṃ na kareyya.</paragraph>
<paragraph line="79"><bold>Odano</bold>ti sāli vīhi yavo godhumo kaṅgu varako kudrūsakoti sattannaṃ dhaññānaṃ dhaññānulomānañca taṇḍulehi nibbatto. <bold>Kummāso</bold>ti yavehi nibbatto. <bold>Sattū</bold>ti sāliādīhi katasattu. <bold>Maccho</bold> dakasambhavo. <bold>Maṃsaṃ</bold> pākaṭameva. <bold>Ambapāna</bold>nti āmehi vā pakkehi vā ambehi katapānaṃ. Tattha āmehi karontena ambataruṇāni bhinditvā udake pakkhipitvā ātape ādiccapākena pacitvā parissāvetvā tadahu paṭiggahitehi <pageBreak edition="M" number="0.0349" /> madhusakkarakappūrādīhi yojetvā kātabbaṃ. <bold>Jambupāna</bold>nti jambuphalehi katapānaṃ. <bold>Cocapāna</bold>nti aṭṭhikehi kadaliphalehi katapānaṃ. <bold>Mocapāna</bold>nti anaṭṭhikehi kadaliphalehi katapānaṃ. <bold>Madhukapāna</bold>nti madhukānaṃ jātirasena katapānaṃ. Taṃ pana udakasambhinnaṃ vaṭṭati, suddhaṃ na vaṭṭati. <bold>Muddikapāna</bold>nti muddikā udake madditvā ambapānaṃ viya katapānaṃ. <bold>Sālūkapāna</bold>nti rattuppalanīluppalādīnaṃ sālūke madditvā katapānaṃ. <bold>Phārusakapāna</bold>nti phārusakehi ambapānaṃ viya katapānaṃ. <bold>Kosambapāna</bold>nti kosambaphalehi katapānaṃ. <bold>Kolapāna</bold>nti kolaphalehi katapānaṃ. <bold>Badarapāna</bold>nti mahākolaphalehi ambapānaṃ viya katapānaṃ. Imāni ekādasa pānāni, tānipi ādiccapākāni vaṭṭanti.</paragraph>
<paragraph line="80"><bold>Ghatapāna</bold>nti sappipānaṃ. <bold>Telapāna</bold>nti tilatelādīnaṃ pānaṃ. <bold>Payopāna</bold>nti khīrapānaṃ. <bold>Yāgupāna</bold>nti sītalādiyāgupānaṃ. <bold>Rasapāna</bold>nti sākādirasapānaṃ. <bold>Piṭṭhakhajjaka</bold>nti sattannaṃ tāva dhaññānaṃ dhaññānulomānaṃ aparaṇṇānañca piṭṭhaṃ panasapiṭṭhaṃ labujapiṭṭhaṃ <pageBreak edition="P" number="2.0397" /> ambāṭakapiṭṭhaṃ sālapiṭṭhaṃ khīravallipiṭṭhañcāti evamādīnaṃ piṭṭhehi kataṃ piṭṭhakhajjakaṃ. <bold>Pūvakhajjaka</bold>mpi etehiyeva kataṃ. <bold>Mūlakhajjaka</bold>nti mūlakamūlaṃ khārakamūlaṃ cuccumūlanti evamādi. <bold>Tacakhajjaka</bold>nti ucchutacādayo. <bold>Pattakhajjaka</bold>nti nimbapaṇṇakuṭajapaṇṇapaṭolapaṇṇasulasapaṇṇādayo. <bold>Pupphakhajjaka</bold>nti mūlakapupphakhārakapupphasetavaraṇasigguuppalapadumakādayo. <bold>Phalakhajjaka</bold>nti panasalabujatālanāḷikeraambāṭakatintiṇikamātuluṅgakapiṭṭhaphalaalābukumbhaṇḍaphussa- phalatimbarūsakatilavātiṅgaṇacocamocamadhukādīnaṃ phalānaṃ khajjakaṃ.</paragraph>
<paragraph line="81"><bold>Na kuhanāyā</bold>ti na vimhāpanāya. <bold>Na lapanāyā</bold>ti paccayatthaṃ na lapanāya. Vihāraṃ āgate manusse disvā ‘‘kimatthāya bhonto āgatā’’ti bhikkhū nimantetunti. ‘‘Yadi evaṃ gacchatha, ahaṃ pacchato gahetvā āgacchāmī’’ti evaṃ na <pageBreak edition="V" number="0.0322" /> lapanāya. Atha vā attānaṃ upanetvā ‘‘ahaṃ tisso, mayi rājā pasanno, mayi asuko rājā asuko ca rājamahāmatto pasanno’’ti evaṃ na lapanāya. <bold>Na nemittikatāyā</bold>ti yena kenaci paresaṃ paccayadānasaññājanakena kāyavacīkammena na nemittikatāya. <bold>Na nippesikatāyā</bold>ti yā paresaṃ akkosanādikiriyā yasmā veḷupesikā viya abbhaṅgaṃ parassa guṇaṃ nippeseti nipuñchati, yasmā vā gandhajātaṃ nipisitvā gandhamagganā viya paraguṇe nipisitvā vicuṇṇetvā <pageBreak edition="M" number="0.0350" /> esā lābhamagganā hoti, tasmā ‘‘nippesikatā’’ti vuccati. Na evarūpāya nippesikatāya. <bold>Na lābhena lābhaṃ nijigīsanatāyā</bold>ti ettha <bold>nijigīsanatā</bold>ti magganā, aññato laddhañhi aññattha haraṇavasena lābhena lābhamagganā nāma hoti. Na evarūpāya lābhena lābhamagganāya.</paragraph>
<paragraph line="82"><bold>Na dārudānenā</bold>ti na paccayahetukena dārudānena vihāre uṭṭhitañhi araññato vā āharitvā rakkhitagopitadāruṃ ‘‘evaṃ me paccayaṃ dassantī’’ti upaṭṭhākānaṃ dātuṃ na vaṭṭati. Evañhi jīvikaṃ kappento anesanāya micchājīvena jīvati, so diṭṭheva dhamme garahaṃ pāpuṇāti, samparāye ca apāyaparipūrako hoti. Attano puggalikaṃ dāruṃ kusalaṅgahatthāya <pageBreak edition="P" number="2.0398" /> dadanto kuladūsakadukkaṭaṃ āpajjati, parapuggalikaṃ theyyacittena dadanto bhaṇḍagghena kāretabbo. Saṅghikepi eseva nayo. Sace pana taṃ issaratāya deti, garubhaṇḍavissajjanaṃ āpajjati. Kataraṃ pana dāru garubhaṇḍaṃ hoti, kataraṃ na hotīti? Yaṃ tāva aropimaṃ sayaṃjātaṃ, taṃ saṅghena paricchinnaṭṭhāneyeva garubhaṇḍaṃ, tato paraṃ na garubhaṇḍaṃ. Ropimaṭṭhāne ca sabbena sabbaṃ garubhaṇḍaṃ, pamāṇato sūcidaṇḍakappamāṇaṃ garubhaṇḍaṃ.</paragraph>
<paragraph line="83"><bold>Na veḷudānenā</bold>tiādīsupi <bold>na veḷudānenā</bold>ti na paccayahetukena veḷudānenātiādi sabbaṃ na dārudānenāti ettha vuttanayeneva veditabbaṃ. Veḷu pana pamāṇato telanāḷippamāṇo garubhaṇḍaṃ, na tato heṭṭhā. Manussā vihāraṃ gantvā veḷuṃ yācanti, bhikkhū ‘‘saṅghiko’’ti dātuṃ na visahanti, manussā punappunaṃ yācanti vā tajjenti vā, tadā bhikkhūhi ‘‘daṇḍakammaṃ katvā gaṇhathā’’ti vattuṃ vaṭṭati, veḷudānaṃ nāma na hoti. Sace te daṇḍakammatthāya vāsipharasuādīni vā khādanīyaṃ vā bhojanīyaṃ vā denti, gahetuṃ na vaṭṭati.</paragraph>
<paragraph line="84">Vinayaṭṭhakathāyaṃ pana ‘‘daḍḍhagehā manussā gaṇhitvā gacchantā na vāretabbā’’ti vuttaṃ. Sace saṅghassa veḷugumbe veḷudūsikā uppajjati, taṃ akoṭṭāpentānaṃ veḷu nassati. ‘‘Kiṃ kātabba’’nti bhikkhācāre manussānaṃ ācikkhitabbaṃ. Sace koṭṭetuṃ na icchanti, ‘‘samaṃ bhāgaṃ labhissathā’’ti <pageBreak edition="M" number="0.0351" /> vattabbā. Na icchantiyeva, ‘‘dve koṭṭhāse labhissathā’’ti vattabbā. Evampi anicchantesu naṭṭhena attho natthi, ‘‘tumhākaṃ khaṇe sati daṇḍakammaṃ karissatha, koṭṭetvā gaṇhathā’’ti <pageBreak edition="V" number="0.0323" /> vattabbā, veḷudānaṃ nāma na hoti. Veḷugumbe aggimhi uṭṭhitepi udakena vuyhamānaveḷūsupi eseva nayo.</paragraph>
<paragraph line="85"><bold>Pattadāne</bold> garubhaṇḍatāya ayaṃ vinicchayo – pattampi hi yattha vikkāyati, gandhakārādayo gandhapaliveṭhanādīnaṃ atthāya gaṇhanti, tādise dullabhaṭṭhāneyeva garubhaṇḍaṃ hoti. Esa tāva kiṃsukapattakaṇṇapiḷandhanatālapattādīsu <pageBreak edition="P" number="2.0399" /> vinicchayo. Tālapaṇṇampi imasmiṃyeva ṭhāne kathetabbaṃ – tālapaṇṇampi hi sayaṃjāte tālavane saṅghena paricchinnaṭṭhāneyeva garubhaṇḍaṃ, na tato paraṃ, ropimatālesu sabbampi garubhaṇḍaṃ, tassa pamāṇaṃ heṭṭhimakoṭiyā aṭṭhaṅgulappamāṇopi rittapotthako. Tiṇampi ettheva pakkhipitvā kathetabbaṃ. Yattha pana tiṇaṃ natthi, tattha tālanāḷikerapaṇṇādīhipi chādenti. Tasmā tānipi tiṇeneva saṅgahitāni. Iti muñjapalālādīsu yaṃkiñci muṭṭhippamāṇaṃ tiṇaṃ. Nāḷikerapaṇṇādīsu ca ekapaṇṇampi saṅghassa dinnaṃ vā tattha jātaṃ vā bahiārāme saṅghassa tiṇavatthumhi jātatiṇaṃ vā rakkhitagopitaṃ vā garubhaṇḍaṃ hoti. Taṃ pana saṅghakamme ca cetiyakamme ca kate atirekaṃ puggalikakamme dātuṃ vaṭṭati. Heṭṭhā vuttadāruveḷūsupi eseva nayo.</paragraph>
<paragraph line="86"><bold>Pupphadāne</bold> ‘‘ettakesu rukkhesu pupphāni vissajjitvā yāgubhattatthāya upanentu, ettakesu senāsanapaṭisaṅkharaṇe upanentū’’ti evaṃ niyamitaṭṭhāneyeva pupphāni garubhaṇḍāni honti. Yadi sāmaṇerā pupphāni ocinitvā rāsiṃ karonti, pañcaṅgasamannāgato pupphabhājako bhikkhu bhikkhusaṅghaṃ gaṇetvā koṭṭhāse karoti. So sampattaparisāya saṅghaṃ anāpucchitvāva dātuṃ labhati. Asammatena pana āpucchitvā dātabbaṃ. Bhikkhuno pana kassa pupphāni dātuṃ labbhati, kassa na labbhatīti? Mātāpitūnaṃ gehaṃ haritvāpi gehato pakkosāpetvāpi ‘‘vatthupūjaṃ karothā’’ti dātuṃ labbhati, piḷandhanatthāya na labbhati. Sesañātīnaṃ pana haritvā na dātabbaṃ, pakkosāpetvā pūjanatthāya dātabbaṃ. Sesajanassa pūjanaṭṭhānaṃ sampattassa apaccāsīsantena dātabbaṃ, pupphadānaṃ nāma na hoti.</paragraph>
<paragraph line="87">Vihāre <pageBreak edition="M" number="0.0352" /> bahūni pupphāni pupphanti, bhikkhunā piṇḍāya carantena manusse disvā ‘‘vihāre bahūni pupphāni pūjethā’’ti vattabbaṃ, vacanamatte doso natthi, ‘‘manussā khādanīyabhojanīyaṃ ādāya āgamissantī’’ti cittena pana na vattabbaṃ. Sace vadati, khādanīyabhojanīyaṃ na paribhuñjitabbaṃ. Manussā attano dhammatāya ‘‘vihāre pupphāni atthī’’ti pucchitvā ‘‘asukadivase vihāraṃ āgamissāma, sāmaṇerānaṃ <pageBreak edition="P" number="2.0400" /> pupphāni ocinituṃ mā <pageBreak edition="V" number="0.0324" /> dethā’’ti vadanti. Bhikkhu sāmaṇerānaṃ kathetuṃ pamuṭṭho, sāmaṇerehi pupphāni ocitāni, manussā bhikkhuṃ upasaṅkamitvā mayaṃ tumhākaṃ asukadivase evaṃ ārocayimha ‘‘sāmaṇerānaṃ pupphāni ocinituṃ mā dethā’’ti, kasmā na vārayitthāti? ‘‘Sati me pamuṭṭhā, pupphāni ocinitamattāneva, na tāva pūjā katā’’ti vattabbaṃ, ‘‘gaṇhatha pūjethā’’ti na vattabbaṃ. Sace vadati, āmisaṃ na paribhuñjitabbaṃ. Aparo bhikkhu sāmaṇerānaṃ ācikkhati ‘‘asukagāmavāsino ‘pupphāni mā ocinitthā’ti āhaṃsū’’ti manussāpi āmisaṃ āharitvā dānaṃ datvā vadanti ‘‘amhākaṃ manussā na bahukā, sāmaṇere amhehi saha pupphāni ocinituṃ āṇāpethā’’ti. ‘‘Sāmaṇerehi bhikkhā laddhā. Ye bhikkhācāraṃ na gacchanti, te sayameva jānissanti upāsakā’’ti vattabbaṃ. Ettakaṃ nayaṃ labhitvā sāmaṇere putte vā bhātike vā katvā pupphāni ocināpetuṃ doso natthi, pupphadānaṃ nāma na hoti.</paragraph>
<paragraph line="88"><bold>Phaladāne</bold> phalampi pupphaṃ viya niyamitameva garubhaṇḍaṃ hoti. Vihāre bahukasmiṃ phalāphale sati aphāsukamanussā āgantvā yācanti, bhikkhū ‘‘saṅghika’’nti dātuṃ na ussahanti, manussā vippaṭisārino akkosanti paribhāsanti, tattha kiṃ kātabbanti? Phalehi vā rukkhehi vā paricchinditvā kathikā kātabbā ‘‘asuke ca rukkhe asuke ca rukkhe ettakāni phalāni gaṇhantā, ettakesu vā rukkhesu phalāni gaṇhantā na vāretabbā’’ti. Corā vā issarā vā balakkārena gaṇhantā na vāretabbā. Kuddhā hi te sakalavihārampi nāseyyuṃ, ādīnavo pana kathetabboti.</paragraph>
<paragraph line="89"><bold>Sinānadāne</bold> sinānacuṇṇāni koṭṭitāni na garubhaṇḍāni, akoṭṭito rukkhe ṭhitova rukkhataco garubhaṇḍaṃ, cuṇṇaṃ pana agilānassa rajananipakkaṃ vaṭṭati. Gilānassa yaṃkiñci cuṇṇaṃ dātuṃ vaṭṭatiyeva.</paragraph>
<paragraph line="90"><bold>Na</bold><pageBreak edition="M" number="0.0353" /><bold>cuṇṇadānenā</bold>ti vuttanayena sirīsacuṇṇādīnaṃ dānena. <bold>Mattikādāne</bold>mattikā hi yattha dullabhā hoti, tattheva garubhaṇḍaṃ. Sāpi heṭṭhimakoṭiyā tiṃsapalaguḷapiṇḍappamāṇāva, tato heṭṭhā na garubhaṇḍanti.</paragraph>
<paragraph line="91"><bold>Dantakaṭṭhadāne</bold><pageBreak edition="P" number="2.0401" /> dantakaṭṭhaṃ acchinnakameva garubhaṇḍaṃ. Yesaṃ sāmaṇerānaṃ saṅghato dantakaṭṭhavāro pāpuṇāti, te attano ācariyupajjhāyānaṃ pāṭiyekkaṃ dātuṃ na labhanti. Yehi pana ‘‘ettakāni dantakaṭṭhāni āharitabbānī’’ti paricchinditvā vārā gahitā, te atirekāni ācariyupajjhāyānaṃ <pageBreak edition="V" number="0.0325" /> dātuṃ labhanti. Ekena bhikkhunā dantakaṭṭhamāḷakato bahūni dantakaṭṭhāni na gahetabbāni, devasikaṃ ekekameva gahetabbaṃ. Pāṭiyekkaṃ vasantenāpi bhikkhusaṅghaṃ gaṇayitvā yattakāni attano pāpuṇanti, tattakāneva gahetvā gantabbaṃ. Antarā āgantukesu vā āgatesu disaṃ vā pakkamantesu āharitvā gahitaṭṭhāneyeva ṭhapetabbāni. <bold>Na mukhodakadānenā</bold>ti na mukhadhovanaudakadānena.</paragraph>
<paragraph line="92"><bold>Na cāṭukamyatāyā</bold>tiādīsu cāṭukamyatā vuccati attānaṃ dāsaṃ viya nīcaṭṭhāne ṭhapetvā parassa khalitavacanampi saṇṭhapetvā piyakāmatāya paggayhavacanaṃ. <bold>Na muggasūpyatāyā</bold>ti na muggasūpasamānatāya. Muggasūpasamānatāti saccālikena jīvikaṃ kappanatāya etaṃ adhivacanaṃ. Yathā hi muggasūpe paccante bahū muggā pākaṃ gacchanti thokā na gacchanti, evameva saccālikena jīvikakappake puggale bahu alikaṃ hoti, appakaṃ saccaṃ. Yathā vā muggasūpassa apavisanaṭṭhānaṃ nāma natthi, evameva saccālikavuttino puggalassa appatiṭṭhānaṃ nāma natthi. Siṅghāṭakaṃ viya icchiticchitaṭṭhānassa patiṭṭhāti. Tenassa sā musāvāditā ‘‘muggasūpyatā’’ti vuttā. <bold>Na pāribhaṭyatāyā</bold>ti na paribhaṭakammabhāvena. Paribhaṭassa hi kammaṃ pāribhaṭyaṃ, tassa bhāvo pāribhaṭyatā, alaṅkārakaraṇādīhi dārakakīḷāpanassetaṃ adhivacanaṃ. <bold>Na pīṭhamaddikatāyā</bold>ti na sahasā gharaṃ pavisitvā pīṭhake nisīdanakatāya.</paragraph>
<paragraph line="93"><bold>Na vatthuvijjāyā</bold>tiādīsu <bold>vatthuvijjā</bold> nāma gāmanigamanagarādīnaṃ suniviṭṭhadunniviṭṭhajānanasatthaṃ. <bold>Tiracchānavijjā</bold><pageBreak edition="P" number="2.0402" /> nāma aniyyānikattā saggamokkhamaggānaṃ tiracchānabhūtā aṅgasatthanimittādikā avasesavijjā. <bold>Aṅgavijjā</bold><pageBreak edition="M" number="0.0354" /> nāma itthipurisānaṃ subhagadubbhagalakkhaṇajānanaṃ. <bold>Nakkhattavijjā</bold> nāma nakkhattānaṃ yogajānanasatthaṃ.</paragraph>
<paragraph line="94"><bold>Na dūtagamanenā</bold>ti na dūteyyaṃ katvā gamanena. <bold>Na pahiṇagamanenā</bold>ti na gihīnaṃ sāsanaṃ gahetvā gharā gharaṃ pahitassa gamanena. <bold>Na jaṅghapesaniyenā</bold>ti gāmantaradesantarādīsu tesaṃ tesaṃ gihīnaṃ sāsanapaṭisāsanaṃ haraṇena. Idañhi jaṅghapesaniyaṃ nāma attano mātāpitūnaṃ, ye cāssa mātāpitaro upaṭṭhahanti, tesaṃ sāsanaṃ gahetvā katthaci gamanavasena vaṭṭati. Cetiyassa vā saṅghassa vā attano vā kammaṃ karontānaṃ vaḍḍhakīnampi sāsanaṃ harituṃ vaṭṭati. Manussā ‘‘dānaṃ dassāma, pūjaṃ karissāma, bhikkhusaṅghassa ācikkhathā’’ti ca vadanti; ‘‘asukattherassa nāma dethā’’ti piṇḍapātaṃ vā bhesajjaṃ vā cīvaraṃ vā denti, ‘‘vihāre pūjaṃ karothā’’ti mālāgandhavilepanādīni <pageBreak edition="V" number="0.0326" /> vā dhajapaṭākādīni vā niyyātenti. Sabbaṃ harituṃ vaṭṭati, jaṅghapesaniyaṃ nāma na hoti. Sesasāsanaṃ gahetvā gacchantassa padavāre padavāre doso.</paragraph>
<paragraph line="95"><bold>Na vejjakammenā</bold>ti na vejjena hutvā kāyatikicchanādibhesajjakaraṇena. Bhesajjaṃ pana pañcannaṃ sahadhammikānaṃ kātabbaṃ bhikkhussa bhikkhuniyā sikkhamānāya sāmaṇerassa sāmaṇeriyā. Samasīlasaddhāpaññānañhi etesaṃ tīsu sikkhāsu yuttānaṃ bhesajjaṃ akātuṃ na labbhati. Mātāpitūnaṃ tadupaṭṭhākānaṃ attano veyyāvaccakarassa paṇḍupalāsassāti etesaṃ pañcannampi kātuṃ vaṭṭati. Jeṭṭhabhātu, kaniṭṭhabhātu, jeṭṭhabhaginiyā, kaniṭṭhabhaginiyā, cūḷamātuyā, mahāmātuyā, cūḷapituno, mahāpituno, pitucchāya, mātucchāyāti etesaṃ pana dasannampi karontena tesaṃyeva santakaṃ bhesajjaṃ gahetvā kevalaṃ yojetvā dātabbaṃ. Sace nappahoti, attano santakaṃ tāvakālikaṃ dātabbaṃ. Etesaṃ puttaparamparā yāva sattamā kulaparivaṭṭā, tāva cattāro paccaye āharāpentassa akataviññatti vā, bhesajjaṃ karontassa vejjakammaṃ vā, kuladūsakāpatti vā na hoti.</paragraph>
<paragraph line="96"><bold>Na</bold><pageBreak edition="P" number="2.0403" /><bold>piṇḍapaṭipiṇḍakenā</bold>ti ettha piṇḍapāto kassa dātabbo, kassa na dātabbo? Mātāpitūnaṃ tadupaṭṭhākānaṃ veyyāvaccakarassa paṇḍupalāsassa sampattassa dāmarikacorassa issarassāpi dātabbo. Etesaṃ datvā pacchā laddhampi piṇḍapaṭipiṇḍaṃ nāma na hoti. <bold>Na dānānuppadānenā</bold>ti attano <pageBreak edition="M" number="0.0355" /> dinnakānaṃ na puna dānena. <bold>Dhammenā</bold>ti dhammena uppannaṃ. <bold>Samenā</bold>ti kāyasucaritādinā. <bold>Laddhā</bold>ti kāyena laddhā. <bold>Labhitvā</bold>ti cittena pāpuṇitvā. <bold>Adhigantvā</bold>ti sampāpuṇitvā. <bold>Vinditvā</bold>ti ñāṇena vinditvā. <bold>Paṭilabhitvā</bold>ti punappunaṃ labhitvā.</paragraph>
<paragraph line="97"><bold>Annasannidhi</bold>nti ettha duvidhā annakathā vinayavasena ca sallekhavasena ca. Vinayavasena tāva yaṃkiñci annaṃ ajja paṭiggahitaṃ aparajju sannidhikārakaṃ hoti, tassa paribhoge pācittiyaṃ. Attanā laddhaṃ pana sāmaṇerānaṃ datvā tehi laddhaṃ ṭhapāpetvā dutiyadivase bhuñjituṃ vaṭṭati, sallekho pana na hoti.</paragraph>
<paragraph line="98"><bold>Pānasannidhimhi</bold>pi eseva nayo. Ettha pānaṃ nāma ambapānādīni aṭṭha pānāni, yāni ce tesaṃ anulomāni.</paragraph>
<paragraph line="99"><bold>Vatthasannidhi</bold>ntiādimhi anadhiṭṭhitāvikappitaṃ sannidhi ca hoti sallekhañca kopeti. Ayaṃ <pageBreak edition="V" number="0.0327" /> pariyāya kathāva, nippariyāyato pana ticīvarasantuṭṭhena bhavitabbaṃ, catutthaṃ labhitvā aññassa dātabbaṃ. Sace yassa kassaci dātuṃ na sakkoti, yassa pana dātukāmo hoti, so uddesatthāya vā paripucchatthāya vā gato, āgatamatte dātabbaṃ, adātuṃ na vaṭṭati. Cīvare pana appahonte satiyā paccāsāya anuññātakālaṃ ṭhapetuṃ vaṭṭati. Sūcisuttacīvarakārakānaṃ alābhena tato parampi vinayakammaṃ katvā ṭhapetuṃ vaṭṭati. ‘‘Imasmiṃ jiṇṇe puna īdisaṃ kuto labhissāmī’’ti pana ṭhapetuṃ na vaṭṭati, sannidhi ca hoti, sallekhañca vikopeti.</paragraph>
<paragraph line="100"><bold>Yānasannidhimhi</bold> yānaṃ nāma vayhaṃ ratho sakaṭaṃ sandamānikā sivikā pāṭaṅkīti netaṃ pabbajitassa yānaṃ. Upāhanā pana pabbajitassa yānaṃyeva. Ekabhikkhussa hi eko araññatthāya, ekā dhotapādakatthāyāti ukkaṃsato dve upāhanasaṅghāṭā <pageBreak edition="P" number="2.0404" /> vaṭṭanti, tatiyaṃ labhitvā aññassa dātabbo, ‘‘imasmiṃ jiṇṇe aññaṃ kuto labhissāmī’’ti hi ṭhapetuṃ na vaṭṭati, sannidhi ca hoti, sallekhañca vikopeti.</paragraph>
<paragraph line="101"><bold>Sayanasannidhimhi</bold> sayananti mañco. Ekassa bhikkhuno eko gabbhe eko divāṭṭhāneti ukkaṃsato dve mañcā vaṭṭanti, tato uttari labhitvā aññassa bhikkhuno vā gaṇassa vā dātabbo, adātuṃ na vaṭṭati, sannidhi ceva hoti, sallekhañca kopeti.</paragraph>
<paragraph line="102"><bold>Gandhasannidhimhi</bold><pageBreak edition="M" number="0.0356" /> bhikkhuno kaṇḍukacchuchavidosādiābādhe sati gandho vaṭṭati. Tena gandhena tasmiṃ roge vūpasante aññesaṃ vā ābādhikānaṃ dātabbo. Dvāre pañcaṅgulagharadhūpanādīsu vā upanetabbo. ‘‘Puna roge sati bhavissatī’’ti ṭhapetuṃ na vaṭṭati, gandhasannidhi ca hoti, sallekhañca kopeti.</paragraph>
<paragraph line="103"><bold>Āmisa</bold>nti annādivuttāvasesaṃva daṭṭhabbaṃ. Seyyathidaṃ – idhekacco bhikkhu ‘‘tathārūpe kāle upakārāya bhavissantī’’ti tilataṇḍulamuggamāsanāḷikeraloṇamacchamaṃsavallūrasappitelaguḷa- bhājanādīni āharāpetvā ṭhapeti. So vassakāle kālasseva sāmaṇerehi yāguṃ pacāpetvā bhuñjitvā ‘‘sāmaṇera udakakaddame dukkhaṃ gāmaṃ pavisituṃ, gaccha asukakulaṃ gantvā mayhaṃ vihāre nisinnabhāvaṃ ārocehi, asukakulato dadhiādīni āharā’’ti peseti. Bhikkhūhi ‘‘kiṃ, bhante, gāmaṃ pavisathā’’ti vuttepi ‘‘duppaveso āvuso idāni gāmo’’ti vadati. Te ‘‘hotu, bhante, acchatha tumhe, mayaṃ bhikkhaṃ pariyesitvā āharissāmā’’ti gacchanti. Atha sāmaṇeropi dadhiādīni āharitvā bhattañca byañjanañca sampādetvā upaneti, taṃ bhuñjantasseva <pageBreak edition="V" number="0.0328" /> upaṭṭhākā bhattaṃ pahiṇanti, tatopi manāpaṃ manāpaṃ bhuñjati. Atha bhikkhū piṇḍapātaṃ gahetvā āgacchanti, tatopi manāpaṃ manāpaṃ gīvāyāmakaṃ bhuñjatiyeva. Evaṃ catumāsampi vītināmeti. Ayaṃ vuccati bhikkhu ‘‘muṇḍakuṭumbikajīvikaṃ jīvati, na samaṇajīvika’’nti. Evarūpo āmisasannidhi nāma hoti.</paragraph>
<paragraph line="104">Bhikkhuno pana vasanaṭṭhāne ekā taṇḍulanāḷi eko guḷapiṇḍo catubhāgamattaṃ sappīti ettakaṃ nidhetuṃ vaṭṭati akāle sampattacorānaṃ atthāya. Te hi ettakampi āmisapaṭisanthāraṃ alabhantā jīvitāpi voropeyyuṃ, tasmā <pageBreak edition="P" number="2.0405" /> sacepi ettakaṃ natthi, āharāpetvāpi ṭhapetuṃ vaṭṭati. Aphāsukakāle ca yadettha kappiyaṃ, taṃ attanāpi paribhuñjituṃ vaṭṭati. Kappiyakuṭiyaṃ pana bahuṃ ṭhapentassāpi sannidhi nāma natthi.</paragraph>
<paragraph line="105" number="160"><bold>Jhāyī na pādalolassā</bold>ti jhānābhirato ca na ca pādalolo assa. <bold>Virame kukkuccā nappamajjeyyā</bold>ti hatthakukkuccādikukkuccaṃ vinodeyya, sakkaccakāritāya cettha nappamajjeyya.</paragraph>
<paragraph line="106"><bold>Ekattamanuyutto</bold>ti <pageBreak edition="M" number="0.0357" /> ekībhāvaṃ anuyutto. <bold>Paramatthagaruko</bold>ti uttamatthagaruko. ‘‘Sakatthagaruko’’ti vā pāṭho.</paragraph>
<paragraph line="107"><bold>Paṭisallānārāmo</bold>ti āramaṇaṃ ārāmo, tato tato ārammaṇato paṭisaṃharitvā ekībhāve paṭisallāne ārāmo yassa so paṭisallānārāmo. <bold>Assā</bold>ti bhaveyya. Tasmiṃ ratoti <bold>paṭisallānarato</bold>. Etehi sīlesu paripūrakāritaṃ dasseti. Taṃ kissa hetu? Sīlavipannassa ekaggatāpi na sampajjati. <bold>Ajjhattaṃ cetosamathamanuyutto</bold>ti attano cittasamathe yutto. Ettha hi ajjhattanti vā attanoti vā etaṃ ekatthaṃ, byañjanameva nānaṃ. Bhummatthe panetaṃ upayogavacanaṃ. <bold>Anū</bold>ti iminā upasaggena yoge siddhaṃ.</paragraph>
<paragraph line="108"><bold>Anirākatajjhāno</bold>ti bahi anihatajjhāno avināsitajjhāno vā. Nīharaṇavināsatthañhi idaṃ nirākaraṇaṃ nāma. ‘‘Thambhaṃ niraṃkatvā nivātavuttī’’tiādīsu (su. ni. 328) cassa payogo daṭṭhabbo. <bold>Vipassanāya samannāgato</bold>ti sattavidhāya anupassanāya yutto. Sattavidhā anupassanā nāma aniccānupassanā dukkhānupassanā anattānupassanā nibbidānupassanā virāgānupassanā nirodhānupassanā paṭinissaggānupassanāti. Tā visuddhimagge (visuddhi. 2.741 ādayo, 849 ādayo) vitthāritā <pageBreak edition="V" number="0.0329" />. <bold>Byūhetā suññāgārāna</bold>nti vaḍḍhetā suññāgārānaṃ. Ettha ca samathavipassanāvasena kammaṭṭhānaṃ gahetvā rattindivaṃ suññāgāraṃ pavisitvā nisīdamāno bhikkhu ‘‘brūhetā suññāgārāna’’nti <pageBreak edition="P" number="2.0406" /> veditabbo. Ekabhūmakādibhede pāsāde kurumānopi suññāgārānaṃ brūhetāti daṭṭhabbo.</paragraph>
<paragraph line="109"><bold>Sakkaccakārī</bold>tiādīsu dānādīnaṃ kusaladhammānaṃ bhāvanāya puggalassa vā deyyadhammassa vā sakkaccakāritāvasena sakkaccakārī. <bold>Assā</bold>ti bhaveyya. Satatabhāvo sātaccaṃ, sātaccakāritāvasena <bold>sātaccakārī</bold>. Nirantarakāritāya <bold>aṭṭhitakārī</bold>. Yathā nāma kakaṇṭako thokaṃ gantvā thokaṃ tiṭṭhati, na nirantaraṃ gacchati, evameva yo puggalo ekadivasaṃ dānaṃ datvā pūjaṃ vā katvā dhammaṃ vā sutvā samaṇadhammaṃ vā katvā puna cirassaṃ karoti, taṃ na nirantaraṃ pavatteti. So ‘‘asātaccakārī, ṭhitakārī’’ti vuccati. Yo pana evaṃ na hoti, so aṭṭhitakārī. <bold>Anolīnavuttiko</bold>ti nirantarakaraṇasaṅkhātassa <pageBreak edition="M" number="0.0358" /> vipphārassa atthitāya na olīnavuttiko. <bold>Anikkhittacchando</bold>ti kusalakiriyāya vīriyacchandassa anikkhittabhāvena anikkhittacchando. <bold>Anikkhittadhuro</bold>ti vīriyadhurassa anoropako, anosakkitamānasoti attho.</paragraph>
<paragraph line="110"><bold>Appaṭivānī</bold>ti anivattanaṃ. <bold>Adhiṭṭhāna</bold>nti kusalakaraṇe patiṭṭhābhāvo. <bold>Anuyogo</bold>ti anuyuñjanaṃ. <bold>Appamādo</bold>ti satiyā avippavāso.</paragraph>
<paragraph line="111" number="161"><bold>Tandiṃ māyaṃ hassaṃ khiḍḍa</bold>nti ālasiyañca māyañca hassañca kāyikaṃ vācasikaṃ khiḍḍañca. <bold>Savibhūsa</bold>nti saddhiṃ vibhūsāya.</paragraph>
<paragraph line="112"><bold>Rattindivaṃ chakoṭṭhāsaṃ karitvā</bold>ti purimayāmamajjhimayāmapacchimayāmavasena rattiṃ tayo tathā divāti chabbidhaṃ koṭṭhāsaṃ katvā. <bold>Pañcakoṭṭhāsaṃ paṭijaggeyyā</bold>ti rattiṃ majjhimayāmaṃ vissajjetvā avasesapañcakoṭṭhāsesu na niddaṃ okkameyya. <bold>Ekakoṭṭhāsaṃ nipajjeyyā</bold>ti ekaṃ majjhimayāmakoṭṭhāsaṃ sato sampajāno nipajjitvā niddaṃ okkameyya.</paragraph>
<paragraph line="113">Idha bhikkhu divasampi pubbaṇhe majjhanhe sāyanheti tayopi divasakoṭṭhāsā gahitā. <bold>Caṅkamena nisajjāyā</bold>ti sakalaṃ divasaṃ iminā iriyāpathadvayeneva viharanto cittassa āvaraṇato <bold>āvaraṇīyehi dhammehi</bold> pañcahi nīvaraṇehi sabbākusaladhammehi vā. <bold>Cittaṃ parisodheyyā</bold>ti tehi dhammehi <pageBreak edition="V" number="0.0330" /> cittaṃ <pageBreak edition="P" number="2.0407" /> visodheyya. Ṭhānaṃ panettha kiñcāpi na gahitaṃ, caṅkamanisajjāsannissitaṃ pana katvā gahetabbameva. <bold>Paṭhamaṃ yāma</bold>nti sakalasmimpi paṭhamayāme.</paragraph>
<paragraph line="114"><bold>Seyya</bold>nti ettha kāmabhogīseyyā petaseyyā sīhaseyyā tathāgataseyyāti catasso seyyā. Tattha ‘‘yebhuyyena, bhikkhave, kāmabhogī vāmena passena sentī’’ti (a. ni. 1.4246) ayaṃ <bold>kāmabhogīseyyā</bold>. Tesu hi yebhuyyena dakkhiṇapassena sayāno nāma natthi. ‘‘Yebhuyyena, bhikkhave, petā uttānā sentī’’ti (a. ni. 4.246) ayaṃ <bold>petaseyyā</bold>. Appamaṃsalohitattā hi aṭṭhisaṅghāṭaghaṭṭitā ekena passena sayituṃ na sakkonti, uttānāva senti. ‘‘Sīho, bhikkhave, migarājā dakkhiṇena passena seyyaṃ kappeti…pe… attamano hotī’’ti (a. ni. 4.246) ayaṃ <bold>sīhaseyyā</bold>. Tejussadattā hi sīho migarājā dve purimapāde ekasmiṃ pacchimapāde ekasmiṃ ṭhāne <pageBreak edition="M" number="0.0359" /> ṭhapetvā naṅguṭṭhaṃ antarasatthimhi pakkhipitvā purimapādapacchimapādanaṅguṭṭhānaṃ ṭhitokāsaṃ sallakkhetvā dvinnaṃ purimapādānaṃ matthake sīsaṃ ṭhapetvā sayati. Divasampi sayitvā pabujjhamāno na utrasto pabujjhati, sīsaṃ pana ukkhipitvā purimapādādīnaṃ ṭhitokāsaṃ sallakkheti. Sace kiñci ṭhānaṃ vijahitvā ṭhitaṃ hoti, ‘‘nayidaṃ tuyhaṃ jātiyā, na sūrabhāvassa anurūpa’’nti anattamano hutvā tattheva sayati, na gocarāya pakkamati. Avijahitvā ṭhite pana ‘‘tuyhaṃ jātiyā ca sūrabhāvassa ca anurūpamida’’nti haṭṭhatuṭṭho uṭṭhāya sīhavijambhitaṃ vijambhitvā kesarabhāraṃ vidhunitvā tikkhattuṃ sīhanādaṃ naditvā gocarāya pakkamati. Catutthajjhānaseyyā pana <bold>tathāgataseyyā</bold>ti vuccati. Tāsu idha sīhaseyyā āgatā. Ayañhi tejussadairiyāpathattā uttamaseyyā nāma.</paragraph>
<paragraph line="115"><bold>Pāde pāda</bold>nti dakkhiṇapāde vāmapādaṃ. <bold>Accādhāyā</bold>ti atiādhāya īsakaṃ atikkamma ṭhapetvā. Gopphakena hi gopphake, jāṇunā vā jāṇumhi saṅghaṭṭiyamāne abhiṇhaṃ vedanā uppajjati, cittaṃ ekaggaṃ na hoti, seyyā aphāsu hoti. Yathā pana na saṅghaṭṭeti, evaṃ atikkamma ṭhapite vedanā nuppajjati, cittaṃ ekaggaṃ hoti, seyyā <pageBreak edition="P" number="2.0408" /> phāsu hoti. Tena vuttaṃ – ‘‘pāde pādaṃ accādhāyā’’ti. <bold>Sato sampajāno</bold>ti satiyā ceva sampajānapaññāya ca samannāgato hutvā. Iminā supariggāhakaṃ satisampajaññaṃ kathitaṃ. <bold>Uṭṭhānasaññaṃ manasikaritvā</bold>ti ‘‘asukavelāya nāma uṭṭhahissāmī’’ti evaṃ uṭṭhānavelāparicchedakaṃ uṭṭhānasaññaṃ citte ṭhapetvā. Evaṃ katvā nipanno hi yathāparicchinnakāleyeva uṭṭhāti.</paragraph>
<paragraph line="116">Vīriyindriyaniddese <bold>cetasiko</bold>ti idaṃ vīriyassa niyamato cetasikabhāvadīpanatthaṃ vuttaṃ, idañhi <pageBreak edition="V" number="0.0331" /> vīriyaṃ ‘‘yadapi, bhikkhave, kāyikaṃ vīriyaṃ, tadapi vīriyasambojjhaṅgo, yadapi cetasikaṃ vīriyaṃ, tadapi vīriyasambojjhaṅgoti. Itihidaṃ uddesaṃ gacchatī’’ti evamādīsu suttesu (saṃ. ni. 5.233) caṅkamādīni karontassa uppajjanatāya kāyikanti vuccamānampi kāyaviññāṇaṃ viya kāyikaṃ nāma natthi, cetasikameva panetanti dīpetuṃ ‘‘cetasiko’’ti vuttaṃ. <bold>Vīriyārambho</bold>ti vīriyasaṅkhāto ārambho. Ayañhi ārambhasaddo kamme āpattiyaṃ kiriyāyaṃ vīriye hiṃsāyaṃ vikopaneti anekesu atthesu āgato.</paragraph>
<gatha1 line="117">‘‘Yaṃ <pageBreak edition="M" number="0.0360" /> kiñci dukkhaṃ sambhoti, sabbaṃ ārambhapaccayā;</gatha1>
<gathalast line="118">Ārambhānaṃ nirodhena, natthi dukkhassa sambhavo’’ti. (su. ni. 749) –</gathalast>
<unindented line="119">Ettha hi kammaṃ ārambhoti āgataṃ. ‘‘Ārambhati ca vippaṭisārī ca hotī’’ti (a. ni. 5.142; pu. pa. 191) ettha āpatti. ‘‘Mahāyaññā mahārambhā, na te honti mahapphalā’’ti (a. ni. 4.39; saṃ. ni. 1.120) ettha yūpussāpanādikiriyā. ‘‘Ārambhatha nikkamatha, yuñjatha buddhasāsane’’ti (saṃ. ni. 1.185; kathā. 333; netti. 29; peṭako. 38; mi. pa. 5.1.4) ettha vīriyaṃ. ‘‘Samaṇaṃ gotamaṃ uddissa pāṇaṃ ārambhantī’’ti (ma. ni. 2.51) ettha hiṃsā. ‘‘Bījagāmabhūtagāmasamārambhā paṭivirato hotī’’ti (dī. ni. 1.10; ma. ni. 1.293) ettha chedanabhañjanādikaṃ vikopanaṃ. Idha pana vīriyameva adhippetaṃ. Tenāha ‘‘vīriyārambhoti vīriyasaṅkhāto ārambho’’ti. Vīriyañhi ārambhanavasena ārambhoti vuccati. Idamassa sabhāvapadaṃ. Kosajjato nikkhamanavasena <bold>nikkamo</bold>. Paraṃ paraṃ ṭhānaṃ akkamanavasena <bold>parakkamo</bold>. Uggantvā yamanavasena <pageBreak edition="P" number="2.0409" /><bold>uyyāmo</bold>. Vāyamanavasena <bold>vāyāmo</bold>. Ussahanavasena <bold>ussāho</bold>. Adhimattussahanavasena <bold>ussoḷhī</bold>. Thirabhāvaṭṭhena <bold>thāmo</bold>. Cittacetasikānaṃ dhāraṇavasena avicchedato vā pavattanavasena kusalasantānaṃ dhāretīti <bold>dhiti</bold>.</unindented>
<paragraph line="120">Aparo nayo – <bold>nikkamo</bold> ceso kāmānaṃ panudanāya. <bold>Parakkamo</bold> ceso bandhanacchedāya. <bold>Uyyāmo</bold> ceso oghassa nittharaṇāya. <bold>Vāyāmo</bold> ceso pāraṃ gamanaṭṭhena. <bold>Ussāho</bold> ceso pubbaṅgamaṭṭhena. <bold>Ussoḷhī</bold> ceso adhimattaṭṭhena. <bold>Thāmo</bold> ceso palighugghāṭanatāya. <bold>Dhiti</bold> ceso aṭṭhitakāritāyāti.</paragraph>
<paragraph line="121">‘‘Kāmaṃ taco ca nhāru ca, aṭṭhi ca avasissatū’’ti (a. ni. 2.5) evaṃ pavattikāle <pageBreak edition="V" number="0.0332" /> asithilaparakkamavasena <bold>asithilaparakkamatā,</bold> thiraparakkamo daḷhaparakkamoti attho. Yasmā panetaṃ vīriyaṃ kusalakammakaraṇaṭṭhāne chandaṃ na nikkhipati, dhuraṃ na nikkhipati, na otāreti na vissajjeti, anosakkitamānasataṃ āvahati, tasmā <bold>‘‘anikkhittacchandatā anikkhittadhuratā’’</bold>ti vuttaṃ. Yathā pana tajjātike udakasambhinnaṭṭhāne dhuravāhagoṇaṃ ‘‘gaṇhathā’’ti vadanti, so jāṇunā bhūmiṃ uppīḷetvāpi dhuraṃ vahati, bhūmiyaṃ patituṃ na deti, evameva <pageBreak edition="M" number="0.0361" /> vīriyaṃ kusalakammakaraṇaṭṭhāne dhuraṃ na nikkhipati paggaṇhāti, tasmā <bold>‘‘dhurasampaggāho’’</bold>ti vuttaṃ. Paggahalakkhaṇe indaṭṭhaṃ kāretīti <bold>vīriyindriyaṃ</bold>. Kosajje na kampatīti <bold>vīriyabalaṃ</bold>. Yāthāvaniyyānikakusalavāyāmatāya <bold>sammāvāyāmo</bold>.</paragraph>
<paragraph line="122"><bold>Tandī</bold>ti jātiālasiyaṃ. <bold>Tandiyanā</bold>ti tandiyanākāro. <bold>Tandimanakatā</bold>ti tandiyā abhibhūtacittatā. Alasassa bhāvo <bold>ālasyaṃ,</bold> ālasyāyanākāro <bold>ālasyāyanā</bold>. Ālasyāyitassa bhāvo <bold>ālasyāyitattaṃ</bold>. Iti sabbehi imehi padehi kilesavasena kāyālasiyaṃ kathitaṃ.</paragraph>
<paragraph line="123"><bold>Vañcanikā cariyā</bold>ti vañcanikā kiriyā. <bold>Mā maṃ jaññāti vācaṃ bhāsatī</bold>ti jānaṃyeva paṇṇattiṃ vītikkamanto bhikkhu bhāriyaṃ karoti, amhākaṃ pana vītikkamaṭṭhānaṃ nāma natthīti upasanto viya bhāsati. <bold>Kāyena parakkamatī</bold>ti <pageBreak edition="P" number="2.0410" /> ‘‘mayā kataṃ idaṃ pāpakammaṃ mā keci jāniṃsū’’ti kāyena vattaṃ karoti. Vijjamānadosapaṭicchādanato cakkhumohanamāyā viyāti māyā, māyāvino bhāvo <bold>māyāvitā</bold>. Katvā pāpaṃ puna paṭicchādanato ati assarati etāya sattoti <bold>accasarā</bold>. Kāyavācākiriyāhi aññathā dassanato vañcetīti <bold>vañcanā</bold>. Etāya sattā nikarontīti <bold>nikati,</bold> micchā karontīti attho. ‘‘Nāhaṃ evaṃ karomī’’ti pāpānaṃ nikkhipanato <bold>nikiraṇā</bold>. ‘‘Nāhaṃ evaṃ karomī’’ti parivajjanato <bold>pariharaṇā</bold>. Kāyādīhi saṃvaraṇato <bold>gūhanā</bold>. Sabbato bhāgena gūhanā <bold>parigūhanā</bold>. Tiṇapaṇṇehi viya gūthaṃ kāyavacīkammehi pāpaṃ chādiyatīti <bold>chādanā</bold>. Sabbato bhāgena chādanā <bold>paricchādanā</bold>. Na uttānaṃ katvā dassetīti <bold>anuttānīkammaṃ</bold>. Na pākaṭaṃ katvā dassetīti <bold>anāvikammaṃ</bold>. Suṭṭhu chādanā <bold>vocchādanā</bold>. Katapāpapaṭicchādanavasena punapi pāpassa karaṇato <bold>pāpakiriyā. Ayaṃ vuccatī</bold>ti ayaṃ katapaṭicchādanalakkhaṇā māyā nāma vuccati. Yāya samannāgato puggalo bhasmāpaṭicchanno viya aṅgāro, udakapaṭicchanno viya khāṇu, pilotikāya paliveṭhitaṃ viya ca satthaṃ hoti. <bold>Ativelaṃ dantavidaṃsakaṃ hasatī</bold>ti pamāṇātikkantaṃ dantaṃ vivaritvā paresaṃ dassetvā hāsaṃ somanassaṃ uppādetvā hasati.</paragraph>
<paragraph line="124"><bold>Kāyikā</bold><pageBreak edition="V" number="0.0333" /><pageBreak edition="M" number="0.0362" /><bold>ca khiḍḍā</bold>ti kāyena pavattā kīḷā. Eseva nayo <bold>vācasikāya</bold>pi. <bold>Hatthīhipi kīḷantī</bold>ti hatthīhi kīḷitatthāya purato dhāvanaādhāvanapiṭṭhanisīdanādikīṭṭhāya kīḷanti. Eseva nayo <bold>assarathesu</bold>pi. <bold>Aṭṭhapadepi kīḷantī</bold>ti ekekāya pantiyā aṭṭha aṭṭha padāni assāti aṭṭhapadaṃ, tasmiṃ aṭṭhapade. <bold>Dasapade</bold>pi eseva nayo. <bold>Ākāsepī</bold>ti aṭṭhapadadasapadesu viya ākāseyeva kīḷanti. <bold>Parihārapathepī</bold>ti bhūmiyaṃ nānāpathamaṇḍalaṃ katvā tattha pariharitabbapathaṃ pariharantā kīḷanti. <bold>Santikāyapi kīḷantī</bold>ti santikakīḷāya kīḷanti, ekajjhaṃ ṭhapitā <pageBreak edition="P" number="2.0411" /> sāriyo vā pāsāṇasakkharāyo vā acālentā nakheneva apanenti ca upanenti ca. Sace tattha kāci calati, parājayo hotīti.</paragraph>
<paragraph line="125"><bold>Khalikāyā</bold>ti jūtaphalake pāsakakīḷāya kīḷanti. <bold>Ghaṭikāyā</bold>ti ghaṭikā vuccati dīghadaṇḍakena rassadaṇḍakaṃ paharaṇakīḷā, tāya kīḷanti. <bold>Salākahatthenā</bold>ti lākhāya vā mañjaṭṭhiyā vā piṭṭhodakena vā salākahatthaṃ temetvā ‘‘kiṃ hotū’’ti bhūmiyaṃ vā bhittiyaṃ vā taṃ paharitvā hatthiassādirūpāni dassentā kīḷanti. <bold>Akkhenā</bold>ti guḷena. <bold>Paṅkacīrenā</bold>ti paṅkacīraṃ vuccati paṇṇanāḷikā, taṃ dhamantā kīḷanti. <bold>Vaṅkakenā</bold>ti gāmadārakānaṃ kīḷanakena khuddakanaṅgalena. <bold>Mokkhacikāyā</bold>ti samparivattakakīḷāya, ākāse vā daṇḍaṃ gahetvā bhūmiyaṃ vā sīsaṃ ṭhapetvā heṭṭhupariyabhāvena parivattantā kīḷantīti vuttaṃ hoti. <bold>Ciṅgulakenā</bold>ti ciṅgulakaṃ vuccati tālapaṇṇādīhi kataṃ vātappahārena paribbhamanacakkaṃ, tena kīḷanti. <bold>Pattāḷhakenā</bold>ti pattāḷhakaṃ vuccati paṇṇanāḷi, tāya vālikādīni minantā kīḷanti. <bold>Rathakenā</bold>ti khuddakarathena. <bold>Dhanukenā</bold>ti khuddakadhanunā. <bold>Akkharikāyā</bold>ti akkharikā vuccati ākāse vā piṭṭhiyaṃ vā akkharajānanakīḷā, tāya kīḷanti. <bold>Manesikāyā</bold>ti manesikā vuccati manasā cintitajānanakīḷā, tāya kīḷanti. <bold>Yathāvajjenā</bold>ti yathāvajjaṃ vuccati kāṇakuṇikhujjādīnaṃ yaṃ yaṃ vajjaṃ, taṃ taṃ payojetvā dassanakīḷā, tāya kīḷanti. <bold>Mukhabherika</bold>nti mukhasaddena bherī viya vādanaṃ. <bold>Mukhālambara</bold>nti mukhānulittabherisaddakaraṇaṃ. <bold>Mukhaḍiṇḍimaka</bold>nti mukhena pahatabherisaddakaraṇaṃ. <bold>Mukhavalimaka</bold>nti oṭṭhamaṃsaṃ jimhaṃ katvā saddakaraṇaṃ. ‘‘Mukhatalika’’ntipi pāṭho, mukhaṃ parivattetvā dhamanaṃ <pageBreak edition="M" number="0.0363" />. <bold>Mukhabheruḷaka</bold>nti mukhena bherivādanaṃ. <bold>Nāṭaka</bold>nti abhinayaṃ dassetvā uggaṇhāpanaṃ. ‘‘Naṭṭaka’’ntipi pāṭho. <bold>Lāpa</bold>nti ukkuṭṭhitakaraṇaṃ. <bold>Gīta</bold>nti gāyanaṃ. <bold>Davakamma</bold>nti <pageBreak edition="P" number="2.0412" /> hassakīḷākaraṇaṃ. <bold>Ayaṃ vācasikā khiḍḍā</bold>ti ayaṃ kīḷā vācāya jātā vacīdvāre uppannā.</paragraph>
<paragraph line="126"><bold>Kesā ca massu cā</bold>tiādīsu kesānaṃ kattarikāya ṭhānātirittāni akatvā kattarikāya chedanaṃ <pageBreak edition="V" number="0.0334" /> massūnaṃ dāṭhikaṃ ṭhapetvā kappāsanañca ekatovaṇḍikādi<bold>mālā</bold> ca mūlagandhādi<bold>gandhā</bold> ca chavikaraṇa<bold>vilepanā</bold> ca. Gīvādīsu piḷandhana<bold>ābharaṇā</bold> ca sīse paṭimuñcanapasādhana<bold>piḷandhanā</bold> ca sarīranivāsanavicitra<bold>vatthā</bold> ca saṃvelliyabandhanapasādhanañca. ‘‘Parāsana’’ntipi pāṭho. Sīsaveṭhanapaṭasaṅkhāta<bold>veṭhanañca</bold>.</paragraph>
<paragraph line="127"><bold>Ucchādanā</bold>dīsu mātukucchito nikkhantadārakānaṃ sarīragandho dvādasamattavassakāle nassati, tesaṃ sarīragandhaharaṇatthāya gandhacuṇṇādīhi ucchādenti, evarūpaṃ <bold>ucchādanaṃ</bold> na vaṭṭati. Puññavante pana dārake ūrūsu nipajjāpetvā telena makkhetvā hatthapādaūrunābhiādīnaṃ saṇṭhānasampādanatthaṃ parimaddanti, evarūpaṃ <bold>parimaddanaṃ</bold> na vaṭṭati.</paragraph>
<paragraph line="128"><bold>Nhāpana</bold>nti tesaṃyeva dārakānaṃ gandhādīhi nhāpanaṃ. <bold>Sambāhana</bold>nti mahāmallānaṃ viya hatthapāde muggarādīhi paharitvā bāhuvaḍḍhanaṃ. <bold>Ādāsa</bold>nti yaṃkiñci ādāsaṃ pariharituṃ na vaṭṭati. <bold>Añjanaṃ</bold> alaṅkārañjanameva. <bold>Mālā</bold>ti baddhamālā vā abaddhamālā vā. <bold>Vilepana</bold>nti yaṃkiñci chavirāgakaraṇaṃ. <bold>Mukhacuṇṇakaṃ mukhalepana</bold>nti mukhe kāḷapīḷakādīnaṃ haraṇatthāya mattikākakkaṃ denti. Tena lohite calite sāsapakakkaṃ denti, tena dose khādite tilakakkaṃ denti, tena lohite sannisinne haliddikakkaṃ denti, tena chavivaṇṇe ārūḷhe mukhacuṇṇakena mukhaṃ cuṇṇenti, taṃ sabbaṃ na vaṭṭati.</paragraph>
<paragraph line="129"><bold>Hatthabandhā</bold>dīsu hatthe vicitrasaṅkhakapālādīni bandhitvā vicaranti, taṃ vā aññaṃ vā sabbampi hatthābharaṇaṃ na vaṭṭati. Apare sikhaṃ bandhitvā vicaranti, suvaṇṇacīrakamuttāvaḷiādīhi ca taṃ parikkhipanti, taṃ sabbaṃ na vaṭṭati. Apare catuhatthadaṇḍaṃ vā aññaṃ vā pana alaṅkatadaṇḍakaṃ gahetvā vicaranti <pageBreak edition="P" number="2.0413" />, tathā itthipurisarūpādivicittaṃ bhesajjanāḷikaṃ suparikkhittaṃ vāmapasse olaggenti, apare <pageBreak edition="M" number="0.0364" /> anekacitrakosaṃ atitikhiṇaṃ asiṃ, pañcavaṇṇasuttasibbitaṃ makaradantakādivicittaṃ chattaṃ, suvaṇṇarajatādivicitrā morapiñchādiparikkhittā upāhanā, keci ratanamattāyāmaṃ caturaṅgulavitthataṃ kesantaparicchedaṃ dassetvā meghamukhe vijjulataṃ viya nalāṭe uṇhīsapaṭṭaṃ bandhitvā cūḷāmaṇiṃ dhārenti, cāmaravālabījaniṃ dhārenti, taṃ sabbaṃ na vaṭṭati.</paragraph>
<paragraph line="130"><bold>Imassa vā pūtikāyassā</bold>ti imassa cātumahābhūtamayassa kuṇapasarīrassa. <bold>Keḷanā</bold>ti kīḷāpanā <pageBreak edition="V" number="0.0335" />. <bold>Parikeḷanā</bold>ti sabbato bhāgena kīḷāpanā. <bold>Gedhitatā</bold>ti abhikaṅkhitatā. <bold>Gedhitatta</bold>nti giddhabhāvo abhikaṅkhitabhāvo. <bold>Capalatā</bold>ti alaṅkārakaraṇaṃ. <bold>Cāpalya</bold>nti capalabhāvaṃ.</paragraph>
<paragraph line="131"><bold>Savibhūsa</bold>ntiādīsu vibhūsāya saha savibhūsaṃ. Chavirāgakaraṇasaṅkhātena parivārena saha <bold>saparivāraṃ</bold>. Paribhaṇḍena saha <bold>saparibhaṇḍaṃ</bold>. Parikkhārena saha <bold>saparikkhāraṃ</bold>.</paragraph>
<paragraph line="132" number="162"><bold>Āthabbaṇa</bold>nti āthabbaṇikamantappayogaṃ. <bold>Supina</bold>nti supinasatthaṃ. <bold>Lakkhaṇa</bold>nti maṇilakkhaṇādiṃ. <bold>No vidahe</bold>ti nappayojeyya. <bold>Virutañcā</bold>ti migādīnaṃ vaṭṭetvā vassitaṃ.</paragraph>
<paragraph line="133"><bold>Āthabbaṇikā</bold>ti parūpaghātamantajānanakā. <bold>Āthabbaṇaṃ payojentī</bold>ti āthabbaṇikā kira sattāhaṃ aloṇakaṃ bhuñjitvā dabbe attharitvā pathaviyaṃ sayamānā tapaṃ caritvā sattame divase susānabhūmiṃ sajjetvā sattame pade ṭhatvā hatthaṃ vaṭṭetvā vaṭṭetvā mukhena vijjaṃ parijappanti, atha tesaṃ kammaṃ samijjhati. Evarūpaṃ sandhāya <bold>‘‘āthabbaṇaṃ payojentī’’</bold>ti āha. Tattha <bold>payojentī</bold>ti yuttappayuttā honti. <bold>Nagare vā ruddhe</bold>ti nagare samantato rundhitvā āvaritvā gahite. <bold>Saṅgāme vā paccupaṭṭhite</bold>ti raṇe upagantvā ṭhite. <bold>Paccatthikesu paccāmittesū</bold>ti paṭāṇībhūtesu verīsu. <bold>Ītiṃ uppādentī</bold>ti sarīracalanaṃ kampanaṃ, tassa uppādanaṃ karonti. <bold>Upaddava</bold>nti kāyapīḷanaṃ karonti. <bold>Roga</bold>nti <pageBreak edition="P" number="2.0414" /> byādhiṃ. <bold>Pajjaraka</bold>nti jaraṃ. <bold>Sūla</bold>nti uddhumātakaṃ. <bold>Visūcika</bold>nti vijjhanaṃ. <bold>Pakkhandika</bold>nti lohitapakkhandikaṃ. <bold>Karontī</bold>ti uppādenti.</paragraph>
<paragraph line="134"><bold>Supinapāṭhakā</bold>ti supinabyākaraṇakā. <bold>Ādisantī</bold>ti byākaronti. <bold>Yo pubbaṇhasamayaṃ supinaṃ passatī</bold>tiādīsu accantasaṃyoge upayogavacanaṃ, pubbaṇhasamayeti attho. <bold>Evaṃ vipāko hotī</bold>ti iṭṭhāniṭṭhavasena evarūpo <pageBreak edition="M" number="0.0365" /> vipāko hoti. <bold>Avakujja nipanno</bold>ti adhomukho hutvā nipanno passati. Evaṃ supinapāṭhakā supinaṃ ādisanti.</paragraph>
<paragraph line="135">Tañca pana supinaṃ passanto catūhi kāraṇehi passati dhātukkhobhato vā anubhūtapubbato vā devatopasaṃhārato vā pubbanimittato vāti. Tattha pittādīnaṃ khobhakaraṇapaccayayogena khubhitadhātuko <bold>dhātukkhobhato</bold> supinaṃ passati, passanto ca nānāvidhaṃ supinaṃ passati. <bold>Anubhūtapubbato</bold> passanto pubbe anubhūtapubbaṃ ārammaṇaṃ passati. <bold>Devatopasaṃhārato</bold> passanto devatānaṃ ānubhāvena ārammaṇāni passati. <bold>Pubbanimittato</bold> passanto puññāpuññavasena uppajjitukāmassa atthassa vā anatthassa vā pubbanimittabhūtaṃ supinaṃ passati <pageBreak edition="V" number="0.0336" />. Tattha yaṃ dhātukkhobhato anubhūtapubbato ca supinaṃ passati, na taṃ saccaṃ hoti. Yaṃ devatopasaṃhārato passati, taṃ saccaṃ vā hoti alikaṃ vā. Kuddhā hi devatā upāyena vināsetukāmā viparītampi katvā dassenti. Yaṃ pana pubbanimittato passati, taṃ ekantasaccameva hoti. Etesaṃ catunnaṃ mūlakāraṇānaṃ saṃsaggabhedatopi supinabhedo hotiyeva. Tañca panetaṃ catubbidhaṃ supinaṃ sekkhaputhujjanāva passanti appahīnavipallāsattā. Asekkhā na passanti pahīnavipallāsattā.</paragraph>
<paragraph line="136">Kiṃ panetaṃ passanto sutto passati, udāhu paṭibuddho, udāhu neva sutto na paṭibuddhoti? Kiñcettha – yadi tāva sutto passati, abhidhammavirodho āpajjati. Bhavaṅgacittena hi supati, taṃ rūpanimittādiārammaṇaṃ rāgādisampayuttaṃ vā na hoti, supinaṃ passantassa ca īdisāni cittāni uppajjanti. Atha paṭibuddho passati, vinayavirodho āpajjati. Yañhi paṭibuddho passati, taṃ sabbohārikacittena passati, sabbohārikacittena ca kate vītikkame <pageBreak edition="P" number="2.0415" /> anāpatti nāma natthi, supinaṃ passantena pana kate vītikkame ekantaṃ anāpatti eva. Atha neva sutto na paṭibuddho passati, ko nāma passati. Evañca sati supinassa abhāvova āpajjati, na abhāvo. Kasmā? Yasmā kapiniddāpareto passati. Vuttañhetaṃ – ‘‘majjhūpagato, mahārāja, kapiniddāpareto supinaṃ passatī’’ti (mi. pa. 5.3.5).</paragraph>
<paragraph line="137"><bold>Kapiniddāpareto</bold>ti <pageBreak edition="M" number="0.0366" /> makkaṭaniddāya yutto. Yathā hi makkaṭassa niddā lahuparivattā hoti, evaṃ yā niddā punappunaṃ kusalādicittavokiṇṇattā lahuviparivattā. Yassā pavattiyaṃ punappunaṃ bhavaṅgato uttaraṇaṃ hoti, tāya yutto supinaṃ passati. Tenāyaṃ supino kusalopi hoti akusalopi abyākatopi. Tattha supinante cetiyavandanadhammassavanadhammadesanādīni karontassa kusalo, pāṇātipātādīni karontassa akusalo, dvīhi antehi mutto āvajjanatadārammaṇakkhaṇe abyākatoti veditabbo. Svāyaṃ dubbalavatthukattā cetanāya paṭisandhiṃ ākaḍḍhituṃ asamattho, pavatte pana aññehi kusalākusalehi upatthambhito vipākaṃ deti.</paragraph>
<paragraph line="138"><bold>Maṇilakkhaṇā</bold>dīsu evarūpo maṇi pasattho, evarūpo apasattho, sāmino ārogyaissariyādīnaṃ hetu hoti, na hotīti evaṃ vaṇṇasaṇṭhānādivasena maṇiādīnaṃ lakkhaṇaṃ ādisantīti attho. Tattha <bold>āvudhalakkhaṇa</bold>nti ṭhapetvā asiādīni avasesaṃ āvudhaṃ <pageBreak edition="V" number="0.0337" />. <bold>Itthilakkhaṇā</bold>dīnipi yamhi kule itthipurisādayo vasanti, tassa vuddhihānivaseneva veditabbāni. <bold>Ajalakkhaṇā</bold>dīsu pana ‘‘evarūpānaṃ ajādīnaṃ maṃsaṃ khāditabbaṃ, evarūpānaṃ na khāditabba’’nti ayampi viseso veditabbo.</paragraph>
<paragraph line="139">Api cettha godhāya lakkhaṇe cittakammapiḷandhanādīsupi ‘‘evarūpāya godhāya sati idaṃ nāma hotī’’ti ayampi viseso veditabbo. <bold>Kaṇṇikālakkhaṇaṃ</bold> piḷandhanakaṇṇikāyapi gehakaṇṇikāyapi vasena veditabbaṃ. <bold>Kacchapalakkhaṇa</bold>mpi godhalakkhaṇasadisameva. <bold>Migalakkhaṇaṃ</bold> sabbasaṅgāhikaṃ sabbacatuppadānaṃ lakkhaṇavasena vuttaṃ. <bold>Evaṃ lakkhaṇapāṭhakā lakkhaṇaṃ ādisantī</bold>ti evaṃ lakkhaṇasatthavācakā lakkhaṇaṃ ādisanti kathenti.</paragraph>
<paragraph line="140"><bold>Nakkhattānī</bold>ti <pageBreak edition="P" number="2.0416" /> kattikādīni aṭṭhavīsati nakkhattāni. <bold>Iminā nakkhattena gharappaveso kātabbo</bold>ti gehappavesamaṅgalaṃ kātabbaṃ. <bold>Makuṭaṃ bandhitabba</bold>nti pasādhanamaṅgalaṃ kātabbaṃ. <bold>Vāreyya</bold>nti ‘‘imassa dārakassa asukakulato asukanakkhattena dārikaṃ ānethā’’ti āvāhakaraṇañca ‘‘imaṃ dārikaṃ asukassa nāma dārakassa asukanakkhattena detha, evaṃ etesaṃ vuḍḍhi bhavissatī’’ti vivāhakaraṇañca vatvā vāreyyasaṅkhātaṃ āvāhavivāhamaṅgalaṃ kātabbanti ādisanti. <bold>Bījanīhāro</bold>ti bījānaṃ vappatthāya bahi nīharaṇaṃ. ‘‘Niharo’’tipi <pageBreak edition="M" number="0.0367" /> pāḷi. <bold>Migavākka</bold>nti idaṃ sabbasaṅgāhikanāmaṃ, sabbasakuṇacatuppadānaṃ rutañāṇavaseneva vuttaṃ. <bold>Migavākkapāṭhakā</bold>ti sakuntacatuppadānaṃ saddabyākaraṇakā. <bold>Migavākkaṃ ādisantī</bold>ti tesaṃ saddaṃ sutvā byākaronti. <bold>Ruta</bold>nti saddaṃ. ‘‘Ruda’’nti vā pāḷi. <bold>Vassita</bold>nti vācaṃ. <bold>Gabbhakaraṇīyā</bold>ti vinassamānassa gabbhassa puna avināsāya osadhadānena gabbhasaṇṭhānakārakā. Gabbho hi vātena pāṇakehi kammunā cāti tīhi kāraṇehi vinassati. Tattha vātena vinassante vātavināsanaṃ sītalaṃ bhesajjaṃ deti. Pāṇakehi vinassante pāṇakānaṃ paṭikammaṃ karoti. Kammunā vinassante pana buddhāpi paṭibāhituṃ na sakkonti. Tasmā na taṃ idha gahitaṃ. <bold>Sālākiya</bold>nti salākavejjakammaṃ. <bold>Sallakattiya</bold>nti sallakattavejjakammaṃ. <bold>Kāyatikiccha</bold>nti mūlabhesajjādīni yojetvā kāyatikicchavejjakammaṃ. <bold>Bhūtiya</bold>nti bhūtavejjakammaṃ. <bold>Komārabhacca</bold>nti komārakavejjakammaṃ. <bold>Kuhā</bold>ti vimhāpakā. <bold>Thaddhā</bold>ti dārukkhandhaṃ viya thaddhasarīrā. <bold>Lapā</bold>ti paccayapaṭibaddhavacanakā. <bold>Siṅgi</bold>ti maṇḍanapakatikā. <bold>Unnaḷā</bold>ti uggatamānanaḷā. <bold>Asamāhitā</bold>ti upacārappanāsamādhivirahitā.</paragraph>
<paragraph line="141"><bold>Na gaṇheyyā</bold>tiādīsu uddesaggahaṇavasena <bold>na gaṇheyya</bold>. Sajjhāyavasena <bold>na uggaṇheyya</bold>. Citte <pageBreak edition="V" number="0.0338" /> ṭhapanavasena <bold>na dhāreyya</bold>. Samīpaṃ katvā ṭhapanavasena <bold>na upadhāreyya</bold>. Upaparikkhāvasena <bold>na upalakkheyya</bold>. Aññesaṃ vācanavasena <bold>nappayojeyya</bold>.</paragraph>
<paragraph line="142" number="163"><bold>Pesuṇiya</bold>nti <pageBreak edition="P" number="2.0417" /> pesuññaṃ. Sesaniddeso ca vuttatthoyeva.</paragraph>
<paragraph line="143" number="164"><bold>Kayavikkaye</bold>ti pañcahi sahadhammikehi saddhiṃ vañcanavasena vā udayapatthanāvasena vā na tiṭṭheyya. <bold>Upavādaṃ bhikkhu na kareyyā</bold>ti upavādakare kilese anibbattento attani parehi samaṇabrāhmaṇehi upavādaṃ na janeyya. <bold>Gāme ca nābhisajjeyyā</bold>ti gāme ca gihisaṃsaggādīhi nābhisajjeyya. <bold>Lābhakamyā janaṃ na lapayeyyā</bold>ti lābhakāmatāya janaṃ na lapayeyya.</paragraph>
<paragraph line="144"><bold>Ye kayavikkayā vinaye paṭikkhittā</bold>ti ye dānapaṭiggahaṇavasena kayavikkayasikkhāpade (pārā. 593 ādayo) na vaṭṭatīti paṭikkhittā, idhādhippetaṃ kayavikkayaṃ dassetuṃ <bold>‘‘pañcannaṃ saddhiṃ pattaṃ vā cīvaraṃ vā’’</bold>tiādimāha. Tattha <bold>pañcannaṃ saddhi</bold>nti <pageBreak edition="M" number="0.0368" /> pañcahi sahadhammikehi saha. Pañca sahadhammikā nāma bhikkhubhikkhunīsikkhamānasāmaṇerasāmaṇeriyo. <bold>Vañcaniyaṃ vā</bold>ti paṭirūpakaṃ dassetvā vañcaniyaṃ vā. <bold>Udayaṃ vā patthayanto</bold>ti vuḍḍhiṃ patthento vā. <bold>Parivattetī</bold>ti parivattanaṃ karoti.</paragraph>
<paragraph line="145"><bold>Iddhimanto</bold>ti ijjhanapabhāvavanto. <bold>Dibbacakkhukā</bold>ti dibbasadisañāṇacakkhukā. Atha vā dibbavihārasannissayena laddhañāṇacakkhukā. <bold>Paracittaviduno</bold>ti attano cittena paresaṃ cittajānanakā. <bold>Te dūratopi passantī</bold>ti ekayojanatopi yojanasatatopi yojanasahassatopi yojanasatasahassatopi cakkavāḷatopi dvetīṇicattāripañcadasavīsaticattālīsasahassatopi tato atirekatopi cakkavāḷato passanti dakkhanti. <bold>Āsannāpi na dissantī</bold>ti samīpe ṭhitāpi nisinnāpi na paññāyanti. <bold>Cetasāpi cittaṃ pajānantī</bold>ti attano cittenāpi paresaṃ cittaṃ pajānanti. <bold>Devatāpi kho santi iddhimantiniyo</bold>ti devatāpi evaṃ saṃvijjanti ijjhanapabhāvavantiniyo. <bold>Paracittaviduniyo</bold>ti paresaṃ cittaṃ jānantiyo. <bold>Oḷārikehi vā kilesehī</bold>ti kāyaduccaritādikehi vā upatāpehi. <bold>Majjhimehi vā</bold>ti kāmavitakkādikehi vā. <bold>Sukhumehi vā</bold>ti ñātivitakkādikehi vā. Kāyaduccaritādayo kammapathavasena <pageBreak edition="P" number="2.0418" />, kāmavitakkādayo vaṭṭamūlakakilesavasena veditabbā.</paragraph>
<paragraph line="146"><bold>Ñātivitakkā</bold>dīsu <pageBreak edition="V" number="0.0339" /> ‘‘mayhaṃ ñātayo sukhajīvino sampattiyuttā’’ti evaṃ pañcakāmaguṇasannissitena gehasannissitapemena ñātake ārabbha uppannavitakko <bold>ñātivitakko</bold>. ‘‘Mayhaṃ ñātayo khayaṃ gatā vayaṃ gatā saddhā pasannā’’ti evaṃ pavatto pana ñātivitakko nāma na hoti.</paragraph>
<paragraph line="147">‘‘Amhākaṃ janapado subhikkho sampannasasso’’ti tuṭṭhamānasassa gehassitapemavasena uppannavitakko <bold>janapadavitakko</bold>. ‘‘Amhākaṃ janapade manussā saddhā pasannā khayaṃ gatā vayaṃ gatā’’ti evaṃ pavatto pana janapadavitakko nāma na hoti.</paragraph>
<paragraph line="148">Amarattāya vitakko, amaro vā vitakkoti <bold>amaravitakko</bold>. Tattha ukkuṭikappadhānādīhi dukkhe nijiṇṇe samparāye attā sukhī hoti. <bold>Amaro</bold>ti <pageBreak edition="M" number="0.0369" /> dukkarakārikaṃ karontassa tāya dukkarakārikāya paṭisaṃyutto vitakko amarattāya vitakko nāma. Diṭṭhigatiko pana ‘‘sassataṃ vadesī’’tiādīni puṭṭho ‘‘evantipi me no, tathātipi me no, aññathātipi me no, notipi me no, no notipi me no’’ti vikkhepaṃ āpajjati, tassa so diṭṭhigatapaṭisaṃyutto vitakko, yathā amaro nāma maccho udake gahetvā māretuṃ na sakkā, ito cito ca dhāvati gāhaṃ na gacchati, evameva ekasmiṃ pakkhe asaṇṭhahanato na maratīti amaro nāma hoti, taṃ duvidhampi ekato katvā ‘‘amaravitakko’’ti vuttaṃ.</paragraph>
<paragraph line="149"><bold>Parānuddayatāpaṭisaññutto</bold>ti anuddayatāpaṭirūpakena gehassitapemena paṭisaṃyutto. Upaṭṭhākesu nandakesu socantesu ca tehi saddhiṃ diguṇaṃ nandati diguṇaṃ socati, tesu sukhitesu diguṇaṃ sukhito hoti, dukkhitesu diguṇaṃ dukkhito hoti. Uppannesu kiccakaraṇīyesu attanā voyogaṃ āpajjati. Tāni tāni kiccāni sādhento paññattiṃ vītikkamati, sallekhaṃ kopeti. Yo tasmiṃ saṃsaṭṭhavihāre tasmiṃ vā voyogāpajjane gehassito vitakko, ayaṃ parānuddayatāpaṭisaññutto vitakko nāma.</paragraph>
<paragraph line="150"><bold>Lābhasakkārasilokapaṭisaññutto</bold>ti cīvarādilābhena ceva sakkārena ca kittisaddena ca saddhiṃ ārammaṇakaraṇavasena paṭisaññutto. <bold>Anavaññattipaṭisaññutto</bold>ti <pageBreak edition="P" number="2.0419" /> ‘‘aho vata maṃ pare na avajāneyyuṃ, na sodhetvā visodhetvā katheyyu’’nti evaṃ anavaññātabhāvapatthanāya saddhiṃ uppajjanakavitakko <pageBreak edition="V" number="0.0340" />. So tasmiṃ ‘‘mā maṃ pare avajāniṃsū’’ti uppanne vitakke pañcakāmaguṇasaṅkhātagehanissito hutvā uppannavitakko anavaññattipaṭisaññutto vitakko.</paragraph>
<paragraph line="151"><bold>Tatra tatra sajjatī</bold>ti tesu tesu ārammaṇesu laggati. <bold>Tatra tatra gaṇhātī</bold>ti vuttappakāraṃ ārammaṇaṃ pavisati. <bold>Bajjhatī</bold>ti tehi tehi ārammaṇehi saddhiṃ bajjhati ekībhavati. <bold>Anayabyasana</bold>nti tattha tattha avaḍḍhiṃ vināsaṃ. <bold>Āpajjatī</bold>ti pāpuṇāti.</paragraph>
<paragraph line="152"><bold>Āmisacakkhukassā</bold>ti <pageBreak edition="M" number="0.0370" /> cīvarādiāmisalolassa. <bold>Lokadhammagarukassā</bold>ti lokuttaradhammaṃ muñcitvā rūpādilokadhammameva garuṃ katvā carantassa. <bold>Ālapanā</bold>ti vihāraṃ āgatamanusse disvā ‘‘kimatthāya bhonto āgatā, kiṃ bhikkhū nimantetuṃ, yadi evaṃ gacchatha, ahaṃ pacchato bhikkhū gahetvā āgacchāmī’’ti evaṃ āditova lapanā. Atha vā attānaṃ upanetvā ‘‘ahaṃ tisso, mayi rājā pasanno, mayi asuko ca asuko ca rājamahāmatto pasanno’’ti evaṃ attupanāyikā lapanāti <bold>ālapanā. Lapanā</bold>ti puṭṭhassa sato vuttappakārameva lapanaṃ.</paragraph>
<paragraph line="153"><bold>Sallapanā</bold>ti gahapatikānaṃ ukkaṇṭhane bhītassa okāsaṃ datvā suṭṭhu lapanā. <bold>Ullapanā</bold>ti ‘‘mahākuṭumbiko mahānāviko mahādānapatī’’ti evaṃ uddhaṃ katvā lapanā. <bold>Samullapanā</bold>ti sabbato bhāgena uddhaṃ katvā lapanā. <bold>Unnahanā</bold>ti ‘‘upāsakā pubbe īdise kāle navadānaṃ detha, idāni kiṃ na dethā’’ti evaṃ yāva ‘‘dassāma bhante, okāsaṃ na labhāmā’’tiādīni vadanti, tāva uddhaṃ uddhaṃ nahanā, veṭhanāti vuttaṃ hoti. Atha vā ucchuhatthaṃ disvā ‘‘kuto ābhataṃ upāsakā’’ti pucchati. Ucchukhettato bhanteti. Kiṃ tattha ucchu madhuranti. Khāditvā bhante jānitabbanti. Na upāsakā ‘‘bhikkhussa ucchuṃ dethā’’ti vattuṃ vaṭṭatīti yā evarūpā nibbeṭhentassapi niveṭhanakakathā, sā <bold>unnahanā</bold>. Sabbato bhāgena punappunaṃ unnahanā <bold>samunnahanā. Ukkācanā</bold>ti <pageBreak edition="P" number="2.0420" /> ‘‘etaṃ kulaṃ maṃyeva jānāti, sace ettha deyyadhammo uppajjati, mayhaṃyeva detī’’ti evaṃ ukkhipitvā kācanā ukkācanā, uddīpanāti vuttaṃ hoti. Sabbato bhāgena pana punappunaṃ ukkācanā <bold>samukkācanā. Anuppiyabhāṇitā</bold>ti paccayavasena punappunaṃ piyavacanabhaṇanā. <bold>Saṇhavācatā</bold>ti muduvacanatā. <bold>Sakhilavācatā</bold>ti mandapamāṇayuttavacanatā sithilavacanatā vā. <bold>Sithilavācatā</bold>ti allīyavacanatā. <bold>Apharusavācatā</bold>ti madhuravacanatā.</paragraph>
<paragraph line="154"><bold>Purāṇaṃ mātāpettika</bold>nti pure uppannaṃ mātāpitūnaṃ santakaṃ. <bold>Antarahita</bold>nti paṭicchannaṃ tirobhūtaṃ <pageBreak edition="V" number="0.0341" />. <bold>Ñāyāmī</bold>ti pākaṭo homi. <bold>Asukassa kulūpako</bold>ti asukassa amaccassa kulapayirupāsako. <bold>Asukāyā</bold>ti asukāya upāsikāya. <bold>Maṃ ujjhitvā</bold>ti maṃ vissajjitvā.</paragraph>
<paragraph line="155" number="165"><bold>Payutta</bold>nti <pageBreak edition="M" number="0.0371" /> cīvarādīhi sampayuttaṃ, tadatthaṃ vā payojitaṃ. <bold>Imissā gāthāya niddeso sabbo heṭṭhā vuttanayova.</bold></paragraph>
<paragraph line="156" number="166"> Mosavajje na niyyethā<bold>ti musāvāde na niyyetha.</bold>Jīvitenā<bold>ti jīvikāya.</bold></paragraph>
<paragraph line="157"><bold>Saṭho</bold>ti asantaguṇadīpanato na sammā bhāsitā. Sabbato bhāgena saṭho <bold>parisaṭho. Yaṃ tatthā</bold>ti yaṃ tasmiṃ puggale. <bold>Saṭha</bold>nti asantaguṇadīpanaṃ kerāṭiyaṃ. <bold>Saṭhatā</bold>ti saṭhākāro. <bold>Sāṭheyya</bold>nti saṭhabhāvo. <bold>Kakkaratā</bold>ti padumanāḷassa viya aparāmasanakkhamo pharusabhāvo. <bold>Kakkariya</bold>ntipi tasseva vevacanaṃ. <bold>Parikkhattatā pārikkhattiya</bold>nti padadvayena nikhaṇitvā ṭhapitaṃ viya daḷhakerāṭiyaṃ vuttaṃ. Keci pana <bold>‘‘kakkaratā</bold>ti sambhāvayitvā vacanaṃ. <bold>Kakkariya</bold>nti sambhāvayitvā vacanabhāvo. <bold>Parikkhattatā</bold>ti alaṅkaraṇākāro. <bold>Pārikkhattiya</bold>nti alaṅkaraṇabhāvo’’ti atthaṃ vaṇṇayanti. <bold>Idaṃ vuccatī</bold>ti idaṃ attano avijjamānaguṇappakāsanalakkhaṇaṃ sāṭheyyaṃ nāma vuccati. Yena samannāgatassa puggalassa kucchiṃ vā piṭṭhiṃ vā jānituṃ na sakkā.</paragraph>
<gatha1 line="158">‘‘Vāmena <pageBreak edition="P" number="2.0421" /> sūkaro hoti, dakkhiṇena ajāmigo;</gatha1>
<gathalast line="159">Sarena nelako hoti, visāṇena jaraggavo’’ti. (dī. ni. aṭṭha. 2.296; vibha. aṭṭha. 894) –</gathalast>
<unindented line="160">Evaṃ vuttayakkhasūkarasadiso hoti. <bold>Atimaññatī</bold>ti atikkamitvā maññati.</unindented>
<paragraph line="161"><bold>Kiṃ panāyaṃ bahulājīvo</bold>ti ayaṃ pana puggalo ko nāma bahulājīvako. <bold>Sabbaṃ saṃbhakkhetī</bold>ti laddhaṃ sabbaṃ khādati. <bold>Appapuñño</bold>ti mandapuñño. <bold>Appesakkho</bold>ti parivāravirahito. <bold>Paññāsampanno</bold>ti sampannapañño paripuṇṇapañño. <bold>Pañhaṃ vissajjetī</bold>ti pañhaṃ katheti byākaroti.</paragraph>
<paragraph line="162" number="167"><bold>Sutvā rusito bahuṃ vācaṃ, samaṇānaṃ vā puthujanāna</bold>nti rusito ghaṭṭito parehi tesaṃ <pageBreak edition="V" number="0.0342" /> samaṇānaṃ vā khattiyādibhedānaṃ vā aññesaṃ puthujanānaṃ bahumpi aniṭṭhaṃ vācaṃ sutvā. <bold>Na paṭivajjā</bold>ti na paṭivadeyya. Kiṃ kāraṇā? <bold>Na hi santo paṭiseniṃ karonti</bold>.</paragraph>
<paragraph line="163"><bold>Kakkhaḷenā</bold>ti <pageBreak edition="M" number="0.0372" /> dāruṇena. <bold>Santo</bold>ti nibbutakilesā. <bold>Paṭiseni</bold>nti paṭisattuṃ. <bold>Paṭimalla</bold>nti paṭiyodhaṃ. <bold>Paṭikaṇṭaka</bold>nti paṭiveriṃ. <bold>Paṭipakkha</bold>nti kilesapaṭipakkhaṃ, kilesavasena saṅgaṃ na karontīti attho.</paragraph>
<paragraph line="164" number="168"><bold>Etañca dhammamaññāyā</bold>ti sabbametaṃ yathāvuttaṃ dhammaṃ ñatvā. <bold>Vicina</bold>nti vicinanto. <bold>Santīti nibbutiṃ ñatvā</bold>ti nibbutiṃ rāgādīnaṃ santīti ñatvā.</paragraph>
<paragraph line="165"><bold>Samañcā</bold>ti kāyasucaritādiṃ. <bold>Visamañcā</bold>ti kāyaduccaritādiṃ. <bold>Pathañcā</bold>ti dasakusalakammapathaṃ. <bold>Vipathañcā</bold>ti dasaakusalakammapathaṃ. <bold>Sāvajjañcā</bold>ti akusalañca. <bold>Anavajjañcā</bold>ti kusalañca. <bold>Hīnapaṇītakaṇhasukkaviññūgarahitaviññūpasattha</bold>nti idampi kusalākusalameva. Tattha kāyasucaritādi samakaraṇato <bold>samaṃ</bold>. Kāyaduccaritādi visamakaraṇato <bold>visamaṃ</bold>. Dasakusalakammapathā sugatigamanapathattā <bold>pathaṃ</bold>. Dasaakusalakammapathā sugatigamanapaṭipakkhattā apāyagamanapathattā <bold>vipathaṃ</bold>. Akusalaṃ sadosattā <bold>sāvajjaṃ</bold>. Kusalaṃ niddosattā <bold>anavajjaṃ</bold>. Tathā mohena vā dosamohena vā lobhamohena vā sampayuttattā <bold>hīnaṃ</bold><pageBreak edition="P" number="2.0422" />. Alobhaadosaamohasampayuttattā <bold>paṇītaṃ</bold>. Kaṇhavipākattā <bold>kaṇhaṃ</bold>. Sukkavipākattā <bold>sukkaṃ</bold>. Buddhādīhi viññūhi garahitattā <bold>viññūgarahitaṃ</bold>. Tehi eva thomitattā <bold>viññūpasattha</bold>nti ñātabbaṃ.</paragraph>
<paragraph line="166" number="169"> Kiṃ kāraṇā nappamajjeyya iti ce – <bold>abhibhū hi so</bold>ti gāthā. Tattha <bold>abhibhū</bold>ti rūpādīnaṃ abhibhavitā. <bold>Anabhibhūto</bold>ti tehi anabhibhūto. <bold>Sakkhidhammamanītihamaddasī</bold>ti paccakkhameva anītihaṃ dhammaṃ addakkhi. <bold>Sadā namassa’manusikkhe</bold>ti sadā namassanto tisso sikkhāyo sikkheyya.</paragraph>
<paragraph line="167"><bold>Kehici kilesehī</bold>ti kehici rāgādiupatāpakarehi kilesehi. <bold>Abhibhosi ne</bold>ti te kilese abhibhavi. Sesaṃ sabbattha pākaṭameva.</paragraph>
<paragraph line="168">Kevalaṃ pana ettha ‘‘cakkhūhi neva lolo’’tiādīhi indriyasaṃvaro, ‘‘annānamatho pānāna’’ntiādīhi sannidhipaṭikkhepamukhena paccayapaṭisevanasīlaṃ, methunamosavajjapesuṇiyādīhi pātimokkhasaṃvarasīlaṃ <pageBreak edition="V" number="0.0343" />, ‘‘āthabbaṇaṃ supinaṃ lakkhaṇa’’ntiādīhi ājīvapārisuddhisīlaṃ, ‘‘jhāyī na pādalolassā’’ti iminā samādhi, ‘‘vicinaṃ bhikkhū’’ti iminā paññā, ‘‘sadā sato <pageBreak edition="M" number="0.0373" /> sikkhe’’ti iminā puna saṅkhepato tissopi sikkhā, ‘‘atha āsanesu sayanesu, appasaddesu bhikkhu vihareyya, niddaṃ na bahulīkareyyā’’tiādīhi sīlasamādhipaññānaṃ upakārānupakārasaṅgaṇhanavinodanāni vuttānīti. Evaṃ bhagavā nimmitassa paripuṇṇapaṭipadaṃ vatvā arahattanikūṭena desanaṃ niṭṭhāpesi, desanāpariyosāne purābhedasutte (mahāni. 83 ādayo) vuttasadisoyevābhisamayo ahosīti.</paragraph>
<centered line="169">Saddhammappajjotikāya mahāniddesaṭṭhakathāya</centered>
<centered line="170">Tuvaṭakasuttaniddesavaṇṇanā niṭṭhitā.</centered>
</body>
</document>