<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0515a.att12.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/12. culabyuhasuttaniddesavannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha</directory>
    <basename>12. culabyuhasuttaniddesavannana</basename>
    <titlePath>12. Cūḷabyūhasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">12. Cūḷabyūhasuttaniddesavaṇṇanā</chapter>
    <paragraph line="2">Dvādasame <pageBreak edition="Vipassana Research Institut" number="0.0290" /><pageBreak edition="Pali Text Society" number="2.0360" /><pageBreak edition="Myanmar" number="0.0316" /> cūḷabyūhasuttaniddese <bold>sakaṃsakaṃdiṭṭhiparibbasānā</bold>ti idampi tasmiṃyeva mahāsamaye ‘‘sabbepime diṭṭhigatikā ‘sādhurūpāmhā’ti bhaṇanti, kiṃ nu kho sādhurūpāva ime attano eva diṭṭhiyā patiṭṭhahanti, udāhu aññampi diṭṭhiṃ gaṇhantī’’ti uppannacittānaṃ ekaccānaṃ devatānaṃ tamatthaṃ pakāsetuṃ purimanayeneva nimmitabuddhena attānaṃ pucchāpetvā vuttaṃ.</paragraph>
    <paragraph line="3" number="113"> Tattha ādito dvepi gāthā pucchāgāthāyeva. Tāsu <bold>sakaṃ sakaṃ diṭṭhiparibbasānā</bold>ti attano attano diṭṭhiyā vasamānā. <bold>Viggayha nānā kusalā vadantī</bold>ti taṃ diṭṭhiṃ balavaggāhaṃ gahetvā ‘‘tattha kusalāmhā’’ti paṭijānamānā puthu puthu vadanti, ekaṃ na vadanti. <bold>Yo evaṃ jānāti sa vedi dhammaṃ, idaṃ paṭikkosamakevalī so</bold>ti tañca diṭṭhiṃ sandhāya yo evaṃ jānāti, so dhammaṃ vediyi. Idaṃ pana paṭikkosanto hīno hotīti ca vadanti.</paragraph>
    <paragraph line="4"><bold>Nānā vadantī</bold>ti nānākāraṇaṃ bhaṇanti. <bold>Vividhaṃ vadantī</bold>ti nānāvidhaṃ bhaṇanti. <bold>Aññoññaṃ vadantī</bold>ti ekaṃ avatvā aññaṃ aññaṃ gahetvā vadanti. <bold>Akevalī so</bold>ti yo akusalo ayaṃ. <bold>Asamatto</bold>ti na paripūro. <bold>Aparipuṇṇo</bold>ti na sampuṇṇo.</paragraph>
    <paragraph line="5" number="114"><bold>Bālo</bold>ti hīno. <bold>Akkusalo</bold>ti avidvā.</paragraph>
    <paragraph line="6" number="115"> Idāni tisso vissajjanagāthā hontīti. Tā purimaḍḍhena vuttamatthaṃ pacchimaḍḍhena paṭibyūhitvā ṭhitā. Tena byūhena uttarasuttato ca appakattā idaṃ suttaṃ ‘‘cūḷabyūha’’nti nāmaṃ labhi. Tattha paṭhamagāthāyaṃ tāva <bold>parassa ce dhamma</bold>nti parassa diṭṭhiṃ. <bold>Sabbevime bālā</bold>ti evaṃ sante sabbeva ime <pageBreak edition="Pali Text Society" number="2.0361" /> bālā hontīti adhippāyo. Kiṃkāraṇā? <bold>Sabbevime diṭṭhiparibbasānā</bold>ti.</paragraph>
    <paragraph line="7" number="116"><bold>Sandiṭṭhiyā</bold><pageBreak edition="Vipassana Research Institut" number="0.0291" /><bold>ceva na vīvadātā, saṃsuddhapaññā kusalā mutīmā</bold>ti sakāya diṭṭhiyā anavīvadātā avodātā saṃkiliṭṭhāva samānā saṃsuddhapaññā ca kusalā ca mutimanto ca te honti ce. Atha vā ‘‘sandiṭṭhiyā ce vadātā’’ti pāṭho, tassattho – sakāya pana diṭṭhiyā vodātā <pageBreak edition="Myanmar" number="0.0317" /> saṃsuddhapaññā kusalā mutimanto honti ce, <bold>na tesaṃ kocī</bold>ti evaṃ sante tesaṃ ekopi nihīnapañño na hoti, kiṃkāraṇā? <bold>Diṭṭhī hi tesampi tathā samattā,</bold> yathā itaresanti.</paragraph>
    <paragraph line="8" number="117"><bold>Na vāhameta</bold>nti gāthāya saṅkhepattho – <bold>yaṃ</bold> te <bold>mithu</bold> dve dve janā <bold>aññamaññaṃ</bold> ‘‘bālo’’ti āhu, ahaṃ <bold>etaṃ tathiya</bold>nti tacchanti <bold>neva brūmi</bold>. Kiṃkāraṇā? Yasmā sabbeva te <bold>sakaṃ sakaṃ diṭṭhiṃ</bold> ‘‘idameva <bold>saccaṃ</bold> moghamañña’’nti <bold>akaṃsu,</bold> tena ca kāraṇena <bold>paraṃ ‘‘bālo’’</bold>ti <bold>dahanti</bold>. Ettha ca tathiyaṃ, tathevanti (su. ni. aṭṭha. 2.889) dvepi pāṭhā.</paragraph>
    <paragraph line="9"><bold>Taccha</bold>nti atucchaṃ. <bold>Tatha</bold>nti aviparītaṃ, <bold>bhūta</bold>nti santaṃ. <bold>Yāthāva</bold>nti saṃvijjamānaṃ. <bold>Aviparita</bold>nti na visaṅketaṃ.</paragraph>
    <paragraph line="10" number="118"><bold>Yamāhū</bold>ti pucchāgāthāya <bold>‘‘yaṃ</bold> diṭṭhi<bold>saccaṃ tathiya’’nti eke āhu</bold>.</paragraph>
    <paragraph line="11" number="119"><bold>Ekañhi sacca</bold>nti vissajjanagāthāya ekaṃ saccaṃ nirodho maggo vā. <bold>Yasmiṃ pajā no vivade pajāna</bold>nti yamhi sacce pajānanto pajā no vivadeyyuṃ. <bold>Sayaṃ thunantī</bold>ti attanā vadanti.</paragraph>
    <paragraph line="12" number="120"><bold>Kasmā nū</bold>ti pucchāgāthāya <bold>pavādiyāse</bold>ti vādino. <bold>Udāhu te takkamanussarantī</bold>ti te vādino udāhu attano takkamattaṃ anugacchanti.</paragraph>
    <paragraph line="13"><bold>Takkapariyāhata</bold>nti vitakkena samantato āhataṃ. <bold>Vīmaṃsānucarita</bold>nti attano upaṭṭhitapaññāya vicaritaṃ. <bold>Sayaṃpaṭibhāna</bold>nti attano paṭibhānaṃ.</paragraph>
    <paragraph line="14" number="121"><bold>Na</bold><pageBreak edition="Pali Text Society" number="2.0362" /><bold>hevā</bold>ti vissajjanagāthāya <bold>aññatra saññāya niccānī</bold>ti ṭhapetvā saññāmattena niccanti gahitaggahaṇāni. <bold>Takkañca diṭṭhīsu pakappayitvā</bold>ti attano niccasaṅkappamattaṃ diṭṭhīsu janetvā.</paragraph>
    <paragraph line="15">Yasmā <pageBreak edition="Vipassana Research Institut" number="0.0292" /> pana diṭṭhīsu vitakkaṃ janentā diṭṭhiyo sañjanenti, tasmā vuttaṃ ‘‘diṭṭhigatāni janenti sañjanentī’’tiādi. <bold>Janentī</bold>ti uparūpari diṭṭhiṃ uppādentā janenti. <bold>Sañjanentī</bold>tiādīni upasaggavasena padaṃ vaḍḍhetvā vuttāni. <bold>Mayhaṃ sacca</bold>nti mama vacanaṃ tacchaṃ.</paragraph>
    <paragraph line="16" number="122"> Idāni <pageBreak edition="Myanmar" number="0.0318" /> evaṃ nānāsaccesu asantesu takkamattaṃ anussarantānaṃ diṭṭhigatikānaṃ vippaṭipattiṃ dassetuṃ <bold>‘‘diṭṭhe sute’’</bold>tiādikā gāthāyo abhāsi. Tattha <bold>diṭṭhe</bold>ti diṭṭhaṃ, diṭṭhasuddhinti adhippāyo. Esa nayo sutādīsu. <bold>Ete ca nissāya vimānadassī</bold>ti ete diṭṭhidhamme nissayitvā suddhibhāvasaṅkhātaṃ vimānaṃ asammānaṃ passantopi. <bold>Vinicchaye ṭhatvā pahassamāno, bālo paro akkusaloti cāhā</bold>ti evaṃ vimānadassīpi tasmiṃ diṭṭhivinicchaye ṭhatvā tuṭṭhijāto hāsajāto hutvā paro ‘‘hīno ca avidvā cā’’ti evaṃ vadatiyeva.</paragraph>
    <paragraph line="17"><bold>Na sammānetītipi vimānadassī</bold>ti na bahumānaṃ karotīti evampi vimānadassī na bahumānadassī. <bold>Domanassaṃ janetī</bold>ti paṭhamaṃ diṭṭhinissayaṃ allīyitvā domanassaṃ patvā pacchā diṭṭhivinicchaye ṭhitakāle somanassaṃ uppādetīti attho.</paragraph>
    <paragraph line="18"><bold>Vinicchayadiṭṭhiyā ṭhatvā</bold>ti sanniṭṭhānaṃ katvā gahitadiṭṭhiyā ṭhatvā.</paragraph>
    <paragraph line="19" number="123"> Evaṃ sante <bold>yenevā</bold>ti gāthā. Tattha <bold>sayamattanā</bold>ti sayameva attānaṃ. <bold>Vimānetī</bold>ti garahati. <bold>Tadeva pāvā</bold>ti tadeva vacanaṃ diṭṭhiṃ vadati, taṃ vā puggalaṃ.</paragraph>
    <paragraph line="20" number="124"><bold>Atisāradiṭṭhiyā</bold>ti gāthāyattho – <bold>so</bold> evaṃ tāya lakkhaṇātisāriniyā <bold>atisāradiṭṭhiyā samatto</bold> paripuṇṇo uddhumāto, tena ca diṭṭhi<bold>mānena matto</bold> ‘‘paripuṇṇo <pageBreak edition="Pali Text Society" number="2.0363" /> ahaṃ kevalī’’ti evaṃ <bold>paripuṇṇamānī. Sayameva</bold> attānaṃ <bold>manasā</bold> ‘‘ahaṃ paṇḍito’’ti abhisiñcati. Kiṃkāraṇā? <bold>Diṭṭhī hi sā tassa tathā samattā</bold>ti.</paragraph>
    <paragraph line="21"><bold>Sabbā tā diṭṭhiyo lakkhaṇātikkantā</bold>ti tā sabbā dvāsaṭṭhidiṭṭhiyo lakkhaṇaṃ atītā atisarantīti atikkantā. <bold>Anomo</bold>ti anūno.</paragraph>
    <paragraph line="22" number="125"><bold>Parassa ce</bold>ti gāthāya sambandho attho ca – kiñca bhiyyo? Yo so vinicchaye ṭhatvā pahassamāno ‘‘bālo paro akkusalo’’ti cāha, tassa <bold>parassa ce hi vacasā</bold> so tena vuccamāno <pageBreak edition="Vipassana Research Institut" number="0.0293" /><bold>nihīno</bold> hoti, <bold>tumo sahā hoti nihīnapañño,</bold> sopi teneva saha nihīnapañño hoti. Sopi hi taṃ ‘‘bālo’’ti vadati. Atha tassa <pageBreak edition="Myanmar" number="0.0319" /> vacanaṃ appamāṇaṃ, so pana <bold>sayameva vedagū</bold> ca <bold>dhīro</bold> ca <bold>hoti</bold>. Evaṃ sante <bold>na koci bālo samaṇesu atthi</bold>. Sabbepi hi te attano icchāya paṇḍitā.</paragraph>
    <paragraph line="23"><bold>Vācāyā</bold>ti kathanena. <bold>Vacanenā</bold>ti bhāsitena. <bold>Ninditakāraṇā</bold>ti garahahetunā. <bold>Garahitakāraṇā</bold>ti avaññātahetunā. <bold>Upavaditakāraṇā</bold>ti upavādahetunā.</paragraph>
    <paragraph line="24" number="126"><bold>Aññaṃ ito</bold>ti gāthāya sambandho attho ca – ‘‘atha ce sayaṃ vedagū hoti dhīro. Na koci bālo samaṇesu atthī’’ti evañhi vuttepi siyā kassaci ‘‘kasmā’’ti. Tattha vuccate – yasmā <bold>aññaṃ ito yābhivadanti dhammaṃ, aparaddhā suddhimakevalī te. Evampi titthyā puthuso vadanti,</bold> ye ito aññaṃ diṭṭhiṃ abhivadanti, te aparaddhā viraddhā suddhimaggaṃ, akevalino ca teti evaṃ puthutitthiyā yasmā vadantīti vuttaṃ hoti. Kasmā panevaṃ vadantīti ce? <bold>Sandiṭṭhirāgena hi tebhirattā,</bold> yasmā sakena diṭṭhirāgena te abhirattāti vuttaṃ hoti.</paragraph>
    <paragraph line="25"><bold>Te suddhimagga</bold>nti te aññatitthiyā akiliṭṭhamaggaṃ. <bold>Visuddhimagga</bold>nti niddosamaggaṃ. <bold>Parisuddhimagga</bold>nti sukkamaggaṃ. <bold>Vodātamagga</bold>nti paṇḍaramaggaṃ. <bold>Pariyodātamagga</bold>nti pabhāvantamaggaṃ. <bold>Viraddhā</bold>ti vuttavidhinā maggena virajjhitvā ṭhitā. <bold>Aparaddhā</bold>ti aparajjhitvā ṭhitā. <bold>Khalitā</bold>ti <pageBreak edition="Pali Text Society" number="2.0364" /> parihīnā. <bold>Galitā</bold>ti tato bhaṭṭhā. <bold>Aññāyā</bold>ti aññāṇena. <bold>Aparaddhā</bold>ti parājayamāpannā. Atha vā ‘‘ñāyāparaddhā’’tipi pāṭho. Ñāyena maggena viraddhāti attho.</paragraph>
    <paragraph line="26" number="127"> Evaṃ abhirattā ca – <bold>idheva suddhi</bold>nti gāthā. Tattha <bold>sakāyane</bold>ti sakamagge. <bold>Daḷhaṃ vadānā</bold>ti daḷhavādā.</paragraph>
    <paragraph line="27"><bold>Thiravādā</bold>ti sanniṭṭhānavādā. <bold>Balikavādā</bold>ti balavantavādā. <bold>Avaṭṭhitavādā</bold>ti patiṭṭhahitvā kathitavādā.</paragraph>
    <paragraph line="28" number="128"> Ye evañca daḷhavādā, tesu yo koci titthiyo sakāyane vāpi daḷhaṃ vadāno <bold>kamettha bāloti paraṃ daheyya,</bold> saṅkhepato tattha sassatucchedasaṅkhāte vitthārato natthikaissarakārakaniyatiādibhede sake ayane ‘‘idameva sacca’’nti daḷhaṃ vadāno kaṃ paraṃ ettha diṭṭhigate <pageBreak edition="Vipassana Research Institut" number="0.0294" /> ‘‘bālo’’ti saha dhammena passeyya, nanu sabbopi tassa matena paṇḍito <pageBreak edition="Myanmar" number="0.0320" /> eva suppaṭipanno eva ca. Evaṃ sante <bold>sayameva so medhagamāvaheyya, paraṃ vadaṃ bālamasuddhidhammaṃ</bold>. Sopi paraṃ ‘‘bālo ca asuddhidhammo ca aya’’nti vadanto attanāva kalahaṃ āvaheyya. Kasmā? Yasmā sabbopi tassa matena paṇḍitoyeva suppaṭipannoyeva ca.</paragraph>
    <paragraph line="29" number="129"> Evaṃ sabbathāpi <bold>vinicchaye ṭhatvā sayaṃ pamāya, uddhaṃ sa lokasmiṃ vivādametī</bold>ti diṭṭhiyā ṭhatvā sayañca satthārādiṃ minitvā so bhiyyo vivādametīti. Evaṃ pana vinicchayesu ādīnavaṃ ñatvā ariyamaggena <bold>hitvāna sabbāni vinicchayāni, na medhagaṃ kubbati jantu loke</bold>ti arahattanikūṭena desanaṃ niṭṭhāpesi.</paragraph>
    <paragraph line="30"><bold>Sayaṃ pamāyā</bold>ti attanā minitvā. <bold>Paminitvā</bold>ti pamāṇaṃ katvā. ‘‘Pavinetvā’’tipi pāṭho, taṃ na sundaraṃ. <bold>Uddhaṃ vādena saddhi</bold>nti attano upari kathentena saha. Desanāpariyosāne purābhedasutte (mahāni. 83) vuttasadiso eva abhisamayo ahosīti.</paragraph>
    <centered line="31">Saddhammappajjotikāya mahāniddesaṭṭhakathāya</centered>
    <centered line="32">Cūḷabyūhasuttaniddesavaṇṇanā niṭṭhitā.</centered>
  </content>
</document>