<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0515a.att1.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/1. kamasuttaniddesavannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha</directory>
    <basename>1. kamasuttaniddesavannana</basename>
    <titlePath>1. Kāmasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">1. Kāmasuttaniddesavaṇṇanā</chapter>
    <paragraph line="2">Tattha <pageBreak edition="Vipassana Research Institut" number="0.0009" /><pageBreak edition="Pali Text Society" number="1.0011" /> kāmasuttaṃ ādi. Tasmimpi ‘‘kāmaṃ kāmayamānassā’’ti gāthā ādi. Sā uddesaniddesapaṭiniddesavasena tidhā ṭhitā. ‘‘Kāmaṃ kāmayamānassā’’ti evamādi uddeso. ‘‘Kāmāti uddānato dve kāmā – vatthukāmā ca kilesakāmā cā’’ti niddeso. ‘‘Katame vatthukāmā? Manāpikā rūpā’’ti evamādi paṭiniddeso.</paragraph>
    <paragraph line="3" number="1"> Tattha <bold>kāma</bold>nti manāpiyarūpāditebhūmakadhammasaṅkhātaṃ vatthukāmaṃ. <bold>Kāmayamānassā</bold>ti icchamānassa. <bold>Tassa cetaṃ samijjhatī</bold>ti tassa kāmayamānassa sattassa taṃ kāmasaṅkhātaṃ vatthu samijjhati ce, sace so taṃ labhatīti vuttaṃ hoti. <bold>Addhā pītimano hotī</bold>ti ekaṃsaṃ tuṭṭhacitto hoti. <bold>Laddhā</bold>ti labhitvā. <bold>Macco</bold>ti satto. <bold>Yadicchatī</bold>ti yaṃ icchati. Idaṃ pana saṅkhepato padatthasambandhamattameva, vitthāro pana upari pāḷiyaṃ āgatanayeneva veditabbo. Yathā ca imasmiṃ, evaṃ ito paraṃ sabbesupīti.</paragraph>
    <paragraph line="4"><bold>Kāmā</bold>ti uddisitabbapadaṃ. <bold>Uddānato</bold>ti niddisitabbapadaṃ. <bold>Uddānato</bold>ti vaggavasena ‘‘macchuddānaṃ kineyyā’’ti ādīsu viya. Atha vā uparūpari dānato uddānaṃ, uddhaṃ uddhaṃ sodhanato byavadānaṭṭhena vodānaṃ viya. Vitthārakaraṇabhāvena vā. Kāmā iti pāṭhasesaṃ katvā vattabbaṃ. <bold>Dve</bold>ti gaṇanaparicchedo <pageBreak edition="Myanmar" number="0.0010" />, na ekaṃ, na tayo. <bold>Vatthukāmā cā</bold>ti manāpiyarūpādivatthukāmā ca. Upatāpanaṭṭhena vibādhanaṭṭhena ca <bold>kilesakāmā ca</bold>. Tesu vatthukāmo pariññeyyo, kilesakāmo <pageBreak edition="Vipassana Research Institut" number="0.0010" /> pahātabbo. Tattha vatthukāmo <pageBreak edition="Pali Text Society" number="1.0012" /> kilesakāmena patthayitabboti kāmīyatīti kāmo. Kilesakāmo vatthukāmānaṃ paccāsīsanassa kāraṇabhāvena kāmīyate anenāti kāmo. Tattha rūpādikkhandhe saṅgahito vatthukāmo, saṅkhārakkhandhe saṅgahito kilesakāmo. Chahi viññāṇehi vijānitabbo vatthukāmo, manoviññāṇena jānitabbo kilesakāmo. Kilesānaṃ patiṭṭhaṭṭhena kāraṇaṭṭhena ārammaṇaṭṭhena ca vatthukāmo.</paragraph>
    <gatha1 line="5">‘‘Nete kāmā yāni citrāni loke, saṅkapparāgo purisassa kāmo;</gatha1>
    <gathalast line="6">Tiṭṭhanti citrāni tatheva loke, athettha dhīrā vinayanti chanda’’nti. (a. ni. 6.63);</gathalast>
    <paragraph line="7">Nandamāṇavaka- (dha. pa. aṭṭha. 1.68 uppalavaṇṇattherīvatthu) soreyyaseṭṭhiputtādīnaṃ (dha. pa. 43) vatthūni cettha nidassanaṃ. Kilesakāmo tāpanaṭṭhena bādhanaṭṭhena ca sayaṃ kāmetīti kāmo. Vuttampi cetaṃ ‘‘ratto kho, brāhmaṇa, rāgena abhibhūto pariyādinnacitto attabyābādhāyapi ceteti, parabyābādhāyapi ceteti, ubhayabyābādhāyapi cetetī’’ti ca ‘‘ratto kho, brāhmaṇa, pāṇampi hanati, adinnampi ādiyati, paradārampi gacchati, musāpi bhaṇatī’’ti (a. ni. 3.54) ca evamādi nidassanaṃ.</paragraph>
    <paragraph line="8">Tameva paṭiniddesavasena vitthāretvā vattukāmo – <bold>‘‘katame vatthukāmā’’</bold>tiādimāha. Tattha <bold>katame</bold>ti kathetukamyatāpucchā. Pañcavidhā hi pucchā, tāsaṃ vibhāgo upari pāḷiyaṃyeva āvi bhavissati. Tāsu ayaṃ kathetukamyatāpucchā. Tattha <bold>manāpikā</bold>ti manaṃ appāyanti vaddhentīti manāpā, manāpā eva manāpikā. <bold>Rūpā</bold>ti kammacittautuāhārasamuṭṭhānavasena catusamuṭṭhānikā rūpārammaṇā. Rūpayantīti rūpā, vaṇṇavikāraṃ āpajjamānā hadayaṅgatabhāvaṃ pakāsentīti attho.</paragraph>
    <paragraph line="9">Tattha <pageBreak edition="Myanmar" number="0.0011" /> kenaṭṭhena rūpanti? Ruppanaṭṭhena. Vuttañhetaṃ bhagavatā –</paragraph>
    <indent line="10">‘‘Kiñca, bhikkhave, rūpaṃ vadetha? Ruppatīti kho, bhikkhave, tasmā ‘rūpa’nti vuccati. Kena ruppati? Sītenapi ruppati, uṇhenapi ruppati, jighacchāyapi <pageBreak edition="Pali Text Society" number="1.0013" /> ruppati, pipāsāyapi ruppati, ḍaṃsamakasavātātapasarīsapasamphassenapi ruppati. Ruppatīti kho, bhikkhave, tasmā ‘rūpa’nti vuccatī’’ti (saṃ. ni. 3.79).</indent>
    <paragraph line="11">Tattha <pageBreak edition="Vipassana Research Institut" number="0.0011" /><bold>ruppatī</bold>ti kuppati ghaṭṭīyati pīḷīyati, bhijjatīti attho. <bold>Sītena</bold> tāva <bold>ruppanaṃ</bold> lokantarikaniraye pākaṭaṃ. Mahiṃsakaraṭṭhādīsupi himapātasītalesu padesesu etaṃ pākaṭameva. Tattha hi sattā sītena bhinnachinnasarīrā jīvitakkhayampi pāpuṇanti.</paragraph>
    <paragraph line="12"><bold>Uṇhena ruppanaṃ</bold> avīcimahāniraye pākaṭaṃ. Tattha hi tattāya lohapathaviyā nipajjāpetvā pañcavidhabandhanādikaraṇakāle sattā mahādukkhaṃ anubhavanti.</paragraph>
    <paragraph line="13"><bold>Jighacchāya ruppanaṃ</bold> pettivisaye ceva dubbhikkhakāle ca pākaṭaṃ. Pettivisayasmiñhi sattā dve tīṇi buddhantarāni kiñcideva āmisaṃ hatthena gahetvā mukhe pakkhipantā nāma na honti, antoudaraṃ ādittasusirarukkho viya hoti. Dubbhikkhe kañjikamattampi alabhitvā maraṇasattānaṃ pamāṇaṃ natthi.</paragraph>
    <paragraph line="14"><bold>Pipāsāya ruppanaṃ</bold> kālakañjikādīsu pākaṭaṃ. Tattha hi sattā dve tīṇi buddhantarāni hadayatemanamattaṃ vā jivhātemanamattaṃ vā udakabindumpi laddhuṃ na sakkonti. ‘‘Pānīyaṃ pivissāmā’’ti nadiṃ gatānaṃ jalaṃ vālukātalaṃ sampajjati. Mahāsamuddaṃ pakkhantānampi samuddo piṭṭhipāsāṇoyeva hoti. Te sussantā balavadukkhapīḷitā viravanti. <bold>Ḍaṃsādīhi ruppanaṃ</bold> ḍaṃsamakkhikādibahulesu padesesu pākaṭaṃ. Taṃ pana – ‘‘katamaṃ taṃ rūpaṃ sanidassanaṃ? Sappaṭigha’’nti ādinā nayena abhidhamme (dha. sa. 656, 658) vitthāritameva.</paragraph>
    <paragraph line="15">Sappantīti <bold>saddā,</bold> udāharīyantīti attho. Utucittavasena dvisamuṭṭhānikā saddā. Gandhayantīti <bold>gandhā,</bold> attano vatthūni sūcayantīti attho. Rasanti te sattāti <bold>rasā,</bold> assādentīti attho. Phusīyantīti <bold>phoṭṭhabbā</bold><pageBreak edition="Myanmar" number="0.0012" />. Ete gandhādayo catusamuṭṭhānikāva <pageBreak edition="Pali Text Society" number="1.0014" />. Tesaṃ vibhāgo abhidhamme (dha. sa. 622-624) vitthāritoyeva.</paragraph>
    <paragraph line="16">Tamevatthaṃ vitthāravasena dassento <bold>‘‘attharaṇā pāvuraṇā’’</bold>tiādimāha. Tattha attharitvā nipajjiyantīti <bold>attharaṇā</bold>. Sarīraṃ veṭhetvā pārupīyantīti <bold>pāvuraṇā</bold>. Antojātādayo cattāro dāsī ca dāso ca <bold>dāsidāsā. Khettaṃ</bold> nāma yasmiṃ pubbaṇṇaṃ ruhati. <bold>Vatthu</bold> nāma yasmiṃ aparaṇṇaṃ ruhati. Yattha vā ubhayampi ruhati, taṃ khettaṃ. Tadatthāya katabhūmibhāgo vatthu. Khettavatthusīsena cettha vāpītaḷākādīnipi saṅgahitāni. <bold>Hirañña</bold>nti kahāpaṇo. <bold>Suvaṇṇa</bold>nti jātarūpaṃ. Tesaṃ gahaṇena lohamāsako jatumāsako dārumāsakoti sabbepi saṅgahaṃ gacchanti. <bold>Gāmanigamarājadhāniyo</bold>ti <pageBreak edition="Vipassana Research Institut" number="0.0012" /> ekakuṭikādi <bold>gāmo</bold>. Āpaṇayutto <bold>nigamo</bold>. Ekassa rañño āṇāpavattiṭṭhānaṃ <bold>rājadhānī. Raṭṭha</bold>nti janapadekadesaṃ. <bold>Janapado</bold>ti kāsikosalādijanapado. <bold>Koso</bold>ti catubbidho koso – hatthī asso ratho patti. <bold>Koṭṭhāgāra</bold>nti tividhaṃ koṭṭhāgāraṃ – dhanakoṭṭhāgāraṃ dhaññakoṭṭhāgāraṃ vatthakoṭṭhāgāraṃ. <bold>Yaṃ kiñcī</bold>ti anavasesapariyādānavacanaṃ. <bold>Rajanīya</bold>nti rañjetuṃ yuttaṭṭhena.</paragraph>
    <paragraph line="17">Ito paraṃ tikavasena dassetuṃ atītattikaajjhattattikahīnattikaokāsattikasaṃyogattikakāmāvacarattikavasena chattike āha. Tattha atītattike tāva attano sabhāvaṃ uppādādikkhaṇaṃ vā patvā atikkantāti <bold>atītā</bold>. Tadubhayampi na āgatāti <bold>anāgatā</bold>. Taṃ taṃ kāraṇaṃ paṭicca uppannāti <bold>paccuppannā</bold>. Idaṃ bhavena paricchannaṃ. Paṭisandhito hi paṭṭhāya atītabhavesu nibbattā anantarabhave vā nibbattā hontu kappakoṭisatasahassamatthake vā, sabbe atītāyeva nāma. Cutito paṭṭhāya anāgatabhavesu nibbattanakā kāmā anantarabhave vā nibbattantu kappakoṭisatasahassamatthake vā, sabbe <pageBreak edition="Pali Text Society" number="1.0015" /> anāgatāyeva nāma. Cutipaṭisandhiantare pavattā kāmā paccuppannā nāma.</paragraph>
    <paragraph line="18">Ajjhattattike ‘‘evaṃ pavattamānā mayaṃ attāti gahaṇaṃ gamissāmā’’ti iminā viya adhippāyena attānaṃ adhikāraṃ katvā pavattā attano santāne <pageBreak edition="Myanmar" number="0.0013" /> pavattā pāṭipuggalikā kāmā <bold>ajjhattā kāmā</bold> nāma. Tato bahibhūtā pana indriyabaddhā vā anindriyabaddhā vā <bold>bahiddhā</bold> nāma. Tatiyapadaṃ tadubhayavasena vuttaṃ.</paragraph>
    <paragraph line="19">Hīnattike <bold>hīnā</bold>ti lāmakā. <bold>Majjhimā</bold>ti hīnapaṇītānaṃ majjhe bhavāti majjhimā. Avasesā uttamaṭṭhena <bold>paṇītā</bold>. Api ca upādāyupādāya hīnamajjhimapaṇītatā veditabbā. Nerayikānañhi kāmā koṭippattā hīnā nāma. Te upādāya tiracchānesu nāgasupaṇṇānaṃ kāmā paṇītā nāma. Sesatiracchānagatānaṃ kāmā majjhimā nāma. Tesampi kāmā hīnā. Te upādāya mahesakkhapetānaṃ kāmā paṇītā nāma. Avasesānaṃ kāmā majjhimā nāma. Tesampi hīnā. Te upādāya jānapadānaṃ kāmā paṇītā nāma. Paccantavāsīnaṃ kāmā majjhimā nāma. Tesampi hīnā. Te upādāya gāmabhojakānaṃ kāmā paṇītā nāma. Tesaṃ paricārikānaṃ kāmā majjhimā nāma. Tesampi hīnā. Te upādāya janapadasāmikānaṃ kāmā paṇītā nāma. Tesaṃ paricārikānaṃ kāmā majjhimā nāma. Tesampi hīnā. Te upādāya padesarājūnaṃ kāmā paṇītā nāma. Tesaṃ amaccānaṃ kāmā majjhimā nāma. Tesampi hīnā. Te upādāya cakkavattirañño <pageBreak edition="Vipassana Research Institut" number="0.0013" /> kāmā paṇītā nāma. Tassa amaccānaṃ kāmā majjhimā nāma. Tassapi hīnā. Te upādāya bhummadevānaṃ kāmā paṇītā nāma. Tesaṃ paricārikānaṃ devānaṃ kāmā majjhimā nāma. Tesampi hīnā. Te upādāya cātumahārājikānaṃ devānaṃ kāmā paṇītātiādinā nayena yāva akaniṭṭhadevānaṃ kāmā matthakappattā paṇītā nāma. Evaṃ upādāyupādāya hīnamajjhimapaṇītatā veditabbā.</paragraph>
    <paragraph line="20">Okāsattike <bold>āpāyikā kāmā</bold>ti avaḍḍhisaṅkhātesu apagataayesu <pageBreak edition="Pali Text Society" number="1.0016" /> catūsu apāyesu nibbattakāmā <bold>āpāyikā</bold>. Manussesu nibbattakāmā <bold>mānusikā</bold>. Devesu nibbattakāmā <bold>dibbā</bold>.</paragraph>
    <paragraph line="21">Saṃyogattike paccupaṭṭhitānaṃ kāmānaṃ paribhuñjanato ṭhapetvā nerayike sesaapāyasattānaṃ manussānaṃ cātumahārājike deve upādāya yāva tusitakāyikānañca devānaṃ kāmā <bold>paccupaṭṭhitā kāmā</bold> nāma. Pakatipaṭiyattārammaṇato atirekena ramitukāmatākāle yathārucitaṃ ārammaṇaṃ nimminitvā nimminitvā ramantīti nimmānaratīnaṃ devānaṃ kāmā <bold>nimmitā kāmā</bold> nāma. Attano ajjhāsayaṃ ñatvā parehi nimmite ārammaṇe <pageBreak edition="Myanmar" number="0.0014" /> sevantīti paranimmitavasavattīnaṃ kāmā <bold>paranimmitā kāmā</bold> nāma. <bold>Pariggahitā</bold>ti ‘‘mayhaṃ eta’’nti gahitā kāmā. <bold>Apariggahitā</bold>ti tathā apariggahitā uttarakurukānaṃ kāmā. <bold>Mamāyitā</bold>ti taṇhāvasena ‘‘mama eta’’nti gahitā. <bold>Amamāyitā</bold>ti vuttapaṭipakkhā.</paragraph>
    <paragraph line="22"><bold>Sabbepi kāmāvacarā dhammā</bold>ti ‘‘heṭṭhato avīcinirayaṃ pariyantaṃ karitvā’’tiādinā (dha. sa. 1287) nayena vuttesu kāmāvacaradhammesu pariyāpannā. Tatrāyaṃ vacanattho – uddānato dve kāmā, vatthukāmo ca kilesakāmo cāti. Tattha kilesakāmo atthato chandarāgo. Vatthukāmo tebhūmakaṃ vaṭṭaṃ. Kilesakāmo cettha kāmetīti kāmo. Itaro kāmīyatīti. Yasmiṃ pana padese duvidhopeso kāmo pavattivasena avacarati, so catunnaṃ apāyānaṃ manussānaṃ channañca devalokānaṃ vasena ekādasavidho padeso kāmo ettha avacaratīti kāmāvacaro. Tattha pariyāpannadhamme sandhāya ‘‘sabbepi kāmāvacarā dhammā’’ti vuttaṃ. Attano sabhāvaṃ dhārentīti dhammā. <bold>Rūpāvacarā dhammā</bold>ti ‘‘heṭṭhato brahmalokaṃ pariyantaṃ karitvā uparito akaniṭṭhe deve antokaritvā’’tiādinā (dha. sa. 1289) nayena vuttānaṃ rūpāvacaradhammānaṃ vasena sabbepi dhammā rūpāvacarā. <bold>Arūpāvacarā dhammā</bold>ti ‘‘heṭṭhato ākāsānañcāyatanupage deve pariyantaṃ karitvā uparito nevasaññānāsaññāyatanupage deve antokaritvā’’tiādinā (dha. sa. 1291) nayena vuttā sabbepi arūpāvacarā dhammā <pageBreak edition="Pali Text Society" number="1.0017" />. Tattha rūpe avacarantīti rūpāvacarā. Arūpe <pageBreak edition="Vipassana Research Institut" number="0.0014" /> avacarantīti arūpāvacarā. <bold>Taṇhāvatthukā</bold>ti patiṭṭhaṭṭhena kāraṇaṭṭhena ca taṇhāya vatthubhūtā. <bold>Taṇhārammaṇā</bold>ti taṇhāpavattivasena taṇhāya ārammaṇabhūtā. <bold>Kāmanīyaṭṭhenā</bold>ti paccāsīsitabbaṭṭhena. <bold>Rajanīyaṭṭhenā</bold>ti rañjetuṃ yuttaṭṭhena. <bold>Madanīyaṭṭhenā</bold>ti kulamadādimadaṃ uppādanīyaṭṭhena.</paragraph>
    <paragraph line="23">Tattha ‘‘katame vatthukāmā? Manāpikā rūpā’’tiādiṃ katvā ‘‘yaṃ kiñci rajanīyaṃ vatthū’’ti pariyosānaṃ saviññāṇakaaviññāṇakavasena vuttaṃ. Avasesaṃ ekacatukkādikachattikanti veditabbaṃ.</paragraph>
    <paragraph line="24">Evaṃ vatthukāmaṃ dassetvā kilesakāmaṃ dassetuṃ <bold>‘‘katame kilesakāmā’’</bold>tiādimāha. Tattha <bold>chando</bold>ti dubbalarāgo. <bold>Rāgo</bold>ti tato balavataro <pageBreak edition="Myanmar" number="0.0015" />. Upari tayopi rāgā imehi balavatarā. <bold>Kāmesū</bold>ti pañcasu kāmaguṇesu. <bold>Kāmacchando</bold>ti kāmasaṅkhāto chando, na kattukamyatāchando, na dhammacchando. Kāmanavasena rajjanavasena ca kāmoyeva rāgo <bold>kāmarāgo</bold>. Kāmanavasena nandanavasena ca kāmoyeva nandī <bold>kāmanandī</bold>. Evaṃ sabbattha kāmatthaṃ viditvā taṇhāyanaṭṭhena <bold>kāmataṇhā</bold>. Sinehanaṭṭhena <bold>kāmasneho</bold>. Pariḍayhanaṭṭhena <bold>kāmapariḷāho</bold>. Mucchanaṭṭhena <bold>kāmamucchā</bold>. Gilitvā pariniṭṭhāpanaṭṭhena <bold>kāmajjhosānaṃ</bold>. Vaṭṭasmiṃ oghehi osīdāpetīti <bold>kāmogho</bold>. Vaṭṭasmiṃ yojetīti <bold>kāmayogo</bold>. Daḷhavasena taṇhādiṭṭhiggahaṇaṃ <bold>upādānaṃ</bold>. Cittaṃ nīvarati pariyonandhatīti <bold>nīvaraṇaṃ</bold>.</paragraph>
    <paragraph line="25"><bold>Addasa</bold>nti addakkhiṃ. <bold>Kāmā</bold>ti ālapanaṃ. <bold>Te</bold>ti tava. <bold>Mūla</bold>nti patiṭṭhaṃ. <bold>Saṅkappā</bold>ti parikappena. <bold>Na taṃ saṅkappayissāmī</bold>ti taṃ parikappanaṃ na karissāmi. <bold>Na hohisī</bold>ti na bhavissasi.</paragraph>
    <paragraph line="26"><bold>Icchamānassā</bold>ti paccāsīsantassa. <bold>Sādiyamānassā</bold>ti assādiyamānassa. <bold>Patthayamānassā</bold>ti patthanaṃ uppādentassa. <bold>Pihayamānassā</bold>ti pāpuṇituṃ icchaṃ uppādentassa. <bold>Abhijappamānassā</bold>ti taṇhāvasena tittiṃ uppādentassa. Atha <pageBreak edition="Pali Text Society" number="1.0018" /> vā abhivadantassa.</paragraph>
    <paragraph line="27"><bold>Khattiyassa vā</bold>tiādi catujjātivasena vuttaṃ. <bold>Gahaṭṭhassa vā pabbajitassa vā</bold>ti liṅgavasena vuttaṃ. <bold>Devassa vā manussassa vā</bold>ti upapattivasena vuttaṃ. <bold>Ijjhatī</bold>ti nipphajjati. <bold>Samijjhatī</bold>ti sammā nipphajjati. <bold>Ijjhati</bold> visesarūpapaṭilābhavasena. <bold>Labhati</bold> dassanīyarūpapaṭilābhavasena. <bold>Paṭilabhati</bold><pageBreak edition="Vipassana Research Institut" number="0.0015" /> pasādanīyarūpapaṭilābhavasena. <bold>Adhigacchati</bold> saṇṭhānarūpapaṭilābhavasena. <bold>Vindati</bold> chavippasādarūpapaṭilābhavasena. Atha vā puññamahattena <bold>ijjhati</bold>. Jātimahattena <bold>labhati</bold>. Issariyamahattena <bold>paṭilabhati</bold>. Sukhamahattena <bold>adhigacchati</bold>. Sampattimahattena <bold>vindatī</bold>ti.</paragraph>
    <paragraph line="28"><bold>Ekaṃsavacana</bold>nti ekakoṭṭhāsavacanaṃ. ‘‘Ekaṃsaṃ cīvaraṃ katvā (pārā. 349, 367), ekaṃsabyākaraṇīyo pañho’’tiādīsu (dī. ni. 3.312; a. ni. 4.42) viya anekaṃsagahaṇapaṭikkhepo. <bold>Nissaṃsayavacana</bold>nti saṃsayavirahitavacanaṃ, sandehapaṭikkhepavacananti attho. <bold>Nikkaṅkhāvacana</bold>nti ‘‘kathamidaṃ kathamida’’nti kaṅkhāpaṭikkhepavacanaṃ. <bold>Advejjhavacana</bold>nti dvidhābhāvaṃ <pageBreak edition="Myanmar" number="0.0016" /> dvejjhaṃ, taṃabhāvena advejjhavacanaṃ. Dvidhābhāvavirahitaṃ ‘‘advejjhavacanā buddhā’’tiādīsu viya vimatipaṭikkhepo. <bold>Adveḷhakavacana</bold>nti dvihadayābhāvena adveḷhakaṃ. ‘‘Itihāsa, itihāsā’’ti dveḷhakapaṭikkhepavacanaṃ.<bold> Niyogavacana</bold>nti ekasmiṃ atthe dve na yujjantīti niyogavacanaṃ dvidhāpathapaṭikkhepo. Aññattha pana ‘‘niyogā anāgatārammaṇā natthī’’ti āgataṃ. <bold>Apaṇṇakavacana</bold>nti palāsarahitaṃ sāravacanaṃ aviraddhakāraṇaṃ ‘‘apaṇṇakaṃ ṭhānameke’’tiādīsu (jā. 1.1.1) viya, apaṇṇakamaṇi viya sappatiṭṭhavacanaṃ. <bold>Avatthāpanavacanameta</bold>nti etaṃ vacanaṃ otaritvā patiṭṭhitaṃ santiṭṭhāpanaṃ ṭhapanaṃ.</paragraph>
    <paragraph line="29">Yāni <pageBreak edition="Pali Text Society" number="1.0019" /> imasmiṃ mahāniddese vibhattiṃ āropitāni padāni, tāni vibhattiṃ gacchantāni tīhi kāraṇehi vibhattiṃ gacchanti, nānā hontāni catūhi kāraṇehi nānā bhavanti. Aparadīpanā panettha dve ṭhānāni gacchanti. Kathaṃ? Tāni hi byañjanavasena upasaggavasena atthavasena vāti imehi tīhi kāraṇehi vibhattiṃ gacchanti. Tattha ‘‘kodho kujjhanā kujjhitattaṃ, doso dussanā dussitatta’’nti (dha. sa. 1066) evaṃ byañjanavasena vibhattigamanaṃ veditabbaṃ. Tattha hi ekova kodho byañjanavasena evaṃ vibhattiṃ labhati. ‘‘Ijjhati samijjhati labhati paṭilabhati gacchati adhigacchatī’’ti evaṃ pana upasaggavasena vibhattigamanaṃ veditabbaṃ. ‘‘Paṇḍiccaṃ kosallaṃ nepuññaṃ vebhabyā cintā upaparikkhā’’ti (dha. sa. 16) evaṃ atthavasena vibhattigamanaṃ veditabbaṃ.</paragraph>
    <paragraph line="30">Tesu pītipadaniddese tāva imā tisso vibhattiyo labbhanti. <bold>Pīti pāmojja</bold>nti hi byañjanavasena vibhattigamanaṃ hoti. <bold>Āmodanā pamodanā pahāso</bold>ti upasaggavasena. <bold>Vitti tuṭṭhi odagyaṃ attamanatā</bold>ti atthavasena. Iminā nayena sabbapadaniddesesu vibhattigamanaṃ veditabbaṃ.</paragraph>
    <paragraph line="31">Nānā <pageBreak edition="Vipassana Research Institut" number="0.0016" /> hontānipi nāmanānattena lakkhaṇanānattena kiccanānattena paṭikkhepanānattenāti imehi catūhi kāraṇehi nānā honti. Tattha ‘‘katamo tasmiṃ samaye byāpādo hoti? Yo tasmiṃ samaye doso dussanā’’ti ettha byāpādoti vā dosoti vā dvepi ete kodho eva, nāmena pana nānattaṃ gatāti evaṃ nāmanānattena nānattaṃ veditabbaṃ.</paragraph>
    <paragraph line="32">Rāsaṭṭhena <pageBreak edition="Myanmar" number="0.0017" /> ca pañcapi khandhā ekova khandho hoti. Ettha pana rūpaṃ ruppanalakkhaṇaṃ, vedanā vedayitalakkhaṇā, saññā sañjānanalakkhaṇā, cetanā cetayitalakkhaṇā, viññāṇaṃ vijānanalakkhaṇanti iminā lakkhaṇanānattena pañcakkhandhā honti. Evaṃ lakkhaṇanānattena nānattaṃ veditabbaṃ.</paragraph>
    <paragraph line="33">‘‘Cattāro sammappadhānā – idha bhikkhu anuppannānaṃ pāpakānaṃ akusalānaṃ dhammānaṃ anuppādāya…pe… cittaṃ paggaṇhāti <pageBreak edition="Pali Text Society" number="1.0020" /> padahatī’’ti (vibha. 390; dī. ni. 2.402) ekameva vīriyaṃ kiccanānattena catūsu ṭhānesu āgataṃ. Evaṃ kiccanānattena nānattaṃ veditabbaṃ.</paragraph>
    <paragraph line="34">‘‘Cattāro asaddhammā kodhagarutā, na saddhammagarutā, makkhagarutā, na saddhammagarutā, lābhagarutā, na saddhammagarutā, sakkāragarutā, na saddhammagarutā’’ti evamādīsu (a. ni. 4.44) pana paṭikkhepanānattena nānattaṃ veditabbaṃ.</paragraph>
    <paragraph line="35">Imāni pana cattāri nānattāni na pītiyāyeva labbhanti, sabbesupi yathālābhavasena labbhanti. Pītiyā hi pītīti nāmaṃ, cittassa cittanti nāmaṃ. Pīti ca pharaṇalakkhaṇā, vedanā vedayitalakkhaṇā, saññā sañjānanalakkhaṇā, cetanā cetayitalakkhaṇā, viññāṇaṃ vijānanalakkhaṇaṃ.</paragraph>
    <paragraph line="36">Tathā pīti pharaṇakiccā, vedanā anubhavanakiccā, saññā sañjānanakiccā, cetanā cetayitakiccā, viññāṇaṃ vijānanakiccanti evaṃ kiccanānattena nānattaṃ veditabbaṃ. Paṭikkhepanānattaṃ pītipade natthi.</paragraph>
    <paragraph line="37">Alobhādiniddese pana ‘‘alobho alubbhanā alubbhitatta’’ntiādinā (dha. sa. 35) nayena <pageBreak edition="Vipassana Research Institut" number="0.0017" /> labbhatīti evaṃ paṭikkhepanānattena nānattaṃ veditabbaṃ. Evaṃ sabbapadaniddesesu labbhamānavasena catubbidhampi nānattaṃ veditabbaṃ.</paragraph>
    <paragraph line="38">Aparadīpanā pana padatthuti vā hoti daḷhīkammaṃ vāti evaṃ dve ṭhānāni gacchati. Yaṭṭhikoṭiyā uppīḷentena viya hi sakimeva ‘‘pītī’’ti vutte etaṃ padaṃ phullitamaṇḍitavibhūsitaṃ nāma na hoti, punappunaṃ byañjanavasena upasaggavasena atthavasena ‘‘pīti pāmojjaṃ āmodanā pamodanā hāso pahāso vittī’’ti (dha. sa. 9) vutte phullitamaṇḍitavibhūsitaṃ nāma hoti. Yathā hi daharakumāraṃ nahāpetvā manoramaṃ vatthaṃ paridahāpetvā pupphāni piḷandhāpetvā akkhīni añjetvā athassa nalāṭe ekameva <pageBreak edition="Myanmar" number="0.0018" /> manosilābinduṃ kareyya, na tassa ettāvatā cittatilako nāma hoti, nānāvaṇṇehi pana parivāretvā bindūsu katesu cittatilako nāma hoti. Evaṃ sampadamidaṃ veditabbaṃ. Ayaṃ padatthuti nāma.</paragraph>
    <paragraph line="39">Byañjanavasena <pageBreak edition="Pali Text Society" number="1.0021" /> pana upasaggavasena atthavasena ca punappunaṃ bhaṇanameva daḷhīkammaṃ nāma. Yathā hi ‘‘āvuso’’ti vā ‘‘bhante’’ti vā ‘‘yakkho’’ti vā ‘‘sappo’’ti vā vutte daḷhīkammaṃ nāma na hoti, ‘‘āvuso āvuso, bhante bhante, yakkho yakkho, sappo sappo’’ti vutte pana daḷhīkammaṃ nāma hoti, evameva sakiṃdeva yaṭṭhikoṭiyā uppīḷentena viya ‘‘pītī’’ti vuttamatte daḷhīkammaṃ nāma na hoti, punappunaṃ byañjanavasena upasaggavasena atthavasena ‘‘pīti pāmojjaṃ āmodanā pamodanā hāso pahāso vittī’’ti vutteyeva daḷhīkammaṃ nāma hotīti evaṃ aparadīpanā dve ṭhānāni gacchati. Etissāpi vasena labbhamānakapadaniddesesu sabbattha attho veditabbo.</paragraph>
    <paragraph line="40">Tattha pīnayatīti <bold>pīti</bold>. Sā sampiyāyanalakkhaṇā, kāyacittapīṇanarasā pharaṇarasā vā, odagyapaccupaṭṭhānā. <bold>Yā pañcakāmaguṇapaṭisaññuttā</bold>ti yā rūpādipañcakāmakoṭṭhāsapaṭisaṃyuttā pīti, sā pīnayatīti <bold>pīti,</bold> idaṃ sabhāvapadaṃ. Pamuditassa bhāvo <bold>pāmojjaṃ</bold>. Āmodanākāro <bold>āmodanā</bold>. Pamodanākāro <bold>pamodanā</bold>. Yathā vā bhesajjānaṃ vā telānaṃ vā uṇhodakasītodakānaṃ vā ekato karaṇaṃ ‘‘modanā’’ti vuccati, evamayampi pītidhammānaṃ ekato karaṇena modanā. Upasaggavasena pana maṇḍetvā ‘‘āmodanā pamodanā’’ti vuttā.</paragraph>
    <paragraph line="41">Hāsetīti <bold>hāso</bold>. Pahāsetīti <bold>pahāso,</bold> haṭṭhapahaṭṭhākārānametaṃ adhivacanaṃ. <bold>Vittī</bold>ti vittaṃ, dhanassetaṃ <pageBreak edition="Vipassana Research Institut" number="0.0018" /> nāmaṃ. Ayaṃ pana somanassapaccayattā vittisarikkhatāya vitti. Yathā hi dhanino dhanaṃ paṭicca somanassaṃ uppajjati, evaṃ pītimatopi pītiṃ paṭicca somanassaṃ uppajjati. Tasmā ‘‘vittī’’ti vuttā. <bold>Tuṭṭhī</bold>ti sabhāvasaṇṭhitāya pītiyā etaṃ nāmaṃ. Pītimā pana puggalo kāyacittānaṃ uggatattā abbhuggatattā ‘‘udaggo’’ti vuccati, udaggassa bhāvo <bold>odagyaṃ</bold>.</paragraph>
    <paragraph line="42">Attano manatā <bold>attamanatā</bold>. Anabhiraddhassa hi mano dukkhapadaṭṭhānattā na attano mano nāma hoti, abhiraddhassa sukhapadaṭṭhānattā attano <pageBreak edition="Myanmar" number="0.0019" /> mano nāma hoti, iti attano manatā <pageBreak edition="Pali Text Society" number="1.0022" /> attamanatā, sakamanatā, sakamanassa bhāvoti attho. Sā pana yasmā na aññassa kassaci attano manatā, cittasseva panesā bhāvo cetasiko dhammo, tasmā ‘‘attamanatā cittassā’’ti vuttā.</paragraph>
    <paragraph line="43">Cittavicittatāya <bold>cittaṃ</bold>. Ārammaṇaṃ minamānaṃ jānātīti <bold>mano. Mānasa</bold>nti mano eva, ‘‘antalikkhacaro pāso, yvāyaṃ carati mānaso’’ti (mahāva. 33; saṃ. ni. 1.151) hi ettha pana sampayuttakadhammo ‘‘mānaso’’ti vutto.</paragraph>
    <gatha1 line="44">‘‘Kathañhi bhagavā tuyhaṃ, sāvako sāsane rato;</gatha1>
    <gathalast line="45">Appattamānaso sekkho, kālaṃkayirā jane sutā’’ti. (saṃ. ni. 1.159) –</gathalast>
    <unindented line="46">Ettha arahattaṃ ‘‘mānasa’’nti vuttaṃ. Idha pana mano eva mānasaṃ, byañjanavasena hetaṃ padaṃ vaḍḍhitaṃ.</unindented>
    <paragraph line="47"><bold>Hadaya</bold>nti cittaṃ. ‘‘Cittaṃ vā te khipissāmi, hadayaṃ vā te phālessāmī’’ti (su. ni. āḷavakasuttaṃ; saṃ. ni. 1.237; 246) ettha uro ‘‘hadaya’’nti vuttaṃ. ‘‘Hadayā hadayaṃ maññe aññāya tacchatī’’ti (ma. ni. 1.63) ettha cittaṃ. ‘‘Vakkaṃ hadaya’’nti (khu. pā. 3.dvatiṃsākāro; dī. ni. 2.377; ma. ni. 1.110) ettha hadayavatthu. Idha pana cittameva abbhantaraṭṭhena ‘‘hadaya’’nti vuttaṃ. Tameva parisuddhaṭṭhena <bold>paṇḍaraṃ,</bold> bhavaṅgaṃ sandhāyetaṃ vuttaṃ. Yathāha – ‘‘pabhassaramidaṃ, bhikkhave, cittaṃ, tañca kho āgantukehi upakkilesehi upakkiliṭṭha’’nti (a. ni. 1.49). Tato nikkhantattā pana akusalampi <pageBreak edition="Vipassana Research Institut" number="0.0019" /> gaṅgāya nikkhantā nadī gaṅgā viya godhāvarito nikkhantā godhāvarī viya ca ‘‘paṇḍara’’ntveva vuttaṃ.</paragraph>
    <paragraph line="48"><bold>Mano manāyatana</bold>nti idha pana manoggahaṇaṃ manasseva āyatanabhāvadīpanatthaṃ. Tenetaṃ dīpeti ‘‘nayidaṃ devāyatanaṃ viya manassa āyatanattā manāyatanaṃ, atha kho mano eva āyatanaṃ manāyatana’’nti. Tattha <pageBreak edition="Pali Text Society" number="1.0023" /> nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena ca <bold>āyatanaṃ</bold> veditabbaṃ. Tathā hi loke ‘‘issarāyatanaṃ, vāsudevāyatana’’ntiādīsu nivāsaṭṭhānaṃ ‘‘āyatana’’nti vuccati. ‘‘Suvaṇṇāyatanaṃ, rajatāyatana’’ntiādīsu ākaro. Sāsane pana ‘‘manorame āyatane, sevanti naṃ vibhaṅgamā’’tiādīsu (a. ni. 5.38) samosaraṇaṭṭhānaṃ. ‘‘Dakkhiṇāpatho <pageBreak edition="Myanmar" number="0.0020" /> gunnaṃ āyatana’’ntiādīsu sañjātideso. ‘‘Tatra tatreva sakkhibhabbataṃ pāpuṇāti sati satiāyatane’’tiādīsu (a. ni. 3.102; 5.23; ma. ni. 3.158) kāraṇaṃ. Idha pana sañjātidesaṭṭhena samosaraṇaṭhānaṭṭhena kāraṇaṭṭhenāti tidhāpi vaṭṭati.</paragraph>
    <paragraph line="49">Phassādayo hi dhammā ettha sañjāyantīti sañjātidesaṭṭhenapi etaṃ āyatanaṃ. Bahiddhā rūpasaddagandharasaphoṭṭhabbā ārammaṇabhāvenettha osarantīti samosaraṇaṭhānaṭṭhenapi āyatanaṃ. Phassādīnaṃ pana sahajātādipaccayaṭṭhena kāraṇattā kāraṇaṭṭhenapi āyatananti veditabbaṃ. Tadeva mananalakkhaṇe indaṭṭhaṃ kāretīti indriyaṃ, mano eva indriyaṃ <bold>manindriyaṃ</bold>.</paragraph>
    <paragraph line="50">Vijānātīti <bold>viññāṇaṃ</bold>. Viññāṇameva khandho <bold>viññāṇakkhandho</bold>. Tassa rāsiādivasena attho veditabbo. ‘‘Mahāudakakkhandhotveva saṅkhaṃ gacchatī’’ti (a. ni. 4.51) ettha hi rāsaṭṭhena khandho vutto. ‘‘Sīlakkhandho samādhikkhandho’’tiādīsu (dī. ni. 3.555) guṇaṭṭhena. ‘‘Addasā kho bhagavā mahantaṃ dārukkhandha’’nti (saṃ. ni. 4.241-242) ettha paṇṇattimattaṭṭhena. Idha pana ruḷhito khandho vutto. Rāsaṭṭhena hi viññāṇakkhandhassa ekadeso ekaṃ viññāṇaṃ. Tasmā yathā rukkhassa ekadesaṃ chindanto ‘‘rukkhaṃ chindatī’’ti vuccati, evameva viññāṇakkhandhassa ekadesabhūtaṃ ekampi viññāṇaṃ rūḷhito ‘‘viññāṇakkhandho’’ti vuttaṃ.</paragraph>
    <paragraph line="51"><bold>Tajjā manoviññāṇadhātū</bold>ti tesaṃ phassādīnaṃ dhammānaṃ anucchavikā <pageBreak edition="Pali Text Society" number="1.0024" /> manoviññāṇadhātu. Imasmiñhi pade ekameva cittaṃ minanaṭṭhena <bold>mano,</bold> vijānanaṭṭhena <bold>viññāṇaṃ,</bold> sabhāvaṭṭhena nissattaṭṭhena <pageBreak edition="Vipassana Research Institut" number="0.0020" /> vā <bold>dhātū</bold>ti tīhi nāmehi vuttaṃ. <bold>Sahagato</bold>ti avijahito. <bold>Sahajāto</bold>ti saddhiṃ niggato. <bold>Saṃsaṭṭho</bold>ti saṃsaggo hutvā ṭhito. <bold>Sampayutto</bold>ti samaṃ pakārehi yutto. Katamehi pakārehīti? Ekuppādādīhi. Natthi keci dhammā kehici dhammehi sampayuttāti? Āmantā. Iti hi imassa pañhassa paṭikkhepe ‘‘nanu atthi keci dhammā kehici dhammehi sahagatā sahajātā saṃsaṭṭhā ekuppādā ekanirodhā ekavatthukā ekārammaṇā’’ti (kathā. 473) evaṃ ekuppādatādīnaṃ vasena sampayogattho vutto. Iti imehi ekuppādatādīhi <pageBreak edition="Myanmar" number="0.0021" /> samaṃ pakārehi yutto sampayutto. <bold>Ekuppādo</bold>ti ekato uppanno, na vināti attho. <bold>Ekanirodho</bold>ti ekato nirodho. <bold>Ekavatthuko</bold>ti hadayavatthuvasena ekavatthuko. <bold>Ekārammaṇo</bold>ti rūpādivasena ekārammaṇo.</paragraph>
    <paragraph line="52">Ettha sahagatasaddo tabbhāve, vokiṇṇe, ārammaṇe, nissaye, saṃsaṭṭheti pañcasu atthesu dissati jinavacane. ‘‘Yāyaṃ taṇhā ponobhavikā nandirāgasahagatā’’ti (mahāva. 14; vibha. 203; ma. ni. 3.374; saṃ. ni. 5.1081; paṭi. ma. 2.30) ettha tabbhāve veditabbo, nandirāgabhūtāti attho. ‘‘Yā, bhikkhave, vīmaṃsā kosajjasahagatā kosajjasampayuttā’’ti (saṃ. ni. 5.832) ettha vokiṇṇe, antarantarā uppajjamānena kosajjena vokiṇṇāti ayamettha attho. ‘‘Lābhī hoti rūpasahagatānaṃ vā samāpattīnaṃ arūpasahagatānaṃ vā samāpattīna’’nti (pu. pa. 3-6) ettha ārammaṇe, rūpārammaṇānaṃ arūpārammaṇānanti attho. ‘‘Aṭṭhikasaññāsahagataṃ satisambojjhaṅgaṃ bhāvetī’’ti (saṃ. ni. 5.238) ettha nissaye, aṭṭhikasaññaṃ nissāya aṭṭhikasaññaṃ bhāvetvā paṭiladdhanti attho. ‘‘Idaṃ sukhaṃ imāya pītiyā sahagataṃ hoti sahajātaṃ sampayutta’’nti (vibha. 578) ettha saṃsaṭṭhe, saṃmissanti attho. Imasmimpi ṭhāne saṃsaṭṭhe āgato.</paragraph>
    <paragraph line="53">Sahajātasaddo <pageBreak edition="Pali Text Society" number="1.0025" /> ‘‘sahajātaṃ purejātaṃ pacchājāta’’nti (paṭṭha. 1.1.435) ettha viya sahajāte. Saṃsaṭṭhasaddo ‘‘gihīhi saṃsaṭṭho’’ti ca, ‘‘evaṃ saṃsaṭṭho, bhante’’ti (saṃ. ni. 3.3) cāti evamādīsu saṃsagge. ‘‘Kise thūle vivajjetvā saṃsaṭṭhā yojitā hayā’’ti (jā. 2.22.70) ettha sadise.</paragraph>
    <gatha1 line="54">‘‘Pucimandaparivāro, ambo te dadhivāhana;</gatha1>
    <gathalast line="55">Mūlaṃ mūlena saṃsaṭṭhaṃ, sākhā sākhā nisevare’’ti. (jā. 1.2.72) –</gathalast>
    <unindented line="56">Ettha upacite. ‘‘Cittasaṃsaṭṭhā dhammā’’ti (dha. sa. dukamātikā 59) ettha cittasampayuttadhamme <pageBreak edition="Vipassana Research Institut" number="0.0021" />. Idha pana yo phalappadāne aviyogadhammo vinibbhogaṃ akatvā ekuppādādidhammo hutvā ‘‘sampayutto’’ti vuccati. Taṃvisayo. Atha vā ‘‘sahagato’’ti vatvā pacchato pacchato āgatasuttena viya so na hotīti dassetuṃ <pageBreak edition="Myanmar" number="0.0022" /><bold>‘‘sahajāto’’</bold>ti vuttaṃ. Ekato uppannarūpārūpaṃ viya sopi na hotīti dassetuṃ <bold>‘‘saṃsaṭṭho’’</bold>ti vuttaṃ.</unindented>
    <paragraph line="57">Khīrodakaṃ viya ca sopi na hotīti dassetuṃ <bold>‘‘sampayutto’’</bold>ti vuttaṃ. Vinibbhogaṃ kātuṃ asakkuṇeyyaṭṭhena hi sahuppannā dhammā sampayuttāpi atthi khīratelaṃ viya. Tathā vippayuttāpi khīrato apanītaṃ navanītaṃ viya. Evaṃ lakkhaṇasampayutto ekuppādādilakkhaṇoyeva hotīti dassetuṃ <bold>‘‘ekuppādo’’</bold>tiādi vuttaṃ. Ettha ekuppādasahajātānaṃ kiṃ nānattaṃ? Uppāde antaravirahito <bold>ekuppādo</bold>. Khīrakālamuttassāpi dadhino mathane mathane pākaṭaṃ navanītaṃ viya purebhattapacchābhattavasena ekadivasameva jāto viya so na hotīti dassetuṃ ekakkhaṇe nibbattoti <bold>sahajāto. Ekavatthuko</bold>ti patiṭṭhaṭṭhena ekaparicchedena ekavatthuko, dvinnaṃ <pageBreak edition="Pali Text Society" number="1.0026" /> bhikkhūnaṃ ekavatthukatā viya ṭhānantaravirahito. <bold>Ekārammaṇo</bold>ti aniyatekārammaṇo na cakkhuviññāṇaṃ viyāti evameke vaṇṇayanti.</paragraph>
    <paragraph line="58"><bold>Macco</bold>ti mūlapadaṃ. Rūpādīsu satto laggo laggitoti <bold>satto</bold>. Vuttañhetaṃ ‘‘satto sattoti, bhante, vuccati, kittāvatā nu kho, bhante, ‘satto’ti vuccatīti? Rūpe kho, rādha, yo chando yo rāgo yā nandī yā taṇhā, tatra satto tatra visatto, tasmā ‘satto’ti vuccatī’’ti (saṃ. ni. 3.161; mahāni. 7). Sattayogena vā satto. Sugatiduggatiṃ naratīti <bold>naro</bold>. Manuno puttoti <bold>mānavo</bold>. Upakaraṇena sayaṃ posayatīti <bold>poso</bold>. Puṃ vuccati nirayo, taṃ galatīti <bold>puggalo</bold>. Jīvitindriyaṃ dhāretīti <bold>jīvo</bold>. Cutito jātiṃ gacchatīti <bold>jāgu</bold>. Jiyatīti <bold>jantu</bold>. Indriyena gacchatīti <bold>indagu</bold>. Atha vā indabhūtena kammunā gacchatīti <bold>indagu</bold>. ‘‘Hindagū’’tipi pāḷi. Hindanti maraṇaṃ, taṃ gacchatīti hindagu. Manuto jātoti <bold>manujo</bold>. <bold>Yaṃ sādiyatī</bold>ti yaṃ rūpādiṃ assādiyati. Sesaṃ vuttanayameva. Ito paraṃ vuttamatthaṃ nigamento tenāha bhagavā –</paragraph>
    <gathalast line="59"><bold>‘‘Kāmaṃ kāmayamānassa…pe… laddhā macco yadicchatī’’</bold>ti;</gathalast>
    <paragraph line="60">Ito paraṃ ettakampi avatvā visesamattameva vakkhāma.</paragraph>
    <paragraph line="61" number="2"><bold>Tassa</bold><pageBreak edition="Vipassana Research Institut" number="0.0022" /><pageBreak edition="Myanmar" number="0.0023" /><bold>ce kāmayānassā</bold>ti tassa puggalassa kāme icchamānassa, kāmena vā yāyamānassa. <bold>Chandajātassā</bold>ti jātataṇhassa. <bold>Jantuno</bold>ti sattassa. <bold>Te kāmā parihāyantī</bold>ti te kāmā parihāyanti ce. <bold>Sallaviddhova ruppatī</bold>ti atha so ayomayādinā sallena viddho viya pīḷīyati. Ito paraṃ vuttaṃ vajjetvā avuttesu yaṃ yaṃ anuttānaṃ, taṃ tadeva kathayissāmi.</paragraph>
    <paragraph line="62">Cakkhupīṇanaṃ ārammaṇaṃ pāpuṇanavasena <bold>yāyati</bold> gacchati <pageBreak edition="Pali Text Society" number="1.0027" />. Dassanīyavasena piyattaṃ ārammaṇavasena appāpetīti <bold>niyyati</bold>. Savanīyaṃ hutvā kaṇṇasotapīṇanaṃ ārammaṇavasena parikaḍḍhatīti <bold>vuyhati</bold>. Saritabbaṃ hutvā cittapīṇanaṃ ārammaṇavasena gahetvā upasaṃharīyatīti <bold>saṃharīyati. Yathā</bold>ti opammatthe nipāto. Hatthinā yāyati gacchatīti <bold>hatthiyānena vā, vā</bold>iti vikappatthe. Assena yāyati gacchatīti <bold>assayānena vā</bold>. Goyuttaṃ vayhādiyānaṃ goyānaṃ, tena <bold>goyānena</bold>. Ajayānādīsupi eseva nayo. Iṭṭhavasena jāto <bold>sañjāto</bold>.</paragraph>
    <paragraph line="63">Ārammaṇapiyattavasena nibbatto <bold>abhinibbatto</bold>. Ārammaṇamanāpabhāvena <bold>pātubhūto</bold>. Atha vā kāmarāgavasena jāto <bold>sañjāto</bold>. Kāmanandivasena nibbatto <bold>abhinibbatto</bold>. Kāmataṇhāvasena kāmasinehavasena kāmacchandavasena kāmapariḷāhavasena ca <bold>pātubhūto</bold>ti veditabbo.</paragraph>
    <paragraph line="64"><bold>Te vā kāmā parihāyantī</bold>ti te vatthukāmādayo parihāyanti vigacchanti. <bold>So vā kāmehi parihāyatī</bold>ti eso khattiyādipuggalo vatthukāmādikāmehi parihāyati vigacchati ‘‘pubbeva maccaṃ vijahanti bhogā, macco dhane pubbataraṃ jahātī’’ti (jā. 1.5.2) evamādīsu viya. <bold>Katha</bold>nti kena pakārena. <bold>Tiṭṭhantassevā</bold>ti dharantasseva. <bold>Te bhoge</bold>ti te vatthukāmādayo bhoge. <bold>Rājāno vā</bold>ti pathabyādirājāno. <bold>Harantī</bold>ti gahetvā gacchanti, apaharanti vā. <bold>Corā vā</bold>ti sandhicchedādikā. <bold>Aggi vā</bold>ti dāvaggiādi. <bold>Dahatī</bold>ti jhāpeti bhasmaṃ karoti. <bold>Udakaṃ vā</bold>ti oghādiudakaṃ <pageBreak edition="Pali Text Society" number="1.0028" />. <bold>Vahatī</bold>ti gahetvā mahāsamuddaṃ pāpeti. <bold>Appiyā vā</bold>ti akantā amanāpā. <bold>Dāyādā harantī</bold>ti dāyajjavirahitā assāmikā haranti. <bold>Nihitaṃ</bold><pageBreak edition="Myanmar" number="0.0024" /><bold>vā</bold>ti nidhānaṃ katvā ṭhapitaṃ. <bold>Nādhigacchatī</bold>ti na vindati na paṭilabhati, na passatīti attho. <bold>Duppayuttā</bold>ti visamapayogena yojitā kasivāṇijjādikammantā. <bold>Bhijjantī</bold>ti bhedaṃ pāpuṇanti, na pavattantīti attho. ‘‘Bhañjanti rathaṃ ayānakā’’tiādīsu (jā. 2.21.296) sambhavo veditabbo.</paragraph>
    <paragraph line="65"><bold>Kule vā kulaṅgāro uppajjatī</bold>ti khattiyādikule kulajhāpako kule antimapuriso nibbattati <pageBreak edition="Vipassana Research Institut" number="0.0023" />. ‘‘Kulaṅkaro’’tipi pāḷi. <bold>Yo te bhoge vikiratī</bold>ti yo eso kule pacchimako te hiraññādike bhoge khepeti. <bold>Vidhamatī</bold>ti viyogaṃ karoti, dūre khipati. <bold>Viddhaṃsetī</bold>ti nāseti adassanaṃ gameti. Atha vā itthidhutto hutvā <bold>vikirati</bold>. Surādhutto hutvā <bold>vidhamati</bold>. Akkhadhutto hutvā <bold>viddhaṃseti</bold>. Vikirati vā uppannaṃ āyaṃ ajānanena. Vidhamati vissajjanamukhaṃ ajānanena. Viddhaṃseti ṭhapitaṭṭhāne ārakkhaṃ asaṃvidhānenāti evamādinā yojetabbaṃ.</paragraph>
    <paragraph line="66"><bold>Aniccatāyeva aṭṭhamī</bold>ti vināsabhāvo eva aṭṭhamo. <bold>Hāyantī</bold>ti adassanaṃ yanti. <bold>Parihāyantī</bold>ti na puna paññāyanti. <bold>Paridhaṃsentī</bold>ti ṭhānato apagacchanti. <bold>Paripatantī</bold>ti paggharanti. <bold>Antaradhāyantī</bold>ti antaradhānaṃ adassanaṃ gacchanti. <bold>Vippalujjantī</bold>ti cuṇṇavicuṇṇā hutvā apagacchanti.</paragraph>
    <paragraph line="67"><bold>Tiṭṭhanteva</bold><pageBreak edition="Pali Text Society" number="1.0029" /><bold>te bhoge</bold>ti tesaṃ dhanānaṃ ṭhitakāle ‘‘tiṭṭhante nibbute cāpī’’ti evamādīsu (vi. va. 806) viya. <bold>So</bold>ti so bhogasāmiko puggalo. <bold>Cavati</bold> devalokato. <bold>Marati</bold> manussalokato. <bold>Vippalujjati</bold> nāgasupaṇṇādilokato. Atha vā <bold>hāyati</bold> dhaññakoṭṭhāgāravasena. <bold>Parihāyati</bold> dhanakoṭṭhāgāravasena. <bold>Paridhaṃsati</bold> balibaddahatthiassādivasena. <bold>Paripatati</bold> dāsidāsavasena. <bold>Antaradhāyati</bold> dārābharaṇavasena. <bold>Nassati</bold> udakādivasenāti eke vaṇṇayanti.</paragraph>
    <paragraph line="68"><bold>Ayomayenā</bold>ti kāḷalohādinibbattena. <bold>Sallenā</bold>ti kaṇḍena. <bold>Aṭṭhimayenā</bold>ti manussaṭṭhiṃ ṭhapetvā avasesena. <bold>Dantamayenā</bold>ti hatthidantādinā. <bold>Visāṇamayenā</bold>ti govisāṇādinā. <bold>Kaṭṭhamayenā</bold>ti veḷukaṭṭhādinā. <bold>Viddho</bold>ti vuttappakārasallānaṃ aññataraññatarena pahaṭo. <bold>Ruppatī</bold>ti vikirati, vikāraṃ āpajjati. <bold>Kuppatī</bold>ti calati, kopaṃ uppādeti. <bold>Ghaṭṭīyatī</bold>ti <pageBreak edition="Myanmar" number="0.0025" /> ghaṭṭito hoti. <bold>Pīḷīyatī</bold>ti pīḷito hoti, laddhappahāro <bold>kuppati</bold>. ‘‘Tatiyadivase salākaṃ pavesetvā dhovanakāle <bold>ghaṭṭīyati</bold>. Khārappadāne <bold>pīḷīyati</bold>. Pahāradhovane vā <bold>ruppati</bold>. Tasmiṃ dukkhuppādane <bold>kuppati</bold>. Salākapavesane <bold>pīḷīyati</bold>. Khārappadāne <bold>ghaṭṭīyatī’’</bold>ti evameke vaṇṇayanti.</paragraph>
    <paragraph line="69"><bold>Byādhito</bold>ti laddhappahāro hutvā pīḷito. <bold>Domanassito</bold>ti domanassappatto. <bold>Vipariṇāmaññathābhāvā</bold>ti pakatibhāvaṃ jahitvā aññathābhāvaṃ upanītena, antososādi <bold>soko</bold> ca vācāvippalāpo <bold>paridevo</bold> ca kāyapīḷanādi <bold>dukkhañca</bold> cittapīḷanādi <bold>domanassañca</bold> bhuso āyāso <bold>upāyāso</bold> ca. Ete vuttappakārā sokādayo uppajjanti samudācāraṃ gacchanti.</paragraph>
    <paragraph line="70" number="3"> Tatiyagāthāyaṃ <pageBreak edition="Vipassana Research Institut" number="0.0024" /> saṅkhepattho – yo pana ime kāme tattha chandarāgavikkhambhanena vā samucchedena vā attano pādena sappassa siraṃ viya parivajjeti, so bhikkhu sabbalokaṃ vipphāretvā <pageBreak edition="Pali Text Society" number="1.0030" /> ṭhitattā loke visattikāsaṅkhātaṃ taṇhaṃ sato hutvā samativattatīti.</paragraph>
    <paragraph line="71"><bold>Yo</bold>ti vibhajitabbaṃ padaṃ. <bold>Yo yādiso</bold>tiādīni tassa vibhajanapadāni. Ettha ca yasmā <bold>yo</bold>ti atthapadaṃ. tañca aniyamena puggalaṃ dīpeti. Tasmā tassa atthaṃ dassento aniyamena puggaladīpakaṃ yo-saddameva āha. Tasmā ettha evamattho veditabbo – <bold>yo</bold>ti yo kocīti. Yasmā yo yo koci nāma, so avassaṃ yathāliṅgayathāyuttayathāvihitayathāppakārayaṃṭhānapattayaṃdhammasamannāgatavasena ekenākārena paññāyati, tasmā taṃ tattha ñāpetuṃ taṃ bhedaṃ pakāsento <bold>‘‘yādiso’’</bold>tiādimāha. Tattha <bold>yādiso</bold>ti liṅgavasena yādiso vā tādiso vā hotu, dīgho vā rasso vā kāḷo vā odāto vā maṅguracchavi vā kiso vā thūlo vāti attho.</paragraph>
    <paragraph line="72"><bold>Yathāyutto</bold>ti yogavasena yena vā tena vā yutto hotu, navakammayutto vā uddesayutto vā vāsadhurayutto vāti attho. <bold>Yathāvihito</bold>ti yathāṭhapito navakammādhiṭṭhāyikādivasena. <bold>Yathāpakāro</bold>ti yathāpakārena patiṭṭhito padīpanāyakādivasena. <bold>Yaṃṭhānappatto</bold>ti <pageBreak edition="Myanmar" number="0.0026" /> yaṃ ṭhānantaraṃ patto senāpatiseṭṭhiṭṭhānādivasena. <bold>Yaṃdhammasamannāgato</bold>ti yena dhammena upāgato dhutaṅgādivasena.</paragraph>
    <paragraph line="73"><bold>Vikkhambhanato vā</bold>ti upacārappanāsamādhīti kilesānaṃ dūrīkaraṇato vā ghaṭappahārena sevālānaṃ viya. <bold>Samucchedato vā</bold>ti puna appavattiṃ katvā accantato maggena kilesānaṃ ucchinnamūlato pahānavasena samucchedato vā. <bold>Aṭṭhikaṅkalūpamā kāmā</bold>tiādīni ekādasa padāni vipassanāvasena vuttāni.</paragraph>
    <paragraph line="74"><bold>Buddhānussatiṃ bhāventopī</bold>tiādīni cha padāni <bold>maraṇassatiṃ bhāventopi, upasamānussatiṃ bhāventopī</bold>ti <pageBreak edition="Pali Text Society" number="1.0031" /> imāni ca upacārajjhānavasena vuttāni. <bold>Ānāpānassatiṃ bhāventopi, kāyagatāsatiṃ bhāventopi, paṭhamaṃ jhānaṃ bhāventopī</bold>tiādīni <bold>nevasaññānāsaññāyatanasamāpattiṃ bhāventopī</bold>ti pariyosānāni appanājjhānavasena vuttāni. Tattha <bold>aṭṭhikaṅkalūpamā kāmā</bold>ti sunikkantaṃ nikkantaṃ nimmaṃsaṃ lohitamakkhitaṃ aṭṭhikaṅkalaṃ upamā etesaṃ kāmānanti aṭṭhikaṅkalūpamā kāmā. <bold>Appassādaṭṭhenā</bold>ti ‘‘appaṃ parittaṃ sukhassādaṃ ādīnavo ettha bhiyyo’’ti dassanaṭṭhena. <bold>Passanto</bold>ti ‘‘yāvadeva pana so kukkuro kilamathassa vighātassa bhāgī assā’’ti ñāṇacakkhunā passanto. <bold>Parivajjetī</bold>ti dūraṅgameti. Vuttañhetaṃ bhagavatā –</paragraph>
    <indent line="75">‘‘Seyyathāpi <pageBreak edition="Vipassana Research Institut" number="0.0025" />, gahapati, kukkuro jighacchādubbalyapareto goghātakasūnaṃ paccupaṭṭhito assa, tamenaṃ dakkho goghātako vā goghātakantevāsī vā aṭṭhikaṅkalaṃ sunikkantaṃ nikkantaṃ nimmaṃsaṃ lohitamakkhitaṃ upasumbheyya. Taṃ kiṃ maññasi, gahapati, api nu kho so kukkuro amhaṃ aṭṭhikaṅkalaṃ sunikkantaṃ nikkantaṃ nimmaṃsaṃ lohitamakkhitaṃ palehanto jighacchādubbalyaṃ paṭivineyyā’’ti? ‘‘No hetaṃ, bhante’’. ‘‘Taṃ kissa hetu’’? ‘‘Aduñhi, bhante, aṭṭhikaṅkalaṃ sunikkantaṃ nikkantaṃ nimmaṃsaṃ lohitamakkhitaṃ, yāvadeva pana so kukkuro kilamathassa vighātassa bhāgī assā’’ti. ‘‘Evameva kho, gahapati, ariyasāvako iti paṭisañcikkhati ‘aṭṭhikaṅkalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. Evametaṃ yathābhūtaṃ sammappaññāya disvā yāyaṃ upekkhā nānattā nānattasitā <pageBreak edition="Myanmar" number="0.0027" />, taṃ abhinivajjetvā yāyaṃ upekkhā ekattā ekattasitā, yattha sabbaso lokāmisupādānā aparisesā nirujjhanti, tamevūpekkhaṃ bhāvetī’’ti (ma. ni. 2.42).</indent>
    <paragraph line="76">Gijjhādīhi sādhāraṇā maṃsapesi upamā etesanti <bold>maṃsapesūpamā</bold>. Bahūnaṃ sādhāraṇaṭṭhena <bold>bahusādhāraṇā</bold>. Ādittaṃ tiṇukkaṃ upamā etesanti <bold>tiṇukkūpamā. Anudahanaṭṭhenā</bold>ti hatthādijhāpanaṭṭhena. Sādhikaporisappamāṇā <pageBreak edition="Pali Text Society" number="1.0032" /> vītaccikānaṃ vītadhūmānaṃ aṅgārānaṃ pūrā aṅgārakāsu upamā etesanti <bold>aṅgārakāsūpamā. Mahāpariḷāhaṭṭhenā</bold>ti mahantaparitāpanaṭṭhena. Ārāmarāmaṇeyyādikaṃ supinaṃ upamā etesanti <bold>supinakūpamā. Ittarapaccupaṭṭhānaṭṭhenā</bold>ti appatvā, na upagantvā tiṭṭhanaṭṭhena. Yācitena laddhaṃ yānādibhaṇḍaṃ upamā etesanti <bold>yācitakūpamā. Tāvakālikaṭṭhenā</bold>ti anibandhanaṭṭhena. Sampannaphalarukkho upamā etesanti <bold>rukkhaphalūpamā. Sambhañjanaparibhañjanaṭṭhenā</bold>ti sākhābhañjanaṭṭhena ceva samantato bhañjitvā rukkhapātanaṭṭhena ca. Asi ca sūnā ca upamā etesanti <bold>asisūnūpamā. Adhikuṭṭanaṭṭhenā</bold>ti chindanaṭṭhena. Sattisūlaṃ upamā etesanti <bold>sattisūlūpamā. Vinivijjhanaṭṭhenā</bold>ti nipatetvā gamanaṭṭhena. Bhayajananaṭṭhena sappasiraṃ upamā etesanti <bold>sappasirūpamā. Sappaṭibhayaṭṭhenā</bold>ti saha abhimukhe bhayaṭṭhena. Dukkhajananaṃ aggikkhandhaṃ upamā etesanti <bold>aggikkhandhūpamā. Mahābhitāpanaṭṭhenā</bold>ti mahantaabhitāpakāyapīḷāuppādanaṭṭhenāti kāmaṃ parivajjetīti. Vuttañhetaṃ –</paragraph>
    <indent line="77">‘‘Seyyathāpi, gahapati, gijjho vā kaṅko vā kulalo vā maṃsapesiṃ ādāya uḍḍīyeyya, tamenaṃ gijjhāpi kaṅkāpi kulalāpi anupatitvā anupatitvā vitaccheyyuṃ vissajjeyyuṃ. Taṃ kiṃ maññasi, gahapati, sace so gijjho vā kaṅko vā kulalo vā taṃ maṃsapesiṃ na khippameva paṭinissajjeyya, so tatonidānaṃ maraṇaṃ vā nigaccheyya <pageBreak edition="Vipassana Research Institut" number="0.0026" />, maraṇamattaṃ vā dukkha’’nti ‘‘evaṃ, bhante’’. ‘‘Evameva kho, gahapati, ariyasāvako <pageBreak edition="Pali Text Society" number="1.0033" /> iti paṭisañcikkhati ‘maṃsapesūpamā kāmā vuttā bhagavatā…pe… tamevūpekkhaṃ bhāveti. Seyyathāpi, gahapati, puriso ādittaṃ tiṇukkaṃ ādāya paṭivātaṃ gaccheyya. Taṃ kiṃ maññasi, gahapati, sace <pageBreak edition="Myanmar" number="0.0028" /> so puriso taṃ ādittaṃ tiṇukkaṃ na khippameva paṭinissajjeyya, tassa sā ādittā tiṇukkā hatthaṃ vā daheyya, bāhuṃ vā daheyya, aññataraṃ vā aññataraṃ vā aṅgapaccaṅgaṃ daheyya, so tatonidānaṃ maraṇaṃ vā nigaccheyya, maraṇamattaṃ vā dukkha’’nti? ‘‘Evaṃ, bhante’’. ‘‘Evameva kho, gahapati, ariyasāvako iti paṭisañcikkhati ‘tiṇukkūpamā kāmā vuttā bhagavatā bahudukkhā bahupāyāsā…pe… tamevūpekkhaṃ bhāveti. Seyyathāpi, gahapati, aṅgārakāsu sādhikaporisā pūrā aṅgārānaṃ vītaccikānaṃ vītadhūmānaṃ. Atha puriso āgaccheyya jīvitukāmo amaritukāmo sukhakāmo dukkhappaṭikkūlo, tamenaṃ dve balavanto purisā nānābāhāsu gahetvā aṅgārakāsuṃ upakaḍḍheyyuṃ. Taṃ kiṃ maññasi gahapati, api nu so puriso iti citi ceva kāyaṃ sannāmeyyā’’ti? ‘‘Evaṃ, bhante’’. ‘‘Taṃ kissahetu’’? ‘‘Viditañhi, bhante, tassa purisassa ‘imañca ahaṃ aṅgārakāsuṃ papatissāmi, tatonidānaṃ maraṇaṃ vā nigacchissāmi maraṇamattaṃ vā dukkha’’’nti. ‘‘Evameva kho gahapati ariyasāvako iti paṭisañcikkhati ‘aṅgārakāsūpamā kāmā vuttā bhagavatā…pe… tamevūpekkhaṃ bhāveti. Seyyathāpi, gahapati, puriso supinakaṃ passeyya ārāmarāmaṇeyyakaṃ vanarāmaṇeyyakaṃ bhūmirāmaṇeyyakaṃ pokkharaṇirāmaṇeyyakaṃ, so paṭibuddho na kiñci paṭipasseyya. Evameva kho, gahapati, ariyasāvako iti paṭisañcikkhati ‘supinakūpamā kāmā vuttā bhagavatā…pe… tamevūpekkhaṃ bhāveti. Seyyathāpi, gahapati, puriso yācitakaṃ bhogaṃ yācitvā yānaṃ vā poriseyyaṃ pavaramaṇikuṇḍalaṃ. So tehi yācitakehi bhogehi purakkhato <pageBreak edition="Pali Text Society" number="1.0034" /> parivuto antarāpaṇaṃ paṭipajjeyya. Tamenaṃ jano disvā evaṃ vadeyya ‘bhogī vata bho puriso, evaṃ kira bho bhogino bhogāni bhuñjantī’ti. Tamenaṃ sāmikā yattha yattheva tāni passeyyuṃ, tattha tattheva tāni hareyyuṃ. Taṃ kiṃ maññasi, gahapati, alaṃ nu kho tassa purisassa aññathattāyā’’ti? ‘‘Evaṃ, bhante’’. ‘‘Taṃ kissahetu’’? ‘‘Sāmino hi, bhante, tāni harantī’’ti. ‘‘Evameva kho, gahapati, ariyasāvako iti paṭisañcikkhati ‘yācitakūpamā <pageBreak edition="Myanmar" number="0.0029" /> kāmā vuttā bhagavatā…pe… tamevūpekkhaṃ bhāveti. Seyyathāpi, gahapati, gāmassa vā nigamassa vā avidūre tibbo vanasaṇḍo, tatrassa rukkho sampannaphalo ca upapannaphalo ca. Na cassu kānici phalāni bhūmiyaṃ patitāni. Atha puriso <pageBreak edition="Vipassana Research Institut" number="0.0027" /> āgaccheyya phalatthiko phalagavesī phalapariyesanaṃ caramāno. So taṃ vanasaṇḍaṃ ajjhogāhetvā taṃ rukkhaṃ passeyya sampannaphalañca upapannaphalañca. Tassa evamassa ‘ayaṃ kho rukkho sampannaphalo ca upapannaphalo ca, natthi ca kānici phalāni bhūmiyaṃ patitāni, jānāmi kho panāhaṃ rukkhaṃ āropituṃ. Yaṃnūnāhaṃ imaṃ rukkhaṃ ārohitvā yāvadatthañca khādeyyaṃ, ucchaṅgañca pūreyya’nti? So taṃ rukkhaṃ ārohitvā yāvadatthañca khādeyya, ucchaṅgañca pūreyya. Atha dutiyo puriso āgaccheyya phalatthiko phalagavesī phalapariyesanaṃ caramāno tiṇhaṃ kuṭhāriṃ ādāya. So taṃ vanasaṇḍaṃ ajjhogāhetvā taṃ rukkhaṃ passeyya sampannaphalañca upapannaphalañca. Tassa evamassa ‘ayaṃ kho rukkho sampannaphalo ca upapannaphalo ca, natthi ca kānici phalāni bhūmiyaṃ patitāni, na kho panāhaṃ jānāmi rukkhaṃ ārohituṃ. Yaṃnūnāhaṃ imaṃ rukkhaṃ mūlato chetvā yāvadatthañca khādeyyaṃ, ucchaṅgañca pūreyya’nti. So taṃ rukkhaṃ mūlatova chindeyya. Taṃ kiṃ maññasi <pageBreak edition="Pali Text Society" number="1.0035" />, gahapati, amuko so puriso paṭhamaṃ rukkhaṃ ārūḷho, sace so na khippameva oroheyya, tassa so rukkho papatanto hatthaṃ vā bhañjeyya pādaṃ vā bhañjeyya aññataraṃ vā aññataraṃ vā aṅgapaccaṅgaṃ bhañjeyya, so tatonidānaṃ maraṇaṃ vā nigaccheyya, maraṇamattaṃ vā dukkha’’nti? ‘‘Evaṃ, bhante’’. ‘‘Evameva kho, gahapati, ariyasāvako iti paṭisañcikkhati ‘rukkhaphalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. Evametaṃ yathābhūtaṃ sammappaññāya disvā yāyaṃ upekkhā nānattā nānattasitā, taṃ abhinivajjetvā yāyaṃ upekkhā ekattā ekattasitā. Yattha sabbaso lokāmisūpādānā aparisesā nirujjhanti. Tamevūpekkhaṃ bhāvetī’’ti (ma. ni. 2.43-48).</indent>
    <paragraph line="78">Evaṃ <pageBreak edition="Myanmar" number="0.0030" /> aṭṭhikaṅkalādikaaggikkhandhūpamapariyosānato vipassanaṃ dassetvā idāni upacārasamādhiṃ dassento <bold>‘‘buddhānussatiṃ bhāvento’’</bold>tiādimāha.</paragraph>
    <paragraph line="79">Tattha punappunaṃ uppajjanato sati eva anussati. Pavattitabbaṭṭhānamhiyeva ca pavattattā saddhāpabbajitassa kulaputtassa anurūpā satītipi anussati. Buddhaṃ ārabbha uppannā anussati buddhānussati. Arahatādibuddhaguṇārammaṇāya satiyā etaṃ adhivacanaṃ, taṃ <bold>buddhānussatiṃ. Bhāvento</bold>ti vaḍḍhento byūhento. Dhammaṃ ārabbha uppannā anussati <bold>dhammānussati,</bold> svākkhātatādidhammaguṇārammaṇāya satiyā etaṃ adhivacanaṃ. Saṅghaṃ ārabbha uppannā anussati <bold>saṅghānussati,</bold> suppaṭipannatādisaṅghaguṇārammaṇāya satiyā etaṃ adhivacanaṃ. Sīlaṃ ārabbha uppannā anussati <pageBreak edition="Vipassana Research Institut" number="0.0028" /><bold>sīlānussati,</bold> attano akhaṇḍatādisīlaguṇārammaṇāya satiyā etaṃ adhivacanaṃ. Cāgaṃ ārabbha uppannā anussati <bold>cāgānussati,</bold> attano muttacāgatādicāgaguṇārammaṇāya satiyā etaṃ adhivacanaṃ. Devatā ārabbha uppannā anussati <bold>devatānussati,</bold> devatā sakkhiṭṭhāne <pageBreak edition="Pali Text Society" number="1.0036" /> ṭhapetvā attano saddhādiguṇārammaṇāya satiyā etaṃ adhivacanaṃ. Ānāpāne ārabbha uppannā sati <bold>ānāpānassati,</bold> ānāpānanimittārammaṇāya satiyā etaṃ adhivacanaṃ. Maraṇaṃ ārabbha uppannā sati <bold>maraṇassati,</bold> ekabhavapariyāpannajīvitindriyupacchedasaṅkhātamaraṇārammaṇāya satiyā etaṃ adhivacanaṃ.</paragraph>
    <paragraph line="80">Kucchitānaṃ kesādīnaṃ paṭikkūlānaṃ āyattā ākarattā kāyoti saṅkhaṃ gate sarīre gatā pavattā sati <bold>kāyagatāsati,</bold> tādisaṃ vā kāyaṃ gatā sati ‘‘kāyagatasatī’’ti vattabbe rassaṃ akatvā ‘‘kāyagatāsatī’’ti vuttaṃ. Kesādikesu kāyakoṭṭhāsesu paṭikkūlanimittārammaṇāya satiyā etaṃ adhivacanaṃ. Upasamaṃ ārabbha uppannā anussati. <bold>Upasamānussati,</bold> sabbadukkhūpasamārammaṇāya satiyā etaṃ adhivacanaṃ.</paragraph>
    <paragraph line="81">Vitakkavicārapītisukhacittekaggatāsampayuttaṃ paṭhamajjhānaṃ bhāvento. Pītisukhacittekaggatāsampayuttaṃ dutiyajjhānaṃ bhāvento. Sukhacittekaggatāsampayuttaṃ tatiyajjhānaṃ bhāvento. Upekkhācittekaggatāsampayuttaṃ catutthajjhānaṃ bhāvento…pe… nevasaññānāsaññāyatanaṃ bhāventopi kāme parivajjetīti.</paragraph>
    <paragraph line="82">Vikkhambhanappahānaṃ <pageBreak edition="Myanmar" number="0.0031" /> dassetvā idāni samucchedena kāmānaṃ pahānaṃ dassetuṃ <bold>‘‘sotāpattimaggaṃ bhāventopī’’</bold>tiādimāha. Tattha maggasotassa āpajjanaṃ sotāpatti, sotāpattiyā maggo sotāpattimaggo. <bold>Apāyagamanīye kāme</bold>ti yehi apāyaṃ gacchanti, te apāyagamanīye kāme samucchedato sotāpattimaggaṃ bhāvento parivajjeti. Paṭisandhivasena sakiṃyeva imaṃ lokaṃ āgacchatīti sakadāgāmī, tassa maggo sakadāgāmimaggo. Taṃ maggaṃ bhāvento. <bold>Oḷārike</bold>ti pariḷāhappatte. Paṭisandhivaseneva kāmabhavaṃ nāgacchatīti anāgāmī, tassa maggo anāgāmimaggo. Taṃ maggaṃ bhāvento. <bold>Anusahagate</bold>ti sukhumabhāvappatte. Kilesehi ārakattā, kilesārīnaṃ hatattā, saṃsāracakkassa arānaṃ hatattā, pāpakaraṇe rahābhāvā, paccayādīnaṃ arahattā <pageBreak edition="Pali Text Society" number="1.0037" /> ca arahaṃ, arahato bhāvo arahattaṃ. Kiṃ taṃ? Arahattaphalaṃ. Arahattassa maggo arahattamaggo. Taṃ arahattamaggaṃ bhāvento. <bold>Sabbena sabba</bold>nti sabbenākārena sabbaṃ. <bold>Sabbathā sabba</bold>nti sabbappakārena sabbaṃ. <bold>Asesaṃ nissesa</bold>nti niravasesaṃ gandhamattampi aṭṭhapetvā. Atha vā <bold>sabbena</bold><pageBreak edition="Vipassana Research Institut" number="0.0029" /><bold>sabbaṃ</bold> mūlavasena. <bold>Sabbathā sabbaṃ</bold> ākāranippadesavasena. <bold>Asesaṃ nissesaṃ</bold> bhāvanānippadesavasena. Tathā purimena duccaritābhāvena. Dutiyena pariyuṭṭhānābhāvena. Tatiyena anusayābhāvena evameke vaṇṇayanti.</paragraph>
    <paragraph line="83"><bold>Sappo vuccati ahī</bold>ti yo koci saranto gacchati. <bold>Kenaṭṭhenā</bold>ti kena atthena. <bold>Saṃsappanto gacchatī</bold>ti yasmā sammā saṃsaranto gacchatīti <bold>sappo. Bhujanto</bold>ti vaṅkavaṅko hutvā. <bold>Pannasiro</bold>ti nipannasīso hutvā. <bold>Sirena supatī</bold>ti sīsaṃ bhogantare katvā supanabhāvena sirasā supatīti <bold>sarīsapo</bold>. Bile sayatīti <bold>bilāsayo</bold>. ‘‘Bilasayo’’tipi pāḷi, taṃ sundaraṃ. Guhāyaṃ setīti <bold>guhāsayo. Dāṭhā tassa āvudho</bold>ti tassa sappassa duve dāṭhā paharaṇasatthasaṅkhāto āvudho. <bold>Visaṃ tassa ghora</bold>nti tassa sappassa byāpakasaṅkhātaṃ visaṃ dāruṇaṃ kakkhaḷaṃ. <bold>Jivhā tassa duvidhā</bold>ti tassa sappassa dvedhā jivhā. <bold>Dvīhi jivhāhi rasaṃ sāyatī</bold>ti duvidhāhi jivhāhi rasaṃ jānāti assādaṃ vindati sādiyatīti. Jīvituṃ kāmayatīti <bold>jīvitukāmo</bold>. Amarituṃ kāmayatīti <bold>amaritukāmo</bold>. Sukhaṃ kāmayatīti <bold>sukhakāmo. Dukkhappaṭikkūlo</bold>ti dukkhaṃ <pageBreak edition="Myanmar" number="0.0032" /> anicchamāno. <bold>Pādenā</bold>ti attano pādena. <bold>Sappasira</bold>nti sappassa sīsaṃ. <bold>Vajjeyyā</bold>ti dūrato vajjeyya. <bold>Vivajjeyyā</bold>ti tassa pamāṇena. <bold>Parivajjeyyā</bold>ti samantato. <bold>Abhinivajjeyyā</bold>ti catutthappamāṇena. Atha vā purimena sīsato. Dutiyatatiyena dvīhi passehi. Catutthena pacchato. ‘‘Kāme pana appattassa pariyesanamūladukkhavatthubhāvena <bold>vajjeyya</bold>. Pattassa ārakkhamūladukkhavatthubhāvena <pageBreak edition="Pali Text Society" number="1.0038" /><bold>vivajjeyya</bold>. Aññāṇapariḷāhadukkhavatthubhāvena <bold>parivajjeyya</bold>. Vināsamukhe piyavippayogadukkhavatthubhāvena <bold>abhinivajjeyyā’’</bold>ti evameke vaṇṇayanti.</paragraph>
    <paragraph line="84">Rañjanavasena <bold>rāgo</bold>. Balavarañjanaṭṭhena <bold>sārāgo</bold>. Visaye sattānaṃ anu anu nayanato <bold>anunayo</bold>. Anurujjhatīti <bold>anurodho,</bold> kāmetīti attho. Yattha katthaci bhave sattā etāya nandantīti <bold>nandī,</bold> sayaṃ vā nandatīti <bold>nandī</bold>. Nandī ca sā rañjanaṭṭhena rāgo cāti <bold>nandirāgo</bold>. Tattha ekasmiṃ ārammaṇe sakiṃ uppannā taṇhā nandī, punappunaṃ uppajjamānā nandirāgoti vuccati. <bold>Cittassa sārāgo</bold>ti yo heṭṭhā ‘‘balavarañjanaṭṭhena sārāgo’’ti vutto, so na sattassa, cittasseva sārāgoti attho.</paragraph>
    <paragraph line="85">Icchanti etāya ārammaṇānīti <bold>icchā</bold>. Bahalakilesabhāvena mucchanti etāya pāṇinoti <bold>mucchā</bold>. Gilitvā pariniṭṭhapetvā gahaṇavasena <bold>ajjhosānaṃ</bold>. Iminā sattā gijjhanti gedhaṃ āpajjantīti <bold>gedho</bold>. Bahalaṭṭhena vā <bold>gedho</bold>. ‘‘Gedhaṃ vā pana pavanasaṇḍa’’nti hi bahalaṭṭheneva vuttaṃ <pageBreak edition="Vipassana Research Institut" number="0.0030" />. Anantarapadaṃ upasaggavasena vaḍḍhitaṃ, sabbatobhāgena vā gedhoti <bold>paligedho</bold>. Sajjanti etenāti <bold>saṅgo</bold>. Lagganaṭṭhena vā <bold>saṅgo</bold>. Osīdanaṭṭhena <bold>paṅko</bold>. Ākaḍḍhanavasena <bold>ejā</bold>. ‘‘Ejā imaṃ purisaṃ parikaḍḍhati tassa tasseva bhavassa abhinibbattiyā’’ti hi vuttaṃ. Vañcanaṭṭhena <bold>māyā</bold>. Vaṭṭasmiṃ sattānaṃ jananaṭṭhena <bold>janikā</bold>. ‘‘Taṇhā janeti purisaṃ, cittamassa vidhāvatī’’ti (saṃ. ni. 1.55) hi vuttaṃ. Vaṭṭasmiṃ satte dukkhena saṃyojayamānā janetīti <bold>sañjananī</bold>. Ghaṭanaṭṭhena <bold>sibbinī</bold>. Ayañhi vaṭṭasmiṃ satte cutipaṭisandhivasena sibbati ghaṭeti tunnakāro viya pilotikāya pilotikaṃ, tasmā ‘‘ghaṭanaṭṭhena sibbinī’’ti vuttā. Anekappakāraṃ <pageBreak edition="Pali Text Society" number="1.0039" /> visayajālaṃ taṇhāvipphanditanivesasaṅkhātaṃ vā jālamassā atthīti <bold>jālinī</bold>.</paragraph>
    <paragraph line="86">Ākaḍḍhanaṭṭhena <pageBreak edition="Myanmar" number="0.0033" /> sīghasotā saritā viyāti <bold>saritā</bold>. Allaṭṭhena vā <bold>saritā</bold>. Vuttañhetaṃ ‘‘saritāni sinehitāni ca somanassāni bhavanti jantuno’’ti (dha. pa. 341). Allāni ceva siniddhāni cāti ayañhettha attho. Anayabyasanāpādanaṭṭhena kummānubandhasuttakaṃ viyāti <bold>suttaṃ</bold>. Vuttañhetaṃ ‘‘suttanti kho, bhikkhave, nandirāgassetaṃ adhivacana’’nti (saṃ. ni. 2.159). Rūpādīsu vitthataṭṭhena <bold>visatā</bold>. Tassa tassa paṭilābhatthāya satte āyūhāpetīti <bold>āyūhinī</bold>. Ukkaṇṭhituṃ apadānato sahāyaṭṭhena <bold>dutiyā</bold>. Ayañhi sattānaṃ vaṭṭasmiṃ ukkaṇṭhituṃ na deti, gatagataṭṭhāne piyasahāyo viya abhiramāpeti. Teneva vuttaṃ –</paragraph>
    <gatha1 line="87">‘‘Taṇhādutiyo puriso, dīghamaddhānasaṃsaraṃ;</gatha1>
    <gathalast line="88">Itthabhāvaññathābhāvaṃ, saṃsāraṃ nātivattatī’’ti. (itivu. 15; a. ni. 4.9; mahāni. 191; cūḷani. pāyāyanānugītigāthāniddesa 107);</gathalast>
    <paragraph line="89">Paṇidhānakavasena <bold>paṇidhi. Bhavanettī</bold>ti bhavarajju. Etāya hi sattā rajjuyā gīvāyaṃ baddhā goṇā viya icchiticchitaṭṭhānaṃ niyyanti. Taṃ taṃ ārammaṇaṃ vanati bhajati allīyatīti <bold>vanaṃ,</bold> vanati yācatīti vā <bold>vanaṃ. Vanatho</bold>ti byañjanena padaṃ vaḍḍhitaṃ. Anatthadukkhānaṃ vā samuṭṭhāpanaṭṭhena gahanaṭṭhena ca vanaṃ viyāti <bold>vanaṃ</bold>. Balavataṇhāyetaṃ nāmaṃ. Gahanataraṭṭhena pana tato balavatarā <bold>vanatho</bold> nāma. Tena vuttaṃ –</paragraph>
    <gatha1 line="90">‘‘Vanaṃ chindatha mā rukkhaṃ, vanato jāyate bhayaṃ;</gatha1>
    <gathalast line="91">Chetvā vanañca vanathañca, nibbanā hotha bhikkhavo’’ti. (dha. pa. 283);</gathalast>
    <paragraph line="92">Santhavanavasena <pageBreak edition="Vipassana Research Institut" number="0.0031" /><pageBreak edition="Pali Text Society" number="1.0040" /><bold>santhavo,</bold> saṃsaggoti attho. So duvidho – taṇhāsanthavo mittasanthavo ca. Tesu idha taṇhāsanthavo adhippeto. Sinehavasena <bold>sneho</bold>. Ālayakaraṇavasena kampamānā apekkhatīti <bold>apekkhā</bold>. Vuttampi cetaṃ ‘‘imāni te deva caturāsīti nagarasahassāni kusāvatīrājadhānippamukhāni, ettha deva chandaṃ janehi jīvite apekkhaṃ karohī’’ti (dī. ni. 2.266). Ālayaṃ karohīti ayañhettha attho. Pāṭiyekke pāṭiyekke ārammaṇe bandhatīti <bold>paṭibandhu,</bold> ñātakaṭṭhena vā pāṭiyekko bandhūtipi <bold>paṭibandhu</bold>. Niccasannissitaṭṭhenapi sattānaṃ taṇhāsamo bandhu nāma natthi. Ārammaṇānaṃ <pageBreak edition="Myanmar" number="0.0034" /> asanato <bold>āsā</bold>. Ajjhottharaṇato ceva tittiṃ anugantvāva paribhuñjanato cāti attho. Āsīsanavasena <bold>āsīsanā</bold>. Āsīsitassa bhāvo <bold>āsīsitattaṃ</bold>.</paragraph>
    <paragraph line="93">Idāni tassā pavattiṭṭhānaṃ dassetuṃ <bold>‘‘rūpāsā’’</bold>tiādi vuttaṃ. Tattha āsīsanavasena āsāti āsāya atthaṃ gahetvā rūpe āsā <bold>rūpāsā</bold>. Evaṃ navapi padāni veditabbāni. Ettha ca purimāni pañca pañcakāmaguṇavasena vuttāni, parikkhāralobhavasena chaṭṭhaṃ. Taṃ visesato pabbajitānaṃ, tato parāni tīṇi atittiyavatthuvasena gahaṭṭhānaṃ. Na hi tesaṃ dhanaputtajīvitehi aññaṃ piyataraṃ atthi. ‘‘Idaṃ mayhaṃ, idaṃ mayha’’nti vā ‘‘asukena me idaṃ dinnaṃ, idaṃ dinna’’nti vā evaṃ satte jappāpetīti <bold>jappā</bold>. Parato dve padāni upasaggena vaḍḍhitāni, tato paraṃ aññenākārena vibhajituṃ āraddhattā puna ‘‘jappā’’ti vuttaṃ. Jappanākāro <bold>jappanā</bold>. Jappitassa bhāvo <bold>jappitattaṃ</bold>. Punappunaṃ visaye lumpati ākaḍḍhatīti lolupo, lolupassa bhāvo <bold>loluppaṃ</bold>. Loluppanākāro <bold>loluppāyanā</bold>. Loluppasamaṅgino bhāvo <bold>loluppāyitattaṃ</bold>.</paragraph>
    <paragraph line="94"><bold>Pucchañjikatā</bold>ti <pageBreak edition="Pali Text Society" number="1.0041" /> yāya taṇhāya lābhaṭṭhānesu pucchaṃ cālayamānā sunakhā viya kampamānā vicaranti, taṃ tassā kampanataṇhāya nāmaṃ. Sādhu manāpamanāpe visaye kāmetīti sādhukāmo, tassa bhāvo <bold>sādhukamyatā</bold>. Mātāmātucchātiādike ayuttaṭṭhāne rāgoti <bold>adhammarāgo</bold>. Yuttaṭṭhānepi balavā hutvā uppanno lobho <bold>visamalobho</bold>. ‘‘Rāgo visama’’ntiādivacanato (vibha. 924) vā yuttaṭṭhāne vā ayuttaṭṭhāne vā uppanno chandarāgo adhammaṭṭhena adhammarāgo. Visamaṭṭhena visamalobhoti veditabbo. Ārammaṇānaṃ nikāmanavasena <bold>nikanti</bold>. Nikāmanākāro <bold>nikāmanā</bold>. Patthayanavasena <bold>patthanā</bold>. Pihāyanavasena <bold>pihanā</bold>. Suṭṭhu patthanā <bold>sampatthanā</bold>. Pañcasu kāmaguṇesu taṇhā <bold>kāmataṇhā</bold>. Rūpārūpabhavesu taṇhā <bold>bhavataṇhā</bold>. Ucchedasaṅkhāte vibhave taṇhā <bold>vibhavataṇhā</bold>. Suddhe rūpabhavasmiṃyeva taṇhā <bold>rūpataṇhā</bold>. Arūpabhave taṇhā <bold>arūpataṇhā</bold>. Ucchedadiṭṭhisahagato <pageBreak edition="Vipassana Research Institut" number="0.0032" /> rāgo, nirodhe taṇhā <bold>nirodhataṇhā</bold>. Rūpe taṇhā <bold>rūpataṇhā</bold>. Sadde taṇhā <bold>saddataṇhā. Gandhataṇhā</bold>dīsupi eseva nayo. <bold>Oghā</bold>dayo vuttatthāva.</paragraph>
    <paragraph line="95">Kusaladhamme <pageBreak edition="Myanmar" number="0.0035" /> āvaratīti <bold>āvaraṇaṃ</bold>. Chādanavasena <bold>chadanaṃ</bold>. Satte vaṭṭasmiṃ bandhatīti <bold>bandhanaṃ</bold>. Cittaṃ upahantvā kilissati saṃkiliṭṭhaṃ karotīti <bold>upakkileso</bold>. Thāmagataṭṭhena anu anu setīti <bold>anusayo</bold>. Uppajjamānaṃ cittaṃ pariyuṭṭhātīti <bold>pariyuṭṭhānaṃ,</bold> uppajjituṃ apadānena kusalavāraṃ gaṇhātīti attho. ‘‘Corā magge pariyuṭṭhiṃsu, dhuttā magge pariyuṭṭhiṃsū’’tiādīsu (cūḷava. 430) hi maggaṃ gaṇhiṃsūti attho. Evamidhāpi gahaṇaṭṭhena pariyuṭṭhānaṃ veditabbaṃ. Paliveṭhanaṭṭhena <pageBreak edition="Pali Text Society" number="1.0042" /> latā viyāti <bold>latā</bold>. ‘‘Latā uppajja tiṭṭhatī’’ti (dha. pa. 340) āgataṭṭhānepi ayaṃ taṇhā latāti vuttā. Vividhāni vatthūni icchatīti <bold>vevicchaṃ</bold>. Vaṭṭadukkhassa mūlanti <bold>dukkhamūlaṃ</bold>. Tasseva dukkhassa nidānanti <bold>dukkhanidānaṃ</bold>. Taṃ dukkhaṃ ito pabhavatīti <bold>dukkhappabhavo</bold>. Bandhanaṭṭhena pāso viyāti pāso, mārassa pāso <bold>mārapāso</bold>. Duruggilanaṭṭhena baḷisaṃ viyāti baḷisaṃ, mārassa baḷisaṃ <bold>mārabaḷisaṃ</bold>. Taṇhābhibhūtā mārassa visayaṃ nātikkamanti, tesaṃ upari māro vasaṃ vattetīti iminā pariyāyena mārassa visayoti <bold>māravisayo</bold>. Sandanaṭṭhena taṇhāva nadī <bold>taṇhānadī</bold>. Ajjhottharaṇaṭṭhena taṇhāva jālaṃ <bold>taṇhājālaṃ</bold>. Yathā sunakhā gaddūlabaddhā yadicchakaṃ niyyanti, evaṃ taṇhābaddhā sattāti daḷhabandhanaṭṭhena gaddūlaṃ viyāti gaddūlaṃ, taṇhāva gaddūlaṃ <bold>taṇhāgaddūlaṃ</bold>. Duppūraṇaṭṭhena taṇhāva samuddo <bold>taṇhāsamuddo</bold>. Abhijjhāyanaṭṭhena <bold>abhijjhā</bold>. Lubbhanti etena, sayaṃ vā lubbhati, lubbhanamattameva vā tanti <bold>lobho</bold>. Sampayuttakānaṃ <bold>akusalānaṃ</bold> patiṭṭhaṭṭhena <bold>mūlaṃ</bold>.</paragraph>
    <paragraph line="96"><bold>Visattikātī</bold>ti visattikā iti. <bold>Kenaṭṭhenā</bold>ti kena sabhāvena. <bold>Visatā</bold>ti vitthaṭā rūpādīsu. <bold>Visālā</bold>ti vipulā. <bold>Visaṭā</bold>ti tebhūmakabyāpakavasena visaṭā. Purimavacanameva takārassa ṭakāraṃ katvā byañjanavibhāgaṃ katvā vuttaṃ. <bold>Visakkatī</bold>ti parisappati sahati vā. Ratto hi rāgavatthunā pādena tāḷiyamānopi sahati. Osakkanaṃ vipphandanaṃ vā ‘‘visakkana’’ntipi vadanti. ‘‘Kusalākusalānaṃ patī’’ti keci vaṇṇayanti. <bold>Visaṃharatī</bold>ti tathā tathā kāmesu ānisaṃsaṃ passantī vividhehi ākārehi nekkhammābhimukhappavattito cittaṃ <pageBreak edition="Pali Text Society" number="1.0043" /> saṃharati saṅkhipati, visaṃ vā dukkhaṃ, taṃ harati, vahatīti attho. <bold>Visaṃvādikā</bold>ti aniccādiṃ niccādito gaṇhantī visaṃvādikā hoti. Dukkhanibbattakassa kammassa hetubhāvato <bold>visamūlā</bold><pageBreak edition="Myanmar" number="0.0036" />, visaṃ vā dukkhadukkhādibhūtā vedanā mūlaṃ etissāti <bold>visamūlā</bold>. Dukkhasamudayattā visaṃ phalaṃ etissāti <pageBreak edition="Vipassana Research Institut" number="0.0033" /><bold>visaphalā</bold>. Yāya taṇhāya rūpādikassa dukkhasseva paribhogo hoti, na amatassāti sā ‘‘visaparibhogā’’ti vuttā. Sabbattha niruttivasena padasiddhi veditabbā.</paragraph>
    <paragraph line="97">Tassā visayaṃ dassetukāmo <bold>‘‘visālā vā pana sā taṇhā rūpe’’</bold>tiādimāha. Tattha <bold>visālā vā panā</bold>ti mahantī eva taṇhāyanaṭṭhena taṇhā, rūpādayo pañca pañcakāmaguṇikarāgavasena vuttā. <bold>Kule gaṇe</bold>tiādīni ekādasa padāni loluppādavasena vuttāni. Kāmadhātuttiko kammavaṭṭavasena vibhatto, kāmabhavattiko vipākavaṭṭavasena vibhatto, saññābhavattiko saññāvasena vibhatto, ekavokārabhavattiko khandhavasena vibhatto. Atītattiko kālavasena, diṭṭhacatukko ārammaṇavasena, apāyattiko okāsavasena, khandhattiko nissattanijjīvavasena vibhattoti ñātabbaṃ. Tatrāyaṃ saṅkhepena atthadīpanā vibhāvanā ca –</paragraph>
    <paragraph line="98">‘‘Tattha katamā kāmadhātu? Heṭṭhato avīcinirayaṃ pariyantaṃ karitvā uparito paranimmitavasavattideve antokaritvā yaṃ etasmiṃ antare etthāvacarā ettha pariyāpannā khandhadhātuāyatanā rūpaṃ vedanā saññā saṅkhārā viññāṇaṃ, ayaṃ vuccati kāmadhātu’’ (dha. sa. 1287).</paragraph>
    <paragraph line="99">‘‘Tattha katamā rūpadhātu? Heṭṭhato brahmalokaṃ pariyantaṃ karitvā uparito akaniṭṭhe deve antokaritvā yaṃ etasmiṃ antare <pageBreak edition="Pali Text Society" number="1.0044" /> etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā, ayaṃ vuccati rūpadhātu’’ (dha. sa. 1289).</paragraph>
    <paragraph line="100">‘‘Tattha katamā arūpadhātu? Heṭṭhato ākāsānañcāyatanupage deve pariyantaṃ karitvā uparito nevasaññānāsaññāyatanupage deve antokaritvā yaṃ etasmiṃ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā, ayaṃ vuccati arūpadhātū’’ti (dha. sa. 1291). Aṭṭhakathāyaṃ pana <bold>‘‘kāmadhātū</bold>ti kāmabhavo, pañcakkhandhā labbhanti. <bold>Rūpadhātū</bold>ti rūpabhavo, pañcakkhandhā labbhanti. <bold>Arūpadhātū</bold>ti arūpabhavo, cattāro khandhā labbhantī’’ti vuttaṃ.</paragraph>
    <paragraph line="101">Atha <pageBreak edition="Myanmar" number="0.0037" /> vā kāmarāgasaṅkhātena kāmena yuttā dhātu <bold>kāmadhātu,</bold> kāmasaṅkhātā vā dhātu <bold>kāmadhātu</bold>. Kāmaṃ pahāya rūpena yuttā dhātu <bold>rūpadhātu,</bold> rūpasaṅkhātā vā dhātu <bold>rūpadhātu</bold>. Kāmañca rūpañca <pageBreak edition="Vipassana Research Institut" number="0.0034" /> pahāya arūpena yuttā dhātu <bold>arūpadhātu,</bold> arūpasaṅkhātā vā dhātu <bold>arūpadhātu</bold>. Tā eva dhātuyo puna bhavapariyāyena vuttā. Bhavantīti hi bhavāti vuccanti. Saññāya yutto bhavo, saññāvataṃ vā bhavo, saññā vā ettha bhave atthīti <bold>saññābhavo</bold>. So kāmabhavo ca asaññābhavamutto rūpabhavo ca nevasaññānāsaññābhavamutto arūpabhavo ca hoti.</paragraph>
    <paragraph line="102">Na saññābhavo <bold>asaññābhavo,</bold> so rūpabhavekadeso. Oḷārikattābhāvato nevasaññā, sukhumattena sabbhāvato nāsaññāti nevasaññānāsaññā, tāya yutto bhavo <bold>nevasaññānāsaññābhavo</bold>. Atha vā oḷārikāya saññāya abhāvā sukhumāya ca bhāvā nevasaññānāsaññā asmiṃ bhaveti <bold>nevasaññānāsaññābhavo,</bold> so arūpabhavekadeso. Ekena rūpakkhandhena vokiṇṇo bhavo, eko vā vokāro, assa bhavassāti <bold>ekavokārabhavo,</bold> so asaññābhavova. Catūhi arūpakkhandhehi <pageBreak edition="Pali Text Society" number="1.0045" /> vokiṇṇo bhavo, cattāro vā vokārā assa bhavassāti <bold>catuvokārabhavo,</bold> so arūpabhavo eva. Pañcahi khandhehi vokiṇṇo bhavo, pañca vā vokārā assa bhavassāti <bold>pañcavokārabhavo,</bold> so kāmabhavo ca rūpabhavekadeso ca hoti. Atītattiko heṭṭhā vuttanayova. <bold>Diṭṭha</bold>nti catusamuṭṭhānikaṃ rūpārammaṇaṃ. <bold>Suta</bold>nti dvisamuṭṭhānikaṃ saddārammaṇaṃ. <bold>Muta</bold>nti phusitvā gahetabbāni catusamuṭṭhānikāni gandharasaphoṭṭhabbārammaṇāni. <bold>Viññātabbaṃ</bold> nāma manasā jānitabbaṃ dhammārammaṇaṃ. Tesu diṭṭhasutamutaviññātabbesu dhammesu. <bold>Visaṭā vitthatā</bold>ti mahantā patthaṭā.</paragraph>
    <paragraph line="103"><bold>Apāyaloke</bold>ti vaḍḍhisaṅkhātassa ayassa abhāvena apāyo, tasmiṃ apāyaloke. <bold>Khandhaloke</bold>ti rāsaṭṭhena rūpādayo pañcakkhandhā eva loko. <bold>Dhātuloke</bold>ti suññataṭṭhena cakkhudhātuādayo aṭṭhārasa dhātuyo eva loko. <bold>Āyatanaloke</bold>ti āyatanādīhi kāraṇehi dvādasāyatanāni eva loko. Sabbepi lujjanapalujjanaṭṭhena loko, vuttappakāre loke visaṭā vitthaṭāti visattikā. <bold>Sato</bold>ti saratīti sato, puggalena sati vuttā.</paragraph>
    <paragraph line="104">Tattha <pageBreak edition="Myanmar" number="0.0038" /> saraṇalakkhaṇā <bold>sati</bold>. Saranti tāya, sayaṃ vā sarati, saraṇamattameva vā esāti sati. Sā panesā apilāpanalakkhaṇā, asammosanarasā, ārakkhapaccupaṭṭhānā, visayābhimukhabhāvapaccupaṭṭhānā vā, thirasaññāpadaṭṭhānā, kāyādisatipaṭṭhānapadaṭṭhānā vā. Ārammaṇe daḷhapatiṭṭhitattā pana esikā viya, cakkhudvārādīnaṃ rakkhaṇato dovāriko viya ca daṭṭhabbā.</paragraph>
    <paragraph line="105">Tassā pavattiṭṭhānaṃ dassento <bold>‘‘kāye kāyānupassanāsatipaṭṭhānaṃ bhāvento sato’’</bold>tiādinā nayena <pageBreak edition="Vipassana Research Institut" number="0.0035" /> catubbidhaṃ satipaṭṭhānamāha. Tattha <bold>kāye</bold>ti rūpakāye. Rūpakāyo hi idha aṅgapaccaṅgānaṃ kesādīnañca dhammānaṃ samūhaṭṭhena hatthikāyarathakāyādayo viya ‘‘kāyo’’ti adhippeto. Yathā ca samūhaṭṭhena, evaṃ kucchitānaṃ āyaṭṭhena. Kucchitānañhi paramajegucchānaṃ <pageBreak edition="Pali Text Society" number="1.0046" /> so āyotipi kāyo. <bold>Āyo</bold>ti uppattideso. Tatrāyaṃ vacanattho – āyanti tatoti āyo. Ke āyantīti? Kucchitā kesādayo. Iti kucchitānaṃ kesādīnaṃ āyoti <bold>kāyo</bold>.</paragraph>
    <paragraph line="106"><bold>Kāyānupassanā</bold>ti kāyassa anupassanā, kāyaṃ vā anupassanā, <bold>‘‘kāye’’</bold>ti ca vatvāpi puna <bold>‘‘kāyānupassanā’’</bold>ti dutiyaṃ kāyaggahaṇaṃ asammissato vavatthānaghanavinibbhogādidassanatthaṃ katanti veditabbaṃ.</paragraph>
    <paragraph line="107">Tena na kāye vedanānupassanā cittadhammānupassanā vā, atha kho kāyānupassanāyevāti kāyasaṅkhāte vatthusmiṃ kāyānupassanākārasseva dassanena asammissato vavatthānaṃ dassitaṃ hoti, tathā na kāye aṅgapaccaṅgavinimuttaekadhammānupassanā, nāpi kesalomādivinimuttaitthipurisānupassanā. Yopi cettha kesalomādiko bhūtupādāyasamūhasaṅkhāto kāyo, tatthāpi na bhūtupādāyavinimuttaekadhammānupassanā, atha kho rathasambhārānupassakassa viya aṅgapaccaṅgasamūhānupassanā, nagarāvayavānupassakassa viya kesalomādisamūhānupassanā, kadalikkhandhapattavaṭṭivinibhujanakassa viya rittamuṭṭhiviniveṭhakassa viya ca bhūtupādāyasamūhānupassanāyevāti samūhavaseneva kāyasaṅkhātassa vatthuno nānappakārato dassentena ghanavinibbhogo dassito hoti. Na hettha yathāvuttasamūhavinimutto kāyo vā itthī vā puriso <pageBreak edition="Myanmar" number="0.0039" /> vā añño vā koci dhammo dissati, yathāvuttadhammasamūhamatteyeva pana tathā tathā sattā micchābhinivesaṃ karonti. Tenāhu porāṇā –</paragraph>
    <gatha1 line="108">‘‘Yaṃ passati na taṃ diṭṭhaṃ, yaṃ diṭṭhaṃ taṃ na passati;</gatha1>
    <gathalast line="109">Apassaṃ bajjhate mūḷho, bajjhamāno na muccatī’’ti. (dī. ni. aṭṭha. 2.373; ma. ni. aṭṭha. 1.106);</gathalast>
    <paragraph line="110">Ghanavinibbhogādidassanatthanti vuttaṃ. Ādisaddena cettha ayampi attho veditabbo. Ayañhi etasmiṃ kāye kāyānupassanāyeva <pageBreak edition="Pali Text Society" number="1.0047" />, na aññadhammānupassanā. Yathā anudakabhūtāyapi marīciyā udakānupassanā hoti, na evaṃ aniccadukkhānattāsubhabhūteyeva imasmiṃ kāye niccasukhattasubhabhāvānupassanā <pageBreak edition="Vipassana Research Institut" number="0.0036" />, atha kho kāyānupassanā aniccadukkhānattāsubhākārasamūhānupassanāyevāti vuttaṃ hoti.</paragraph>
    <paragraph line="111">Atha vā yvāyaṃ mahāsatipaṭṭhāne ‘‘idha, bhikkhave, bhikkhu araññagato vā…pe… so satova assasatī’’tiādinā (dī. ni. 2.374; ma. ni. 1.107) nayena assāsapassāsādicuṇṇikajātaaṭṭhikapariyosāno kāyo vutto, yo ca paṭisambhidāyaṃ satipaṭṭhānakathāyaṃ ‘‘idhekacco pathavīkāyaṃ aniccato anupassati. Āpokāyaṃ. Tejokāyaṃ. Vāyokāyaṃ. Kesakāyaṃ. Lomakāyaṃ. Chavikāyaṃ. Cammakāyaṃ. Maṃsakāyaṃ. Ruhirakāyaṃ. Nhārukāyaṃ. Aṭṭhikāyaṃ. Aṭṭhimiñjakāya’’nti kāyo vutto, tassa sabbassa imasmiṃyeva kāye anupassanato kāye kāyānupassanāti evampi attho daṭṭhabbo.</paragraph>
    <paragraph line="112">Atha vā kāye ‘‘aha’’nti vā ‘‘mama’’nti vā evaṃ gahetabbassa yassa kassaci anupassanato tassa tasseva pana kesalomādikassa nānādhammasamūhassa anupassanato kāye kesādisamūhasaṅkhātakāyānupassanāti evamattho daṭṭhabbo. Api ca ‘‘imasmiṃ kāye aniccato anupassati, no niccato’’tiādinā (paṭi. ma. 3.35) anukkamena paṭisambhidāyaṃ āgatanayassa sabbasseva aniccalakkhaṇādino ākārasamūhasaṅkhātassa kāyassa anupassanatopi kāye kāyānupassanāti evampi attho daṭṭhabbo. Ayaṃ pana catusatipaṭṭhānasādhāraṇo attho.</paragraph>
    <paragraph line="113"><bold>Satipaṭṭhāna</bold>nti <pageBreak edition="Myanmar" number="0.0040" /> tayo satipaṭṭhānā satigocaropi, tidhā paṭipannesu sāvakesu satthuno paṭighānunayavītivattatāpi, satipi. ‘‘Catunnaṃ, bhikkhave, satipaṭṭhānānaṃ samudayañca atthaṅgamañca desissāmi, taṃ suṇātha sādhukaṃ manasi karotha…pe… ko ca, bhikkhave, kāyassa samudayo? Āhārasamudayā kāyasamudayo’’tiādīsu (saṃ. ni. 5.408) hi satigocaro ‘‘satipaṭṭhāna’’nti vuccati <pageBreak edition="Pali Text Society" number="1.0048" />. Tathā ‘‘kāyo upaṭṭhānaṃ, no sati, sati upaṭṭhānañceva sati cā’’tiādīsupi (paṭi. ma. 3.35). Tassattho – patiṭṭhāti asminti paṭṭhānaṃ. Kā patiṭṭhāti? Sati. Satiyā paṭṭhānaṃ <bold>satipaṭṭhānaṃ,</bold> padhānaṭṭhānanti vā paṭṭhānaṃ, satiyā paṭṭhānaṃ satipaṭṭhānaṃ, hatthiṭṭhānaassaṭṭhānādīni viya.</paragraph>
    <paragraph line="114">‘‘Tayo satipaṭṭhānā yadariyo sevati, yadariyo sevamāno satthā gaṇamanusāsitumarahatī’’ti (ma. ni. 3.304, 311) ettha tidhā paṭipannesu sāvakesu satthuno paṭighānunayavītivattatā ‘‘satipaṭṭhāna’’nti vuttā. Tassattho – paṭṭhapetabbato paṭṭhānaṃ, pavattayitabbatoti <pageBreak edition="Vipassana Research Institut" number="0.0037" /> attho. Kena paṭṭhapetabboti? Satiyā, satiyā paṭṭhānaṃ satipaṭṭhānanti. ‘‘Cattāro satipaṭṭhānā bhāvitā bahulīkatā satta bojjhaṅge paripūrentī’’tiādīsu (ma. ni. 3.147) pana satiyeva ‘‘satipaṭṭhāna’’nti vuccati. Tassattho – patiṭṭhātīti paṭṭhānaṃ, upaṭṭhāti okkantitvā pakkhanditvā pavattatīti attho. Satiyeva paṭṭhānanti satipaṭṭhānaṃ. Atha vā saraṇaṭṭhena sati, upaṭṭhānaṭṭhena paṭṭhānaṃ. Iti sati ca sā paṭṭhānañcātipi satipaṭṭhānaṃ. Idamidha adhippetaṃ. Taṃ satipaṭṭhānaṃ. <bold>Bhāvento</bold>ti vaḍḍhento. Ettha ca yaṃ tidhā paṭipannesu sāvakesu satthuno paṭighānunayavītivattatā ‘‘satipaṭṭhāna’’nti vuttaṃ, taṃ iminā suttena gahetabbaṃ. Vuttañhetaṃ bhagavatā –</paragraph>
    <paragraph line="115">‘‘Tayo satipaṭṭhānā yadariyo sevati, yadariyo sevamāno satthā gaṇamanusāsitumarahatī’’ti (ma. ni. 3.304, 311) iti kho panetaṃ vuttaṃ, kiñcetaṃ paṭicca vuttaṃ. Idha, bhikkhave, satthā sāvakānaṃ dhammaṃ deseti anukampako hitesī anukampaṃ upādāya ‘‘idaṃ vo hitāya idaṃ vo sukhāyā’’ti. Tassa sāvakā <pageBreak edition="Myanmar" number="0.0041" /> na sussūsanti, na sotaṃ odahanti, na aññā cittaṃ upaṭṭhapenti, vokkamma ca satthu sāsanā vattanti. Tatra, bhikkhave, tathāgato na ceva anattamano hoti, na ca anattamanataṃ paṭisaṃvedeti <pageBreak edition="Pali Text Society" number="1.0049" />, anavassuto ca viharati sato sampajāno. Idaṃ, bhikkhave, paṭhamaṃ satipaṭṭhānaṃ. Yadariyo…pe… marahati.</paragraph>
    <paragraph line="116">‘‘Puna caparaṃ, bhikkhave, satthā…pe… idaṃ vo sukhāyāti. Tassa ekacce sāvakā na sussūsanti…pe… vattanti. Ekacce sāvakā sussūsanti…pe… na ca vokkamma satthu sāsanā vattanti. Tatra, bhikkhave, tathāgato na ceva anattamano hoti, na ca anattamanataṃ paṭisaṃvedeti, na ca attamano hoti, na ca attamanataṃ paṭisaṃvedeti. Anattamanatā ca attamanatā ca tadubhayaṃ abhinivajjetvā upekkhako viharati sato sampajāno. Idaṃ vuccati, bhikkhave, dutiyaṃ…pe….</paragraph>
    <paragraph line="117">‘‘Puna caparaṃ…pe… idaṃ vo sukhāyāti. Tassa sāvakā sussūsanti…pe… vattanti. Tatra, bhikkhave, tathāgato attamano ceva hoti, attamanatañca paṭisaṃvedeti, anavassuto ca viharati sato sampajāno. Idaṃ vuccati, bhikkhave, tatiya’’nti (dī. ni. 3.311).</paragraph>
    <paragraph line="118">Evaṃ paṭighānunayehi anavassutatā niccaṃ upaṭṭhitasatitāya tadubhayaṃ vītivattatā ‘‘satipaṭṭhāna’’nti <pageBreak edition="Vipassana Research Institut" number="0.0038" /> vuttā. Buddhānameva kira niccaṃ upaṭṭhitasatitā hoti, na paccekabuddhādīnanti.</paragraph>
    <paragraph line="119">Vedanāsu vedanānupassanātiādīsu vedanādīnaṃ puna vacane payojanaṃ kāyānupassanāyaṃ vuttanayeneva yathāyogaṃ yojetvā veditabbaṃ. Ayampi sādhāraṇattho. Sukhādīsu anekappabhedāsu vedanāsu visuṃ visuṃ aniccādito ekekavedanānupassanā. Sarāgādike soḷasappabhede citte visuṃ visuṃ aniccādito ekekacittānupassanā. Kāyavedanācittāni ṭhapetvā sesatebhūmakadhammesu visuṃ visuṃ aniccādito ekekadhammānupassanā satipaṭṭhānasuttante vuttanayena nīvaraṇādidhammānupassanāti. Ettha ca kāyeti ekavacanaṃ, sarīrassa ekattā <pageBreak edition="Myanmar" number="0.0042" />. Citteti ekavacanaṃ, cittassa sabhāvabhedābhāvato jātiggahaṇena katanti veditabbaṃ. Yathā <pageBreak edition="Pali Text Society" number="1.0050" /> ca vedanādayo anupassitabbā, tathānupassanto vedanāsu vedanānupassanā, citte cittānupassanā, dhammesu dhammānupassanāti veditabbā. Kathaṃ vedanā anupassitabbā? Sukhā tāva vedanā dukkhato, dukkhā vedanā sallato, adukkhamasukhā aniccato anupassitabbā. Yathāha –</paragraph>
    <gatha1 line="120">‘‘Yo sukhaṃ dukkhato adda, dukkhamaddakkhi sallato;</gatha1>
    <gatha2 line="121">Adukkhamasukhaṃ santaṃ, addakkhi naṃ aniccato;</gatha2>
    <gathalast line="122">Sa ve sammaddaso bhikkhu, parijānāti vedanā’’ti. (saṃ. ni. 4.253);</gathalast>
    <paragraph line="123">Sabbā eva cetā dukkhatopi anupassitabbā. Vuttañhetaṃ ‘‘yaṃ kiñci vedayitaṃ, taṃ dukkhasminti vadāmī’’ti (saṃ. ni. 4.259). Sukhadukkhatopi ca anupassitabbā. Yathāha ‘‘sukhā vedanā ṭhitisukhā, vipariṇāmadukkhā. Dukkhā vedanā ṭhitidukkhā, vipariṇāmasukhā. Adukkhamasukhā vedanā ñāṇasukhā, aññāṇadukkhā’’ti (ma. ni. 1.465). Api ca aniccādisattavipassanāvasenāpi anupassitabbā. Cittadhammesupi cittaṃ tāva ārammaṇādhipatisahajātabhūmikammavipākakiriyādinānattabhedānaṃ aniccādisattānupassanānaṃ sarāgādisoḷasabhedānañca vasena anupassitabbaṃ. Dhammā salakkhaṇasāmaññalakkhaṇānaṃ suññatadhammassa aniccādisattānupassanānaṃ santāsantādīnañca vasena anupassitabbā.</paragraph>
    <paragraph line="124">Ime cattāro satipaṭṭhānā pubbabhāge nānācittesu labbhanti. Aññeneva hi cittena kāyaṃ pariggaṇhāti, aññena vedanaṃ, aññena cittaṃ, aññena dhamme pariggaṇhāti, lokuttaramaggakkhaṇe <pageBreak edition="Vipassana Research Institut" number="0.0039" /> pana ekacitteyeva labbhantīti. Ādito hi kāyaṃ pariggaṇhitvā āgatassa vipassanāsampayuttā sati kāyānupassanā nāma, tāya satiyā samannāgato puggalo kāyānupassī nāma. Vipassanaṃ ussukkāpetvā ariyamaggaṃ pattassa <pageBreak edition="Pali Text Society" number="1.0051" /> maggakkhaṇe maggasampayuttā sati kāyānupassanā nāma, tāya satiyā samannāgato puggalo kāyānupassī nāma.</paragraph>
    <paragraph line="125">Vedanaṃ pariggaṇhitvā cittaṃ pariggaṇhitvā dhamme pariggaṇhitvā āgatassa vipassanāsampayuttā sati dhammānupassanā nāma, tāya satiyā samannāgato puggalo dhammānupassī nāma. Vipassanaṃ ussukkāpetvā ariyamaggaṃ pattassa <pageBreak edition="Myanmar" number="0.0043" /> maggakkhaṇe maggasampayuttā sati dhammānupassanā nāma, tāya satiyā samannāgato puggalo dhammānupassī nāma, evaṃ tāva desanā puggale tiṭṭhati, kāye pana ‘‘subha’’nti vipallāsappahānā kāyapariggāhikā sati maggena samijjhatīti kāyānupassanā nāma. Vedanāya ‘‘sukha’’nti vipallāsappahānā vedanāpariggāhikā sati maggena samijjhatīti vedanānupassanā nāma. Citte ‘‘nicca’’nti vipallāsappahānā cittapariggāhikā sati maggena samijjhatīti cittānupassanā nāma. Dhammesu ‘‘attā’’ti vipallāsappahānā dhammapariggāhikā sati maggena samijjhatīti dhammānupassanā nāma. Iti ekāva maggasampayuttā sati catukiccasādhakaṭṭhena cattāri nāmāni labhati. Tena vuttaṃ ‘‘lokuttaramaggakkhaṇe pana ekacitteyeva labbhantī’’ti.</paragraph>
    <paragraph line="126">Puna upakāravasena ca aparihīnavasena ca guṇavasena ca apare tayo catukkā vuttā. Tattha <bold>asatiparivajjanāyā</bold>ti na sati asati, sati ettha natthīti vā asati, muṭṭhassatiyā etaṃ adhivacanaṃ. <bold>Parivajjanāyā</bold>ti samantato vajjanena. Bhattanikkhittakākasadise hi muṭṭhasatipuggale parivajjanena upaṭṭhitasatipuggalasevanena ṭhānanisajjādīsu satisamuṭṭhāpanatthaṃ ninnapoṇapabbhāracittatāya ca sati uppajjati. <bold>Satikaraṇīyānaṃ dhammāna</bold>nti satiyā kātabbānaṃ dhammānaṃ. <bold>Katattā</bold>ti katabhāvena. Catunnaṃ maggānaṃ katattā, bhāvitattāti attho. <bold>Satiparibandhānaṃ dhammānaṃ hatattā</bold>ti kāmacchandādīnaṃ nāsitabhāvena. <bold>Satinimittānaṃ dhammānaṃ asammuṭṭhattā</bold>ti satiyā kāraṇānaṃ kāyādiārammaṇānaṃ anaṭṭhabhāvena.</paragraph>
    <paragraph line="127"><bold>Satiyā</bold><pageBreak edition="Pali Text Society" number="1.0052" /><bold>samannāgatattā</bold>ti satiyā sammā āgatattā aparihīnattā ca. <bold>Vasitattā</bold>ti vasibhāvappattena. <bold>Pāguññatāyā</bold>ti paguṇabhāvena. <bold>Apaccorohaṇatāyā</bold>ti anivattanabhāvena apaccosakkanabhāvena.</paragraph>
    <paragraph line="128"><bold>Sattattā</bold>ti <pageBreak edition="Vipassana Research Institut" number="0.0040" /> sabhāvena vijjamānattā. <bold>Santattā</bold>ti nibbutasabhāvattā. <bold>Samitattā</bold>ti kilesānaṃ vūpasamitabhāvattā. <bold>Santadhammasamannāgatattā</bold>ti sappurisadhammehi aparihīnattā. Buddhānussatiādayo heṭṭhā vuttanayā eva. Saraṇakavasena sati, idaṃ satiyā sabhāvapadaṃ. Punappunaṃ saraṇato anussaraṇavasena <pageBreak edition="Myanmar" number="0.0044" /><bold>anussati</bold>. Abhimukhaṃ gantvā viya saraṇato paṭisaraṇavasena <bold>paṭissati</bold>. Upasaggavasena vā vaḍḍhitamattameva. Saraṇākāro <bold>saraṇatā</bold>. Yasmā pana saraṇatāti tiṇṇaṃ saraṇānampi nāmaṃ, tasmā taṃ paṭisedhetuṃ puna satiggahaṇaṃ kataṃ. Satisaṅkhātā saraṇatāti ayañhettha attho. Sutapariyattassa dhāraṇabhāvato <bold>dhāraṇatā</bold>. Anupavisanasaṅkhātena ogāhanaṭṭhena apilāpanabhāvo <bold>apilāpanatā</bold>. Yathā hi udake lābukaṭāhādīni palavanti, na anupavisanti, na tathā ārammaṇe sati. Ārammaṇañhi esā anupavisati, tasmā ‘‘apilāpanatā’’ti vuttā. Cirakatacirabhāsitānaṃ na sammussanabhāvato <bold>asammussanatā</bold>. Upaṭṭhānalakkhaṇe jotanalakkhaṇe ca indaṭṭhaṃ kāretīti indriyaṃ, satisaṅkhātaṃ indriyaṃ <bold>satindriyaṃ</bold>. Pamāde na kampatīti <bold>satibalaṃ</bold>. Yāthāvasati niyyānasati kusalasatīti <bold>sammāsati</bold>. Bujjhanakassa aṅgoti bojjhaṅgo, pasaṭṭho sundaro vā bojjhaṅgo sambojjhaṅgo, satiyeva sambojjhaṅgo <bold>satisambojjhaṅgo</bold>.</paragraph>
    <paragraph line="129"><bold>Ekāyanamaggo</bold>ti ekamaggo, ayaṃ maggo na dvedhāpathabhūtoti evamattho daṭṭhabbo. Atha vā ekena ayitabboti ekāyano. Ekenāti gaṇasaṅgaṇikaṃ pahāya vūpakaṭṭhena pavivittacittena. Ayitabbo paṭipajjitabbo, ayanti vā etenāti ayano, saṃsārato nibbānaṃ gacchatīti attho <pageBreak edition="Pali Text Society" number="1.0053" />. Ekassa ayano ekāyano. Ekassāti seṭṭhassa. Sabbasattānaṃ seṭṭhova bhagavā, tasmā ‘‘bhagavato’’ti vuttaṃ hoti. Kiñcāpi hi tena aññepi ayanti, evaṃ santepi bhagavatova so ayano tena uppāditattā. Yathāha ‘‘so hi brāhmaṇa bhagavā anuppannassa maggassa uppādetā’’tiādi (saṃ. ni. 1.215; paṭi. ma. 3.5; ma. ni. 3.79). Ayatīti vā ayano, gacchati pavattatīti attho. Ekasmiṃ ayano ekāyano. Imasmiṃyeva dhammavinaye pavattati, na aññatthāti vuttaṃ hoti. Yathāha ‘‘imasmiṃ kho, subhadda, dhammavinaye ariyo aṭṭhaṅgiko maggo upalabbhatī’’ti (dī. ni. 2.214). Desanābhedoyeva heso, atthato pana ekova. Api ca ekaṃ ayatīti ekāyano. Pubbabhāge nānāmukhabhāvanānayena pavattopi aparabhāge ekaṃ nibbānameva gacchatīti vuttaṃ hoti. Yathāha brahmā sahampati –</paragraph>
    <gatha1 line="130">‘‘Ekāyanaṃ <pageBreak edition="Vipassana Research Institut" number="0.0041" /><pageBreak edition="Myanmar" number="0.0045" /> jātikhayantadassī, maggaṃ pajānāti hitānukampī;</gatha1>
    <gathalast line="131">Etena maggena tariṃsu pubbe, tarissanti ye ca taranti ogha’’nti. (saṃ. ni. 5.384, 409);</gathalast>
    <paragraph line="132"><bold>Maggo</bold>ti kenaṭṭhena maggo? Nibbānaṃ gamanaṭṭhena, nibbānatthikehi magganīyaṭṭhena ca. <bold>Upeto</bold>ti āsannaṃ gato. <bold>Samupeto</bold>ti tato āsannataraṃ gato. Ubhayenapi satiyā aparihīnoti attho. <bold>Upagato</bold>ti upagantvā ṭhito. <bold>Samupagato</bold>ti sampayutto hutvā ṭhito. ‘‘Upāgato samupāgato’’tipi pāḷi. Ubhayenāpi satisamīpaṃ āgatoti attho. <bold>Upapanno</bold>ti aviyogāpanno. <bold>Samupapanno</bold>ti paripuṇṇo. <bold>Samannāgato</bold>ti avikalo vijjamāno. ‘‘Upeto samupetoti dvīhi padehi pavattaṃ kathitaṃ. Upagato samupagatoti dvīhi padehi paṭivedho. Upapanno samupapanno samannāgatoti tīhi padehi paṭilābho kathito’’ti evameke vaṇṇayanti.</paragraph>
    <paragraph line="133"><bold>Loke vā sā visattikā</bold>ti yā esā anekappakārena vuttā visattikā, sā khandhaloke eva, na aññatra khandhehi pavattatīti <pageBreak edition="Pali Text Society" number="1.0054" /> attho. <bold>Loke vā taṃ visattika</bold>nti khandhaloke eva pavattaṃ etaṃ visattikasaṅkhātaṃ taṇhaṃ. <bold>Tarati</bold> kāme parivajjento. <bold>Uttarati</bold> kilese pajahanto. <bold>Patarati</bold> tesaṃ patiṭṭhāhetuṃ chindanto. <bold>Samatikkamati</bold> saṃsāraṃ atikkamanto. <bold>Vītivattati</bold> paṭisandhiabhabbuppattikaṃ karonto. Atha vā <bold>tarati uttarati</bold> kāyānupassanena. <bold>Patarati</bold> vedanānupassanena. <bold>Samatikkamati</bold> cittānupassanena. Atha vā <bold>tarati</bold> sīlena. <bold>Uttarati</bold> samādhinā. <bold>Patarati</bold> vipassanāya. <bold>Samatikkamati</bold> maggena. <bold>Vītivattati</bold> phalenāti evamādinā yojetabbaṃ.</paragraph>
    <paragraph line="134" number="4"> Catutthagāthāya ayaṃ saṅkhepattho – yo ekaṃ sālikhettādikhettaṃ vā gharavatthādivatthuṃ vā kahāpaṇasaṅkhātaṃ hiraññaṃ vā goassādibhedaṃ gavāssaṃ vā antojātādidāse vā bhatakādikammakare vā itthisaññitā thiyo vā ñātibandhavādibandhū vā aññe vā manāpiyarūpādike puthukāme <pageBreak edition="Myanmar" number="0.0046" /> anugijjhatīti. <bold>Sālikkhetta</bold>nti yattha sāliyo viruhanti. <bold>Vīhikkhettā</bold>dīsupi eseva nayo. <bold>Vīhī</bold>ti avasesavīhayo. Modayatīti <bold>muggo. Gharavatthu</bold>nti gharapatiṭṭhāpanatthaṃ katākatabhūmibhāgo. Koṭṭhakavatthādīsupi eseva nayo. <bold>Koṭṭhako</bold>ti dvārakoṭṭhādi. <bold>Pure</bold>ti gharassa purato. <bold>Pacchā</bold>ti gharassa pacchato. Ettha ārāmenti cittaṃ tosentīti <bold>ārāmo,</bold> pupphenapi phalenapi chāyāyapi dakenapi ramantīti attho.</paragraph>
    <paragraph line="135"><bold>Pasukādayo</bold>ti <pageBreak edition="Vipassana Research Institut" number="0.0042" /> eḷakādayo. <bold>Antojātako</bold>ti antogharadāsiyā kucchimhi jāto. <bold>Dhanakkītako</bold>ti dhanena kīṇitvā parivattetvā gahito. <bold>Sāmaṃ vā</bold>ti sayaṃ vā. <bold>Dāsabya</bold>nti dāsassa bhāvo dāsabyaṃ, taṃ dāsabyaṃ. <bold>Upetī</bold>ti upagacchati. <bold>Akāmako vā</bold>ti attano aruciyā vā karamarānīto.</paragraph>
    <paragraph line="136">Te <pageBreak edition="Pali Text Society" number="1.0055" /> cattāro punapi dassetuṃ <bold>‘‘āmāya dāsāpi bhavanti heke’’</bold>ti āha. <bold>Āmāya dāsā</bold>ti antojātadāsā. ‘‘Yattha dāso āmajāto ṭhito thullāni gacchatī’’ti etthāpi eteva vuttā. <bold>Dhanena kītā</bold>ti dhanadāsā. <bold>Sāmañca eke</bold>ti sayaṃ dāsā. <bold>Bhayāpaṇunnā</bold>ti akāmadāsā. Bhayena paṇunnā khipitā.</paragraph>
    <paragraph line="137"><bold>Bhatakā</bold>ti bhatiyā jīvanakā. Kasikammādikammaṃ karontīti <bold>kammakarā. Upajīvino</bold>ti sammantanādinā upagantvā nissayaṃ katvā jīvantīti upajīvino.</paragraph>
    <paragraph line="138"><bold>Itthī</bold>ti thiyati etissaṃ gabbhoti itthī. <bold>Pariggaho</bold>ti sahāyī sassāmikā. Mātāpitibandhavāpi <bold>ñātibandhu</bold>. Sagotto <bold>gottabandhu</bold>. Ekācariyakule vā ekajātimantaṃ vā uggahitamanto <bold>mantabandhu</bold>. Dhanusippādisaddhiṃ uggahitako <bold>sippabandhu</bold>. ‘‘Mittabandhavātipi bandhū’’ti katthaci potthake pāṭho dissati.</paragraph>
    <paragraph line="139"><bold>Gijjhatī</bold>ti kilesakāmena pattheti. <bold>Anugijjhatī</bold>ti anu anu gijjhati punappunaṃ pattheti. <bold>Paligijjhatī</bold>ti samantato pattheti. <bold>Palibajjhatī</bold>ti visesena pattheti. ‘‘Oḷārikattena nimittaggāhavasena <bold>gijjhati, anugijjhati,</bold> anubyañjanaggāhavasena <bold>paligijjhati, palibajjhatī’’</bold>ti evameke vaṇṇayanti.</paragraph>
    <paragraph line="140" number="5"> Pañcamagāthāyaṃ <pageBreak edition="Myanmar" number="0.0047" /> ayaṃ saṅkhepattho – taṃ puggalaṃ abalakhyā kilesā balīyanti sahanti maddanti. Saddhābalādivirahena vā abalaṃ taṃ puggalaṃ abalā kilesā balīyanti, abalattā balīyantīti attho. Atha vā taṃ kāmagiddhaṃ kāmarattaṃ <pageBreak edition="Pali Text Society" number="1.0056" /> kāmapariyesantañca sīhādayo ca pākaṭaparissayā, kāyaduccaritādayo ca apākaṭaparissayā maddanti. Tato apākaṭaparissayehi abhibhūtaṃ taṃ puggalaṃ jātiādidukkhaṃ bhinnaṃ nāvaṃ udakaṃ viya anveti.</paragraph>
    <paragraph line="141"><bold>Abalā</bold>ti natthi etesaṃ balanti abalā, balavirahitā. <bold>Dubbalā</bold>ti mandapayogābalena kattabbakiccavirahitā <pageBreak edition="Vipassana Research Institut" number="0.0043" />. <bold>Appabalā</bold>ti appaṃ parittaṃ etesaṃ balanti appabalā, yujjhituṃ asamatthā. <bold>Appathāmakā</bold>ti appo paritto thāmo etesaṃ vāyāmo ussāhoti appathāmakā. <bold>Hīnā nihīnā</bold> payogahīnena. <bold>Omakā</bold> thāmahīnena. <bold>Lāmakā</bold> paccayahīnena. <bold>Chatukkā</bold> ajjhāsayahīnena. <bold>Parittā</bold> pattihīnena. <bold>Sahantī</bold>ti maddanti ghaṭṭanaṃ uppādenti. <bold>Parisahantī</bold>ti sabbato maddanti. <bold>Abhibhavanti</bold> aparāparaṃ uppattivasena. <bold>Ajjhottharanti</bold> punappunaṃ uppattivasena. <bold>Pariyādiyanti</bold> sussosetvā ṭhānena. <bold>Maddanti</bold> kusaluppattinivāraṇena.</paragraph>
    <paragraph line="142"><bold>Saddhābala</bold>nti saddahanti etāya, sayaṃ vā saddahati, saddahanamattameva vā esāti saddhā. Sā saddahanalakkhaṇā, okappanalakkhaṇā vā, sampasādanarasā udakappasādakamaṇi viya. Pakkhandanarasā vā oghuttaraṇo viya. Akālusiyapaccupaṭṭhānā, adhimuttipaccupaṭṭhānā vā. Saddheyyavatthupadaṭṭhānā, sotāpattiyaṅgapadaṭṭhānā vā. Sā hatthavittabījāni viya daṭṭhabbā. Asaddhiye na kampatīti <bold>saddhābalaṃ. Vīriyabala</bold>nti vīrassa bhāvo vīriyaṃ, vīrānaṃ vā kammaṃ vīriyaṃ, vidhinā vā nayena upāyena īrayitabbaṃ pavattayitabbanti vīriyaṃ. Taṃ panetaṃ upatthambhanalakkhaṇañca paggahaṇalakkhaṇañca vīriyaṃ, sahajātānaṃ upatthambhanarasaṃ, asaṃsīdanabhāvapaccupaṭṭhānaṃ, ‘‘saṃviggo yoniso padahatī’’ti vacanato (a. ni. 4.113) saṃvegapadaṭṭhānaṃ, vīriyārambhavatthupadaṭṭhānaṃ vā. Sammā āraddhaṃ sabbasampattīnaṃ mūlanti daṭṭhabbaṃ. Kosajje na kampatīti <bold>vīriyabalaṃ</bold>. Satiyā <pageBreak edition="Pali Text Society" number="1.0057" /> lakkhaṇādīni vuttāneva.</paragraph>
    <paragraph line="143">Muṭṭhassacce <pageBreak edition="Myanmar" number="0.0048" /> na kampatīti <bold>satibalaṃ</bold>. Sahajātāni sammā ādhīyati ṭhapetīti samādhi. So pāmokkhalakkhaṇo avikkhepalakkhaṇo vā, sahajātānaṃ dhammānaṃ ārammaṇe sampiṇḍanaraso nhāniyacuṇṇānaṃ udakaṃ viya, upasamapaccupaṭṭhāno, ñāṇapaccupaṭṭhāno vā. ‘‘Samāhito yathābhūtaṃ pajānāti passatī’’ti hi vuttaṃ. Visesato sukhapadaṭṭhāno nivāte padīpaccīnaṃ ṭhiti viya cetaso ṭhitīti daṭṭhabbo. Uddhacce na kampatīti <bold>samādhibalaṃ</bold>. Pajānātīti paññā. Kiṃ pajānāti? ‘‘Idaṃ dukkha’’ntiādinā (mahāva. 15) nayena ariyasaccāni. Sā yathāsabhāvapaṭivedhalakkhaṇā, akkhalitapaṭivedhalakkhaṇā vā kusalissāsakhittausupaṭivedho viya, visayobhāsanarasā padīpo viya, asammohapaccupaṭṭhānā araññagatasudesako viya. Avijjāya na kampatīti <bold>paññābalaṃ. Hiribalaṃ ottappabala</bold>nti ahirike na kampatīti hiribalaṃ. Anottappe na kampatīti ottappabalaṃ. Ayaṃ ubhayavasena atthavaṇṇanā hoti. Kāyaduccaritādīhi hirīyatīti hirī, lajjāyetaṃ adhivacanaṃ. Tehi eva ottappatīti ottappaṃ, pāpato ubbegassetaṃ adhivacanaṃ.</paragraph>
    <paragraph line="144">Tesaṃ <pageBreak edition="Vipassana Research Institut" number="0.0044" /> nānākaraṇadīpanatthaṃ – ‘‘samuṭṭhānaṃ adhipati, lajjādilakkhaṇena cā’’ti imaṃ mātikaṃ ṭhapetvā ayaṃ vitthārakathā vuttā – ajjhattasamuṭṭhānā hirī nāma, bahiddhāsamuṭṭhānaṃ ottappaṃ nāma. Attādhipati hirī nāma, lokādhipati ottappaṃ nāma. Lajjāsabhāvasaṇṭhitā hirī nāma, bhayasabhāvasaṇṭhitaṃ ottappaṃ nāma. Sappatissavalakkhaṇā hirī nāma, vajjabhīrukabhayadassāvilakkhaṇaṃ ottappaṃ nāma.</paragraph>
    <paragraph line="145">Tattha ajjhattasamuṭṭhānaṃ hiriṃ catūhi kāraṇehi samuṭṭhāpeti – jātiṃ paccavekkhitvā, vayaṃ paccavekkhitvā, sūrabhāvaṃ paccavekkhitvā, bāhusaccaṃ paccavekkhitvā. Kathaṃ? ‘‘Pāpakaraṇaṃ nāmetaṃ na jātisampannānaṃ kammaṃ, hīnajaccānaṃ kevaṭṭādīnaṃ idaṃ kammaṃ, mādisassa jātisampannassa <pageBreak edition="Pali Text Society" number="1.0058" /> idaṃ kammaṃ kātuṃ na yutta’’nti evaṃ tāva jātiṃ paccavekkhitvā pāṇātipātādipāpaṃ akaronto hiriṃ samuṭṭhāpeti. Tathā ‘‘pāpakaraṇaṃ nāmetaṃ daharehi kattabbaṃ kammaṃ, mādisassa vaye ṭhitassa idaṃ kammaṃ kātuṃ na yutta’’nti evaṃ vayaṃ paccavekkhitvā pāṇātipātādipāpaṃ akaronto hiriṃ samuṭṭhāpeti. Tathā ‘‘pāpakammaṃ nāmetaṃ dubbalajātikānaṃ kammaṃ, mādisassa sūrabhāvasampannassa <pageBreak edition="Myanmar" number="0.0049" /> idaṃ kammaṃ kātuṃ na yutta’’nti evaṃ sūrabhāvaṃ paccavekkhitvā pāṇātipātādipāpaṃ akaronto hiriṃ samuṭṭhāpeti. Tathā ‘‘pāpakammaṃ nāmetaṃ andhabālānaṃ kammaṃ, na paṇḍitānaṃ. Mādisassa paṇḍitassa bahussutassa idaṃ kammaṃ kātuṃ na yutta’’nti evaṃ bāhusaccaṃ paccavekkhitvā pāṇātipātādipāpaṃ akaronto hiriṃ samuṭṭhāpeti. Evaṃ ajjhattasamuṭṭhānaṃ hiriṃ catūhi kāraṇehi samuṭṭhāpeti. Samuṭṭhāpetvā ca pana attano citte hiriṃ pavesetvā pāpakammaṃ na karoti. Evaṃ ajjhattasamuṭṭhānā hirī nāma hoti. Kathaṃ bahiddhāsamuṭṭhānaṃ ottappaṃ nāma? ‘‘Sace tvaṃ pāpakammaṃ karissasi, catūsu parisāsu garahappatto bhavissasi –</paragraph>
    <gatha1 line="146">‘‘Garahissanti taṃ viññū, asuciṃ nāgariko yathā;</gatha1>
    <gathalast line="147">Vajjito sīlavantehi, kathaṃ bhikkhu karissasī’’ti. (dha. sa. aṭṭha. 1 kāmāvacarakusala dhammuddesakathā) –</gathalast>
    <unindented line="148">Evaṃ paccavekkhanto hi bahiddhāsamuṭṭhitena ottappena pāpakammaṃ na karoti, evaṃ bahiddhāsamuṭṭhānaṃ ottappaṃ nāma hoti.</unindented>
    <paragraph line="149">Kathaṃ attādhipati hirī nāma? Idhekacco kulaputto attānaṃ adhipatiṃ jeṭṭhakaṃ katvā ‘‘mādisassa <pageBreak edition="Vipassana Research Institut" number="0.0045" /> saddhāpabbajitassa bahussutassa dhutaṅgadharassa na yuttaṃ pāpakammaṃ <pageBreak edition="Pali Text Society" number="1.0059" /> kātu’’nti pāpaṃ na karoti. Evaṃ attādhipati hirī nāma hoti. Tenāha bhagavā ‘‘so attānaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharatī’’ti (dha. sa. aṭṭha. 1 kāmāvacarakusala dhammuddesakathā; a. ni. 3.40).</paragraph>
    <paragraph line="150">Kathaṃ lokādhipati ottappaṃ nāma? Idhekacco kulaputto lokaṃ adhipatiṃ jeṭṭhakaṃ katvā pāpakammaṃ na karoti. Yathāha –</paragraph>
    <indent line="151">‘‘Mahā kho panāyaṃ lokasannivāso, mahantasmiṃ kho pana lokasannivāse santi samaṇabrāhmaṇā iddhimanto dibbacakkhukā paracittaviduno, te dūratopi passanti, āsannāpi na dissanti, cetasāpi cittaṃ jānanti. Tepi maṃ evaṃ jāneyyuṃ ‘passatha bho imaṃ kulaputtaṃ saddhāya agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. Devatāpi kho santi iddhimantiniyo dibbacakkhukā paracittaviduniyo, tā dūratopi passanti, āsannāpi <pageBreak edition="Myanmar" number="0.0050" /> na dissanti, cetasāpi cittaṃ jānanti. Tāpi maṃ evaṃ jāneyyuṃ ‘passatha bho imaṃ kulaputtaṃ saddhāya agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. So iti paṭisañcikkhati ‘āraddhaṃ kho pana me vīriyaṃ bhavissati asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekagga’nti. So lokaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharatī’’ti (dha. sa. aṭṭha. 1 kāmāvacarakusala dhammuddesakathā; a. ni. 3.40).</indent>
    <paragraph line="152">Evaṃ lokādhipati ottappaṃ nāma hoti. ‘‘Lajjāsabhāvasaṇṭhitā hirī, bhayasabhāvasaṇṭhitaṃ ottappa’’nti ettha pana lajjāti lajjanākāro, tena sabhāvena saṇṭhitā hirī. Bhayanti apāyabhayaṃ, tena sabhāvena saṇṭhitaṃ ottappaṃ. Tadubhayampi pāpaparivajjane pākaṭaṃ hoti. Ekacco hi yathā nāma eko kulaputto uccārapassāvādīni karonto lajjitabbayuttakaṃ ekaṃ disvā lajjanākārappatto bhaveyya hīḷito, evameva ajjhattaṃ lajjīdhammaṃ okkamitvā pāpakammaṃ na karoti. Ekacco apāyabhayabhīto hutvā pāpakammaṃ na karoti.</paragraph>
    <paragraph line="153">Tatridaṃ <pageBreak edition="Vipassana Research Institut" number="0.0046" /> opammaṃ – yathā hi dvīsu ayoguḷesu eko sītalo bhaveyya gūthamakkhito, eko uṇho āditto. Tattha paṇḍito sītalaṃ gūthamakkhitattā jigucchanto na gaṇhāti, itaraṃ ḍāhabhayena. Tattha sītalassa <pageBreak edition="Pali Text Society" number="1.0060" /> gūthamakkhanajigucchāya agaṇhanaṃ viya ajjhattaṃ lajjīdhammaṃ okkamitvā pāpassa akaraṇaṃ, uṇhassa ḍāhabhayena agaṇhanaṃ viya apāyabhayena pāpassa akaraṇaṃ veditabbaṃ.</paragraph>
    <paragraph line="154">‘‘Sappatissavalakkhaṇā hirī, vajjabhīrukabhayadassāvilakkhaṇaṃ ottappa’’nti idampi dvayaṃ pāpaparivajjane eva pākaṭaṃ hoti. Ekacco hi jātimahattapaccavekkhaṇā satthumahattapaccavekkhaṇā dāyajjamahattapaccavekkhaṇā sabrahmacārimahattapaccavekkhaṇāti catūhi kāraṇehi sappatissavalakkhaṇaṃ hiriṃ samuṭṭhāpetvā pāpaṃ na karoti. Ekacco attānuvādabhayaṃ parānuvādabhayaṃ daṇḍabhayaṃ duggatibhayanti catūhākārehi vajjabhīrukabhāvadassāvilakkhaṇaṃ ottappaṃ <pageBreak edition="Myanmar" number="0.0051" /> samuṭṭhāpetvā pāpaṃ na karoti. Tattha jātimahattapaccavekkhaṇādīni ceva attānuvādabhayādīni ca vitthāretvā kathetabbāni. Evaṃ vuttaṃ sattavidhaṃ balaṃ yassa puggalassa natthi, te kilesā taṃ puggalaṃ sahanti…pe… pariyādiyanti maddantīti.</paragraph>
    <paragraph line="155"><bold>Dve parissayā</bold>ti pākaṭāpākaṭavasena dve eva upaddavā, na ekaṃ, na tīṇi. Te vibhāgato dassetuṃ <bold>‘‘katame pākaṭaparissayā’’</bold>tiādimāha. Tattha <bold>kokā</bold>ti kekā. Ayameva vā pāṭho. <bold>Corā</bold>ti coriyakammehi yuttā. <bold>Māṇavā</bold>ti sāhasikakammehi yuttā. <bold>Katakammā</bold>ti sandhicchedādikatacorikakammā. <bold>Akatakammā</bold>ti taṃ kammaṃ kātuṃ nikkhantā. Ettha <bold>assū</bold>ti bhaveyyunti attho. <bold>Cakkhurogo</bold>ti cakkhusmiṃ uppannarogo, rujatīti rogo. Cakkhurogotiādayo vatthuvasena veditabbā. Nibbattitapasādānañhi rogo nāma natthi. <bold>Kaṇṇarogo</bold>ti bahikaṇṇarogo. <bold>Mukharogo</bold>ti mukhe uppannarogo. <bold>Dantarogo</bold>ti dantasūlaṃ. <bold>Kāso</bold>ti khayarogo. <bold>Sāso</bold>ti svāso uggārarogo. <bold>Pināso</bold>ti bahināsikāya rogo. <bold>Ḍāho</bold>ti abbhantare uppajjanako uṇho. <bold>Mucchā</bold>ti <pageBreak edition="Pali Text Society" number="1.0061" /> sativissajjanakā. <bold>Pakkhandikā</bold>ti lohitapakkhandikā atisāro. <bold>Sūlā</bold>ti āmasūlā kucchivāto. <bold>Visūcikā</bold>ti mahanto virecanako. <bold>Kilāso</bold>ti sabalo. <bold>Soso</bold>ti sukkhanako sosabyādhi. <bold>Apamāro</bold>ti amanussaggāho veriyakkhābādho. <bold>Daddū</bold>ti daddupīḷakā. <bold>Kaṇḍū</bold>ti khuddakapīḷakā. <bold>Kacchū</bold>ti mahākacchu. <bold>Rakhasā</bold>ti nakhehi vilikhitaṭṭhāne rogo. ‘‘Nakhasā’’tipi pāḷi. <bold>Vitacchikā</bold>ti hatthatalapādatalesu hīraṃ hīraṃ katvā phālento uppajjanakarogo. <bold>Lohitapitta</bold>nti soṇitapittaṃ, rattapittanti <pageBreak edition="Vipassana Research Institut" number="0.0047" /> vuttaṃ hoti. <bold>Madhumeho</bold>ti sarīrabbhantare ukkaṭṭharogo. Vuttañhetaṃ ‘‘api ca madhumeho ābādho ukkaṭṭho’’ti (pāci. 15).</paragraph>
    <paragraph line="156"><bold>Aṃsā</bold>ti arisarogo. <bold>Pīḷakā</bold>ti lohitapīḷakā. Bhagaṃ dālayatīti <bold>bhagandalā,</bold> vaccamaggaṃ phāletīti attho. <bold>Pittasamuṭṭhānā</bold>ti pittena samuṭṭhānaṃ uppatti etesanti pittasamuṭṭhānā. Te kira dvattiṃsa honti. <bold>Semhasamuṭṭhānā</bold>dīsupi eseva nayo. <bold>Sannipātikā</bold>ti vātapittasemhānaṃ sannipātena <pageBreak edition="Myanmar" number="0.0052" /> ekībhāvena uppannā. Ābādhaṭṭhena <bold>ābādhā. Utupariṇāmajā</bold>ti utupariṇāmena. <bold>Accuṇhā</bold>ti sītena uppajjanakarogā. <bold>Visamaparihārajā</bold>ti atiṭṭhānanisajjādinā visamaparihārena jātā. <bold>Opakkamikā</bold>ti vadhabandhanādinā upakkamena jātā. <bold>Kammavipākajā</bold>ti balavakammavipākasambhūtā. <bold>Sītaṃ uṇhaṃ…pe… samphasso</bold>ti ime pākaṭā eva. <bold>Iti vā</bold>ti evaṃ vā. <bold>Ime vuccantī</bold>ti nigamento āha.</paragraph>
    <paragraph line="157"><bold>Katame paṭicchannaparissayā</bold>ti apākaṭā acchāditaupaddavā <pageBreak edition="Pali Text Society" number="1.0062" /> katameti pucchati. Tattha <bold>kāyaduccarita</bold>nti pāṇātipātaadinnādānamicchācāracetanā veditabbā. <bold>Vacīduccarita</bold>nti musāvādapisuṇavācāpharusavācāsamphappalāpacetanā veditabbā. <bold>Manoduccarita</bold>nti abhijjhābyāpādamicchādiṭṭhiyo veditabbā. Kāye pavattaṃ, kāyato vā pavattaṃ, duṭṭhu caritaṃ, kilesapūtikattā vā duṭṭhu caritanti kāyaduccaritaṃ. Vacīmanoduccaritesupi eseva nayo.</paragraph>
    <paragraph line="158">Kāmīyantīti kāmā, pañca kāmaguṇā. Kāmesu chando kāmacchando. Kāmayatīti vā kāmo, kāmo eva chando, kāmacchando na kattukamyatāchando, na dhammacchando vā. Kāmataṇhāva evaṃnāmikā. Kusaladhamme nīvaratīti nīvaraṇaṃ, kāmacchando eva nīvaraṇaṃ <bold>kāmacchandanīvaraṇaṃ</bold>. Evaṃ sesesupi. Byāpajjati tena cittaṃ pūtibhāvaṃ upagacchati, byāpādayati vā vinayācārarūpasampattihitasukhādīnīti vā <bold>byāpādo</bold>. Thinanatā thinaṃ. Middhanatā middhaṃ, anussāhasaṃhananatā asattivighātatā cāti attho. Thinañca middhañca <bold>thinamiddhaṃ</bold>. Tattha thinaṃ anussāhanalakkhaṇaṃ, vīriyavinodanarasaṃ, saṃsīdanapaccupaṭṭhānaṃ. Middhaṃ akammaññatālakkhaṇaṃ, onahanarasaṃ, līnabhāvapaccupaṭṭhānaṃ, pacalāyikāniddāpaccupaṭṭhānaṃ vā. Ubhayampi aratitandīvijambhitādīsu ayonisomanasikārapadaṭṭhānanti.</paragraph>
    <paragraph line="159">Uddhatassa bhāvo <bold>uddhaccaṃ</bold>. Taṃ avūpasamalakkhaṇaṃ vātābhighātacalajalaṃ viya, anavaṭṭhānarasaṃ vātābhighātacaladhajapaṭākaṃ viya, bhantattapaccupaṭṭhānaṃ pāsāṇābhighātasamuddhatabhasmaṃ viya <pageBreak edition="Vipassana Research Institut" number="0.0048" />, cetaso avūpasamo ayonisomanasikārapadaṭṭhānaṃ. Cittavikkhepoti daṭṭhabbaṃ. Kucchitaṃ kataṃ kukataṃ, tassa <pageBreak edition="Myanmar" number="0.0053" /> bhāvo <bold>kukkuccaṃ</bold>. Taṃ pacchānutāpalakkhaṇaṃ, katākatānusocanarasaṃ, vippaṭisārapaccupaṭṭhānaṃ, katākatapadaṭṭhānaṃ dāsabyaṃ viya daṭṭhabbaṃ <pageBreak edition="Pali Text Society" number="1.0063" />. Uddhaccañca kukkuccañca <bold>uddhaccakukkuccaṃ</bold>. Vigatā cikicchāti <bold>vicikicchā,</bold> sabhāvaṃ vā vicinanto etāya kicchati kilamatīti <bold>vicikicchā,</bold> sā saṃsayalakkhaṇā, saṃsappanarasā, anicchayapaccupaṭṭhānā, anekaṃsaggāhapaccupaṭṭhānā vā, ayonisomanasikārapadaṭṭhānā. Paṭipattiantarāyakarāti daṭṭhabbā.</paragraph>
    <paragraph line="160">Rajjanalakkhaṇo <bold>rāgo</bold>. Dussanalakkhaṇo <bold>doso</bold>. Muyhanalakkhaṇo <bold>moho</bold>. Kujjhanalakkhaṇo <bold>kodho,</bold> caṇḍikkalakkhaṇo vā, āghātakaraṇaraso, dūsanapaccupaṭṭhāno. Upanandhanalakkhaṇo <bold>upanāho,</bold> veraappaṭinissajjanaraso, kodhānubandhabhāvapaccupaṭṭhāno. Vuttañcetaṃ ‘‘pubbakālaṃ kodho, aparakālaṃ upanāho’’tiādi (vibha. 891).</paragraph>
    <paragraph line="161">Paraguṇamakkhanalakkhaṇo <bold>makkho</bold>. Tesaṃ vināsanaraso, tadacchādanapaccupaṭṭhāno. Yugaggāhalakkhaṇo <bold>paḷāso,</bold> paraguṇehi attano guṇānaṃ samīkaraṇaraso, paresaṃ guṇappamāṇena upaṭṭhānapaccupaṭṭhāno.</paragraph>
    <paragraph line="162">Parasampattikhīyanalakkhaṇā <bold>issā,</bold> tassa akkhamanalakkhaṇā vā, tattha anabhiratirasā, tato vimukhabhāvapaccupaṭṭhānā. Attano sampattinigūhanalakkhaṇaṃ <bold>macchariyaṃ,</bold> attano sampattiyā parehi sādhāraṇabhāvaṃ akkhamanarasaṃ, saṅkocanapaccupaṭṭhānaṃ.</paragraph>
    <paragraph line="163">Katapāpapaṭicchādanalakkhaṇā <bold>māyā,</bold> tassa nigūhanarasā, tadāvaraṇapaccupaṭṭhānā. Attano avijjamānaguṇappakāsanalakkhaṇaṃ <bold>sāṭheyyaṃ,</bold> tesaṃ samudāharaṇarasaṃ, sarīrākārehipi tesaṃ vibhūtakaraṇapaccupaṭṭhānaṃ.</paragraph>
    <paragraph line="164">Cittassa uddhumātabhāvalakkhaṇo <bold>thambho,</bold> appatissavavuttiraso, amaddavapaccupaṭṭhāno. Karaṇuttariyalakkhaṇo <bold>sārambho,</bold> vipaccanīkatāraso, agāravapaccupaṭṭhāno.</paragraph>
    <paragraph line="165">Uṇṇatilakkhaṇo <bold>māno,</bold> ahaṃkāraraso, uddhumātabhāvapaccupaṭṭhāno. Abbhuṇṇatilakkhaṇo <bold>atimāno,</bold> ativiya ahaṃkāraraso, accuddhumātabhāvapaccupaṭṭhāno.</paragraph>
    <paragraph line="166">Mattabhāvalakkhaṇo <pageBreak edition="Vipassana Research Institut" number="0.0049" /><pageBreak edition="Myanmar" number="0.0054" /><bold>mado,</bold> madaggahaṇaraso, ummādapaccupaṭṭhāno <pageBreak edition="Pali Text Society" number="1.0064" />. Pañcasu kāmaguṇesu cittassa vossaggalakkhaṇo <bold>pamādo,</bold> vossaggānuppadanaraso, sativippavāsapaccupaṭṭhānoti evaṃ imesaṃ dhammānaṃ lakkhaṇādīni veditabbāni. Ayamettha saṅkhepo, vitthāro pana ‘‘tattha katamo kodho’’tiādinā vibhaṅge (vibha. 891) vuttanayeneva veditabbo.</paragraph>
    <paragraph line="167">Visesato cettha āmisagiddho attanā alabhanto aññassa lābhino kujjhati, tassa sakiṃ uppanno kodho kodhoyeva. Taduttari upanāho. So evaṃ kuddho upanayhanto ca santepi aññassa lābhino guṇaṃ makkheti ‘‘ahampi tādiso’’ti ca yugaggāhaṃ gaṇhāti. Ayamassa makkho ca palāso ca, so evaṃ makkhī palāsī tassa lābhasakkārādīsu ‘‘kiṃ imassa iminā’’ti issati padussati, ayamassa issā. Sace panassa kāci sampatti hoti, tassā tena sādhāraṇabhāvaṃ na sahati, idamassa maccheraṃ. Lābhahetu kho pana attano santepi dose paṭicchādeti, ayamassa māyā. Asantepi guṇe pakāseti, idamassa sāṭheyyaṃ. So evaṃ paṭipanno sace pana yathādhippāyaṃ lābhaṃ labhati, tena thaddho hoti amuducitto ‘‘na idaṃ evaṃ kātabba’’nti ovadituṃ asakkuṇeyyo, ayamassa thambho. Sace pana naṃ koci kiñci vadati ‘‘na idaṃ evaṃ kātabba’’nti, tena sāraddhacitto hoti, bhākuṭikamukho ‘‘ko me tva’’nti pasayhabhāṇī, ayamassa sārambho. Tato thambhena ‘‘ahameva seyyo’’ti attānaṃ maññanto mānī hoti. Sārambhena ‘‘ke ime’’ti pare atimaññanto atimānī, ayamassa māno ca atimāno ca. So tehi mānātimānehi jātimadādianekarūpaṃ madaṃ janeti, matto samāno kāmaguṇādibhedesu vatthūsu pamajjati, ayamassa mado ca pamādo cāti veditabbaṃ.</paragraph>
    <paragraph line="168"><bold>Sabbe kilesā</bold>ti sabbepi akusalā dhammā. Upatāpanaṭṭhena vibādhanaṭṭhena ca <bold>kilesā</bold>. Kilesapūtikattā <bold>duccaritā</bold>. Kilesadarathakaraṇaṭṭhena <bold>darathā</bold>. Antoḍāhādikaraṇaṭṭhena <pageBreak edition="Pali Text Society" number="1.0065" /><bold>pariḷāhā</bold>. Sadā tāpanaṭṭhena <bold>santāpā</bold>. Akosallasambhūtaṭṭhena abhisaṅkharaṇaṭṭhena ca sabbe <bold>akusalābhisaṅkhārā</bold>.</paragraph>
    <paragraph line="169"><bold>Kenaṭṭhenā</bold>ti <pageBreak edition="Myanmar" number="0.0055" /> kena atthena. Abhibhavanāditividhaṃ atthaṃ dassetuṃ <bold>‘‘parisahantīti parissayā’’</bold>tiādimāha. <bold>Parisahantī</bold>ti dukkhaṃ uppādenti abhibhavanti. <bold>Parihānāya saṃvattantī</bold>ti kusalānaṃ dhammānaṃ pariccajanāya saṃvattanti. <bold>Tatrāsayā</bold>ti tasmiṃ sarīre akusalā dhammā āsayanti nivasanti uppajjantīti attho. <bold>Te parissayā</bold>ti kāyaduccaritādayo upaddavā. <bold>Kusalānaṃ dhammānaṃ antarāyāyā</bold>ti upari vattabbānaṃ sammāpaṭipadādito kosallasambhūtānaṃ dhammānaṃ antaradhānāya adassanatthāya saṃvattanti. <bold>Sammāpaṭipadāyā</bold>ti sundarāya pasaṭṭhāya vā paṭipadāya, na <pageBreak edition="Vipassana Research Institut" number="0.0050" /> micchāpaṭipadāya. <bold>Anulomapaṭipadāyā</bold>ti aviruddhapaṭipadāya, na paṭilomapaṭipadāya. <bold>Apaccanīkapaṭipadāyā</bold>ti na paccanīkapaṭipadāya, apaccatthikapaṭipadāya. <bold>Anvatthapaṭipadāyā</bold>ti atthaanugatāya paṭipadāya, uparūpari vaḍḍhitāya paṭipadāya. Yathā attho, tathā paṭipajjitabbāya paṭipadāyāti vuttaṃ hoti. ‘‘Attatthapaṭipadāyā’’tipi pāḷi, taṃ na sundaraṃ. <bold>Dhammānudhammapaṭipadāyā</bold>ti dhammo nāma navalokuttaradhammo. Anudhammo nāma vipassanādi. Tassa dhammassa anurūpā dhammapaṭipadā dhammānudhammapaṭipadā, tassā dhammānudhammapaṭipadāya.</paragraph>
    <paragraph line="170"><bold>Sīlesu paripūrikāritāyā</bold>ti pātimokkhasīlesu pāripūriṃ katvā ṭhitatāya. <bold>Indriyesu guttadvāratāyā</bold>ti ‘‘cakkhunā rūpaṃ disvā’’tiādinā (dī. ni. 1.213; a. ni. 3.16; ma. ni. 2.24; cūḷani. mettagūmāṇavapucchāniddesa 18) nayena vuttesu manacchaṭṭhesu indriyesu sugopitadvārabhāvassa. <bold>Bhojane mattaññutāyā</bold>ti paṭiggahaṇādīsu pamāṇayuttatāya. Alaṃsāṭakādiṃ muñcitvā mitabhojanatāya.</paragraph>
    <paragraph line="171"><bold>Jāgariyānuyogassā</bold>ti ‘‘divasaṃ caṅkamena nisajjāya āvaraṇīyehi dhammehī’’ti (a. ni. 3.16; ma. ni. 2.24) evamādinā nayena pañca jāgaraṇadhamme anuyogassa. <bold>Satisampajaññassā</bold>ti <pageBreak edition="Pali Text Society" number="1.0066" /> sabbakammaṭṭhānabhāvanānuyuttānaṃ sabbayogīnaṃ sabbadā upakārakassa satisampajaññassa.</paragraph>
    <paragraph line="172"><bold>Satipaṭṭhānāna</bold>nti ārammaṇesu okkantitvā pakkanditvā upaṭṭhānato paṭṭhānaṃ, satiyeva paṭṭhānaṃ satipaṭṭhānaṃ. Kāyavedanācittadhammesu panassā asubhadukkhāniccānattākāragahaṇavasena <pageBreak edition="Myanmar" number="0.0056" /> subhasukhaniccattasaññāpahānakiccasādhanavasena ca pavattito catudhā pabhedo hoti, tesaṃ catunnaṃ satipaṭṭhānānaṃ.</paragraph>
    <paragraph line="173"><bold>Catunnaṃ sammappadhānāna</bold>nti padahanti etenāti padhānaṃ, sobhanaṃ padhānaṃ sammappadhānaṃ, sammā vā padahanti etenāti sammappadhānaṃ, sobhanaṃ vā taṃ kilesavirūpattavirahato, padhānañca hitasukhanipphādakaṭṭhena seṭṭhabhāvāvahanato, padhānabhāvakaraṇato cāti sammappadhānaṃ, vīriyassetaṃ adhivacanaṃ. Uppannuppannānaṃ anuppannuppannānañca catunnaṃ akusalakusalānaṃ pahānānuppattiuppādaṭṭhitikiccasādhanavasena pavattito panassa catudhā pabhedo hoti, tesaṃ catunnaṃ sammappadhānānaṃ.</paragraph>
    <paragraph line="174"><bold>Catunnaṃ iddhipādāna</bold>nti ettha chandavīriyacittavīmaṃsāsu ekeko ijjhatīti iddhi, samijjhati <pageBreak edition="Vipassana Research Institut" number="0.0051" /> nipphajjatīti attho. Ijjhanti vā etāya sattā iddhā vuddhā ukkaṃsagatā hontīti iddhi. Paṭhamena atthena iddhiyeva pādoti iddhipādo, iddhikoṭṭhāsoti attho. Dutiyena atthena iddhiyā pādoti iddhipādo, pādoti patiṭṭhā adhigamupāyoti attho. Tena hi yasmā uparūparivisesasaṅkhātaṃ iddhiṃ pajjanti pāpuṇanti, tasmā pādoti vuccati. Tesaṃ catunnaṃ iddhipādānaṃ.</paragraph>
    <paragraph line="175"><bold>Sattannaṃ bojjhaṅgāna</bold>nti bodhiyā, bodhissa vā aṅgāti bojjhaṅgā. Idaṃ vuttaṃ hoti, yā esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṃ anekesaṃ upaddavānaṃ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhatīti katvā ‘‘bodhī’’ti <pageBreak edition="Pali Text Society" number="1.0067" /> vuccati, <bold>bujjhatī</bold>ti kilesasantānaniddāya uṭṭhahati, cattāri vā ariyasaccāni paṭivijjhati, nibbānameva vā sacchikaroti, tassā dhammasāmaggisaṅkhātāya bodhiyā aṅgātipi bojjhaṅgā jhānaṅgamaggaṅgādīni viya. Yo panesa yathāvuttappakārāya etāya dhammasāmaggiyā bujjhatīti katvā ariyasāvako ‘‘bodhī’’ti vuccati, tassa bodhissa aṅgātipi bojjhaṅgā senaṅgarathaṅgādayo viya. Tenāhu <pageBreak edition="Myanmar" number="0.0057" /> aṭṭhakathācariyā ‘‘bujjhanakassa puggalassa aṅgāti bojjhaṅgā’’ti. Tesaṃ sattannaṃ bojjhaṅgānaṃ.</paragraph>
    <paragraph line="176"><bold>Ariyassa aṭṭhaṅgikassa maggassā</bold>ti ariyoti taṃtaṃmaggavajjhakilesehi ārakattā ariyabhāvakarattā ariyaphalapaṭilābhakarattā ca ariyo. Aṭṭhaṅgāni assāti aṭṭhaṅgiko. Svāyaṃ caturaṅgikā viya senā, pañcaṅgikaṃ viya ca tūriyaṃ aṅgamattameva hoti, aṅgavinimutto natthi. Nibbānaṃ maggati, kilese vā mārento gacchatīti maggo, tassa ariyassa aṭṭhaṅgikassa maggassa bhāvanānuyogassa. <bold>Imesaṃ kusalānaṃ dhammāna</bold>nti vuttappakārānaṃ lokiyalokuttarakusaladhammānaṃ. <bold>Antarāyāyā</bold>ti lokuttarakusaladhammānaṃ antarāyāya antaradhānāya lokiyakusaladhammānaṃ pariccāgāya.</paragraph>
    <paragraph line="177">Tesu lokuttarakusaladhammānaṃ uppajjituṃ appadānaṭṭhena <bold>parissayā</bold> nāma. Te hi uppajjitvā nirujjhamānā upaddavaṃ nāvahanti. <bold>Tatthete</bold>ti tasmiṃ attabhāve ete. <bold>Pāpakā</bold>ti lāmakā. <bold>Attabhāvasannissayā</bold>ti attabhāvaṃ upanissāya ārammaṇaṃ katvā uppajjantīti attabhāvasannissayā. <bold>Dake</bold>ti udake.</paragraph>
    <paragraph line="178"><bold>Vuttaṃ</bold><pageBreak edition="Vipassana Research Institut" number="0.0052" /><bold>heta</bold>nti kathitañhi etaṃ. <bold>Sāntevāsiko</bold>ti antevāsikasaṅkhātena kilesena saha vasatīti sāntevāsiko. <bold>Sācariyako</bold>ti samudācaraṇasaṅkhātena kilesena saha vasatīti sācariyako.</paragraph>
    <paragraph line="179"><bold>Cakkhunā rūpaṃ disvā</bold>ti cakkhuviññāṇena rūpaṃ passitvā. Upari <bold>sotena saddaṃ sutvā</bold>tiādīsupi eseva nayo. <bold>Uppajjantī</bold>ti samudācaranti. <bold>Sarasaṅkappā</bold>ti nānārammaṇe saṃsaraṇavasena uppannā parikappā. <bold>Saṃyojaniyā</bold>ti ārammaṇabhāvaṃ <pageBreak edition="Pali Text Society" number="1.0068" /> upagantvā saṃyojanasambandhanena saṃyojanānaṃ hitā. <bold>Tyassā</bold>ti te pāpakā assa puggalassa. <bold>Anto vasantī</bold>ti abbhantare citte nivasanti. <bold>Anvāsavantī</bold>ti kilesasantānaṃ anugantvā bhusaṃ savanti anubandhanti. <bold>Te na</bold>nti taṃ puggalaṃ ete akusalā dhammā. <bold>Samudācarantī</bold>ti sammā ācaranti pavattantīti attho.</paragraph>
    <paragraph line="180">Kilissanaṭṭhena <bold>malā</bold>. Sattuatthena <bold>amittā</bold>. Veriatthena <bold>sapattā</bold>. Hananaṭṭhena <bold>vadhakā</bold>. Paccāmittaṭṭhena <bold>paccatthikā</bold>. Atha vā <bold>malā</bold> sūriyassopakkilesavalāhakā viya. <bold>Amittā</bold> sūriyassa dhūmaṃ viya. Sapattā <pageBreak edition="Myanmar" number="0.0058" /> sūriyassa himaṃ viya. <bold>Vadhakā</bold> sūriyassa rajaṃ viya. <bold>Paccatthikā</bold> sūriyassa rāhu viya. <bold>‘‘Malā</bold> suvaṇṇassa malaṃ viya cittappabhānāsakā. <bold>Amittā</bold> kāḷalohamalaṃ viya citte siniddhabhāvanāsakā, <bold>sapattā</bold> yuganaddhaṃ yujjhantā sapattā viya citte patiṭṭhitadhammadhaṃsakā. <bold>Vadhakā</bold> manussaghātakā viya dhammaghātakā. <bold>Paccatthikā</bold> raññā upagatassa vināso viya mokkhamaggassa paṭisedhakā’’ti evameke vaṇṇayanti.</paragraph>
    <paragraph line="181"><bold>Anatthajanano</bold>ti na atthaṃ anatthaṃ, taṃ anatthaṃ uppādetīti anatthajanano. Ko so? Lobho. <bold>Cittappakopano</bold>ti cittassa pakopano calano, kusalaṃ nivāretvā cittaṃ rundhatīti attho. <bold>Bhayamantarato jāta</bold>nti abbhantare attano citteyeva jātaṃ, anatthajananādibhayahetu. <bold>Taṃ jano nāvabujjhatī</bold>ti taṃ bhayaṃ bālamahājano avagantvā otaritvā na jānāti. <bold>Attha</bold>nti luddho puggalo lokiyalokuttaraatthaṃ na jānāti. <bold>Dhamma</bold>nti tassa hetuṃ. <bold>Andhatama</bold>nti bahalandhakāraṃ. <bold>Ya</bold>nti yasmā, yaṃ naraṃ vā. <bold>Sahate</bold>ti abhibhavati.</paragraph>
    <paragraph line="182"><bold>Ajjhatta</bold>nti sakasantāne. <bold>Uppajjamānā uppajjantī</bold>ti pubbantato uddhaṃ uppajjamānā ahitāya uppajjanti dukkhāya <pageBreak edition="Pali Text Society" number="1.0069" />. Tadubhayena aphāsuvihārāya. <bold>Ahitāyā</bold>ti cetasikadukkhatthāya. <bold>Dukkhāyā</bold>ti kāyikadukkhatthāya. <bold>Aphāsuvihārāyā</bold>ti tadubhayena na sukhavihāratthāya. Atha vā <bold>‘‘uppajjamānā uppajjantī</bold>ti bhavaṅgacalanato paṭṭhāya yāva voṭṭhabbanā, tāva <pageBreak edition="Vipassana Research Institut" number="0.0053" /> uppajjamānā nāma. Voṭṭhabbanaṃ pana patvā anivattanabhāvena uppajjanti nāmā’’ti evameke vaṇṇayanti.</paragraph>
    <paragraph line="183"><bold>Tacasāraṃva samphala</bold>nti attano phalena nāsitaṃ tacasārasaṅkhātaṃ veḷu viya. <bold>Aratī</bold>ti kusalesu dhammesu ukkaṇṭhitatā. <bold>Ratī</bold>ti pañcakāmaguṇe abhirati. <bold>Lomahaṃso</bold>ti kaṇṭakasadiso hutvā uddhaggalomo. <bold>Itonidānā</bold>ti ayaṃ attabhāvo nidānaṃ paccayo etesanti itonidānā. <bold>Itojā</bold>ti ito attabhāvato jātā. <bold>Ito samuṭṭhāya manovitakkā</bold>ti yathā dīghasuttakena pāde baddhaṃ kākaṃ kumārakā tassa suttassa pariyantaṃ aṅguliṃ veṭhetvā ossajjanti, so dūraṃ <pageBreak edition="Myanmar" number="0.0059" /> gantvāpi puna tesaṃ pādamūleyeva patati, evameva ito attabhāvato samuṭṭhāya pāpavitakkā cittaṃ ossajjanti.</paragraph>
    <paragraph line="184">‘‘Sāntevāsiko’’tiādikaṃ paṭhamasuttaṃ kilesena sahavāsaṃ sandhāya vuttaṃ. ‘‘Tayome, bhikkhave, antarāmalā’’tiādikaṃ dutiyaṃ kusaladhammamalīnakaraṇavasena atthānatthassa ajānanavasena ca. ‘‘Tayo kho, mahārāja, purisassa dhammā ajjhattaṃ uppajjamānā’’tiādikaṃ tatiyaṃ attano nissayaghātanavasena. ‘‘Rāgo ca doso ca itonidānā’’tiādikaṃ catutthaṃ kilesānaṃ patiṭṭhādassanavasena vuttanti ñātabbaṃ.</paragraph>
    <paragraph line="185"><bold>Tato tato parissayato</bold>ti tamhā tamhā upaddavā. <bold>Taṃ puggala</bold>nti vuttappakārakilesasamaṅgīpuggalaṃ. <bold>Dukkhaṃ anvetī</bold>ti dukkhaṃ anu eti mātu pacchato khīrapivako viya. <bold>Anugacchatī</bold>ti samīpaṃ gacchati coraghātako viya vajjhappattassa <pageBreak edition="Pali Text Society" number="1.0070" />. <bold>Anvāyikaṃ hotī</bold>ti sampattaṃ hoti dhammaganthikāya paricchedo viya. <bold>Jātidukkha</bold>nti jātisaddassa tāva aneke atthā paveditā. Yathā –</paragraph>
    <gatha1 line="186">Bhavo kulaṃ nikāyo ca, sīlaṃ paññatti lakkhaṇaṃ;</gatha1>
    <gathalast line="187">Pasūti sandhi cevāti, jātiatthā paveditā.</gathalast>
    <paragraph line="188">Tathā hissa ‘‘ekampi jātiṃ dvepi jātiyo’’tiādīsu (pārā. 12; dī. ni. 1.31; ma. ni. 2.257) bhavo attho. ‘‘Akkhitto anupakkuṭṭho jātivādenā’’ti (dī. ni. 1.303) ettha kulaṃ. ‘‘Atthi, visākhe, nigaṇṭhā nāma samaṇajātī’’ti (a. ni. 3.71) ettha nikāyo. ‘‘Yatohaṃ, bhagini, ariyāya jātiyā jāto nābhijānāmī’’ti <pageBreak edition="Vipassana Research Institut" number="0.0054" /> (ma. ni. 2.351) ettha ariyasīlaṃ. ‘‘Tiriyā nāma tiṇajāti nābhiyā uggantvā nabhaṃ āhacca ṭhitā ahosī’’ti (a. ni. 5.196) ettha paññatti. ‘‘Jāti dvīhi khandhehi saṅgahitā’’ti (dhātu. 71) ettha saṅkhatalakkhaṇaṃ. ‘‘Sampatijāto, ānanda, bodhisatto’’ti (dī. ni. 2.31; ma. ni. 3.207) ettha pasūti. ‘‘Bhavapaccayā jātī’’ti (mahāva. 1; udā. 1; ma. ni. 1.403; saṃ. ni. 2.53; vibha. 225; kathā. 450) ca, ‘‘jātipi dukkhā’’ti (mahāva. 14; vibha. 190; dī. ni. 2.387; ma. ni. 2.373; saṃ. ni. 5.1081; paṭi. ma. 2.30) ca ettha pariyāyato paṭisandhikkhaṇo, nippariyāyato pana tattha tattha nibbattamānānaṃ sattānaṃ ye ye khandhā pātubhavanti, tesaṃ tesaṃ paṭhamapātubhāvo jāti nāma.</paragraph>
    <paragraph line="189">Kasmā <pageBreak edition="Myanmar" number="0.0060" /> panesā jāti dukkhāti ce? Anekesaṃ dukkhānaṃ vatthubhāvato. Anekāni hi dukkhāni. Seyyathidaṃ – dukkhadukkhaṃ vipariṇāmadukkhaṃ saṅkhāradukkhaṃ paṭicchannadukkhaṃ appaṭicchannadukkhaṃ pariyāyadukkhaṃ nippariyāyadukkhanti.</paragraph>
    <paragraph line="190">Tattha kāyikacetasikā dukkhavedanā sabhāvato ca nāmato ca dukkhattā <bold>‘‘dukkhadukkha’’</bold>nti vuccati.</paragraph>
    <paragraph line="191">Sukhavedanā vipariṇāmena dukkhuppattihetuto <bold>vipariṇāmadukkhaṃ</bold>. Upekkhāvedanā ceva avasesā ca tebhūmakā saṅkhārā udayabbayapīḷitattā <bold>saṅkhāradukkhaṃ</bold>.</paragraph>
    <paragraph line="192">Kaṇṇasūladantasūlarāgajapariḷāhadosamohajapariḷāhādi <pageBreak edition="Pali Text Society" number="1.0071" /> kāyikacetasiko ābādho pucchitvā jānitabbato upakkamassa ca apākaṭabhāvato <bold>paṭicchannadukkhaṃ</bold>. Apākaṭadukkhantipi vuccati.</paragraph>
    <paragraph line="193">Dvattiṃsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato <bold>appaṭicchannadukkhaṃ</bold>. Pākaṭadukkhantipi vuccati.</paragraph>
    <paragraph line="194">Ṭhapetvā dukkhadukkhaṃ sesaṃ dukkhasaccavibhaṅge āgataṃ jātiādi sabbampi tassa tassa dukkhassa vatthubhāvato <bold>pariyāyadukkhaṃ</bold>. Dukkhadukkhaṃ pana <bold>nippariyāyadukkha</bold>nti vuccati.</paragraph>
    <paragraph line="195">Tatrāyaṃ <pageBreak edition="Vipassana Research Institut" number="0.0055" /> jāti yaṃ taṃ <bold>bālapaṇḍitasuttādīsu</bold> (ma. ni. 3.246 ādayo) bhagavatāpi upamāvasena pakāsitaṃ āpāyikaṃ dukkhaṃ, yañca sugatiyampi manussaloke gabbhokkantimūlakādibhedaṃ dukkhaṃ uppajjati, tassa vatthubhāvato dukkhā.</paragraph>
    <paragraph line="196">Tatridaṃ gabbhokkantimūlakādibhedaṃ dukkhaṃ – ayañhi satto mātukucchimhi nibbattamāno na uppalapadumapuṇḍarikādīsu nibbattati, atha kho heṭṭhā āmāsayassa upari pakkāsayassa udarapaṭalapiṭṭhikaṇṭakānaṃ vemajjhe paramasambādhe tibbandhakāre nānākuṇapagandhaparibhāvite asuciparamaduggandhapavanavicarite adhimattajegucche kucchippadese pūtimacchapūtikummāsacandanikādīsu kimi viya nibbattati. So tattha nibbatto dasa māse mātukucchisambhavena usmanā puṭapākaṃ viya paccamāno piṭṭhapiṇḍi viya sediyamāno samiñjanapasāraṇādivirahito <pageBreak edition="Myanmar" number="0.0061" /> adhimattaṃ dukkhaṃ paccanubhotīti, idaṃ tāva <bold>gabbhokkantimūlakaṃ</bold> dukkhaṃ.</paragraph>
    <paragraph line="197">Yaṃ pana so mātu sahasā upakkhalanagamananisīdanavuṭṭhānaparivattanādīsu surādhuttahatthagato eḷako viya ahituṇḍikahatthagato sappapotako viya ca ākaḍḍhanaparikaḍḍhanaodhunanaddhunanādinā upakkamena adhimattaṃ dukkhaṃ anubhavati, yañca mātu sītudakapānakāle sītanarakupapanno viya uṇhayāgubhattādiajjhoharaṇakāle aṅgāravuṭṭhisamparikiṇṇo viya loṇambilādiajjhoharaṇakāle khārāpaṭicchakādikammakāraṇapatto viya tibbaṃ dukkhaṃ anubhoti, idaṃ <bold>gabbhapariharaṇamūlakaṃ</bold> dukkhaṃ.</paragraph>
    <paragraph line="198">Yaṃ <pageBreak edition="Pali Text Society" number="1.0072" /> panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne chedanaphālanādīhi dukkhaṃ uppajjati, idaṃ <bold>gabbhavipattimūlakaṃ</bold> dukkhaṃ.</paragraph>
    <paragraph line="199">Yaṃ vijāyamānāya mātuyā kammajehi vātehi parivattetvā narakapapātaṃ viya atibhayānakaṃ yonimaggaṃ paṭipātiyamānassa paramasambādhena ca yonimukhena tāḷacchiggaḷena viya mahānāgassa nikaḍḍhiyamānassa narakasattassa viya ca saṅghātapabbatehi vicuṇṇiyamānassa dukkhaṃ uppajjati, idaṃ <bold>vijāyanamūlakaṃ</bold> dukkhaṃ.</paragraph>
    <paragraph line="200">Yaṃ pana jātassa taruṇavaṇasadisasukhumālasarīrassa hatthaggahaṇanhāpanadhovanacoḷaparimajjanādikāle sūcimukhakhuradhārāhi vijjhanaphālanasadisaṃ dukkhaṃ uppajjati, idaṃ mātukucchito <bold>bahinikkhamanamūlakaṃ</bold> dukkhaṃ.</paragraph>
    <paragraph line="201">Yaṃ <pageBreak edition="Vipassana Research Institut" number="0.0056" /> pana tato paraṃ pavattiyaṃ attanāva attānaṃ vadhentassa acelakavatādivasena ātāpanaparitāpanānuyogamanuyuttassa kodhavasena abhuñjantassa ubbandhantassa ca dukkhaṃ hoti, idaṃ <bold>attūpakkamamūlakaṃ</bold> dukkhaṃ.</paragraph>
    <paragraph line="202">Yaṃ pana parato vadhabandhanādīni anubhavantassa dukkhaṃ uppajjati, idaṃ <bold>parūpakkamamūlakaṃ</bold> dukkhanti.</paragraph>
    <paragraph line="203">Iti imassa sabbassāpi dukkhassa ayaṃ jāti vatthumeva hoti, idaṃ <bold>jātidukkhaṃ</bold> anveti.</paragraph>
    <paragraph line="204"><bold>Jarādukkha</bold>nti <pageBreak edition="Myanmar" number="0.0062" /> duvidhā jarā – saṅkhatalakkhaṇañca khaṇḍiccādisammato santatiyaṃ ekabhavapariyāpanno khandhapurāṇabhāvo ca, sā idha adhippetā. Sā panesā dukkhā saṅkhāradukkhabhāvato ceva dukkhavatthuto ca. Yaṃ hidaṃ aṅgapaccaṅgasithilabhāvato indriyavikāravirūpatā yobbanavināsabalūpaghātasatimativippavāsaparaparibhavādianekapaccayaṃ kāyikacetasikaṃ dukkhamuppajjati, jarā tassa vatthu. Tenetaṃ vuccati –</paragraph>
    <gatha1 line="205">‘‘Aṅgānaṃ <pageBreak edition="Pali Text Society" number="1.0073" /> sithilabhāvā, indriyānaṃ vikārato;</gatha1>
    <gathalast line="206">Yobbanassa vināsena, balassa upaghātato.</gathalast>
    <gatha1 line="207">‘‘Vippavāsā satādīnaṃ, puttadārehi attano;</gatha1>
    <gathalast line="208">Appasādanīyato ceva, bhiyyo bālattapattiyā.</gathalast>
    <gatha1 line="209">‘‘Pappoti dukkhaṃ yaṃ macco, kāyikaṃ mānasaṃ tathā;</gatha1>
    <gathalast line="210">Sabbametaṃ jarāhetu, yasmā tasmā jarā dukhā’’ti. (vibha. aṭṭha. 192; visuddhi. 2.542);</gathalast>
    <paragraph line="211">Idaṃ jarādukkhaṃ anvetīti sambandho. <bold>Byādhī</bold>ti vividhaṃ dukkhaṃ ādahati vidahatīti byādhi. Byādhayati tāpayati kampayatīti vā <bold>byādhi</bold>.</paragraph>
    <paragraph line="212"><bold>Maraṇadukkha</bold>nti etthāpi duvidhaṃ maraṇaṃ saṅkhatalakkhaṇañca, yaṃ sandhāya vuttaṃ ‘‘jarāmaraṇaṃ dvīhi <pageBreak edition="Vipassana Research Institut" number="0.0057" /> khandhehi saṅgahita’’nti (dhātu. 71). Ekabhavapariyāpannajīvitindriyapabandhavicchedo ca, yaṃ sandhāya vuttaṃ ‘‘niccaṃ maraṇato bhaya’’nti (su. ni. 581; jā. 1.11.88). Taṃ idha adhippetaṃ. Jātipaccayā maraṇaṃ upakkamamaraṇaṃ sarasamaraṇaṃ āyukkhayamaraṇaṃ puññakkhayamaraṇantipi tasseva nāmaṃ. Puna khaṇikamaraṇaṃ sammutimaraṇaṃ samucchedamaraṇanti ayampi bhedo veditabbo. Pavatte rūpārūpadhammānaṃ bhedo <bold>khaṇikamaraṇaṃ</bold> nāma. Tisso mato phusso matoti idaṃ paramatthato sattassa abhāvā, sassaṃ mataṃ, rukkho matoti idampi jīvitindriyassa abhāvā <bold>sammutimaraṇaṃ</bold> nāma. Khīṇāsavassa appaṭisandhikā kālakiriyā <bold>samucchedamaraṇaṃ</bold> nāma. Bāhirasammutimaraṇaṃ ṭhapetvā itaraṃ sammutimaraṇañca idha yathāvuttappabandhavicchedanabhāvena saṅgahitaṃ, dukkhassa pana vatthubhāvato dukkhaṃ. Tenetaṃ vuccati –</paragraph>
    <gatha1 line="213">‘‘Pāpassa <pageBreak edition="Myanmar" number="0.0063" /> pāpakammādi-nimittamanupassato;</gatha1>
    <gatha2 line="214">Bhaddassāpasahantassa, viyogaṃ piyavatthukaṃ;</gatha2>
    <gathalast line="215">Mīyamānassa yaṃ dukkhaṃ, mānasaṃ avisesato.</gathalast>
    <gatha1 line="216">‘‘Sabbesañcāpi <pageBreak edition="Pali Text Society" number="1.0074" /> yaṃ sandhi-bandhanacchedanādikaṃ;</gatha1>
    <gathalast line="217">Vitujjamānamammānaṃ, hoti dukkhaṃ sarīrajaṃ.</gathalast>
    <gatha1 line="218">‘‘Asayhamappatikāraṃ, dukkhassetassidaṃ yato;</gatha1>
    <gathalast line="219">Maraṇaṃ vatthu tenetaṃ, dukkhamicceva bhāsita’’nti. (vibha. aṭṭha. 193; visuddhi. 2.543);</gathalast>
    <paragraph line="220"><bold>Sokaparidevadukkhadomanassupāyāsadukkha</bold>nti ettha sokādīsu <bold>soko</bold> nāma ñātibyasanādīhi phuṭṭhassa antonijjhānalakkhaṇo cittasantāpo. Dukkho panassa dukkhadukkhattā ceva dukkhassa ca vatthubhāvato. Tenetaṃ vuccati –</paragraph>
    <gatha1 line="221">‘‘Sattānaṃ hadayaṃ soko, sallaṃ viya vitujjati;</gatha1>
    <gathalast line="222">Aggitattova nārāco, bhusañca ḍahate puna.</gathalast>
    <gatha1 line="223">‘‘Samāvahati <pageBreak edition="Vipassana Research Institut" number="0.0058" /> ca byādhi-jarāmaraṇabhedanaṃ;</gatha1>
    <gathalast line="224">Dukkhampi vividhaṃ yasmā, tasmā dukkhoti vuccatī’’ti. (vibha. aṭṭha. 194; visuddhi. 2.544);</gathalast>
    <paragraph line="225"><bold>Paridevo</bold> nāma ñātibyasanādīhi phuṭṭhassa vacīpalāpo. Dukkho panassa saṃsāradukkhabhāvato dukkhavatthuto ca. Tenetaṃ vuccati –</paragraph>
    <gatha1 line="226">‘‘Yaṃ sokasallavihato paridevamāno, kaṇṭhoṭṭhatālutalasosajamappasayhaṃ;</gatha1>
    <gathalast line="227">Bhiyyodhimattamadhigacchatiyeva dukkhaṃ, dukkhoti tena bhagavā paridevamāhā’’ti. (vibha. aṭṭha. 195; visuddhi. 2.545);</gathalast>
    <paragraph line="228"><bold>Dukkhaṃ</bold> nāma kāyapīḷanalakkhaṇaṃ kāyikaṃ dukkhaṃ. Dukkhaṃ panassa dukkhadukkhattā ceva mānasadukkhāvahanato ca. Tenetaṃ vuccati –</paragraph>
    <gatha1 line="229">‘‘Pīḷeti kāyikamidaṃ, dukkhaṃ dukkhañca mānasaṃ bhiyyo;</gatha1>
    <gathalast line="230">Janayati yasmā tasmā, dukkhanti visesato vutta’’nti. (vibha. aṭṭha. 196-197; visuddhi. 2.546);</gathalast>
    <paragraph line="231"><bold>Domanassaṃ</bold><pageBreak edition="Pali Text Society" number="1.0075" /><pageBreak edition="Myanmar" number="0.0064" /> nāma cittapīḷanalakkhaṇaṃ mānasaṃ dukkhaṃ. Dukkhaṃ panassa dukkhadukkhattā ceva kāyikadukkhāvahanato ca. Cetodukkhasamappitā hi kese pakiriya kandanti, urāni patipisenti, āvaṭṭanti, vivaṭṭanti, chinnapapātaṃ papatanti, satthaṃ āharanti, visaṃ khādanti, rajjuyā ubbandhanti, aggiṃ pavisanti, nānappakāraṃ dukkhaṃ anubhavanti. Tenetaṃ vuccati –</paragraph>
    <gatha1 line="232">‘‘Pīḷeti yato cittaṃ, kāyassa ca pīḷanaṃ samāvahati;</gatha1>
    <gathalast line="233">Dukkhanti domanassampi, domanassaṃ tato ahū’’ti. (vibha. aṭṭha. 196-197; visuddhi. 2.547);</gathalast>
    <paragraph line="234"><bold>Upāyāso</bold> nāma ñātibyasanādīhi phuṭṭhassa adhimattacetodukkhappabhāvito dosoyeva. <bold>Saṅkhārakkhandhapariyāpanno eko dhammo</bold>ti eke. Dukkho panassa saṅkhāradukkhabhāvato cittaṃ paridahanato kāyassa vihananato ca. Tenetaṃ vuccati –</paragraph>
    <gatha1 line="235">‘‘Cittassa <pageBreak edition="Vipassana Research Institut" number="0.0059" /> ca paridahanā, kāyassa vihananato ca adhimattaṃ;</gatha1>
    <gathalast line="236">Yaṃ dukkhamupāyāso, janeti dukkho tato vutto’’ti. (vibha. aṭṭha. 198; visuddhi. 2.548);</gathalast>
    <paragraph line="237">Ettha ca mandagginā antobhājane pāko viya <bold>soko,</bold> tikkhagginā paccamānassa bhājanato bahi nikkhamanaṃ viya <bold>paridevo,</bold> bahi nikkhantāvasesassa nikkhamitumpi appahontassa antobhājaneyeva yāva parikkhayā pāko viya <bold>upāyāso</bold> daṭṭhabbo.</paragraph>
    <paragraph line="238"><bold>Nerayikaṃ dukkha</bold>nti niraye pañcavidhabandhanādikaṃ dukkhaṃ anveti, taṃ devadūtasuttena dīpetabbaṃ. Tenetaṃ vuccati –</paragraph>
    <gatha1 line="239">‘‘Jāyetha no ce narakesu satto, tatthaggidāhādikamappasayhaṃ;</gatha1>
    <gathalast line="240">Labhetha dukkhaṃ nu kuhiṃ patiṭṭhaṃ, iccāha dukkhāti munīdha jāti’’nti. (vibha. aṭṭha. 191; visuddhi. 2.541);</gathalast>
    <paragraph line="241"><bold>Tiracchānayonikaṃ</bold><pageBreak edition="Pali Text Society" number="1.0076" /><bold>dukkha</bold>nti tiracchānesu kasāpatodatāḷanavijjhanādikaṃ anekavidhaṃ dukkhaṃ anveti, taṃ bālapaṇḍitasuttato gahetabbaṃ. Tenetaṃ vuccati –</paragraph>
    <gatha1 line="242">‘‘Dukkhaṃ <pageBreak edition="Myanmar" number="0.0065" /> tiracchesu kasāpatodadaṇḍābhighātādibhavaṃ anekaṃ;</gatha1>
    <gathalast line="243">Yaṃ taṃ kathaṃ tattha bhaveyya jātiṃ, vinā tahiṃ jāti tatopi dukkhā’’ti. (vibha. aṭṭha. 191; visuddhi. 2.541);</gathalast>
    <paragraph line="244"><bold>Pettivisayikaṃ dukkha</bold>nti petesu pana khuppipāsa vātātapādinibbattaṃ dukkhañca lokantare tibbandhakāre asayhasītādidukkhañca anveti. Tenetaṃ vuccati –</paragraph>
    <gatha1 line="245">‘‘Petesu dukkhaṃ pana khuppipāsāvātātapādippabhavaṃ vicittaṃ;</gatha1>
    <gathalast line="246">Yasmā ajātassa na tattha atthi, tasmāpi dukkhaṃ muni jātimāha.</gathalast>
    <gatha1 line="247">‘‘Tibbandhakāre <pageBreak edition="Vipassana Research Institut" number="0.0060" /> ca asayhasīte, lokantare yaṃ asuresu dukkhaṃ;</gatha1>
    <gathalast line="248">Na taṃ bhave tattha na cassa jāti, yato ayaṃ jāti tatopi dukkhā’’ti. (vibha. aṭṭha. 191; visuddhi. 2.541);</gathalast>
    <paragraph line="249"><bold>Mānusikaṃ dukkha</bold>nti manussesu vadhabandhanādikaṃ dukkhaṃ. <bold>Gabbhokkantimūlakaṃ dukkha</bold>nti ‘‘ayañhi satto mātukucchimhi nibbattamāno na uppalapadumapuṇḍarikādīsu nibbattatī’’tiādinā nayena yaṃ jātidukkhaṃ vuttaṃ, idaṃ tāva gabbhokkantimūlakaṃ dukkhaṃ anveti. <bold>Gabbhe ṭhitimūlakaṃ dukkha</bold>nti yaṃ pana ‘‘so mātu sahasā upakkhalanagamananisīdanā’’tiādinā nayena yaṃ tibbaṃ dukkhaṃ vuttaṃ, idaṃ gabbhe ṭhitimūlakaṃ dukkhaṃ anveti. <bold>Gabbhā vuṭṭhānamūlakaṃ dukkha</bold>nti ‘‘yaṃ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne’’tiādinā nayena yaṃ dukkhaṃ vuttaṃ, idaṃ <pageBreak edition="Pali Text Society" number="1.0077" /> mātukucchito bahi nikkhantamūlakaṃ dukkhaṃ anveti. Tenetaṃ vuccati –</paragraph>
    <gatha1 line="250">‘‘Yañcāpi gūthanarake viya mātugabbhe,</gatha1>
    <gatha2 line="251">Satto vasaṃ ciramato bahi nikkhamanañca;</gatha2>
    <gatha3 line="252">Pappoti dukkhamatighoramidampi natthi,</gatha3>
    <gathalast line="253">Jātiṃ vinā itipi jāti ayañhi dukkhā.</gathalast>
    <gatha1 line="254">‘‘Kiṃ <pageBreak edition="Myanmar" number="0.0066" /> bhāsitena bahunā nanu yaṃ kuhiñci,</gatha1>
    <gatha2 line="255">Atthīdha kiñcirapi dukkhamidaṃ kadāci;</gatha2>
    <gatha3 line="256">Nevatthi jātivirahe yadato mahesi,</gatha3>
    <gathalast line="257">Dukkhāti sabbapaṭhamaṃ imamāha jāti’’nti. (vibha. aṭṭha. 191; visuddhi. 2.541);</gathalast>
    <paragraph line="258"><bold>Jātassūpanibandhakaṃ dukkha</bold>nti jātassa upanibandhanaṃ nhānalepanakhādanapivanādijagganadukkhaṃ anveti. <bold>Jātassa parādheyyakaṃ dukkha</bold>nti parassa aññassa āyattaṃ issariyadukkhaṃ anveti. ‘‘Sabbaṃ paravasaṃ dukkha’’nti hi vuttaṃ. <bold>Attūpakkamaṃ dukkha</bold>nti yaṃ attanāva attānaṃ vadhentassa acelakavatādivasena ātāpanaparitāpanānuyogamanuyuttassa kodhavasena abhuñjantassa ubbandhantassa ca dukkhaṃ hoti, idaṃ attūpakkamaṃ dukkhaṃ anveti. <bold>Parūpakkamaṃ dukkha</bold>nti yaṃ parato vadhabandhanādīni anubhavantassa uppajjati, idaṃ parūpakkamaṃ dukkhaṃ anveti. <bold>Dukkhadukkha</bold>nti <pageBreak edition="Vipassana Research Institut" number="0.0061" /> kāyikacetasikā dukkhā vedanā sabhāvato ca nāmato ca dukkhattā dukkhadukkhaṃ, idaṃ dukkhadukkhaṃ anveti. <bold>Saṅkhāradukkha</bold>nti upekkhāvedanā ceva avasesā ca tebhūmakasaṅkhārā udayabbayapīḷitattā saṅkhāradukkhaṃ, idaṃ saṅkhāradukkhaṃ anveti. <bold>Vipariṇāmadukkha</bold>nti sukhavedanā vipariṇāmadukkhassa hetuto vipariṇāmadukkhaṃ, idaṃ vipariṇāmadukkhaṃ anveti.</paragraph>
    <paragraph line="259"><bold>Mātumaraṇa</bold>nti <pageBreak edition="Pali Text Society" number="1.0078" /> mātuyā maraṇaṃ. <bold>Pitumaraṇa</bold>nti pituno maraṇaṃ. <bold>Bhātumaraṇa</bold>nti jeṭṭhakaniṭṭhabhātūnaṃ maraṇaṃ. <bold>Bhaginimaraṇa</bold>nti jeṭṭhakaniṭṭhabhaginīnaṃ maraṇaṃ. <bold>Puttamaraṇa</bold>nti puttānaṃ maraṇaṃ. <bold>Dhītumaraṇa</bold>nti dhītūnaṃ maraṇaṃ. <bold>Ñātibyasanaṃ dukkha</bold>nti ñātīnaṃ byasanaṃ, corarogabhayādīhi ñātikkhayo, ñātivināsoti attho. Tena ñātibyasanena phuṭṭhassa ajjhotthaṭassa abhibhūtassa uppannaṃ dukkhaṃ ñātibyasanaṃ dukkhaṃ, taṃ ñātibyasanaṃ dukkhaṃ anveti. Sesesupi eseva nayo. Ayaṃ pana viseso – bhogānaṃ byasanaṃ <bold>bhogabyasanaṃ,</bold> rājacorādivasena bhogakkhayo, bhogavināsoti attho. Vuttanayena taṃ bhogabyasanaṃ dukkhaṃ anveti. <bold>Rogabyasana</bold>nti rogo eva byasanaṃ rogabyasanaṃ. Rogo hi ārogyaṃ byasati vināsetīti byasanaṃ, vuttanayena taṃ rogabyasanaṃ dukkhaṃ anveti. <bold>Sīlabyasanaṃ dukkha</bold>nti sīlassa byasanaṃ sīlabyasanaṃ, dussīlyassetaṃ nāmaṃ. Vuttanayena <pageBreak edition="Myanmar" number="0.0067" /> taṃ sīlabyasanaṃ dukkhaṃ anveti. Sammādiṭṭhiṃ vināsayamānā uppannā diṭṭhiyeva byasanaṃ <bold>diṭṭhibyasanaṃ,</bold> vuttanayena taṃ diṭṭhibyasanaṃ dukkhaṃ anveti. Ettha ca purimāni dve anipphannāni, pacchimāni tīṇi nipphannāni tilakkhaṇāhatāni. Purimāni ca tīṇi neva kusalāni nākusalāni. Sīladiṭṭhibyasanadvayaṃ akusalaṃ.</paragraph>
    <paragraph line="260"><bold>Yathā</bold>ti opamme. <bold>Bhinnaṃ nāva</bold>nti sithilabandhanaṃ nāvaṃ, jajjarībhūtaṃ vā padarugghāṭimaṃ vā. <bold>Dakamesi</bold>nti udakadāyiṃ udakappavesaniṃ. <bold>Tato tato udakaṃ anvetī</bold>ti tato tato bhinnaṭṭhānato udakaṃ pavisati. <bold>Puratopī</bold>ti nāvāya purimabhāgatopi. <bold>Pacchatopī</bold>ti tassā pacchimabhāgatopi. <bold>Heṭṭhatopī</bold>ti adhobhāgatopi. <bold>Passatopī</bold>ti ubhayapassatopi. Yaṃ antarantarā na vuttaṃ, taṃ pāṭhānusārena veditabbaṃ.</paragraph>
    <paragraph line="261">Tasmā <pageBreak edition="Pali Text Society" number="1.0079" /> kāyagatāsatiādibhāvanāya jantu, sadā sato hutvā vikkhambhanasamucchedavasena rūpādīsu vatthukāmesu sabbappakārampi kilesakāmaṃ parivajjento kāmāni parivajjeyya. Evaṃ te kāme pahāya tappahānakaramaggeneva catubbidhampi oghaṃ tareyya tarituṃ sakkuṇeyya. Tato yathā puriso garukaṃ nāvaṃ udakaṃ siñcitvā lahukāya nāvāya appakasireneva pāragū bhaveyya pāraṃ <pageBreak edition="Vipassana Research Institut" number="0.0062" /> gaccheyya, evamevaṃ attabhāvanāvaṃ kilesūdakagarukaṃ siñcitvā lahukena attabhāvena pāragū bhaveyya. Sabbadhammapāraṃ nibbānaṃ gato bhaveyya, arahattappattiyā gaccheyya anupādisesāya nibbānadhātuyā parinibbānenāti arahattanikūṭena desanaṃ niṭṭhāpesi.</paragraph>
    <paragraph line="262"><bold>Tasmā</bold>ti yasmā jātiādikaṃ dukkhaṃ etaṃ puggalaṃ anveti, tasmā. <bold>Taṃkāraṇā taṃhetū</bold>tiādīsupi eseva nayo. Yasmā vuttappakāradukkhaṃ etaṃ anveti, taṃhetu. Yasmā anveti tappaccayā, yasmā anveti taṃnidānanti evaṃ padayojanā kātabbā. <bold>Hetū</bold>tiādīni kāraṇavevacanāni. Kāraṇañhi tena tassa phalaṃ hinoti pavattatīti hetu. Taṃ taṃ paṭicca phalaṃ eti pavattatīti <bold>paccayo</bold>. ‘‘Handa naṃ gaṇhathā’’ti dassentaṃ viya attano phalaṃ nidetīti <bold>nidānaṃ</bold>.</paragraph>
    <paragraph line="263"><bold>‘‘Taṃkāraṇā</bold>ti akāraṇanikkāraṇapaṭisedho. <bold>Taṃhetū</bold>ti ahetumahābhūtahetupaṭisedho. <bold>Tappaccayā</bold>ti appaccayena saddhiṃ asādhāraṇapaccayapaṭisedho <pageBreak edition="Myanmar" number="0.0068" />. <bold>Taṃnidānā</bold>ti anidānena saha āgamādhigamanidānapaṭisedho’’ti evameke vaṇṇayanti. <bold>Etaṃ ādīnavaṃ sampassamāno</bold>ti etaṃ vuttappakāraṃ upaddavaṃ vipassanāñāṇena sammā passamāno dakkhamāno.</paragraph>
    <paragraph line="264"><bold>Sadā</bold>ti mūlapadaṃ. Puna <bold>sadā</bold>ti atthapadaṃ. <bold>Sadā</bold>ti sabbadivase. <bold>Sabbadā</bold>ti sabbasmiṃ kāle. <bold>Sabbakāla</bold>nti pubbaṇhādisabbakālaṃ. <bold>Niccakāla</bold>nti divase divase. <bold>Dhuvakāla</bold>nti abbocchinnakālaṃ. <bold>Satata</bold>nti nirantaraṃ. <bold>Samita</bold>nti ekībhūtaṃ. <bold>Abbokiṇṇa</bold>nti aññena asammissaṃ. <bold>Poṅkhānupoṅkha</bold>nti paṭipāṭiyā ghaṭitaṃ ‘‘poṅkhānupoṅkhaṃ avirādhitaṃ <pageBreak edition="Pali Text Society" number="1.0080" /> upaṭṭhātī’’tiādīsu (saṃ. ni. 5.1115) viya. <bold>Udakūmikajāta</bold>nti nibbattaudakaūmitaraṅgaṃ viya. <bold>Avīcī</bold>ti aviraḷaṃ. <bold>Santatī</bold>ti anupacchinnaṃ. <bold>Sahita</bold>nti ghaṭitaṃ ekībhūtaṃ vā ‘‘sahitaṃ me, asahitaṃ te’’tiādīsu (dī. ni. 1.202) viya. <bold>Phassita</bold>nti phusitaṃ ‘‘nivāte phusitaggale’’tiādīsu viya. <bold>Purebhattaṃ pacchābhatta</bold>nti dve padāni divākālavibhāgavasena. <bold>Purimaṃ yāmaṃ majjhimaṃ yāmaṃ pacchimaṃ yāma</bold>nti tīṇi rattivibhāgavasena. <bold>Kāḷe juṇhe</bold>ti aḍḍhamāsavasena. <bold>Vasse…pe… gimhe</bold>ti tīṇi utuvasena. <bold>Purime vayokhandhe…pe… pacchime vayokhandhe</bold>ti tīṇi vayovibhāgavasena vuttānīti ñātabbaṃ.</paragraph>
    <paragraph line="265"><bold>Sato</bold>ti catūhi kāraṇehi sato. ‘‘Kāye kāyānupassanāsatipaṭṭhānaṃ bhāvento sato’’tiādīni ‘‘evaṃ samucchedato kāme parivajjeyyā’’ti pariyosānāni vuttatthāneva. Api <pageBreak edition="Vipassana Research Institut" number="0.0063" /> ca <bold>sattattā sato</bold>ti tīsu vatthūsu sattabhāvena vā tayo kilese paṭikkamāpetuṃ sattibhāvena vā satattā <bold>sato. Santattā</bold>ti kilesopakkilese palāpetvā ṭhānena ca ārammaṇena ca pamocetvā santattā <bold>sato. Samitattā</bold>ti iṭṭhaphaladāyakapuññena ca aniṭṭhaphaladāyakapāpena ca samitattā <bold>sato. Santadhammasamannāgato</bold>ti sappurisadhamme bhajanato buddhādiariyapuggale sevanato santadhammasamannāgatattā <bold>sato</bold>.</paragraph>
    <paragraph line="266"><bold>Vatthukāme parijānitvā</bold>ti ete vuttappakāre tebhūmake vatthukāme tīraṇapariññāya jānitvā. <bold>Pahāyā</bold>ti kilesakāme pahānapariññāya <pageBreak edition="Myanmar" number="0.0069" /> pariccajitvā. <bold>Pajahitvā</bold>ti chaḍḍetvā. Kiṃ kacavaraṃ viya piṭakenāti? Na hi, api ca kho taṃ vinodetvā taritvā vijjhitvā nīharitvā. Kiṃ balibaddamiva patodenāti <pageBreak edition="Pali Text Society" number="1.0081" />? Na hi, atha kho taṃ <bold>byantiṃ karitvā</bold> vigatantaṃ karitvā. Yathāssa antopi nāvasissati, antamaso bhaṅgamattampi, tathā taṃ karitvā. Kathaṃ pana taṃ tathā katanti? <bold>Anabhāvaṃ gahetvā</bold> anu abhāvaṃ gametvā. Samucchedappahānena yathā samucchinnā hoti, tathā karitvāti vuttaṃ hoti. Esa nayo kāmacchandanīvaraṇādīsu.</paragraph>
    <paragraph line="267"><bold>Kāmogha</bold>ntiādīsu pañcakāmaguṇikarāgo avasīdanaṭṭhena ‘‘kāmogho’’ti vuccati. <bold>Bhavogho</bold>ti rūpārūpabhavesu chandarāgo jhānanikanti ca. <bold>Diṭṭhogho</bold>ti sassatadiṭṭhādisahagatā bhave patthanāyeva, diṭṭhogho bhavoghe eva samodhānaṃ gacchati. Avijjogho catūsu saccesu aññāṇaṃ. Tattha kāmaguṇe assādato manasi karoto anuppanno ca kāmogho uppajjati, uppanno ca kāmogho saṃvaḍḍhati. Mahaggatadhamme assādato manasi karoto anuppanno ca bhavogho uppajjati, uppanno ca saṃvaḍḍhati. Tebhūmakadhammesu catuvipallāsapadaṭṭhānabhāvena anuppanno ca avijjogho uppajjati, uppanno ca saṃvaḍḍhatīti veditabbo. Vuttanayapaccanīkato sukkapakkho vitthāretabbo.</paragraph>
    <paragraph line="268">Appaṇihitavimokkhaṃ paṭipanno <bold>kāmoghaṃ,</bold> animittavimokkhaṃ paṭipanno <bold>bhavoghaṃ,</bold> suññatavimokkhaṃ paṭipanno <bold>avijjoghañca</bold> tareyya. Paṭhamamaggavasena <bold>tareyya,</bold> dutiyamaggavasena <bold>uttareyya,</bold> tatiyamaggavasena <bold>patareyya,</bold> catutthamaggavasena <bold>samatikkameyya,</bold> phalavasena <bold>vītivatteyyā</bold>ti. Atha vā ‘‘kāmoghavasena <bold>tareyya,</bold> bhavoghavasena <bold>uttareyya,</bold> diṭṭhoghavasena <bold>patareyya,</bold> avijjoghavasena <bold>samatikkameyya,</bold> sabboghavasena <bold>vītivatteyyā’’</bold>ti evameke vaṇṇayanti.</paragraph>
    <paragraph line="269"><bold>Garuka</bold>nti na sallahukaṃ. <bold>Bhārika</bold>nti bhārabhaṇḍaṃ ettha ṭhapayantīti bhārikaṃ. <bold>Udakaṃ sitvā</bold>ti <pageBreak edition="Vipassana Research Institut" number="0.0064" /> udakaṃ <pageBreak edition="Pali Text Society" number="1.0082" /> siñcitvā. <bold>Osiñcitvā</bold>ti atirekaṃ siñcitvā. <bold>Chaḍḍetvā</bold>ti pātetvā. <bold>Lahukāyā</bold>ti sallahukāya. <bold>Khippa</bold>nti sīghaṃ. <bold>Lahu</bold>nti taṃkhaṇaṃ. <bold>Appakasirenevā</bold>ti nidukkheneva. <bold>Pāraṃ vuccati amataṃ nibbāna</bold>nti sakkāyaorato pārabhūtaṃ pāraṃ. Taṇhāvānato nikkhantaṃ nibbānaṃ <pageBreak edition="Myanmar" number="0.0070" /> kathīyati. <bold>Yoso</bold>ti yo eso. <bold>Sabbasaṅkhārasamatho</bold>tiādi sabbaṃ nibbānameva. Yasmā hi taṃ āgamma sabbasaṅkhāravipphanditāni samanti vūpasamanti, tasmā ‘‘sabbasaṅkhārasamatho’’ti vuccati. Yasmā cetaṃ āgamma sabbe upadhayo paṭinissaṭṭhā honti, sabbā taṇhā khīyanti, sabbe kilesarajjā virajjanti, sabbaṃ dukkhaṃ nirujjhati, tasmā ‘‘sabbūpadhipaṭinissaggo, taṇhakkhayo, virāgo, nirodho’’ti vuccati. Yā panesā taṇhā bhavena bhavaṃ, phalena vā saddhiṃ kammaṃ vinati saṃsibbatīti katvā vānanti vuccati, tato nikkhantaṃ vānatoti nibbānaṃ. <bold>Pāraṃ gaccheyya</bold> nimittavasena ekato vuṭṭhānagotrabhuñāṇena nibbānapāraṃ pāpuṇeyya. <bold>Adhigaccheyya</bold> nimittapavattehi ubhatovuṭṭhānamaggañāṇena nibbānapāraṃ visesena pāpuṇeyya. <bold>Phuseyya</bold> nibbānārammaṇaphalacittavasena nibbānapāraṃ phuseyya. <bold>Sacchikareyya</bold> guṇavasena phusitvā paccavekkhaṇañāṇena nibbānapāraṃ paccakkhaṃ kareyya. Atha vā ‘‘paṭhamamaggena <bold>pāraṃ gaccheyya,</bold> dutiyena <bold>adhigaccheyya,</bold> tatiyena <bold>phuseyya,</bold> catutthena <bold>sacchi kareyyā’’</bold>ti evameke vaṇṇayanti. <bold>Yopi pāraṃ gantukāmo</bold>ti yo koci vipassanāñāṇe ṭhito puggalo nibbānapāraṃ gantukāmo, sopi avassaṃ tattha gamissatīti <bold>pāragū</bold>. Vuttañhetaṃ – ‘‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehī’’tiādi <pageBreak edition="Pali Text Society" number="1.0083" />. Pubbabhāge ajjhāsayavasena vipassanāyogena ca, sopi pāragū nāma. <bold>Yopi pāraṃ gacchatī</bold>ti yopi maggasamaṅgī nibbānapāraṃ gacchati, sopi pāragū nāma. <bold>Yopi pāraṃ gato</bold>ti yopi maggena kiccaṃ niṭṭhāpetvā phale ṭhito nibbānapāraṅgato, sopi pāragū nāma.</paragraph>
    <paragraph line="270">Taṃ jinavacanena dassetuṃ <bold>‘‘vuttampi hetaṃ bhagavatā – tiṇṇo pāraṅgato thale tiṭṭhati brāhmaṇo’’</bold>tiādimāha. <bold>Abhiññāpāragū</bold>ti adhigatena ñāṇena ñātapariññāya nibbānapāraṃ gantukāmo gacchati, gatoti pāragū. <bold>Pariññāpāragū</bold>ti sabbadhammānaṃ tīraṇapariññāya samatikkamitvā vuttanayena pāragū. <bold>Pahānapāragū</bold>ti samudayapakkhikānaṃ kilesānaṃ pahānapariññāya samatikkamitvā vuttanayena pāragū. Yo hi sabbadhammaṃ parijānāti, so tīhi pariññāhi parijānāti ñātapariññāya tīraṇapariññāya pahānapariññāyāti. Tattha katamā ñātapariññā? Sabbadhammaṃ jānāti ‘‘ime ajjhattikā, ime bāhirā, idamassa lakkhaṇaṃ, imāni rasapaccupaṭṭhānapadaṭṭhānānī’’ti, ayaṃ <pageBreak edition="Myanmar" number="0.0071" /><bold>ñātapariññā</bold>. Katamā tīraṇapariññā? Evaṃ ñātaṃ katvā labbhamānavasena sabbadhammaṃ tīreti ‘‘aniccato dukkhato rogato’’tiādinā (saṃ. ni. 3.122), ayaṃ <pageBreak edition="Vipassana Research Institut" number="0.0065" /><bold>tīraṇapariññā</bold>. Katamā pahānapariññā? Evaṃ tīrayitvā aggamaggena dhammesu chandarāgaṃ pajahati, ayaṃ <bold>pahānapariññā</bold>ti. Imā pariññāyo sandhāya ‘‘so abhiññāpāragū pariññāpāragū pahānapāragū’’ti āha.</paragraph>
    <paragraph line="271"><bold>Bhāvanāpāragū</bold>ti bhāvanāya koṭiṃ patvā maggavasena nibbānapāraṃ gato. <bold>Sacchikiriyāpāragū</bold>ti phalanibbānavasena sacchi kiriyāphalanibbānapāraṃ gato. <bold>Samāpattipāragū</bold>ti aṭṭhannaṃ samāpattīnaṃ pāraṃ patto. <bold>Sabbadhammāna</bold>nti pañcakkhandhādisabbadhammānaṃ. <bold>Sabbadukkhāna</bold>nti jātidukkhādisabbadukkhānaṃ. <bold>Sabbakilesāna</bold>nti kāyaduccaritādisabbakilesānaṃ. <bold>Ariyamaggāna</bold>nti sotāpattimaggādicatunnaṃ ariyamaggānaṃ <pageBreak edition="Pali Text Society" number="1.0084" />. <bold>Nirodhassā</bold>ti nibbānassa. <bold>Sabbasamāpattīna</bold>nti sabbāsampi aṭṭhannaṃ rūpārūpasamāpattīnaṃ. <bold>So</bold>ti so ariyo. <bold>Vasippatto</bold>ti vasībhāvappatto. Atha vā kantabhāvaṃ issariyabhāvaṃ nipphannabhāvaṃ patto. <bold>Pāramippatto</bold>ti pāramīti avasānaṃ niṭṭhānaṃ, uttamabhāvaṃ vā taṃ patto. Kattha pattoti āha <bold>‘‘ariyasmiṃ sīlasmi’’</bold>ntiādi. Tattha <bold>ariyasmiṃ sīlasmi</bold>nti niddose sīlasmiṃ. <bold>Ariyasmiṃ samādhismi</bold>nti niddose samādhismiṃ. <bold>Ariyāya paññāyā</bold>ti niddosāya paññāya. <bold>Ariyāya vimuttiyā</bold>ti niddosāya phalavimuttiyā. Purimena vācākammantājīvā gahitā, dutiyena vāyāmasatisamādhayo gahitā, tatiyena vitakkasammādiṭṭhiyo gahitā, catutthena taṃsampayuttā sesadhammā gahitāti veditabbā.</paragraph>
    <paragraph line="272"><bold>Antagato</bold>ti maggena saṅkhāralokantaṃ gato. <bold>Antappatto</bold>ti tameva lokantaṃ phalena patto. <bold>Koṭigato</bold>ti maggena saṅkhārakoṭiṃ gato. <bold>Koṭippatto</bold>ti tameva koṭiṃ phalena patto. <bold>Pariyantagato</bold>ti maggena khandhāyatanādilokapariyantaṃ paricchedaṃ parivaṭumaṃ katvā gato. <bold>Pariyantappatto</bold>ti tameva lokaṃ phalena pariyantaṃ katvā patto. <bold>Vosānagato</bold>ti maggena avasānaṃ gato. <bold>Vosānappatto</bold>ti phalena avasānaṃ patto. <bold>Tāṇagato</bold>ti maggena tāyanaṃ gato. <bold>Tāṇappatto</bold>ti phalena tāyanaṃ patto. <bold>Leṇagato</bold>ti maggena nilīyanaṃ gato. <bold>Leṇappatto</bold>ti taṃ phalena nilīyanaṃ patto. <bold>Saraṇagato</bold>ti maggena patiṭṭhaṃ gato. <bold>Saraṇappatto</bold>ti phalena saraṇaṃ patto <pageBreak edition="Myanmar" number="0.0072" />. <bold>Abhayagato</bold>ti maggena nibbhayaṃ gato. <bold>Abhayappatto</bold>ti phalena nibbhayaṃ nibbānaṃ patto. <bold>Accutagato</bold>ti cutivirahitaṃ nibbānaṃ maggena gato. <bold>Accutappatto</bold>ti taṃ phalena patto. <bold>Amatagato</bold>ti maraṇarahitaṃ nibbānaṃ maggena gato. <bold>Amatappatto</bold>ti taṃ phalena patto. <bold>Nibbānagato</bold>ti taṇhāvānato nikkhantaṃ nibbānaṃ maggena gato. <bold>Nibbānappatto</bold>ti tameva phalena patto. <bold>So</bold><pageBreak edition="Pali Text Society" number="1.0085" /><bold>vuṭṭhavāso</bold>ti so arahā dasasu ariyavāsesu vasi parivasi vuṭṭho vuṭṭhāti ca vuṭṭhavāso. <bold>Ciṇṇacaraṇo</bold>ti sīlena saha aṭṭhasu samāpattīsu ciṇṇavasīti ciṇṇacaraṇo. <bold>Gataddho</bold>ti saṃsāraddhānaṃ <pageBreak edition="Vipassana Research Institut" number="0.0066" /> atikkanto. <bold>Gatadiso</bold>ti supinantenapi agatapubbaṃ nibbānadisaṃ gato. <bold>Gatakoṭiko</bold>ti anupādisesanibbānakoṭiṃ gato hutvā ṭhito. <bold>Pālitabrahmacariyo</bold>ti rakkhitabrahmacariyo. <bold>Uttamadiṭṭhippatto</bold>ti uttamaṃ sammādiṭṭhiṃ patto. <bold>Paṭividdhākuppo</bold>ti akuppaṃ acalanaṃ arahattaphalaṃ paṭivijjhitvā ṭhito. <bold>Sacchikatanirodho</bold>ti nirodhaṃ nibbānaṃ sacchikatvā ṭhito.</paragraph>
    <paragraph line="273"><bold>Dukkhaṃ tassa pariññāta</bold>nti tividhaṃ dukkhaṃ tena samatikkamitvā paricchinnaṃ. <bold>Abhiññeyya</bold>nti sabhāvalakkhaṇāvabodhavasena sobhanena ākārena jānitabbaṃ. <bold>Abhiññāta</bold>nti adhikena ñāṇena ñātaṃ. <bold>Pariññeyya</bold>nti sāmaññalakkhaṇāvabodhavasena kiccasamāpannavasena ca byāpitvā parijānitabbaṃ. <bold>Pariññāta</bold>nti samantato ñātaṃ. <bold>Bhāvetabba</bold>nti vaḍḍhetabbaṃ. <bold>Sacchikātabba</bold>nti paccakkhaṃ kātabbaṃ. Duvidhā hi sacchikiriyā paṭilābhasacchikiriyā ārammaṇasacchikiriyā cāti.</paragraph>
    <paragraph line="274"><bold>Ukkhittapaligho</bold>ti ettha <bold>paligho</bold>ti vaṭṭamūlikā avijjā. Ayañhi dukkhipanaṭṭhena ‘‘paligho’’ti vuccati. Tenesa tassā ukkhittattā ‘‘ukkhittapaligho’’ti vutto. <bold>Saṃkiṇṇaparikho</bold>ti parikhā vuccati punabbhavadāyako bhavesu jāyanavasena ceva saṃsaraṇavasena ca ‘‘jātisaṃsāro’’ti laddhanāmānaṃ punabbhavakkhandhānaṃ paccayo kammābhisaṅkhāro. So hi punappunaṃ uppattikaraṇavasena parikkhipitvā ṭhitattā ‘‘parikhā’’ti vuccati. Tenesa tassā saṃkiṇṇattā vikiṇṇattā ‘‘saṃkiṇṇaparikho’’ti vutto. <bold>Abbūḷhesiko</bold>ti esikāti vaṭṭamūlikā taṇhā. Ayañhi gambhīrānugataṭṭhena ‘‘esikā’’ti vuccati. Tenesa tassā abbūḷhattā luñcitvā chaḍḍitattā ‘‘abbūḷhesiko’’ti <pageBreak edition="Myanmar" number="0.0073" /> vuccati. <bold>Niraggaḷo</bold>ti aggaḷaṃ vuccanti orambhāgajanakāni kāmabhave uppattipaccayāni orambhāgiyāni. Etāni hi mahākavāṭaṃ viya nagaradvāraṃ cittaṃ pidahitvā ṭhitattā ‘‘aggaḷa’’nti vuccanti <pageBreak edition="Pali Text Society" number="1.0086" />. Tenesa tesaṃ niraggaḷattā bhinnattā ‘‘niraggaḷo’’ti vutto. <bold>Ariyo</bold>ti nikkileso parisuddho. <bold>Pannaddhajo</bold>ti pātitamānaddhajo. <bold>Pannabhāro</bold>ti khandhabhārakilesabhāraabhisaṅkhārabhārapañcakāmaguṇabhārā pannā oropitā assāti pannabhāro. Api ca idha mānabhārasseva oropitattā ‘‘pannabhāro’’ti adhippeto. <bold>Visaṃyutto</bold>ti catūhi yogehi sabbakilesehi ca visaṃyutto. Idha pana mānayogeneva visaṃyuttattā ‘‘visaṃyutto’’ti adhippeto.</paragraph>
    <paragraph line="275">Ettāvatā therena maggena kilese khepetvā nirodhasayanavaragatassa khīṇāsavassa nibbānārammaṇaṃ <pageBreak edition="Vipassana Research Institut" number="0.0067" /> phalasamāpattiṃ appetvā viharaṇakālo dassito. Yathā hi dve nagarāni ekaṃ coranagaraṃ, ekaṃ khemanagaraṃ. Atha ekassa mahāyodhassa evaṃ icchā uppajjeyya ‘‘yāvimaṃ coranagaraṃ tiṭṭhati, tāva khemanagaraṃ bhayato na muccati. Coranagaraṃ anagaraṃ karissāmī’’ti sannāhaṃ katvā khaggaṃ gahetvā coranagaraṃ upasaṅkamitvā nagaradvāre ussāpite esikatthambhe khaggena chinditvā saddhiṃ dvārabāhāhi kavāṭaṃ bhinditvā palighaṃ ukkhipitvā pākāraṃ bhindanto parikhaṃ saṃkiritvā nagarasobhanatthāya ussāpite dhaje pātetvā nagaraṃ agginā jhāpetvā khemanagaraṃ pavisitvā uparipāsādamāruyha ñātigaṇaparivuto surasabhojanaṃ bhuñjeyya. Evaṃ coranagaraṃ viya sakkāyo, khemanagaraṃ viya nibbānaṃ, mahāyodho viya yogāvacaro. Tassevaṃ hoti ‘‘yāva sakkāyavaṭṭaṃ vaṭṭati, tāva dvattiṃsakammakāraṇehi aṭṭhanavutirogehi pañcavīsatimahabbhayehi ca parimuccanaṃ natthī’’ti. So mahāyodho viya sannāhaṃ sīlasannāhaṃ katvā paññātiṇhakhaggaṃ gahetvā khaggena esikatthambhe viya arahattamaggena taṇhesikaṃ chinditvā, so yodho sadvārabāhakaṃ nagarakavāṭaṃ viya pañcorambhāgiyasaṃyojanaggaḷaṃ ugghoṭetvā, so yodho palighaṃ viya avijjāpalighaṃ ukkhipitvā, so yodho pākāraṃ bhindanto parikhaṃ <pageBreak edition="Pali Text Society" number="1.0087" /> viya kammābhisaṅkhārapākāraṃ bhindanto jātisaṃsāraparikhaṃ saṃkiritvā, so yodho nagarasobhanatthāya ussāpite dhaje viya mānaddhaje <pageBreak edition="Myanmar" number="0.0074" /> pātetvā sakkāyanagaraṃ jhāpetvā, so yodho khemanagaraṃ pavisitvā uparipāsāde surasabhojanaṃ bhuñjanto viya nibbānanagaraṃ pavisitvā amatanirodhārammaṇaṃ phalasamāpattisukhaṃ anubhavamāno kālaṃ vītināmeti. Vuttañhetaṃ bhagavatā (a. ni. 5.71) –</paragraph>
    <indent line="276">‘‘Kathañca, bhikkhave, bhikkhu ukkhittapaligho hoti? Idha, bhikkhave, bhikkhuno avijjā pahīnā hoti ucchinnamūlā tālāvatthukatā anabhāvaṃkatā āyatiṃ anuppādadhammā. Evaṃ kho, bhikkhave, bhikkhu ukkhittapaligho hoti.</indent>
    <indent line="277">‘‘Kathañca, bhikkhave, bhikkhu saṃkiṇṇaparikho hoti? Idha, bhikkhave, bhikkhuno ponobhaviko jātisaṃsāro pahīno hoti…pe… evaṃ kho, bhikkhave, bhikkhu saṃkiṇṇaparikho hoti.</indent>
    <indent line="278">‘‘Kathañca, bhikkhave, bhikkhu abbūḷhesiko hoti? Idha, bhikkhave, bhikkhuno taṇhā pahīnā hoti…pe… evaṃ kho, bhikkhave, bhikkhu abbūḷhesiko hoti.</indent>
    <indent line="279">‘‘Kathañca <pageBreak edition="Vipassana Research Institut" number="0.0068" />, bhikkhave, bhikkhu niraggaḷo hoti? Idha, bhikkhave, bhikkhuno pañcorambhāgiyāni saṃyojanāni pahīnāni honti…pe… evaṃ kho, bhikkhave, bhikkhu niraggaḷo hoti.</indent>
    <indent line="280">‘‘Kathañca, bhikkhave, bhikkhu ariyo pannaddhajo pannabhāro visaṃyutto hoti? Idha, bhikkhave, bhikkhuno asmimāno pahīno hoti ucchinnamūlo tālāvatthukato anabhāvaṃkato āyatiṃ anuppādadhammo. Evaṃ kho, bhikkhave, bhikkhu ariyo pannaddhajo pannabhāro visaṃyutto hoti (a. ni. 5.71).</indent>
    <indent line="281">‘‘Evaṃ vimuttacittaṃ kho, bhikkhave, bhikkhuṃ saindā devā sabrahmakā sapajāpatikā anvesaṃ nādhigacchanti ‘idaṃnissitaṃ tathāgatassa viññāṇa’’’nti (ma. ni. 1.246).</indent>
    <paragraph line="282"><bold>Pañcaṅgavippahīno</bold>ti kāmacchandādipañcaṅgāni vividhehi upāyehi pajahitvā ṭhito. Vuttañhetaṃ –</paragraph>
    <indent line="283">‘‘Kathañcāvuso <pageBreak edition="Myanmar" number="0.0075" />, bhikkhu pañcaṅgavippahīno hoti? Idhāvuso, bhikkhuno kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhaccakukkuccaṃ pahīnaṃ hoti, vicikicchā pahīnā <pageBreak edition="Pali Text Society" number="1.0088" /> hoti. Evaṃ kho, āvuso, bhikkhu pañcaṅgavippahīno hotī’’ti (dī. ni. 3.348, 360).</indent>
    <paragraph line="284"><bold>Chaḷaṅgasamannāgato</bold>ti channaṃ aṅgānaṃ pūretvā chasu dvāresu rūpādiārammaṇe paṭighānunayaṃ vajjetvā upekkhāvasena sato sampajāno hutvā viharaṇavasena chaḷaṅgāni pūretvā paripuṇṇaṃ katvā ṭhitattā ‘‘chaḷaṅgasamannāgato’’ti vutto. Vuttañhetaṃ –</paragraph>
    <indent line="285">‘‘Kathañcāvuso, bhikkhu chaḷaṅgasamannāgato hoti? Idhāvuso, bhikkhu cakkhunā rūpaṃ disvā neva sumano hoti na dummano, upekkhako viharati sato sampajāno. Sotena saddaṃ sutvā…pe… ghānena gandhaṃ ghāyitvā, jivhāya rasaṃ sāyitvā, kāyena phoṭṭhabbaṃ phusitvā, manasā dhammaṃ viññāya neva sumano hoti na dummano, upekkhako viharati sato sampajāno. Evaṃ kho, āvuso, bhikkhu chaḷaṅgasamannāgato hotī’’ti (dī. ni. 3.348, 360).</indent>
    <paragraph line="286"><bold>Ekārakkho</bold>ti <pageBreak edition="Vipassana Research Institut" number="0.0069" /> satiārakkhena eko uttamo ārakkho assāti ekārakkho. Vuttañhetaṃ –</paragraph>
    <indent line="287">‘‘Kathañcāvuso, bhikkhu ekārakkho hoti? Idhāvuso, bhikkhu satārakkhena cetasā samannāgato viharati. Evaṃ kho, āvuso, bhikkhu ekārakkho hotī’’ti (dī. ni. 3.348, 360).</indent>
    <paragraph line="288"><bold>Caturāpasseno</bold>ti paññāya paṭisevanaparivajjanavinodanapajahanānaṃ vasena catunnaṃ apassayānaṃ ito cito ca aparivattamānānaṃ vasena caturāpasseno, tesaṃ pāpuṇitvā ṭhito. Vuttañhetaṃ –</paragraph>
    <indent line="289">‘‘Kathañcāvuso, bhikkhu caturāpasseno hoti? Idhāvuso, bhikkhu saṅkhāyekaṃ paṭisevati, saṅkhāyekaṃ parivajjeti. Saṅkhāyekaṃ <pageBreak edition="Myanmar" number="0.0076" /> vinodeti, saṅkhāyekaṃ pajahatī’’tiādinā (dī. ni. 3.348, 360) nayena vitthāretabbaṃ.</indent>
    <paragraph line="290"><bold>Paṇunnapaccekasacco</bold>ti ‘‘idameva dassanaṃ saccaṃ, idameva sacca’’nti evaṃ pāṭiekkaṃ gahitattā paccekasaṅkhātāni diṭṭhisaccāni paṇunnāni nihaṭāni pahīnāni assāti paṇunnapaccekasacco.</paragraph>
    <paragraph line="291"><bold>Samavayasaṭṭhesano</bold>ti ettha avayāti anūnā. Saṭṭhāti vissaṭṭhā. Sammā avayā saṭṭhā esanā assāti samavayasaṭṭhesano. Sammā vissaṭṭhasabbaesanoti attho. <bold>Kevalī</bold>ti <pageBreak edition="Pali Text Society" number="1.0089" /> paripuṇṇo. <bold>Vusitavā</bold>ti vusitabrahmacariyo, garusaṃvāse ariyamaggepi dasasu ariyavāsesupi vusitavanto. <bold>Uttamapuriso</bold>ti khīṇakilesattā visesapuriso ājaññapuriso. <bold>Paramapuriso</bold>ti uttamapuriso, paramaṃ vā paṭilābhaṃ pattattā uttamaṃ pattabbaṃ arahattapaṭilābhaṃ patto anuttarapuññakkhettabhūto uttamapuriso, tenevatthena paramapuriso. Anuttaraṃ samāpattiṃ samāpajjituṃ amataṃ paṭilābhaṃ pattattā <bold>paramapattippatto</bold>. Atha vā ‘‘gharāvāse ādīnavaṃ sañjānitvā sāsanapavisanavasena <bold>uttamapuriso</bold>. Attabhāve ādīnavaṃ sañjānitvā vipassanāpavisanavasena <bold>paramapuriso</bold>. Kilese ādīnavaṃ sañjānitvā ariyabhūmantaraṃ paviṭṭho <bold>paramapattippatto</bold>ti evameke vaṇṇayanti.</paragraph>
    <paragraph line="292"><bold>Nevācinatī</bold>ti <pageBreak edition="Vipassana Research Institut" number="0.0070" /> kusalākusalānaṃ pahīnattā tesaṃ vipākaṃ na vaḍḍheti. <bold>Nāpacinatī</bold>ti phale ṭhitattā na viddhaṃseti. <bold>Apacinitvā ṭhito</bold>ti paṭippassaddhipahāne ṭhitattā kilese viddhaṃsetvā ṭhito. Ito paraṃ tīhipi padehi maggaphalavaseneva yojetabbaṃ. <bold>Neva pajahatī</bold>ti pahātabbābhāvena kilese na pajahati. <bold>Na upādiyatī</bold>ti taṇhāmānadiṭṭhīhi gahetabbābhāvato tehi na gaṇhāti. <bold>Pajahitvā ṭhito</bold>ti cajitvā ṭhito. <bold>Neva saṃsibbatī</bold>ti taṇhāvasena neva saṃsibbati. <bold>Na ussinetī</bold>ti mānavasena na ukkaṃsati. <bold>Visinitvā ṭhito</bold>ti taṇhāsaṃsīvanaṃ akatvā ṭhitoti evameke vaṇṇayanti. <bold>Neva vidhūpetī</bold>ti kilesaggiṃ na nibbāpeti. <bold>Na sandhūpetī</bold>ti kilesaggiṃ na jālāpeti. <bold>Vidhūpetvā ṭhito</bold>ti taṃ nibbāpetvā ṭhito.</paragraph>
    <paragraph line="293"><bold>Asekkhena</bold><pageBreak edition="Pali Text Society" number="1.0090" /><pageBreak edition="Myanmar" number="0.0077" /><bold>sīlakkhandhenā</bold>ti sikkhitabbābhāvena asekkhena vācākammantājīvasīlakkhandhena sīlarāsinā samannāgatattā ṭhito, aparihīnabhāvena ṭhito. <bold>Samādhikkhandhenā</bold>ti vāyāmasatīhi sampayuttena samādhinā. <bold>Vimuttikkhandhenā</bold>ti phalavimuttisampayuttakkhandhena. <bold>Vimuttiñāṇadassanakkhandhenā</bold>ti paccavekkhaṇañāṇena. <bold>Saccaṃ sampaṭipādiyitvā</bold>ti catuariyasaccaṃ sabhāvavasena sakasantāne sampādiyitvā paṭivijjhitvā ṭhito. <bold>Ejaṃ samatikkamitvā</bold>ti kampanataṇhaṃ atikkamitvā. <bold>Kilesaggi</bold>nti rāgādikilesaggiṃ. <bold>Pariyādiyitvā</bold>ti khepetvā nibbāpetvā. <bold>Aparigamanatāyā</bold>ti saṃsāre agamanabhāvena punāgamanābhāvenāti attho. <bold>Kaṭaṃ samādāyā</bold>ti jayaggāhaṃ gahetvā. <bold>Muttipaṭisevanatāyā</bold>ti sabbakilesehi muccitvā rūpādiārammaṇasevanavasena. Atha vā sabbakilesehi muttaphalasamāpattisevanavasena. <bold>Mettāya pārisuddhiyā</bold>ti upakkilesamuttāya parisuddhabhāve ṭhitāya mettāya ṭhito. <bold>Karuṇā</bold>dīsupi eseva nayo.</paragraph>
    <paragraph line="294"><bold>Accantapārisuddhiyā</bold>ti atikkantaparisuddhabhāvena parisuddhiyā antaṃ pāpuṇitvā ṭhito. <bold>Atammayatāyā</bold>ti taṇhādiṭṭhimānā ‘‘tammayā’’ti vuccanti. Tesaṃ abhāvo atammayatā, tāya taṇhādiṭṭhimānavirahitatāya ṭhito. Vuttañhetaṃ –</paragraph>
    <paragraph line="295">‘‘So tādiso lokavidū sumedho, sabbesu dhammesu atammayo munī’’ti (a. ni. 3.40). Etthāpi taṇhāmānadiṭṭhivirahitoti attho. <bold>Vimuttattā</bold>ti sabbakilesehi muttabhāvena. <bold>Santussitattā</bold>ti yathālābhayathābalayathāsāruppasantosavasena santuṭṭhabhāvena ṭhito.</paragraph>
    <paragraph line="296"><bold>Khandhapariyante</bold>ti <pageBreak edition="Pali Text Society" number="1.0091" /> ekacatupañcakkhandhānaṃ tīhi pariññaggīhi jhāpetvā ante avasāne ṭhito <pageBreak edition="Vipassana Research Institut" number="0.0071" />, natthi etassa antoti vā pariyantaṃ, tasmiṃ pariyante. <bold>Dhātupariyantā</bold>dīsupi eseva nayo. Ayaṃ pana viseso – <bold>dhātupariyante</bold>ti aṭṭhārasannaṃ dhātūnaṃ pariyante. <bold>Āyatanapariyante</bold>ti dvādasannaṃ āyatanānaṃ. <bold>Gatipariyante</bold>ti nirayādipañcannaṃ gatīnaṃ. <bold>Upapattipariyante</bold>ti sugatiduggatīsu nibbattiyā. <bold>Paṭisandhipariyante</bold>ti kāmarūpārūpabhavesu paṭisandhiyā <pageBreak edition="Myanmar" number="0.0078" />. <bold>Bhavapariyante</bold>ti ekavokāracatupañcasaññāasaññānevasaññānāsaññākāmarūpaarūpabhavānaṃ. <bold>Saṃsārapariyante</bold>ti khandhadhātuāyatanānaṃ abbocchinnapavattiyā. <bold>Vaṭṭapariyante</bold>ti kammavipākakilesavaṭṭānaṃ pariyante. <bold>Antime bhave</bold>ti avasāne upapattibhave. <bold>Antime samussaye ṭhito</bold>ti avasāne samussaye sarīre ṭhito. <bold>Antimadehadharo</bold>ti antimaṃ avasānadehaṃ sarīraṃ dhāretīti antimadehadharo. <bold>Arahā</bold>ti ārakattā arīnaṃ, arānañca hatattā, paccayādīnaṃ arahattā, pāpakaraṇe rahābhāvā arahā.</paragraph>
    <paragraph line="297"><bold>Tassāyaṃ pacchimako</bold>ti tassa khīṇāsavassa ayaṃ samussayo attabhāvo avasāno. <bold>Carimo</bold>ti appo mando carimo ālopo, carimaṃ kabaḷaṃ viya. Puna paṭisandhiyā natthibhāvaṃ sandhāya <bold>‘‘jātimaraṇasaṃsāro, natthi tassa punabbhavo’’</bold>ti āha. Jananaṃ jāti, maranti tenāti maraṇaṃ, khandhādīnaṃ abbocchinnā saṃsārapavatti ca tassa khīṇāsavassa puna natthīti vuttaṃ gāthaṃ nigamento āha <bold>tenāha bhagavā</bold> –</paragraph>
    <paragraph line="298"><bold>‘‘Tasmā jantu…pe… nāvaṃ sitvāva pāragū’’</bold>ti.</paragraph>
    <paragraph line="299">Imasmiṃ sutte yaṃ antarantarā na vuttaṃ, taṃ pāṭhānusārena gahetabbaṃ.</paragraph>
    <centered line="300">Saddhammappajjotikāya mahāniddesaṭṭhakathāya</centered>
    <centered line="301">Kāmasuttaniddesavaṇṇanā niṭṭhitā.</centered>
  </content>
</document>