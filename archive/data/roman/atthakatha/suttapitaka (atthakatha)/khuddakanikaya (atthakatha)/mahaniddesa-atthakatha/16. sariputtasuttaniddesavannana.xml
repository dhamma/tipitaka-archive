<?xml version="1.0"?>
<document>
<metadata>
<normativeSource>http://tipitaka.org/romn/cscd/s0515a.att16.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/16. sariputtasuttaniddesavannana.xml</archivePath>
<title>16. Sāriputtasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">16. Sāriputtasuttaniddesavaṇṇanā</chapter>
<paragraph line="2" number="190">Soḷasame <pageBreak edition="V" number="0.0357" /><pageBreak edition="P" number="2.0438" /><bold>na me diṭṭho</bold>ti sāriputtasuttaniddeso. Tattha <bold>ito pubbe</bold>ti ito saṅkassanagare otaraṇato pubbe. <bold>Vagguvado</bold>ti sundaravado. <bold>Tusitā gaṇimāgato</bold>ti tusitakāyā cavitvā mātukucchiṃ āgatattā tusitā āgato. Gaṇācariyattā <bold>gaṇī</bold><pageBreak edition="M" number="0.0387" />. Santuṭṭhaṭṭhena vā tusitasaṅkhātā devalokā gaṇiṃ āgato, tusitānaṃ vā arahantānaṃ gaṇiṃ āgatoti.</paragraph>
<paragraph line="3"><bold>Iminā cakkhunā</bold>ti iminā attabhāvapariyāpannena pakatimaṃsacakkhunā. <bold>Iminā attabhāvenā</bold>ti iminā pacchimena attabhāvena. <bold>Tāvatiṃsabhavane</bold>ti tāvatiṃsadevaloke. <bold>Pāricchattakamūle</bold>ti koviḷārarukkhassa heṭṭhā. <bold>Paṇḍukambalasilāya</bold>nti rattakambalasadisapāsāṇapiṭṭhe. <bold>Vassaṃ vuṭṭho</bold>ti vuṭṭhavasso. <bold>Devagaṇaparivuto</bold>ti devasaṅghena parivārito. <bold>Otiṇṇo</bold>ti avatiṇṇo. <bold>Imaṃ dassanaṃ pubbe</bold>ti aññatra imamhā dassanā pubbe. <bold>Na diṭṭho</bold>ti aññadā na diṭṭhapubbo.</paragraph>
<paragraph line="4"><bold>Khattiyassa vā</bold>ti khattiyassa vadantassa na suto. <bold>Brāhmaṇā</bold>dīsupi eseva nayo.</paragraph>
<paragraph line="5"><bold>Madhuravado</bold>tiādīsu byañjanasampannaṃ madhuraṃ vadatīti <bold>madhuravado</bold>. Pemajanakaṃ pemārahaṃ vadatīti <bold>pemanīyavado</bold>. Hadayaṅgamacitte ṭhapanayogyaṃ vadatīti <bold>hadayaṅgamavado</bold>. Karavīkasakuṇasaddo viya madhuraghoso assāti <bold>karavīkarutamañjughoso. Vissaṭṭho cā</bold>ti apalibuddho tattha tattha apakkhalano. <bold>Viññeyyo cā</bold>ti suvijāneyyo ca. <bold>Mañju cā</bold>ti madhuro ca. <bold>Savanīyo cā</bold>ti kaṇṇasukho ca. <bold>Bindu cā</bold>ti ghano ca. <bold>Avisārī cā</bold>ti na patthaṭo ca. <bold>Gambhīro cā</bold>ti na uttāno ca. <bold>Ninnādi cā</bold>ti ghosavanto ca. <bold>Assā</bold>ti assa satthuno. <bold>Bahiddhā parisāyā</bold>ti parisato bahi. <bold>Na niccharatī</bold>ti na nikkhamati. Kiṃkāraṇā? Evarūpo madhurasaddo nikkāraṇā mā vinassatūti. <bold>Brahmassaro</bold>ti <pageBreak edition="P" number="2.0439" />aññe chinnassarāpi bhinnassarāpi kākassarāpi honti, ayaṃ pana mahābrahmuno sarasadisena sarena samannāgato. Mahābrahmuno hi pittasemhehi apalibuddhattā saro visuddho hoti, bhagavatāpi katakammaṃ vatthuṃ sodheti, vatthuno suddhattā nābhito paṭṭhāya samuṭṭhahanto saro <pageBreak edition="V" number="0.0358" />visuddho aṭṭhaṅgasamannāgatāva samuṭṭhāti. Karavīko viya bhaṇatīti <bold>karavīkabhāṇī,</bold>mattakaravīkarutamañjughosoti attho.</paragraph>
<paragraph line="6"><bold>Tāretī</bold>ti akhemantaṭṭhānaṃ atikkāmeti. <bold>Uttāretī</bold>ti khemantabhūmiṃ upanento tāreti. <bold>Nittāretī</bold>ti akhemantaṭṭhānato nikkhāmento tāreti <pageBreak edition="M" number="0.0388" />. <bold>Patāretī</bold>ti pariggahetvā tāreti, hatthena pariggahetvā viya tāretīti attho. Sabbampetaṃ tāraṇuttāraṇādikhemantaṭṭhāne ṭhapanamevāti āha – <bold>‘‘khemantabhūmiṃ sampāpetī’’</bold>ti. <bold>Satte</bold>ti veneyyasatte. Mahāgahanatāya mahānatthatāya dunnittariyatāya ca jātiyeva kantāro jātikantāro, taṃ <bold>jātikantāraṃ</bold>.</paragraph>
<paragraph line="7"><bold>Gaṇassa sussūsatī</bold>ti gaṇo assa vacanaṃ sussūsati suṇāti upalakkheti. <bold>Sotaṃ odahatī</bold>ti sotukāmatāya sotaṃ avadahati patiṭṭhāpeti. <bold>Aññā cittaṃ upaṭṭhapetī</bold>ti ñātukāmaṃ cittaṃ paṇidahati. <bold>Gaṇaṃ akusalā vuṭṭhāpetvā</bold>ti janasamūhaṃ akosallasambhūtā akusalā uṭṭhāpetvā. <bold>Kusale patiṭṭhāpetī</bold>ti kosallasambhūte kusale ṭhapeti. <bold>Saṅghī</bold>ti rāsivasena saṅgho assa atthīti saṅghī. Parisavasena gaṇo assa atthīti <bold>gaṇī</bold>. Gaṇassa ācariyoti <bold>gaṇācariyo</bold>.</paragraph>
<paragraph line="8" number="191">Dutiyagāthāya <bold>sadevakassa lokassa, yathā dissatī</bold>ti sadevakassa lokassa viya manussānampi dissati. Yathā vā dissatīti tacchato aviparītato dissati. <bold>Cakkhumā</bold>ti uttamacakkhumā. <bold>Eko</bold>ti pabbajjāsaṅkhātādīhi eko. <bold>Rati</bold>nti nekkhammaratiādiṃ.</paragraph>
<paragraph line="9"><bold>Patirūpako</bold>ti suvaṇṇapatirūpako kuṇḍalo. <bold>Mattikākuṇḍalovā</bold>ti mattikāya katakuṇḍalo viya. <bold>Lohaḍḍhamāsova suvaṇṇachanno</bold>ti suvaṇṇena paṭicchanno lohamāsako viya. <bold>Parivārachannā</bold>ti parivārena chāditā. <bold>Anto asuddhā</bold>ti <pageBreak edition="P" number="2.0440" />abbhantarato rāgādīhi aparisuddhā. <bold>Bahi sobhamānā</bold>ti cīvarādīhi bāhirato sundarā.</paragraph>
<paragraph line="10"><bold>Akappitairiyāpathā cā</bold>ti asajjitairiyāpathā. <bold>Paṇidhisampannā</bold>ti paripuṇṇapatthanā.</paragraph>
<paragraph line="11"><bold>Visuddhasaddo</bold>ti parisuddhakittisaddo, yathābhūtathutighosoti attho. <bold>Gatakittisaddasiloko</bold>ti kittisaddañca silokañca gahetvā caraṇasīlo. Kattha visuddhasaddoti ce? <bold>‘‘Nāgabhavane ca supaṇṇabhavane</bold><pageBreak edition="V" number="0.0359" /><bold>cā’’</bold>tiādinā <pageBreak edition="M" number="0.0389" />nayena vitthāretvā vuttaṭṭhāne. <bold>Tato ca bhiyyo</bold>ti tato vuttappakārato ca veneyyavasena atirekataropi dissati.</paragraph>
<paragraph line="12"><bold>Sabbaṃ rāgatama</bold>nti sakalaṃ rāgandhakāraṃ. <bold>Dosatamā</bold>dīsupi eseva nayo. <bold>Andhakaraṇa</bold>nti paññālokanivāraṇakaraṇaṃ. <bold>Acakkhukaraṇa</bold>nti paññācakkhuno akaraṇaṃ. <bold>Aññāṇakaraṇa</bold>nti ñāṇena ajānanakaraṇaṃ. <bold>Paññānirodhika</bold>nti paññānayananāsakaṃ. <bold>Vighātapakkhika</bold>nti pīḷākoṭṭhāsikaṃ. <bold>Anibbānasaṃvattanika</bold>nti apaccayaamatanibbānatthāya na saṃvattanikaṃ.</paragraph>
<paragraph line="13"><bold>Sabbaṃ taṃ tena bodhiñāṇena bujjhī</bold>ti taṃ sakalaṃ tena catumaggañāṇavasena bujjhi. Paṭhamamaggavasena jāni <bold>anubujjhi</bold>. Dutiyamaggavasena puna aññāsi <bold>paṭivijjhi</bold>. Tatiyamaggavasena paṭivedhaṃ pāpuṇi <bold>sambujjhi</bold>. Catutthamaggavasena nissesapaṭivedhena <bold>sammābujjhi. Adhigacchi phassesi sacchākāsī</bold>ti etaṃ tayaṃ phalavasena yojetabbaṃ. Paṭhamadutiyavasena paṭilabhi. Tatiyavasena ñāṇaphassena phusi. Catutthavasena paccakkhaṃ akāsi. Atha vā ekekaphalassa tayopi labbhanti eva.</paragraph>
<paragraph line="14"><bold>Nekkhammarati</bold>nti pabbajjādīni nissāya uppannaratiṃ. <bold>Vivekarati</bold>nti kāyavivekādimhi uppannaratiṃ. <bold>Upasamarati</bold>nti kilesavūpasame ratiṃ. <bold>Sambodhirati</bold>nti maggaṃ paccavekkhantassa uppannaratiṃ.</paragraph>
<paragraph line="15" number="192">Tatiyagāthāya <bold>bahūnamidha baddhāna</bold>nti idha bahūnaṃ khattiyādīnaṃ sissānaṃ. Sissā hi ācariyapaṭibaddhavuttittā ‘‘baddhā’’ti vuccanti. <bold>Atthi pañhena āgama</bold>nti atthiko pañhena āgatomhi <pageBreak edition="P" number="2.0441" />, atthikānaṃ vā pañhena āgamanaṃ, pañhena atthi āgamanaṃ vāti.</paragraph>
<paragraph line="16">Buddhoti padassa abhāvepi <bold>taṃ buddha</bold>nti pade yo so buddho, taṃ niddisitukāmena <bold>‘‘buddho’’</bold>ti vuttaṃ. <bold>Sayambhū</bold>ti upadesaṃ vinā sayameva bhūto. <bold>Anācariyako</bold>ti sayambhūpadassa atthavivaraṇaṃ. Yo hi ācariyaṃ vinā saccāni paṭivijjhati, so sayambhū nāma hotīti. <bold>Pubbe ananussutesū</bold>tiādi anācariyakabhāvassa atthappakāsanaṃ. <bold>Ananussutesū</bold>ti ācariyato ananussutesu. <bold>Sāma</bold>nti sayameva. <bold>Abhisambujjhī</bold>ti bhusaṃ sammā paṭivijjhi. <bold>Tattha ca sabbaññutaṃ pāpuṇī</bold>ti tesu ca saccesu sabbaññubhāvaṃ pāpuṇi. Yathā saccāni paṭivijjhantā sabbaññuno honti <pageBreak edition="M" number="0.0390" />, tathā saccānaṃ paṭividdhattā evaṃ vuttaṃ. ‘‘Sabbaññutaṃ patto’’tipi pāṭho. <bold>Balesu</bold><pageBreak edition="V" number="0.0360" /><bold>ca vasībhāva</bold>nti dasasu ca tathāgatabalesu issarabhāvaṃ pāpuṇi. Yo so evaṃ bhūto, so buddhoti vuttaṃ hoti. Tattha sabbadhammesu appaṭihatañāṇanimittānuttaravimokkhādhigamaparibhāvitakhandhasantānaṃ upādāya paṇṇattiko, sabbaññutapadaṭṭhānaṃ vā saccābhisambodhimupādāya paṇṇattiko sattaviseso buddho. Ettāvatā atthato buddhavibhāvanā katā hoti.</paragraph>
<paragraph line="17">Idāni byañjanato vibhāvento <bold>‘‘buddhoti kenaṭṭhena buddho’’</bold>tiādimāha. Tattha yathā loke avagantā ‘‘avagato’’ti vuccati, evaṃ <bold>bujjhitā saccānīti buddho</bold>. Yathā paṇṇasosā vātā ‘‘paṇṇasusā’’ti vuccanti, evaṃ <bold>bodhetā pajāyāti buddho. Sabbaññutāya buddho</bold>ti sabbadhammabujjhanasamatthāya buddhiyā buddhoti vuttaṃ hoti. <bold>Sabbadassāvitāya buddho</bold>ti sabbadhammānaṃ ñāṇacakkhunā diṭṭhattā buddhoti vuttaṃ hoti. <bold>Anaññaneyyatāya buddho</bold>ti aññena abodhanīyato sayameva buddhattā buddhoti vuttaṃ hoti. <bold>Visavitāya buddho</bold>ti nānāguṇavikasanato padumamiva vikasanaṭṭhena buddhoti vuttaṃ hoti. <bold>Khīṇāsavasaṅkhātena buddho</bold>tiādīhi chahi pariyāyehi cittasaṅkocakaradhammappahānena niddāya vibuddho puriso viya sabbakilesaniddāya vibuddhattā buddhoti vuttaṃ hoti. Saṅkhā <pageBreak edition="P" number="2.0442" />saṅkhātanti atthato ekattā <bold>saṅkhātenā</bold>ti vacanassa koṭṭhāsenāti attho. Taṇhālepadiṭṭhilepābhāvena nirupalepasaṅkhātena savāsanānaṃ sabbakilesānaṃ pahīnattā ekantavacanena visesetvā vuttaṃ. <bold>Ekantanikkileso</bold>ti rāgadosamohāvasesehi sabbakilesehi nikkileso.</paragraph>
<paragraph line="18"><bold>Ekāyanamaggaṃ gatoti buddho</bold>ti gamanatthānaṃ dhātūnaṃ bujjhanatthattā bujjhanatthāpi dhātuyo gamanatthā honteva, tasmā ekāyanamaggaṃ gatattā buddhoti vuttaṃ hoti. Ekāyanamaggo cettha –</paragraph>
<gatha1 line="19">‘‘Maggo pantho patho pajjo, añjasaṃ vaṭumāyanaṃ;</gatha1>
<gathalast line="20">Nāvā uttarasetū ca, kullo ca bhisi saṅkamo’’ti. (cūḷani. pārāyanatthutigāthāniddesa 101) –</gathalast>
<unindented line="21">Maggassa <pageBreak edition="M" number="0.0391" />bahūsu nāmesu ayananāmena vuttamagganāmena vutto. Tasmā ekamaggabhūto maggo, na dvedhāpathabhūtoti attho. Atha vā ekena ayitabbo maggoti ekāyanamaggo. Ekenāti gaṇasaṅgaṇikaṃ pahāya pavivittena. Ayitabboti paṭipajjitabbo, ayanti vā etenāti ayano, saṃsārato nibbānaṃ gacchantīti attho. Ekesaṃ ayanoti ekāyano. <bold>Ekesa</bold>nti seṭṭhānaṃ. Sabbasattaseṭṭhā ca sammāsambuddhā, tasmā ekesaṃ maggabhūto sammāsambuddhānaṃ ayanabhūto maggoti <pageBreak edition="V" number="0.0361" />vuttaṃ hoti. Ayatīti vā ayano, gacchati pavattatīti attho. Ekasmiṃ ayano maggoti ekāyanamaggo. Ekasmiṃyeva buddhasāsane pavattamāno maggo, na aññatthāti vuttaṃ hoti. Api ca ekaṃ ayatīti ekāyano. Pubbabhāge nānāmukhabhāvanānayappavattopi aparabhāge ekaṃ nibbānameva gacchatīti vuttaṃ hoti, tasmā <bold>ekāyanamaggo</bold>ti ekanibbānagamanamaggoti attho.</unindented>
<paragraph line="22"><bold>Eko anuttaraṃ sammāsambodhiṃ abhisambuddho</bold>ti na parehi buddhattā buddho, kintu sayameva anuttaraṃ sammāsambodhiṃ abhisambuddhattā buddhoti vuttaṃ hoti. <bold>Abuddhivihatattā buddhipaṭilābhattā buddho</bold>ti buddhi buddhaṃ bodhoti pariyāyavacanametaṃ. Tattha yathā <pageBreak edition="P" number="2.0443" />‘‘nīlarattaguṇayogā nīlo paṭo, ratto paṭo’’ti vuccati, evaṃ buddhaguṇayogā ‘‘buddho’’ti ñāpetuṃ vuttaṃ.</paragraph>
<paragraph line="23">Tato paraṃ <bold>buddhoti netaṃ nāma</bold>ntiādi ‘‘atthamanugatā ayaṃ paññattī’’ti ñāpanatthaṃ vuttaṃ. Tattha <bold>mittā</bold>sahāyā. <bold>Amaccā</bold>bhaccā. <bold>Ñātī</bold>pitupakkhikā. <bold>Sālohitā</bold>mātupakkhikā. <bold>Samaṇā</bold>pabbajjupagatā. <bold>Brāhmaṇā</bold>bhovādino, samitapāpabāhitapāpā vā. <bold>Devatā</bold>sakkādayo brahmāno ca. <bold>Vimokkhantika</bold>nti vimokkho arahattamaggo, vimokkhassa anto arahattaphalaṃ, tasmiṃ vimokkhante bhavaṃ vimokkhantikaṃ nāmaṃ. Sabbaññubhāvo hi arahattamaggena sijjhati, arahattaphalodaye siddhaṃ hoti. Tasmā sabbaññubhāvo vimokkhante bhavo hoti. Taṃ nemittikampi nāmaṃ vimokkhante bhavaṃ nāma hoti. Tena vuttaṃ – ‘‘vimokkhantikametaṃ buddhānaṃ bhagavantāna’’nti. <bold>Bodhiyā mūle saha sabbaññutaññāṇassa paṭilābhā</bold>ti mahābodhirukkhamūle yathāvuttakkhaṇe sabbaññutaññāṇassa paṭilābhena saha. <bold>Sacchikā paññattī</bold>ti arahattaphalasacchikiriyāya sabbadhammasacchikiriyāya <pageBreak edition="M" number="0.0392" />vā jātā paññatti. <bold>Yadidaṃ buddho</bold>ti paññatti. Ayaṃ byañjanato buddhavibhāvanā. Ito paraṃ <bold>vahassetaṃ bhāra</bold>nti pariyosānaṃ tattha tattha vuttanayattā yathāpāḷimeva niyyāti.</paragraph>
<paragraph line="24" number="193">Catutthagāthāya <bold>vijigucchato</bold>ti jātiādīhi aṭṭīyato. <bold>Rittamāsana</bold>nti vivittaṃ mañcapīṭhaṃ. <bold>Pabbatānaṃ guhāsu vā</bold>ti pabbataguhāsu vā rittamāsanaṃ bhajatoti sambandhitabbaṃ.</paragraph>
<paragraph line="25"><bold>Jātiyā vijigucchato</bold>ti jātiṃ vijigucchato. <bold>Jarāya. Byādhinā</bold>tiādīsupi eseva nayo. <bold>Bhajato</bold>ti evamādīsu <bold>bhajato</bold>ti bhajantassa. <bold>Sevato</bold>ti sevantassa. <bold>Nisevato</bold>ti sammā sevantassa <pageBreak edition="V" number="0.0362" />. <bold>Saṃsevato</bold>ti punappunaṃ sevantassa. <bold>Paṭisevato</bold>ti upagantvā sevantassa. <bold>Pabbatapabbhārā</bold>ti pabbatakucchiyo.</paragraph>
<paragraph line="26" number="194">Pañcamagāthāya <bold>uccāvacesū</bold>ti hīnapaṇītesu. <bold>Sayanesū</bold>ti vihārādīsu senāsanesu. <bold>Kīvanto tattha bheravā</bold>ti kittakā tattha bhayakāraṇā. ‘‘Kuvanto’’tipi pāṭho, kūjantoti cassa attho.</paragraph>
<paragraph line="27"><bold>Kuvanto</bold>ti <pageBreak edition="P" number="2.0444" />saddāyanto. <bold>Kūjanto</bold>ti abyattasaddaṃ karonto. <bold>Nadanto</bold>ti ukkuṭṭhiṃ karonto. <bold>Saddaṃ karonto</bold>ti vācaṃ bhāsanto. <bold>Katī</bold>ti pucchā. <bold>Kittakā</bold>ti pamāṇapucchā. <bold>Kīvatakā</bold>ti paricchedapucchā. <bold>Kīvabahukā</bold>ti pamāṇaparicchedapucchā. <bold>Te bheravā</bold>ti ete bhayajananupaddavā bhayārammaṇā. <bold>Kīvabahukā</bold>ti pucchite ārammaṇe dassetuṃ <bold>‘‘sīhā byagghā dīpī’’</bold>tiādīhi vissajjeti.</paragraph>
<paragraph line="28" number="195">Chaṭṭhagāthāya <bold>kati parissayā</bold>ti kittakā upaddavā. <bold>Agataṃ disa</bold>nti nibbānaṃ. Tañhi agatapubbattā agataṃ, niddisitabbato disā cāti. Tena vuttaṃ – ‘‘agataṃ disa’’nti. Amataṃ disa’’ntipi pāṭho. <bold>Abhisambhave</bold>ti abhisambhaveyya. <bold>Pantamhī</bold>ti pariyante.</paragraph>
<paragraph line="29"><bold>Agatapubbā sā disā</bold>ti yā disā supinantenapi na gatapubbā. <bold>Na sā disā gatapubbā</bold>ti esā disā vuttanayena na gatapubbā. <bold>Iminā dīghena addhunā</bold>ti anena dīghakālena.</paragraph>
<paragraph line="30"><bold>Samatittika</bold>nti <pageBreak edition="M" number="0.0393" />antomukhavaṭṭilekhaṃ pāpetvā samabharitaṃ. <bold>Anavaseka</bold>nti anavasiñcanakaṃ aparisiñcanakaṃ katvā. <bold>Telapatta</bold>nti pakkhittatelaṃ telapattaṃ. <bold>Parihareyyā</bold>ti hareyya ādāya gaccheyya. <bold>Evaṃ sacittamanurakkhe</bold>ti taṃ telabharitaṃ pattaṃ viya attano cittaṃ kāyagatāya satiyā gocare ceva sampayuttasatiyā cāti ubhinnaṃ antare pakkhipitvā yathā muhuttampi bahiddhā gocare na vikkhipati, tathā paṇḍito yogāvacaro rakkheyya gopayeyya. Kiṃkāraṇā? Etassa hi –</paragraph>
<gatha1 line="31">‘‘Dunniggahassa lahuno, yatthakāmanipātino;</gatha1>
<gathalast line="32">Cittassa damatho sādhu, cittaṃ dantaṃ sukhāvahaṃ’’. (dha. pa. 35);</gathalast>
<paragraph line="33">Tasmā <pageBreak edition="V" number="0.0363" />–</paragraph>
<gatha1 line="34">‘‘Sududdasaṃ sunipuṇaṃ, yatthakāmanipātinaṃ;</gatha1>
<gathalast line="35">Cittaṃ rakkhetha medhāvī, cittaṃ guttaṃ sukhāvahaṃ’’. (dha. pa. 36);</gathalast>
<paragraph line="36">Idañhi –</paragraph>
<gatha1 line="37">‘‘Dūraṅgamaṃ ekacaraṃ, asarīraṃ guhāsayaṃ;</gatha1>
<gathalast line="38">Ye cittaṃ saṃyamessanti, mokkhanti mārabandhanā’’. (dha. pa. 37);</gathalast>
<paragraph line="39">Itarassa pana –</paragraph>
<gatha1 line="40">‘‘Anavaṭṭhitacittassa <pageBreak edition="P" number="2.0445" />, saddhammaṃ avijānato;</gatha1>
<gathalast line="41">Pariplavapasādassa, paññā na paripūrati’’. (dha. pa. 38);</gathalast>
<paragraph line="42">Thirakammaṭṭhānasahāyassa pana –</paragraph>
<gatha1 line="43">‘‘Anavassutacittassa, ananvāhatacetaso;</gatha1>
<gathalast line="44">Puññapāpapahīnassa, natthi jāgarato bhayaṃ’’. (dha. pa. 39);</gathalast>
<paragraph line="45">Tasmā etaṃ –</paragraph>
<gatha1 line="46">‘‘Phandanaṃ capalaṃ cittaṃ, dūrakkhaṃ dunnivārayaṃ;</gatha1>
<gathalast line="47">Ujuṃ karoti medhāvī, usukārova tejanaṃ’’. (dha. pa. 33);</gathalast>
<paragraph line="48">Evaṃ ujuṃ karonto sacittamanurakkhe.</paragraph>
<paragraph line="49"><bold>Patthayāno</bold><pageBreak edition="M" number="0.0394" /><bold>disaṃ agatapubba</bold>nti imasmiṃ kāyagatāsatikammaṭṭhāne kammaṃ ārabhitvā anamatagge saṃsāre agatapubbaṃ disaṃ patthento vuttanayena sakaṃ cittaṃ rakkheyyāti attho. Kā panesā disā nāma –</paragraph>
<gatha1 line="50">‘‘Mātāpitā <pageBreak edition="V" number="0.0364" />disā pubbā, ācariyā dakkhiṇā disā;</gatha1>
<gathalast line="51">Puttadārā disā pacchā, mittāmaccā ca uttarā.</gathalast>
<gatha1 line="52">‘‘Dāsakammakarā heṭṭhā, uddhaṃ samaṇabrāhmaṇā;</gatha1>
<gathalast line="53">Etā disā namasseyya, alamatto kule gihī’’ti. (dī. ni. 3.273) –</gathalast>
<unindented line="54">Ettha tāva mātāpitādayo ‘‘disā’’ti vuttā.</unindented>
<gatha1 line="55">‘‘Disā catasso vidisā catasso, uddhaṃ adho dasa disā imāyo;</gatha1>
<gathalast line="56">Katamaṃ disaṃ tiṭṭhati nāgarājā, yamaddasā supine chabbisāṇa’’nti. (jā. 1.16.104) –</gathalast>
<unindented line="57">Ettha puratthimādibhedā disāva ‘‘disā’’ti vuttā.</unindented>
<gatha1 line="58">‘‘Agārino annadapānavatthadā, avhāyikā tampi disaṃ vadanti;</gatha1>
<gathalast line="59">Esā disā paramā setaketu, yaṃ patvā dukkhī sukhino bhavantī’’ti <pageBreak edition="P" number="2.0446" />. (jā. 1.6.9) –</gathalast>
<unindented line="60">Ettha nibbānaṃ ‘‘disa’’nti vuttaṃ. Idhāpi tadeva adhippetaṃ. Taṇhakkhayaṃ virāgantiādīhi dissati apadissati tasmā ‘‘disā’’ti vuccati. Anamatagge pana saṃsāre kenaci bālaputhujjanena supinenapi agatapubbatāya ‘‘agatapubbā disā nāmā’’ti vuccati. Taṃ patthayantena kāyagatāsatiyā yogo karaṇīyoti. <bold>Vajato</bold>tiādīsu ettha magguppādato samīpaṃ vajato. Ṭhitikkhaṇe <bold>gacchato</bold>. Phalodayato <bold>atikkamato</bold>.</unindented>
<paragraph line="61"><bold>Ante</bold>ti antamhi ṭhite. <bold>Pante</bold>ti vanagahanagambhīre ṭhite. <bold>Pariyante</bold>ti dūrabhāvena pariyante ṭhite. <bold>Selante</bold>ti pabbatānaṃ ante. <bold>Vanante</bold>ti vanaghaṭānaṃ ante. <bold>Nadante</bold>ti nadīnaṃ ante. <bold>Udakante</bold>ti udakānaṃ pariyante. <bold>Yattha na kasīyati na vapīyatī</bold>ti yasmiṃ kasanañca vapanañca na karīyati. <bold>Janantaṃ</bold><pageBreak edition="M" number="0.0395" /><bold>atikkamitvā</bold>ṭhite. <bold>Manussānaṃ anupacāre</bold>ti kasanavapanavasena manussehi anupacaritabbe senāsane.</paragraph>
<paragraph line="62" number="196">Sattamagāthāya <pageBreak edition="V" number="0.0365" /><bold>kyāssa byappathayo assū</bold>ti kidisāni tassa vacanāni assu.</paragraph>
<paragraph line="63"><bold>Musāvādaṃ pahāyā</bold>ti ettha musāti visaṃvādanapurekkhārassa atthabhañjanako vacīpayogo kāyapayogo vā. Visaṃvādanādhippāyena panassa paravisaṃvādakakāyavacīpayogasamuṭṭhāpikā cetanā <bold>musāvādo</bold>. Aparo nayo – <bold>musā</bold>ti abhūtaṃ atacchaṃ vatthu, <bold>vādo</bold>ti tassa bhūtato tacchato viññāpanaṃ. Lakkhaṇato pana atathaṃ vatthuṃ tathato paraṃ viññāpetukāmassa tathāviññattisamuṭṭhāpikā cetanā <bold>musāvādo</bold>. So yamatthaṃ bhañjati, tassa appatāya appasāvajjo, mahantatāya mahāsāvajjo. Api ca gahaṭṭhānaṃ attano santakaṃ adātukāmatāya ‘‘natthī’’tiādinayappavatto appasāvajjo, sakkhinā hutvā atthabhañjanatthaṃ vutto mahāsāvajjo. Pabbajitānaṃ appakampi telaṃ vā sappiṃ vā labhitvā hasādhippāyena ‘‘ajja gāme telaṃ nadī maññe sandatī’’ti pūraṇakathānayena pavatto appasāvajjo, adiṭṭhaṃyeva pana diṭṭhantiādinā nayena vadantānaṃ mahāsāvajjo.</paragraph>
<paragraph line="64">Tassa cattāro sambhārā honti – atathaṃ vatthu <pageBreak edition="P" number="2.0447" />visaṃvādanacittaṃ tajjo vāyāmo parassa tadatthavijānananti. Eko payogo sāhatthikova. So ca kāyena vā kāyapaṭibaddhena vā vācāya vā paravisaṃvādakakiriyākaraṇe daṭṭhabbo. Tāya ce kiriyāya paro tamatthaṃ jānāti, ayaṃ kiriyasamuṭṭhāpikā cetanākkhaṇeyeva musāvādakammunā bajjhati.</paragraph>
<paragraph line="65">Saccaṃ vadatīti <bold>saccavādī</bold>. Saccena saccaṃ sandahati ghaṭetīti <bold>saccasandho,</bold>na antarantarā musā vadatīti attho. Yo hi puriso kadāci musā vadati, kadāci saccaṃ, tassa musāvādena antarikatāya saccaṃ saccena na ghaṭiyati, tasmā na so saccasandho. Ayaṃ pana na tādiso, jīvitahetupi musā avatvā saccena saccaṃ sandahatiyevāti saccasandho.</paragraph>
<paragraph line="66"><bold>Theto</bold>ti thiro, thirakathoti attho. Eko puggalo haliddirāgo viya thusarāsimhi nikhātakhāṇu viya assapiṭṭhe ṭhapitakumbhaṇḍamiva ca <pageBreak edition="M" number="0.0396" />na thirakatho hoti. Eko pāsāṇalekhā viya indakhīlo viya ca thirakatho hoti, asinā sīsaṃ chindantepi dvekathā na katheti. Ayaṃ vuccati theto.</paragraph>
<paragraph line="67"><bold>Paccayiko</bold>ti pattiyāyitabbo, saddhāyitabbakoti attho. Ekacco hi puggalo na paccayiko hoti, ‘‘idaṃ kena vuttaṃ, asukenā’’ti vutte ‘‘mā tassa vacanaṃ saddahathā’’ti vattabbataṃ <pageBreak edition="V" number="0.0366" />āpajjati. Eko paccayiko hoti, ‘‘idaṃ kena vuttaṃ, asukenā’’ti vutte ‘‘yadi tena vuttaṃ, idameva pamāṇaṃ, idāni upaparikkhitabbaṃ natthi, evameva ida’’nti vattabbataṃ āpajjati, ayaṃ vuccati paccayiko. <bold>Avisaṃvādako lokassā</bold>ti tāya saccavāditāya lokaṃ na visaṃvādetīti attho.</paragraph>
<paragraph line="68"><bold>Pisuṇaṃ vācaṃ pahāyā</bold>tiādīsu yāya vācāya yassa taṃ vācaṃ bhāsati, tassa hadaye attano piyabhāvaṃ parassa ca suññabhāvaṃ karoti, sā pisuṇavācā. Yāya pana attānampi parampi pharusaṃ karoti, yā vācā sayampi pharusā, neva kaṇṇasukhā na hadayaṅgamā, ayaṃ <bold>pharusavācā</bold>. Yena samphaṃ palapati niratthakaṃ, so <bold>samphappalāpo</bold>. Tesaṃ mūlabhūtāpi <pageBreak edition="P" number="2.0448" />cetanā pisuṇavācādināmameva labhati, sā eva idha adhippetāti.</paragraph>
<paragraph line="69">Tattha saṃkiliṭṭhacittassa paresaṃ vā bhedāya attano piyakamyatāya vā kāyavacīpayogasamuṭṭhāpikā cetanā <bold>pisuṇavācā</bold>. Sā yassa bhedaṃ karoti, tassa appaguṇatāya appasāvajjā, mahāguṇatāya mahāsāvajjā.</paragraph>
<paragraph line="70">Tassā cattāro sambhārā honti – bhinditabbo paro, ‘‘iti ime nānā bhavissanti vinā bhavissantī’’ti bhedapurekkhāratā vā, ‘‘iti ahaṃ piyo bhavissāmi vissāsiko’’ti piyakamyatā vā, tajjo vāyāmo, tassa tadatthavijānananti.</paragraph>
<paragraph line="71"><bold>Imesaṃ bhedāyā</bold>ti yesaṃ itoti vuttānaṃ santike sutaṃ, tesaṃ bhedāya. <bold>Bhinnānaṃ vā sandhātā</bold>ti dvinnaṃ mittānaṃ vā samānupajjhāyakādīnaṃ vā kenacideva kāraṇena bhinnānaṃ ekamekaṃ upasaṅkamitvā ‘‘tumhākaṃ īdise kule jātānaṃ evaṃ bahussutānaṃ idaṃ na yutta’’ntiādīni vatvā sandhānaṃ kattā. <bold>Anuppadātā</bold>ti sandhānānuppadātā, dve jane samagge disvā <pageBreak edition="M" number="0.0397" />‘‘tumhākaṃ evarūpe kule jātānaṃ evarūpehi guṇehi samannāgatānaṃ anucchavikameta’’ntiādīni vatvā daḷhīkammaṃ kattāti attho.</paragraph>
<paragraph line="72">Samaggo ārāmo assāti <bold>samaggārāmo,</bold>yattha samaggā natthi, tattha vasitumpi na icchatīti attho. ‘‘Samaggarāmo’’tipi pāḷi, ayamevattho. <bold>Samaggarato</bold>ti samaggesu rato, te pahāya aññatra gantumpi na icchatīti attho. Samagge disvāpi sutvāpi nandatīti <bold>samagganandī</bold><pageBreak edition="V" number="0.0367" />. <bold>Samaggakaraṇiṃ vācaṃ bhāsitā</bold>ti yā vācā satte samaggeyeva karoti, taṃ sāmaggiguṇaparidīpakameva vācaṃ bhāsati, na itaranti.</paragraph>
<paragraph line="73">Parassa mammacchedakakāyavacīpayogasamuṭṭhāpikā ekantapharusacetanā <bold>pharusavācā</bold>. Mammacchedakopi payogo cittasaṇhatāya pharusavācā na hoti. Mātāpitaro hi kadāci puttake evampi vadanti ‘‘corā vo khaṇḍākhaṇḍikaṃ karontū’’ti, uppalapattampi ca nesaṃ upari patantaṃ na icchanti. Ācariyupajjhāyā ca kadāci nissitake evaṃ vadanti ‘‘kiṃ ime ahirikā anottappino caranti, niddhamatha ne’’ti. Atha ca nesaṃ āgamādhigamasampattiṃ icchanti. Yathā ca cittasaṇhatāya pharusavācā na hoti, evaṃ <pageBreak edition="P" number="2.0449" />vacanasaṇhatāya apharusavācāpi na hoti. Na hi mārāpetukāmassa ‘‘imaṃ sukhaṃ sayāpethā’’ti vacanaṃ apharusavācā hoti, cittapharusatāya panesā pharusavācāva, sā yaṃ sandhāya pavattitā. Tassa appaguṇatāya appasāvajjā, mahāguṇatāya mahāsāvajjā. Tassā tayo sambhārā – akkositabbo paro kupitacittaṃ akkosanāti.</paragraph>
<paragraph line="74"><bold>Nelā</bold>ti elaṃ vuccati doso, nāssā elanti nelā, niddosāti attho. ‘‘Nelaṅgo setapacchādo’’ti (udā. 65; peṭako. 25) ettha vuttanelaṃ viya. <bold>Kaṇṇasukhā</bold>ti byañjanamadhuratāya kaṇṇānaṃ sukhā, sūcivijjhanaṃ viya kaṇṇasūlaṃ na janeti. Atthamadhuratāya sakalasarīre kopaṃ ajanetvā pemaṃ janetīti <bold>pemaniyā</bold>. Hadayaṃ gacchati apaṭihaññamānā sukhena cittaṃ pavisatīti <bold>hadayaṅgamā</bold>. Guṇaparipuṇṇatāya pure bhavāti <bold>porī</bold>. Pure saṃvaddhanārī viya sukumārātipi <bold>porī</bold>. Purassa esātipi <bold>porī,</bold>nagaravāsīnaṃ kathāti attho. Nagaravāsino hi yuttakathā honti, pitimattaṃ pitāti bhātimattaṃ bhātāti vadanti. Evarūpī kathā bahuno janassa kantā <pageBreak edition="M" number="0.0398" />hotīti <bold>bahujanakantā</bold>. Kantabhāveneva bahuno janassa manāpā cittavuḍḍhikarāti <bold>bahujanamanāpā</bold>.</paragraph>
<paragraph line="75">Anatthaviññāpikā kāyavacīpayogasamuṭṭhāpikā akusalacetanā <bold>samphappalāpo</bold>. So āsevanamandatāya appasāvajjo, āsevanamahantatāya mahāsāvajjo. Tassa dve sambhārā – bhāratayuddhasītāharaṇādiniratthakakathā purekkhāratā, tathārūpīkathākathanañca.</paragraph>
<paragraph line="76">Kālena vadatīti <bold>kālavādī,</bold>vattabbayuttakālaṃ sallakkhetvā vadatīti attho. Bhūtaṃ tacchaṃ sabhāvameva vadatīti <bold>bhūtavādī</bold>. Diṭṭhadhammikasamparāyikatthasannissitameva katvā vadatīti <bold>atthavādī</bold><pageBreak edition="V" number="0.0368" />. Navalokuttaradhammasannissitaṃ katvā vadatīti <bold>dhammavādī</bold>. Saṃvaravinayapahānavinayasannissitaṃ katvā vadatīti <bold>vinayavādī</bold>. Nidhānaṃ vuccati ṭhapanokāso, nidhānamassā atthīti <bold>nidhānavatī,</bold>hadaye nidhātabbayuttaṃ vācaṃ bhāsitāti attho. <bold>Kālenā</bold>ti evarūpiṃ bhāsamānopi ca ‘‘ahaṃ nidhānavatiṃ <pageBreak edition="P" number="2.0450" />vācaṃ bhāsissāmī’’ti na akālena bhāsati, yuttakālaṃ pana apekkhitvāva bhāsatīti attho. <bold>Sāpadesa</bold>nti saupamaṃ, sakāraṇanti attho. <bold>Pariyantavati</bold>nti paricchedaṃ dassetvā yathāssā paricchedo paññāyati, evaṃ bhāsatīti attho. <bold>Atthasaṃhita</bold>nti anekehi nayehi vibhajantena pariyādātuṃ asakkuṇeyyatāya atthasampannaṃ. Yaṃ vā so atthavādī atthaṃ vadati, tena atthena sahitattā atthasaṃhitaṃ vācaṃ bhāsati, na aññaṃ nikkhipitvā aññaṃ bhāsatīti vuttaṃ hoti.</paragraph>
<paragraph line="77"><bold>Catūhi vacīsucaritehī</bold>ti ‘‘musāvādaṃ pahāyā’’tiādinā nayena vuttehi catūhi vācāhi yuttehi suṭṭhu caritehi. <bold>Samannāgato</bold>ti aparihīno. <bold>Catudosāpagataṃ vācaṃ bhāsatī</bold>ti appiyādīhi catūhi dosehi apagataṃ parihīnaṃ vācaṃ bhāsati.</paragraph>
<paragraph line="78"><bold>Atthi agocaro</bold>ti kiñcāpi thero samaṇācāraṃ samaṇagocaraṃ kathetukāmo ‘‘atthi agocaro, atthi gocaro’’ti padaṃ uddhari, yathā pana maggakusalo puriso maggaṃ ācikkhanto ‘‘vāmaṃ muñca, dakkhiṇaṃ gaṇhā’’ti paṭhamaṃ muñcitabbaṃ sabhayamaggaṃ uppathamaggaṃ ācikkhati, pacchā gahetabbaṃ khemamaggaṃ ujumaggaṃ, evameva maggakusalapurisasadiso dhammasenāpati paṭhamaṃ pahātabbaṃ <pageBreak edition="M" number="0.0399" />buddhapaṭikuṭṭhaṃ agocaraṃ ācikkhitvā pacchā gocaraṃ ācikkhitukāmo <bold>‘‘katamo agocaro’’</bold>tiādimāha. Purisena hi ācikkhitamaggo sampajjeyya vā na vā, tathāgatena ācikkhitamaggo apaṇṇako indavissaṭṭhaṃ vajiraṃ viya avirajjhanako nibbānanagaraṃyeva samosarati. Tena vuttaṃ – ‘‘puriso maggakusaloti kho tissa tathāgatassetaṃ adhivacanaṃ arahato sammāsambuddhassā’’ti (saṃ. ni. 3.84).</paragraph>
<paragraph line="79">Yasmā vā sasīsaṃ nhānena pahīnasedamalajallikassa purisassa mālāgandhavilepanādivibhūsanavidhānaṃ viya pahīnapāpadhammassa kalyāṇadhammasamāyogo sampannarūpo hoti, tasmā sedamalajallikaṃ viya pahātabbaṃ paṭhamaṃ agocaraṃ ācikkhitvā pahīnasedamalajallikassa mālāgandhavilepanādivibhūsanavidhānaṃ viya pacchā gocaraṃ ācikkhitukāmopi <bold>‘‘katamo agocaro’’</bold>tiādimāha.</paragraph>
<paragraph line="80">Tattha <pageBreak edition="V" number="0.0369" /><pageBreak edition="P" number="2.0451" /><bold>gocaro</bold>ti piṇḍapātādīnaṃ atthāya upasaṅkamituṃ yuttaṭṭhānaṃ. Ayuttaṭṭhānaṃ <bold>agocaro</bold>. Vesiyā gocaro assāti <bold>vesiyāgocaro,</bold>mittasanthavavasena upasaṅkamitabbaṭṭhānanti attho. Tattha vesiyā nāma rūpūpajīviniyo yena kenacideva sulabhajjhācāratā mittasanthavasinehavasena upasaṅkamanto vesiyāgocaro nāma hoti. Tasmā evaṃ upasaṅkamituṃ na vaṭṭati. Kiṃkāraṇā? Ārakkhavipattito. Evaṃ upasaṅkamantassa hi cirarakkhitagopitopi samaṇadhammo katipāheneva nassati. Sacepi na nassati, garahaṃ labhati. Dakkhiṇāvasena pana upasaṅkamantena satiṃ upaṭṭhapetvā upasaṅkamitabbaṃ.</paragraph>
<paragraph line="81"><bold>Vidhavā</bold>vuccanti matapatikā vā pavuṭṭhapatikā vā. <bold>Thullakumāriyo</bold>ti mahallikā anibbiddhakumāriyo. <bold>Paṇḍakā</bold>ti lokāmisanissitakathābahulā ussannakilesā avūpasantapariḷāhā napuṃsakā. Tesaṃ sabbesampi upasaṅkamane ādīnavo vuttanayeneva veditabbo. <bold>Bhikkhunīsu</bold>pi eseva nayo. Api ca bhikkhū nāma ussannabrahmacariyā honti, tathā bhikkhuniyo. Te aññamaññaṃ santhavavasena katipāheneva rakkhitagopitasamaṇadhammaṃ nāsenti. Gilānapucchakena pana gantuṃ vaṭṭati. Bhikkhunā pupphāni labhitvā pūjanatthāyapi ovādadānatthāyapi gantuṃ vaṭṭatiyeva.</paragraph>
<paragraph line="82"><bold>Pānāgāra</bold>nti <pageBreak edition="M" number="0.0400" />surāpānagharaṃ, taṃ brahmacariyantarāyakarehi surāsoṇḍehi avivittaṃ hoti. Tattha tehi saddhiṃ sahasoṇḍavasena upasaṅkamituṃ na vaṭṭati, brahmacariyantarāyo hoti. <bold>Saṃsaṭṭho viharati rājūhī</bold>tiādīsu <bold>rājāno</bold>ti abhisittā vā hontu anabhisittā vā, ye rajjamanusāsanti. <bold>Rājamahāmattā</bold>ti rājūnaṃ issariyasadisāya mahatiyā issariyamattāya samannāgatā. <bold>Titthiyā</bold>ti viparītadassanā bāhiraparibbājakā. <bold>Titthiyasāvakā</bold>ti bhattivasena tesaṃ paccayadāyakā, etehi saddhiṃ saṃsaggajāto hotīti attho.</paragraph>
<paragraph line="83"><bold>Ananulomikena saṃsaggenā</bold>ti ananulomikasaṃsaggo nāma tissannaṃ sikkhānaṃ ananulomo paccanīkasaṃsaggo. Yena brahmacariyantarāyaṃ paññattivītikkamaṃ sallekhaparihāniñca pāpuṇāti. Seyyathidaṃ? Rājarājamahāmattehi saddhiṃ sahasokitā sahananditā samasukhadukkhatā uppannesu kiccakaraṇīyesu <pageBreak edition="P" number="2.0452" />attanā yogaṃ āpajjanatā titthiyatitthiyasāvakehi saddhiṃ ekacchandarucisamācāratā ekacchandarucisamācārabhāvāvaho vā sinehabahumānasanthavo. Tattha rājarājamahāmattehi saddhiṃ saṃsaggo brahmacariyantarāyakaro, itarehi titthiyasāvakehi tesaṃ laddhiggahaṇaṃ <pageBreak edition="V" number="0.0370" />. Tesaṃ pana vādaṃ bhinditvā attano laddhiṃ gaṇhāpetuṃ samatthena upasaṅkamituṃ vaṭṭati.</paragraph>
<paragraph line="84">Idāni aparenapi pariyāyena agocaraṃ dassetuṃ <bold>‘‘yāni vā pana tāni kulānī’’</bold>tiādi āraddhaṃ. Tattha <bold>assaddhānī</bold>ti buddhādīsu saddhāvirahitāni. Tāni ‘‘buddho sabbaññū, dhammo niyyāniko, saṅgho suppaṭipanno’’ti na saddahanti. <bold>Appasannānī</bold>ti cittaṃ pasannaṃ anāvilaṃ kātuṃ na sakkonti. <bold>Akkosakaparibhāsakānī</bold>ti akkosakāni ceva paribhāsakāni ca. ‘‘Corosi, bālosi, mūḷhosi, oṭṭhosi, goṇosi, gadrabhosi, āpāyikosi, nerayikosi, tiracchānagatosi, natthi tuyhaṃ sugati, duggatiyeva tuyhaṃ pāṭikaṅkhā’’ti evaṃ dasahi akkosavatthūhi akkosanti. ‘‘Hotu, idāni taṃ paharissāma, bandhissāma, vadhissāmā’’ti evaṃ bhayadassanena paribhāsanti cāti attho.</paragraph>
<paragraph line="85"><bold>Anatthakāmānī</bold>ti <pageBreak edition="M" number="0.0401" />atthaṃ na icchanti, anatthameva icchanti. <bold>Ahitakāmānī</bold>ti ahitameva icchanti, hitaṃ na icchanti. <bold>Aphāsukāmānī</bold>ti phāsukaṃ na icchanti, aphāsukameva icchanti. <bold>Ayogakkhemakāmānī</bold>ti catūhi yogehi khemaṃ nibbhayaṃ na icchanti, sabhayameva icchanti. <bold>Bhikkhūna</bold>nti ettha sāmaṇerāpi saṅgahaṃ gacchanti. <bold>Bhikkhunīna</bold>nti ettha sikkhamānāsāmaṇeriyopi. Sabbesampi hi bhagavantaṃ uddissa pabbajitānañceva saraṇagatānañca catunnampi parisānaṃ tāni anatthakāmāniyeva. <bold>Tathārūpāni kulānī</bold>ti evarūpāni khattiyakulādīni kulāni. <bold>Sevatī</bold>ti nissāya jīvati. <bold>Bhajatī</bold>ti upasaṅkamati. <bold>Payirupāsatī</bold>ti punappunaṃ upasaṅkamati. <bold>Ayaṃ vuccatī</bold>ti ayaṃ vesiyādigocarassa vesiyādiko rājādisaṃsaṭṭhassa rājādiko assaddhakulādisevakassa assaddhakulādiko cāti tippakāropi ayuttagocaro ‘‘agocaro’’ti veditabbo.</paragraph>
<paragraph line="86">Tassa imināpi pariyāyena agocaratā veditabbā – vesiyādiko tāva pañcakāmaguṇanissayato agocaro veditabbo. Yathāha – ‘‘ko ca, bhikkhave, bhikkhuno agocaro paravisayo, yadidaṃ pañca kāmaguṇā’’ti <pageBreak edition="P" number="2.0453" />. Rājādiko jhānānuyogassa anupanissayato lābhasakkārāsanicakkanipphādanato diṭṭhivipattihetuto ca, assaddhakulādiko saddhāhānicittapadosāvahanato agocaro.</paragraph>
<paragraph line="87">Antaragharappavesādiko ca cakkhunā rūpaṃ disvā nimittaggāhādiko ca saddhādeyyāni bhojanāni <pageBreak edition="V" number="0.0371" />bhuñjitvā visūkadassanānuyogo ca pañca kāmaguṇā cāti catubbidhopi pana kilesuppattivasena agocaroti veditabbo.</paragraph>
<paragraph line="88"><bold>Mā bhikkhave agocare carathā</bold>ti carituṃ ayuttaṭṭhāne mā caratha. <bold>Paravisaye</bold>ti sattuvisaye. <bold>Agocare bhikkhave carata</bold>nti ayuttaṭṭhāne carantānaṃ. ‘‘Cara’’ntipi pāṭho. <bold>Lacchatī</bold>ti labhissati passissati. <bold>Māro</bold>ti devaputtamāropi maccumāropi. <bold>Otāra</bold>nti randhaṃ chiddaṃ vivaraṃ.</paragraph>
<paragraph line="89">Gocaraniddese <bold>na vesiyāgocaro hotī</bold>tiādīni vuttapaṭipakkhavasena veditabbāni. Ayaṃ pana viseso – <bold>cattāro satipaṭṭhānā gocaro</bold>ti <pageBreak edition="M" number="0.0402" />carituṃ yuttaṭṭhānavasena catusatipaṭṭhānā gocaro. <bold>Sake</bold>ti attano santake. <bold>Pettike visaye</bold>ti pitito āgatavisaye.</paragraph>
<paragraph line="90"><bold>Āraddhavīriyassā</bold>ti sammāupaṭṭhitacatusammappadhānavīriyavantassa. <bold>Thāmagatassā</bold>ti balappattassa. <bold>Daḷhaparakkamassā</bold>ti thiravīriyassa. <bold>Yassatthāya pesito</bold>ti yena arahattatthāya attabhāvo pariccatto. <bold>Attatthe cā</bold>ti attano atthe arahattaphale ca. <bold>Ñāye cā</bold>ti ariye aṭṭhaṅgike magge ca. <bold>Lakkhaṇe cā</bold>ti aniccādilakkhaṇapaṭivedhe ca. <bold>Kāraṇe cā</bold>ti hetumhi ca. <bold>Ṭhānāṭhāne cā</bold>ti ṭhāne ca aṭṭhāne ca, kāraṇākāraṇe cāti attho. Idāni vitthāretvā dassetuṃ <bold>‘‘sabbe saṅkhārā aniccā’’</bold>tiādimāha.</paragraph>
<paragraph line="91" number="197">Aṭṭhamagāthāya <bold>ekodi nipako</bold>ti ekaggacitto paṇḍito.</paragraph>
<paragraph line="92"><bold>Jātarūpassa oḷārikampi malaṃ dhamatī</bold>ti suvaṇṇassa thūlaṃ jallaṃ aggisaṃyogena nīharati. <bold>Sandhamatī</bold>ti sammā nīharati. <bold>Niddhamatī</bold>ti apunabhavappattikaṃ katvā nīharati. ‘‘Jhāpetī’’ti keci vadanti. <bold>Majjhimakampī</bold>ti tato sukhumatarampi. <bold>Sukhumakampī</bold>ti atisukhumatarampi. <bold>Evamevā</bold>ti <pageBreak edition="P" number="2.0454" />opammasampaṭipādanaṃ. <bold>Attano oḷārikepi kilese dhamatī</bold>ti kāyaduccaritādike thūlakilese vīriyātapena nīharati. <bold>Majjhimakepi kilese</bold>ti kāmavitakkādike oḷārikasukhumānaṃ majjhimakepi. <bold>Sukhumakepī</bold>ti ñātivitakkādike atisaṇhakepi kilese. <bold>Sammādiṭṭhiyā micchādiṭṭhiṃ dhamatī</bold>ti saha vipassanāya maggasampayuttāya sammādiṭṭhiyā viparītasaṅkhātaṃ micchādiṭṭhiṃ nīharati. <bold>Sammāsaṅkappā</bold>dīsupi eseva nayo.</paragraph>
<paragraph line="93" number="198">Evaṃ āyasmatā sāriputtena tīhi gāthāhi bhagavantaṃ thometvā pañcahi gāthāhi pañcasatānaṃ <pageBreak edition="V" number="0.0372" />sissānamatthāya ca senāsanagocarasīlavatādīni pucchito tamatthaṃ pakāsetuṃ <bold>‘‘vijigucchamānassā’’</bold>tiādinā nayena vissajjanamāraddhaṃ. Tattha paṭhamagāthāya tāvattho – jātiādīhi <bold>jigucchamānassa rittāsanaṃ sayanaṃ sevato ve sambodhikāmassa</bold>sāriputta bhikkhuno <bold>yadidaṃ phāsu</bold>yo phāsuvihāro <bold>yathānudhammaṃ</bold>yo ca anudhammo, <bold>taṃ te pavakkhāmi yathā pajānaṃ</bold>yathā pajānanto <pageBreak edition="M" number="0.0403" />vadeyya, evaṃ vadāmīti. <bold>Yaṃ phāsuvihāra</bold>nti yaṃ sukhavihāraṃ. <bold>Asappāyarūpadassanenā</bold>ti itthirūpādisamaṇāsappāyarūpadassanena. <bold>Taṃ bodhiṃ bujjhitukāmassā</bold>ti taṃ catumaggañāṇasaṅkhātaṃ bodhiṃ bujjhituṃ icchantassa. <bold>Anubujjhitukāmassā</bold>ti anurūpāya paṭipattiyā bujjhitukāmassa. <bold>Paṭivijjhitukāmassā</bold>ti abhimukhe katvā nibbijjhitukāmassa. <bold>Sambujjhitukāmassā</bold>ti pahīnakilese apaccāgamanavasena sammā bujjhituṃ icchantassa. <bold>Adhigantukāmassā</bold>ti pāpuṇitukāmassa. <bold>Sacchikātukāmassā</bold>ti paṭilābhasacchikiriyāya pattukāmassa. Atha vā <bold>bujjhitukāmassā</bold>ti sotāpattimaggañāṇaṃ ñātukāmassa. <bold>Anubujjhitukāmassā</bold>ti sakadāgāmimaggañāṇaṃ puna ñātukāmassa. <bold>Paṭivijjhitukāmassā</bold>ti anāgāmimaggañāṇaṃ paṭivedhavasena ñātukāmassa. <bold>Sambujjhitukāmassā</bold>ti arahattamaggañāṇaṃ sammā ñātukāmassa. <bold>Adhigantukāmassā</bold>ti catubbidhampi adhigantukāmassa. <bold>Phassitukāmassā</bold>ti ñāṇaphusanāya phusitukāmassa. <bold>Sacchikātukāmassā</bold>ti paccavekkhaṇāya paccakkhaṃ <pageBreak edition="P" number="2.0455" />kattukāmassa.</paragraph>
<paragraph line="94"><bold>Catunnaṃ maggānaṃ pubbabhāge vipassanā</bold>ti catunnaṃ ariyamaggānaṃ purimakoṭṭhāse uppannaudayabbayādivipassanāñāṇāni.</paragraph>
<paragraph line="95" number="199">Dutiyagāthāya <bold>sapariyantacārī</bold>ti sīlādīsu catūsu pariyantesu caramāno. <bold>Ḍaṃsādhipātāna</bold>nti piṅgalamakkhikānañca sesamakkhikānañca. Te hi tato tato adhipatitvā khādanti, tasmā ‘‘adhipātā’’ti vuccanti. <bold>Manussaphassāna</bold>nti corādiphassānaṃ.</paragraph>
<paragraph line="96"><bold>Cattāro pariyantā</bold>ti cattāro mariyādā paricchedā. <bold>Antopūtibhāvaṃ paccavekkhamāno</bold>ti abbhantare kucchitabhāvaṃ sīlavirahitabhāvaṃ olokayamāno. <bold>Anto sīlasaṃvarapariyante caratī</bold>ti sīlasaṃvaraparicchedabbhantare carati vicarati. <bold>Mariyādaṃ na bhindatī</bold>ti sīlamariyādaṃ sīlaparicchedaṃ na kopeti.</paragraph>
<paragraph line="97"><bold>Ādittapariyāyaṃ paccavekkhamāno</bold>ti ādittadesanaṃ (mahāva. 54; saṃ. ni. 3.61; 4.28) olokento. <bold>Akkhabbhañjanavaṇapaṭicchādanaputtamaṃsūpamaṃ paccavekkhamāno</bold>ti sākaṭikassa <pageBreak edition="V" number="0.0373" /><pageBreak edition="M" number="0.0404" />akkhabbhañjanaupamañca, kuṭṭhabyādhino vaṇānaṃ paṭicchādanatelapilotikaupamañca, kantārapaṭipannānaṃ jāyampatikānaṃ puttamaṃsakhādanaupamañca (saṃ. ni. 2.63; mi. pa. 6.1.2) olokento. <bold>Bhaddekarattavihāraṃ paccavekkhamāno</bold>ti –</paragraph>
<gatha1 line="98">‘‘Atītaṃ nānvāgameyya, nappaṭikaṅkhe anāgataṃ;</gatha1>
<gathalast line="99">Taṃ ve ‘bhaddekaratto’ti, santo ācikkhate munī’’ti. (ma. ni. 3.280; netti. 103) –</gathalast>
<unindented line="100">Evaṃ vuttaṃ bhaddekarattavihāraṃ olokento. <bold>Tā uppatitvā uppatitvā khādantī</bold>ti nippatitvā nippatitvā khādanti.</unindented>
<paragraph line="101" number="200">Tatiyagāthāya <bold>paradhammikā</bold>nāma sattasahadhammikavajjā sabbepi te bāhirakā. <bold>Kusalānuesī</bold>ti kusaladhamme anvesamāno.</paragraph>
<paragraph line="102"><bold>Satta sahadhammike ṭhapetvā</bold>ti bhikkhubhikkhunīsikkhamānāsāmaṇerasāmaṇerīupāsakaupāsikāyo vajjetvā. <bold>Athāparānipi</bold><pageBreak edition="P" number="2.0456" /><bold>atthi abhisambhotabbānī</bold>ti aparānipi madditabbāni atthi saṃvijjanti.</paragraph>
<paragraph line="103" number="201">Catutthagāthāya <bold>ātaṅkaphassenā</bold>ti rogaphassena. <bold>Sītaṃ athuṇha</bold>nti sītañca uṇhañca. <bold>So tehi phuṭṭho bahudhā</bold>ti so tehi ātaṅkādīhi anekehi ākārehi phuṭṭho samāno. <bold>Anoko</bold>ti abhisaṅkhāraviññāṇādīnaṃ anokāsabhūto. <bold>Abbhantaradhātupakopavasena vā</bold>ti sarīrabbhantare āpodhātukkhobhavasena vā aññadhātukkhobhavasena vā. <bold>Uṇha</bold>nti sarīrabbhantare tejodhātukkhobhavasena uṇhaṃ bhavati. <bold>Abhisaṅkhārasahagataviññāṇassā</bold>ti kusalākusalacetanāsampayuttacittassa. <bold>Okāsaṃ na karotī</bold>ti avakāsaṃ patiṭṭhaṃ na karoti. <bold>Avatthitasamādāno</bold>ti otaritvā gāhako.</paragraph>
<paragraph line="104" number="202">Evaṃ ‘‘bhikkhuno vijigucchato’’tiādīhi tīhi gāthāhi puṭṭhamatthaṃ vissajjetvā idāni ‘‘kyāssa byappathayo’’tiādinā nayena puṭṭhaṃ vissajjento <bold>‘‘theyyaṃ na kāre’’</bold>tiādimāha. Tattha <bold>phasse</bold>ti phuseyya. <bold>Yadāvilattaṃ manaso vijaññā</bold>ti yaṃ cittassa āvilattaṃ vijāneyya, taṃ sabbaṃ <bold>‘‘kaṇhassa pakkho’’</bold>ti vinodayeyya.</paragraph>
<paragraph line="105"><bold>Adinnādānaṃ</bold><pageBreak edition="V" number="0.0374" /><pageBreak edition="M" number="0.0405" /><bold>pahāyā</bold>ti ettha adinnassa ādānaṃ adinnādānaṃ, parasaṃharaṇaṃ, theyyaṃ corikāti vuttaṃ hoti. Tattha <bold>adinna</bold>nti parapariggahitaṃ, yattha paro yathākāmakāritaṃ āpajjanto adaṇḍāraho anupavajjo ca hoti; tasmiṃ parapariggahite parapariggahitasaññino tadādāyakaupakkamasamuṭṭhāpikā theyyacetanā adinnādānaṃ. Taṃ hīne parassa santake appasāvajjaṃ, paṇīte mahāsāvajjaṃ. Kasmā? Vatthupaṇītatāya. Vatthusamatte sati guṇādhikānaṃ santake vatthusmiṃ mahāsāvajjaṃ, taṃ taṃ guṇādhikaṃ upādāya tato tato hīnaguṇassa santake vatthusmiṃ appasāvajjaṃ.</paragraph>
<paragraph line="106">Tassa pañca sambhārā honti – parapariggahitaṃ, parapariggahitasaññitā, theyyacittaṃ, upakkamo, tena haraṇanti. <bold>Pahāyā</bold>ti imaṃ adinnādānacetanāsaṅkhātaṃ dussīlyaṃ pajahitvā. <bold>Paṭivirato</bold>ti pahīnakālato paṭṭhāya tato dussīlyato orato viratova. Dinnameva ādiyatīti <bold>dinnādāyī</bold>. Cittenapi dinnameva paṭikaṅkhatīti <bold>dinnapāṭikaṅkhī</bold>. Thenetīti <pageBreak edition="P" number="2.0457" />theno, na thenena <bold>athenena</bold>. Athenattāyeva <bold>sucibhūtena. Attanā</bold>ti attabhāvena, athenaṃ sucibhūtaṃ attabhāvaṃ katvā viharatīti vuttaṃ hoti. Ito paraṃ vuttanayameva.</paragraph>
<paragraph line="107">Mettāyanavasena <bold>metti</bold>. Mettākāro <bold>mettāyanā</bold>. Mettāya ayitassa mettāsamaṅgino cittassa bhāvo <bold>mettāyitattaṃ</bold>. Anudayatīti <bold>anudayā,</bold>rakkhatīti attho. Anudayākāro <bold>anudayanā</bold>. Anudayitassa bhāvo <bold>anudayitattaṃ</bold>. Hitassa esanavasena <bold>hitesitā</bold>. Anukampanavasena <bold>anukampā</bold>. Sabbehipi imehi padehi upacārappanāppattāva mettā vuttā. <bold>Vipulenā</bold>ti ettha pharaṇavasena vipulatā daṭṭhabbā. Bhūmivasena pana taṃ <bold>mahaggataṃ</bold>. Paguṇavasena <bold>appamāṇaṃ</bold>. Sattārammaṇavasena ca <bold>appamāṇaṃ</bold>. Byāpādapaccatthikappahānena <bold>averaṃ</bold>. Domanassappahānato <bold>abyāpajjaṃ,</bold>niddukkhanti vuttaṃ hoti.</paragraph>
<paragraph line="108"><bold>Āvila</bold>nti appasannaṃ. <bold>Luḷita</bold>nti kalalaṃ. <bold>Erita</bold>nti asanniṭṭhānaṃ. <bold>Ghaṭṭita</bold>nti ārammaṇena ghaṭṭanamāpāditaṃ. <bold>Calita</bold>nti kampamānaṃ. <bold>Bhanta</bold>nti vibbhantaṃ. <bold>Avūpasanta</bold>nti anibbutaṃ.</paragraph>
<paragraph line="109"><bold>Yo</bold><pageBreak edition="M" number="0.0406" /><bold>so māro</bold>ti evamādīsu mahājanaṃ anatthe niyojetvā māretīti <bold>māro</bold>. Kaṇhakammattā <bold>kaṇho</bold>. Kāmāvacarissarattā <bold>adhipati</bold>. Maraṇaṃ pāpanato <bold>antagū</bold>. Muñcituṃ appadānaṭṭhena <bold>namuci</bold>. Mārassa baḷisanti <bold>mārabaḷisaṃ</bold>. Vaṭṭasannissitaṭṭhena mārassa āmisanti <bold>mārāmisaṃ</bold>. Vasavattanaṭṭhena mārassa visayoti <bold>māravisayo</bold>. Gocaraṭṭhena mārassa nivāsoti <bold>māranivāso</bold><pageBreak edition="V" number="0.0375" />. Kāmacāraṃ caraṭṭhena mārassa gocaroti <bold>māragocaro</bold>. Duppamuñcanaṭṭhena mārassa bandhananti <bold>mārabandhanaṃ. Dukkhuddayo</bold>ti dukkhabandhano.</paragraph>
<paragraph line="110" number="203"><bold>Mūlampi tesaṃ palikhañña tiṭṭhe</bold>ti tesaṃ kodhātimānānaṃ yaṃ avijjādikaṃ mūlaṃ, tampi palikhaṇitvā tiṭṭheyya. <bold>Addhā bhavanto abhisambhaveyyā</bold>ti etaṃ piyāpiyaṃ abhibhavanto ekaṃseneva abhibhaveyya, na tattha sithilaṃ parakkameyyāti adhippāyo.</paragraph>
<paragraph line="111"><bold>Avijjā mūla</bold>ntiādayo <pageBreak edition="P" number="2.0458" />avijjā kodhassa upanissayasahajātādivasena mūlaṃ hoti. Anupāyamanasikāro ca asmimāno ca ime dve upanissayavaseneva. Ahirikaanottappauddhaccā ime tayo upanissayasahajātādivasena mūlāni honti, tathā atimānassāpi.</paragraph>
<paragraph line="112" number="204"><bold>Paññaṃ purakkhatvā</bold>ti paññaṃ pubbaṅgamaṃ katvā. <bold>Kalyāṇapītī</bold>ti kalyāṇapītiyā samannāgato. <bold>Caturo sahetha paridevadhamme</bold>ti anantaragāthāya vuccamāne paridevanīyadhamme saheyya.</paragraph>
<paragraph line="113"><bold>Vicayabahulo</bold>ti parivīmaṃsanabahulo. <bold>Pavicayabahulo</bold>ti visesena vīmaṃsanabahulo. <bold>Pekkhāyanabahulo</bold>ti ikkhaṇabahulo. <bold>Samekkhāyanabahulo</bold>ti esanabahulo. <bold>Vibhūtavihārī</bold>ti pākaṭaṃ katvā ñātavihārī.</paragraph>
<paragraph line="114"><bold>Abhikkante paṭikkante</bold>ti ettha tāva abhikkantaṃ vuccati gamanaṃ. Paṭikkantaṃ nivattanaṃ. Tadubhayampi catūsu iriyāpathesu labbhati. Gamane tāva purato kāyaṃ abhiharanto abhikkamati nāma. Paṭinivattento paṭikkamati nāma. Ṭhānepi ṭhitakova kāyaṃ purato onamento abhikkamati nāma. Pacchato apanāmento paṭikkamati nāma. Nisajjāyapi nisinnakova āsanassa purimaaṅgābhimukho saṃsaranto abhikkamati nāma. Pacchimaaṅgappadesaṃ pacchā saṃsaranto paṭikkamati nāma. Nipajjāyapi eseva nayo.</paragraph>
<paragraph line="115"><bold>Sampajānakārī</bold><pageBreak edition="M" number="0.0407" /><bold>hotī</bold>ti sampajaññena sabbakiccakārī, sampajaññameva vā kārī hoti. So hi abhikkantādīsu sampajaññaṃ karoteva, na katthaci sampajaññavirahito hoti. <bold>Ālokite vilokite</bold>ti ettha pana ālokitaṃ nāma purato pekkhanaṃ. Vilokitaṃ nāma anudisāpekkhanaṃ. Aññānipi heṭṭhā upari pacchato pekkhanavasena olokitaullokitaapalokitāni <pageBreak edition="V" number="0.0376" />nāma honti. Tāni idha na gahitāni. Sāruppavasena pana imāneva dve gahitāni, iminā vā mukhena sabbāni gahitānevāti.</paragraph>
<paragraph line="116"><bold>Samiñjite pasārite</bold>ti pabbānaṃ samiñjanapasāraṇe. <bold>Saṅghāṭipattacīvaradhāraṇe</bold>ti ettha saṅghāṭicīvarānaṃ nivāsanapārupanavasena <pageBreak edition="P" number="2.0459" />, pattassa bhikkhāpaṭiggahaṇādivasena paribhogo dhāraṇaṃ nāma. <bold>Asitā</bold>dīsu <bold>asite</bold>ti piṇḍapātabhojane. <bold>Pīte</bold>ti yāguādipāne. <bold>Khāyite</bold>ti piṭṭhakhajjakādikhādane. <bold>Sāyite</bold>ti madhuphāṇitādisāyane. <bold>Uccārapassāvakamme</bold>ti uccārassa ca passāvassa ca karaṇe. <bold>Gatā</bold>dīsu <bold>gate</bold>ti gamane. <bold>Ṭhite</bold>ti ṭhāne. <bold>Nisinne</bold>ti nisajjāya.</paragraph>
<paragraph line="117"><bold>Sutte</bold>ti sayane. <bold>Jāgarite</bold>ti jāgaraṇe. <bold>Bhāsite</bold>ti kathane. Tattha upādārūpassa saddāyatanassa appavatte sati bhāsitā nāma na hoti, tasmiṃ pavattante hotīti pariggāhako bhikkhu bhāsite sampajānakārī nāma hoti. Vimuttāyatanasīsena dhammaṃ desentopi bāttiṃsatiracchānakathaṃ pahāya dasakathāvatthunissitaṃ kathaṃ kathentopi bhāsite sampajānakārī nāma. <bold>Tuṇhībhāve</bold>ti akathane. Tattha upādārūpassa saddāyatanassa pavattiyaṃ tuṇhībhāvo nāma natthi, appavattiyaṃ hotīti pariggāhako bhikkhu tuṇhībhāve sampajānakārī nāma hoti. Aṭṭhatiṃsaārammaṇesu cittaruciyaṃ kammaṭṭhānaṃ gahetvā nisinnopi dutiyajjhānaṃ samāpannopi tuṇhībhāve sampajānakārī nāma. Ettha ca eko iriyāpatho dvīsu ṭhānesu āgato. So heṭṭhā abhikkante paṭikkanteti ettha bhikkhācāragāmaṃ gacchato āgacchato ca addhānagamanavasena kathito. Gate ṭhiteti ettha vihāre cuṇṇikapāduddhāravasena kathitoti veditabbo. <bold>Buddhānussativasenā</bold>tiādayo heṭṭhā tattha tattha pakāsitā eva.</paragraph>
<paragraph line="118"><bold>Aratī</bold>ti <pageBreak edition="M" number="0.0408" />ratipaṭikkhepo. <bold>Aratitā</bold>ti aramanākāro. <bold>Anabhiratī</bold>ti anabhiratabhāvo. <bold>Anabhiramanā</bold>ti anabhiramanākāro. <bold>Ukkaṇṭhitā</bold>ti ukkaṇṭhanākāro. <bold>Paritassitā</bold>ti ukkaṇṭhanavaseneva paritassanā.</paragraph>
<paragraph line="119" number="205"><bold>Kiṃ sū asissa</bold>nti kiṃ bhuñjissāmi. <bold>Kuva vā asissa</bold>nti kuhiṃ vā asissāmi. <bold>Dukkhaṃ vata settha kuvajja sessa</bold>nti imaṃ rattiṃ dukkhaṃ sayiṃ, ajja āgamanarattiṃ kattha sayissaṃ. <bold>Ete vitakke</bold>ti ete piṇḍapātanissite dve, senāsananissite dveti cattāro vitakke. <bold>Aniketacārī</bold>ti apalibodhacārī nittaṇhacārī.</paragraph>
<paragraph line="120"><bold>Phalake</bold><pageBreak edition="V" number="0.0377" /><pageBreak edition="P" number="2.0460" /><bold>vā</bold>ti vaṅkādiphalakapīṭhe ca. <bold>Āgāmiratti</bold>nti āgamanirattiyaṃ. <bold>Ādevaneyye</bold>ti visesena devaniyye. <bold>Paridevaneyye</bold>ti samantato devaniyye.</paragraph>
<paragraph line="121" number="206"><bold>Kāle</bold>ti piṇḍapātakāle piṇḍapātasaṅkhātaṃ annaṃ vā, cīvarakāle cīvarasaṅkhātaṃ vasanaṃ vā laddhā dhammena samenāti adhippāyo. <bold>Mattaṃ sa jaññā</bold>ti pariggahe ca paribhoge ca so pamāṇaṃ jāneyya. <bold>Idhā</bold>ti sāsane, nipātamattameva vā etaṃ. <bold>Tosanattha</bold>nti santosatthaṃ, etadatthaṃ mattaṃ jāneyyāti vuttaṃ hoti. <bold>So tesu gutto</bold>ti so bhikkhu tesu paccayesu gutto. <bold>Yatacārī</bold>ti saññatavihāro, rakkhitairiyāpatho rakkhitakāyavacīmanodvāro cāti vuttaṃ hoti. ‘‘Yaticārī’’tipi pāṭho, esoyevattho. <bold>Rusito</bold>ti rosito. Ghaṭṭitoti vuttaṃ hoti.</paragraph>
<paragraph line="122"><bold>Dvīhi kāraṇehi mattaṃ jāneyyā</bold>ti dvīhi bhāgehi pamāṇaṃ jāneyya. <bold>Paṭiggahaṇato vā</bold>ti parehi diyyamānaggahaṇakālato vā. <bold>Paribhogato vā</bold>ti paribhuñjanakālato vā. <bold>Thokepi diyyamāne</bold>ti appakepi diyyamāne. <bold>Kulānudayāyā</bold>ti kulānaṃ anudayatāya. <bold>Kulānurakkhāyā</bold>ti kulānaṃ anurakkhaṇatthāya. <bold>Paṭiggaṇhātī</bold>ti thokampi gaṇhāti. <bold>Bahukepi diyyamāne</bold>ti anappakepi diyyamāne. <bold>Kāyaparihārikaṃ cīvaraṃ paṭiggaṇhātī</bold>ti ettha kāyaṃ pariharati posetīti kāyaparihārikaṃ. <bold>Kucchiparihārika</bold>nti kucchiṃ pariharati posetīti kucchiparihārikaṃ. Itarītarapaccayasantosena samannāgatassa bhikkhuno aṭṭha parikkhārā vaṭṭanti tīṇi cīvarāni patto dantakaṭṭhacchedanavāsi ekā sūci kāyabandhanaṃ parissāvananti. Vuttampi cetaṃ –</paragraph>
<gatha1 line="123">‘‘Ticīvarañca <pageBreak edition="M" number="0.0409" />patto ca, vāsi sūci ca bandhanaṃ;</gatha1>
<gathalast line="124">Parissāvanena aṭṭhete, yuttayogassa bhikkhuno’’ti. (dī. ni. aṭṭha. 1.215; ma. ni. aṭṭha. 1.294; 2.349; a. ni. aṭṭha. 2.4.198);</gathalast>
<paragraph line="125">Te sabbe kāyaparihārikāpi honti kucchiparihārikāpi. Kathaṃ? Ticīvaraṃ tāva nivāsetvā ca pārupitvā ca vicaraṇakāle kāyaṃ <pageBreak edition="P" number="2.0461" />pariharati posetīti kāyaparihārikaṃ hoti. Cīvarakaṇṇena udakaṃ parissāvetvā pivanakāle khāditabbaphalāphalaggahaṇakāle ca kucchiṃ pariharati posetīti kucchiparihārikaṃ hoti.</paragraph>
<paragraph line="126">Pattopi tena udakaṃ uddharitvā nhānakāle kuṭiparibhaṇḍakaraṇakāle ca kāyaparihāriko hoti <pageBreak edition="V" number="0.0378" />. Āhāraṃ gahetvā bhuñjanakāle kucchiparihāriko. Vāsipi tāya dantakaṭṭhacchedanakāle mañcapīṭhānaṃ aṅgapādacīvarakuṭidaṇḍakasajjanakāle ca kāyaparihārikā hoti. Ucchucchedananāḷikerāditacchanakāle kucchiparihārikā. Sūci cīvarasibbanakāle kāyaparihārikā hoti. Pūvaṃ vā phalaṃ vā vijjhitvā khādanakāle kucchiparihārikā. Kāyabandhanaṃ bandhitvā vicaraṇakāle kāyaparihārikaṃ. Ucchuādīni bandhitvā gahaṇakāle kucchiparihārikaṃ. Parissāvanaṃ tena udakaṃ parissāvetvā nhānakāle senāsanaparibhaṇḍakaraṇakāle ca kāyaparihārikaṃ, pānīyapāṇakaparissāvanakāle teneva tilataṇḍulaputhukādīni gahetvā khādanakāle ca kucchiparihārikaṃ.</paragraph>
<paragraph line="127"><bold>Paṭisaṅkhāyoniso</bold>ti upāyena pathena paṭisaṅkhāya ñatvā, paccavekkhitvāti attho. Ettha ca ‘‘sītassa paṭighātāyā’’tiādinā nayena vuttapaccavekkhaṇameva yoniso paṭisaṅkhāti veditabbaṃ. Tattha <bold>cīvara</bold>nti antaravāsakādīsu yaṃkiñci. <bold>Paṭisevatī</bold>ti paribhuñjati nivāseti vā pārupati vā. <bold>Yāvadevā</bold>ti payojanāvadhiparicchedaniyamavacanaṃ. Ettakameva hi yogino cīvarapaṭisevane payojanaṃ, yadidaṃ sītassa paṭighātāyātiādi, na ito bhiyyo. <bold>Sītassā</bold>ti ajjhattadhātukkhobhavasena vā bahiddhā utupariṇāmanavasena vā uppannassa yassa kassaci sītassa.</paragraph>
<paragraph line="128"><bold>Paṭighātāyā</bold>ti paṭihananatthaṃ. Yathā sarīre ābādhaṃ na uppādeti, evaṃ tassa vinodanatthaṃ. Sītabbhāhate hi sarīre vikkhittacitto yoniso padahituṃ na sakkoti. Tasmā sītassa paṭighātāya cīvaraṃ sevitabbanti <pageBreak edition="M" number="0.0410" />bhagavā anuññāsi. Esa nayo sabbattha. Kevalañhettha <bold>uṇhassā</bold>ti aggisantāpassa, tassa vanadāhādīsu sambhavo veditabbo. <bold>Ḍaṃsamakasavātātapasarīsapasamphassāna</bold>nti ettha pana <bold>ḍaṃsā</bold>ti ḍaṃsanamakkhikā. ‘‘Andhamakkhikā’’tipi vuccanti. <bold>Makasā</bold>ti makasā eva. <bold>Vātā</bold>ti sarajaarajādibhedā <pageBreak edition="P" number="2.0462" />. <bold>Ātapo</bold>ti sūriyātapo. <bold>Sarīsapā</bold>ti ye keci sarantā gacchanti dīghajātikā sappādayo, tesaṃ daṭṭhasamphasso ca phuṭṭhasamphasso cāti duvidho samphasso; sopi cīvaraṃ pārupitvā nisinnaṃ na bādhati. Tasmā tādisesu ṭhānesu tesaṃ paṭighātatthāya paṭisevati. <bold>Yāvadevā</bold>ti puna etassa vacanaṃ niyatapayojanāvadhiparicchedadassanatthaṃ. <bold>Hirikopīnapaṭicchādanattha</bold>nti niyatapayojanaṃ, itarāni kadāci honti. Tattha <bold>hirikopīna</bold>nti taṃ taṃ sambādhaṭṭhānaṃ. Yasmiṃ yasmiñhi aṅge vivariyamāne hirī kuppati vinassati, taṃ taṃ hiriṃ kopanato hirikopīnanti vuccati. Tassa ca hirikopīnassa paṭicchādanatthanti hirikopīnapaṭicchādanatthaṃ. ‘‘Hirikopīnaṃ paṭicchādanattha’’ntipi pāṭho.</paragraph>
<paragraph line="129"><bold>Piṇḍapāta</bold>nti <pageBreak edition="V" number="0.0379" />yaṃkiñci āhāraṃ. Yo hi koci āhāro bhikkhuno piṇḍolyena patte patitattā ‘‘piṇḍapāto’’ti vuccati. Piṇḍānaṃ vā pāto piṇḍapāto, tattha tattha laddhānaṃ bhikkhānaṃ sannipāto, samūhoti vuttaṃ hoti. Sesaṃ heṭṭhā vuttanayameva.</paragraph>
<paragraph line="130"><bold>Senāsana</bold>nti sayanañca āsanañca. Yattha yattha hi seti vihāre vā aḍḍhayogādimhi vā, taṃ senaṃ. Yattha yattha āsati nisīdati, taṃ āsanaṃ, taṃ ekato katvā ‘‘senāsana’’nti vuccati. <bold>Utuparissayavinodanapaṭisallānārāmattha</bold>nti parisahanaṭṭhena utuyeva utuparissayo. Utuparissayassa vinodanatthañca paṭisallānārāmatthañca. Yo sarīrābādhacittavikkhepakaro asappāyo utu senāsanapaṭisevanena vinodetabbo hoti, tassa vinodanatthaṃ ekībhāvasukhatthañcāti vuttaṃ hoti. Kāmañca sītapaṭighātādināva utuparissayavinodanaṃ vuttameva. Yathā pana cīvarapaṭisevane ‘‘hirikopīnapaṭicchādanaṃ niyatapayojanaṃ, itarāni kadāci kadāci bhavantī’’ti vuttaṃ, evamidhāpi niyatautuparissayavinodanaṃ sandhāya idaṃ vuttanti veditabbaṃ. Atha vā ayaṃ vuttappakāro utu utuyeva. Parissayo pana duvidho pākaṭaparissayo ca paṭicchannaparissayo ca. Tattha <pageBreak edition="M" number="0.0411" /><bold>pākaṭaparissayo</bold>sīhabyagghādayo, <bold>paṭicchannaparissayo</bold>rāgadosādayo. Te yattha apariguttiyā ca asappāyarūpadassanādinā ca ābādhaṃ na karonti, taṃ senāsanaṃ evaṃ jānitvā paccavekkhitvā paṭisevanto <pageBreak edition="P" number="2.0463" />bhikkhu paṭisaṅkhā yoniso senāsanaṃ utuparissayavinodanatthaṃ paṭisevatīti veditabbo.</paragraph>
<paragraph line="131"><bold>Gilānapaccayabhesajjaparikkhāra</bold>nti ettha rogassa paṭiayanaṭṭhena paccayo, paccanīkagamanaṭṭhenāti attho. Yassa kassaci sappāyassetaṃ adhivacanaṃ. Bhisakkassa kammaṃ tena anuññātattāti bhesajjaṃ. Gilānapaccayova bhesajjaṃ gilānapaccayabhesajjaṃ, yaṃ kiñci gilānassa sappāyaṃ bhisakkakammaṃ telamadhuphāṇitādīti vuttaṃ hoti. Parikkhāroti pana ‘‘sattahi nagaraparikkhārehi suparikkhattaṃ hotī’’tiādīsu (a. ni. 7.67) parivāro vuccati. ‘‘Ratho sīlaparikkhāro, jhānakkho cakkavīriyo’’tiādīsu (saṃ. ni. 5.4) alaṅkāro. ‘‘Ye ca kho ime pabbajitena jīvitaparikkhārā samudānetabbā’’tiādīsu (ma. ni. 1.191-192) sambhāro. Idha pana sambhāropi parivāropi vaṭṭati. Tañca gilānapaccayabhesajjaṃ jīvitassa parivāropi hoti, jīvitanāsakābādhuppattiyā antaraṃ adatvā rakkhaṇato sambhāropi. Yathāciraṃ pavattati, evamassa kāraṇabhāvato; tasmā ‘‘parikkhāro’’ti vuccati. Evaṃ gilānapaccayabhesajjañca taṃ parikkhāro cāti gilānapaccayabhesajjaparikkhāro, taṃ <pageBreak edition="V" number="0.0380" />gilānapaccayabhesajjaparikkhāraṃ. Gilānassa yaṃ kiñci sappāyaṃ bhisakkānuññātaṃ telamadhuphāṇitādijīvitaparikkhāranti vuttaṃ hoti.</paragraph>
<paragraph line="132"><bold>Uppannāna</bold>nti jātānaṃ bhūtānaṃ nibbattānaṃ. <bold>Veyyābādhikāna</bold>nti ettha byābādhoti dhātukkhobho taṃsamuṭṭhānā ca kuṭṭhagaṇḍapīḷakādayo, byābādhato uppannattā veyyābādhikā. <bold>Vedanāna</bold>nti dukkhavedanā, akusalavipākavedanā, tāsaṃ veyyābādhikānaṃ vedanānaṃ. <bold>Abyābajjhaparamatāyā</bold>ti niddukkhaparamatāya. Yāva taṃ dukkhaṃ sabbaṃ pahīnaṃ hoti, tāvāti attho.</paragraph>
<paragraph line="133"><bold>Santuṭṭho hotī</bold>ti paccayasantosena santuṭṭho hoti. <bold>Itarītarena cīvarenā</bold>ti thūlasukhumalūkhapaṇītathirajiṇṇānaṃ yena kenaci. Atha kho yathāladdhādīnaṃ itarītarena yena kenaci santuṭṭho hotīti <pageBreak edition="M" number="0.0412" />attho. Cīvarasmiñhi tayo <pageBreak edition="P" number="2.0464" />santosā yathālābhasantoso yathābalasantoso yathāsāruppasantosoti. Piṇḍapātādīsupi eseva nayo.</paragraph>
<paragraph line="134"><bold>Vaṇṇavādī</bold>ti eko santuṭṭho hoti, santosassa vaṇṇaṃ na katheti, eko na santuṭṭho hoti, santosassa vaṇṇaṃ katheti, eko neva santuṭṭho hoti, na santosassa vaṇṇaṃ katheti, eko santuṭṭho ca hoti, santosassa vaṇṇaṃ katheti, taṃ dassetuṃ <bold>‘‘itarītaracīvarasantuṭṭhiyā ca vaṇṇavādī’’</bold>ti vuttaṃ. <bold>Anesana</bold>nti dūteyyapahīnagamanānuyogappabhedaṃ nānappakāraṃ anesanaṃ. <bold>Appatirūpa</bold>nti ayuttaṃ. <bold>Aladdhā cā</bold>ti alabhitvā. Yathā ekacco ‘‘kathaṃ nu kho cīvaraṃ labhissāmī’’ti puññavantehi bhikkhūhi saddhiṃ ekato hutvā kohaññaṃ karonto uttassati paritassati, santuṭṭho bhikkhu evaṃ <bold>aladdhā ca cīvaraṃ na paritassati. Laddhā cā</bold>ti dhammena samena labhitvā. <bold>Agadhito</bold>ti vigatalobhavanto. <bold>Amucchito</bold>ti adhimattataṇhāya mucchaṃ anāpanno. <bold>Anajjhāpanno</bold>ti taṇhāya anotthaṭo apariyonaddho. <bold>Ādīnavadassāvī</bold>ti anesanāpattiyañca gadhitaparibhoge ca ādīnavaṃ passamāno. <bold>Nissaraṇapañño</bold>ti ‘‘yāvadeva sītassa paṭighātāyā’’ti (ma. ni. 1.23) vuttaṃ nissaraṇaṃ eva pajānanto. <bold>Itarītaracīvarasantuṭṭhiyā</bold>ti yena kenaci cīvarena santuṭṭhiyā. <bold>Nevattānukkaṃsetī</bold>ti ‘‘ahaṃ paṃsukūliko, mayā upasampadamāḷeyeva paṃsukūlikaṅgaṃ gahitaṃ, ko mayā sadiso atthī’’ti attukkaṃsanaṃ na karoti. <bold>Na paraṃ vambhetī</bold>ti ‘‘ime panaññe bhikkhū na paṃsukūlikā’’ti vā ‘‘paṃsukūlikamattampi etesaṃ natthī’’ti vā evaṃ paraṃ na vambheti.</paragraph>
<paragraph line="135"><bold>Yo</bold><pageBreak edition="V" number="0.0381" /><bold>hi tattha dakkho</bold>ti yo tasmiṃ cīvarasantose vaṇṇavādī, tāsu vā dakkho cheko byatto. <bold>Analaso</bold>ti sātaccakiriyāya ālasiyavirahito. <bold>Sampajāno paṭissato</bold>ti sampajānapaññāya ceva satiyā ca yutto. <bold>Porāṇe</bold>ti na adhunuppattike. <bold>Aggaññe</bold>ti ‘‘aggo’’ti jānitabbe. <bold>Ariyavaṃse ṭhito</bold>ti ariyānaṃ vaṃse patiṭṭhito. Ariyavaṃsoti ca yathā hi khattiyavaṃso brāhmaṇavaṃso vessavaṃso suddavaṃso <pageBreak edition="M" number="0.0413" />samaṇavaṃso kulavaṃso rājavaṃso, evaṃ ayampi aṭṭhamo ariyavaṃso ariyatanti ariyapaveṇī nāma hoti. So kho panāyaṃ ariyavaṃso imesaṃ vaṃsānaṃ mūlagandhādīnaṃ kāḷānusārigandhādayo viya aggamakkhāyati. Ke pana te ariyā yesaṃ eso vaṃsoti? Ariyā vuccanti buddhā ca paccekabuddhā ca tathāgatasāvakā ca, etesaṃ ariyānaṃ vaṃsoti ariyavaṃso. Ito pubbe hi satasahassakappādikānaṃ catunnaṃ asaṅkhyeyyānaṃ <pageBreak edition="P" number="2.0465" />matthake taṇhaṅkaro meṅkero saraṇaṅkaro dīpaṅkaroti cattāro buddhā uppannā, te ariyā, tesaṃ ariyānaṃ vaṃsoti ariyavaṃso. Tesaṃ buddhānaṃ parinibbānato aparabhāge ekaṃ asaṅkhyeyyaṃ atikkamitvā koṇḍañño nāma buddho uppanno…pe… imasmiṃ kappe kakusandho koṇāgamano kassapo amhākaṃ bhagavā gotamoti cattāro buddhā uppannā, tesaṃ ariyānaṃ vaṃsoti ariyavaṃso. Api ca atītānāgatapaccuppannānaṃ sabbabuddhapaccekabuddhasāvakānaṃ ariyānaṃ vaṃsoti ariyavaṃso, tasmiṃ ariyavaṃse patiṭṭhito.</paragraph>
<paragraph line="136"><bold>Itarītarena piṇḍapātenā</bold>ti yena kenaci piṇḍapātena. <bold>Senāsanā</bold>dīsupi eseva nayo. <bold>Āyatanesū</bold>ti cakkhādīsu āyatanesu.</paragraph>
<paragraph line="137"><bold>Yato</bold>ti saññato. <bold>Yatto</bold>ti yattavā. <bold>Paṭiyatto</bold>ti ativiya yattavā. <bold>Gutto</bold>ti rakkhito. <bold>Gopito</bold>ti mañjūsāya viya paṭṭhapito. <bold>Rakkhito</bold>ti paṭisāmito. <bold>Saṃvuto</bold>ti dvārasaṃvaraṇena pihito. <bold>Khuṃsito</bold>ti garahito. <bold>Vambhito</bold>ti apasādito. <bold>Ghaṭṭito</bold>ti ghaṭṭanamāpādito. <bold>Garahito</bold>ti avamaññito. <bold>Upavadito</bold>ti akkosito.</paragraph>
<paragraph line="138"><bold>Pharusenā</bold>ti mammacchedanavacanena. <bold>Kakkhaḷenā</bold>ti dāruṇena. <bold>Nappaṭivajjā</bold>ti paṭippharitvā na katheyya.</paragraph>
<paragraph line="139" number="207"><bold>Jhānānuyutto</bold>ti anuppannuppādanena uppannasevanena ca jhānena anuyutto. <bold>Upekkhamārabbha samāhitatto</bold>ti catutthajjhānupekkhaṃ uppādetvā samāhitacitto. <bold>Takkāsayaṃ kukkuccañcupacchinde</bold>ti <pageBreak edition="V" number="0.0382" />kāmavitakkādivitakkañca kāmasaññādikaṃ vitakkassa āsayañca hatthakukkuccādikukkuccañca upacchindeyya.</paragraph>
<paragraph line="140"><bold>Anuppannassa</bold><pageBreak edition="M" number="0.0414" /><bold>vā paṭhamassa jhānassa uppādāyā</bold>ti tasmiṃ attabhāve anuppannassa vā uppajjitvā parihīnassa vā paṭhamajjhānassa uppādanatthaṃ attano santāne paṭilābhatthaṃ. <bold>Uppannaṃ vā paṭhamaṃ jhānaṃ āsevatī</bold>tiādīsu ettha ādarena sevati paguṇaṃ karoti <bold>bhāveti</bold>vaḍḍheti <bold>bahulīkaroti</bold>punappunaṃ karoti.</paragraph>
<paragraph line="141"><bold>Upekkhā</bold>ti <pageBreak edition="P" number="2.0466" />catutthajjhāne uppannā tatramajjhattupekkhā. <bold>Upekkhā</bold>ti sabhāvapadaṃ. <bold>Upekkhanā</bold>ti upapattito ikkhanākāro. <bold>Ajjhupekkhanā</bold>ti adhikā hutvā ikkhanā. <bold>Cittasamatā</bold>ti cittassa samatā cittassa ūnātirittataṃ vajjetvā samabhāvo. <bold>Cittappassaddhatā</bold>ti cittassa appagabbhatā, athaddhabhāvoti attho. <bold>Majjhattatā cittassā</bold>ti na sattassa na posassa, cittassa majjhattabhāvoti attho. <bold>Catutthe jhāne upekkhaṃ ārabbhā</bold>ti catutthasmiṃ jhānasmiṃ uppannaṃ tatramajjhattupekkhaṃ paṭicca. <bold>Ekaggacitto</bold>ti ekārammaṇe pavattacitto. <bold>Avikkhittacitto</bold>ti uddhaccavirahito na vikkhittacitto.</paragraph>
<paragraph line="142">Nava vitakkā vuttanayā eva. <bold>Kāmavitakkānaṃ kāmasaññāsayo</bold>ti kāmavitakkaṃ vitakkentassa uppannā kāmasaññā tesaṃ vitakkānaṃ āsayo vasanokāsoti kāmasaññāsayo. <bold>Byāpādavitakkā</bold>dīsupi eseva nayo.</paragraph>
<paragraph line="143" number="208"><bold>Cudito vacībhi satimābhinande</bold>ti upajjhāyādīhi vācāhi codito samāno satimā hutvā taṃ codanaṃ abhinandeyya. <bold>Vācaṃ pamuñce kusala</bold>nti ñāṇasamuṭṭhitaṃ vācaṃ pamuñceyya. <bold>Nātivela</bold>nti ativelaṃ pana vācaṃ kālavelañca sīlavelañca atikkantaṃ nappamuñceyya. <bold>Janavādadhammāyā</bold>ti janaparivādakathāya. <bold>Na cetayeyyā</bold>ti cetanaṃ na uppādeyya.</paragraph>
<paragraph line="144"><bold>Idaṃ te appatta</bold>nti idaṃ tava na pattaṃ. <bold>Asāruppa</bold>nti tava payogaṃ asāruppaṃ. <bold>Asīlaṭṭha</bold>nti tava payogaṃ na sīle patiṭṭhanti asīlaṭṭhaṃ, sīle ṭhitassa payogaṃ na hotīti vuttaṃ hoti. Keci ‘‘asiliṭṭha’’nti paṭhanti, amaṭṭhavacananti atthaṃ vaṇṇayanti.</paragraph>
<paragraph line="145"><bold>Nidhīna</bold>nti tattha tattha nidahitvā ṭhapitānaṃ hiraññasuvaṇṇādipūrānaṃ nidhikumbhīnaṃ. <bold>Pavattāra</bold>nti <pageBreak edition="V" number="0.0383" />kicchajīvike <pageBreak edition="P" number="2.0467" />duggatamanusse anukampaṃ katvā ‘‘ehi sukhena te <pageBreak edition="M" number="0.0415" />jīvanupāyaṃ dassessāmī’’ti nidhiṭṭhānaṃ netvā hatthaṃ pasāretvā ‘‘imaṃ gahetvā sukhaṃ jīvā’’ti ācikkhitāraṃ viya. <bold>Vajjadassina</bold>nti dve vajjadassino ‘‘iminā naṃ asāruppena vā khalitena vā saṅghamajjhe niggaṇhissāmī’’ti randhagavesako ca aññātaṃ ñāpanatthāya ñātaṃ anuggaṇhatthāya sīlādinā cassa vuddhikāmatāya taṃ taṃ vajjaṃ olokanena ullapanasabhāvasaṇṭhito ca. Ayaṃ idha adhippeto. Yathā hi duggatamanusso ‘‘imaṃ gaṇhāhī’’ti tajjetvā poṭṭhetvāpi nidhiṃ dassente kopaṃ na karoti, pamuditova hoti, evameva evarūpe puggale asāruppaṃ vā khalitaṃ vā disvā ācikkhante kopo na kātabbo, tuṭṭheneva bhavitabbaṃ. ‘‘Bhante mahantaṃ vo kataṃ kammaṃ, mayhaṃ ācariyupajjhāyaṭṭhāne ṭhatvā ovadantehi punapi maṃ vadeyyāthā’’ti pavāretabbameva. <bold>Niggayhavādi</bold>nti ekacco hi saddhivihārikādīnaṃ asāruppaṃ vā khalitaṃ vā disvā ‘‘ayaṃ me mukhodakadānādīhi sakkaccaṃ upaṭṭhahati, sace naṃ vakkhāmi, na maṃ upaṭṭhahissati, evaṃ mama parihāni bhavissatī’’ti vattuṃ avisahanto na niggayhavādī nāma hoti, so imasmiṃ sāsane kacavaraṃ ākirati. Yo pana tathārūpaṃ vajjaṃ disvā vajjānurūpaṃ tajjetvā paṇāmento daṇḍakammaṃ karonto vihārā nīharanto sikkhāpeti, ayaṃ niggayhavādī nāma seyyathāpi sammāsambuddho. Vuttañhetaṃ – ‘‘niggayha niggayhāhaṃ, ānanda, vakkhāmi, pavayha pavayhāhaṃ, ānanda, vakkhāmi, yo sāro so ṭhassatī’’ti (ma. ni. 3.196). <bold>Medhāvi</bold>nti dhammojapaññāya samannāgataṃ. <bold>Tādisa</bold>nti evarūpaṃ paṇḍitaṃ bhajeyya payirupāseyya. Tādisañhi ācariyaṃ bhajamānassa antevāsikassa seyyova hoti, na pāpiyo, vuḍḍhiyeva hoti, no parihānīti.</paragraph>
<paragraph line="146"><bold>Ovadeyyā</bold>ti uppanne vatthusmiṃ vadanto ovadati nāma, anuppanne ‘‘ayasopi te siyā’’tiādivasena anāgataṃ dassento anusāsati nāma. Sammukhā vadantopi ovadati nāma, parammukhā <pageBreak edition="P" number="2.0468" />dūtaṃ vā sāsanaṃ vā pesento anusāsati nāma. Sakiṃ vadantopi ovadati nāma, punappunaṃ vadanto anusāsati nāma. Ovadanto eva vā anusāsati nāmāti evaṃ ovadeyya anusāseyya. <bold>Asabbhā</bold>ti akusaladhammā nivāreyya, kusaladhamme patiṭṭhapeyyāti attho. <bold>Satañhi so piyo hotī</bold>ti so evarūpo puggalo buddhādīnaṃ sappurisānaṃ piyo hoti. Ye <pageBreak edition="M" number="0.0416" />pana adiṭṭhadhammā avitiṇṇaparalokā āmisacakkhukā jīvikatthāya pabbajitā, tesaṃ asataṃ so ovādako anusāsako ‘‘na tvaṃ amhākaṃ upajjhāyo, na ācariyo, kasmā amhākaṃ ovadasī’’ti evaṃ mukhasattīhi vijjhantānaṃ appiyo hotīti.</paragraph>
<paragraph line="147"><bold>Ekakamma</bold>nti <pageBreak edition="V" number="0.0384" />apalokanakammādikaṃ ekakammaṃ. <bold>Ekuddeso</bold>ti nidānuddesādiko ekuddeso. <bold>Samasikkhatā</bold>ti samānasikkhatā. <bold>Āhatacittata</bold>nti kodhena pahatacittabhāvaṃ. <bold>Khilajātata</bold>nti thaddhabhāvaṃ. <bold>Pañcapi cetokhile</bold>ti buddhadhammasaṅghasikkhāsabrahmacārīsu pañcasupi cittassa thaddhabhāve.</paragraph>
<paragraph line="148"><bold>Ñāṇasamuṭṭhitaṃ vāca</bold>nti ñāṇasampayuttacittena uppāditaṃ vākyaṃ. <bold>Muñceyyā</bold>ti vissajjeyya. <bold>Atthūpasaṃhita</bold>nti atthasahitaṃ kāraṇasahitaṃ. <bold>Dhammūpasaṃhita</bold>nti dhammena yuttaṃ. <bold>Kālātikkantaṃ vācaṃ na bhāseyyā</bold>ti kālātītaṃ vācaṃ na katheyya tassa kālassa atikkantattā. <bold>Velātikkanta</bold>nti mariyādātītaṃ vacanaṃ na bhaṇeyya vacanamariyādassa atikkantattā. Ubhayavasena kālavelā.</paragraph>
<paragraph line="149"><bold>Yo ve kāle asampatte</bold>ti attano vacanakāle asampatte. <bold>Ativela</bold>nti velātikkantaṃ katvā atirekappamāṇaṃ bhāsati. <bold>Nihato setī</bold>ti nigghātito sayati. <bold>Kokilāyeva atrajo</bold>ti kākiyā paṭijaggito kokilāya abbhantare jāto kokilapotako viya.</paragraph>
<paragraph line="150" number="209"><bold>Athāpara</bold>nti atha idāni ito parampi. <bold>Pañca rajānī</bold>ti rūparāgādīni pañca rajāni. <bold>Yesaṃ satīmā vinayāya sikkhe</bold>ti yesaṃ upaṭṭhitassati hutvāva vinayanatthaṃ tisso sikkhā sikkheyya. Evaṃ sikkhanto hi <bold>rūpesu…pe… phassesu sahetha rāgaṃ,</bold>na aññeti.</paragraph>
<paragraph line="151"><bold>Rūparajo</bold>ti <pageBreak edition="P" number="2.0469" />rūpārammaṇaṃ paṭicca uppanno rāgādirajo. <bold>Saddarajā</bold>dīsupi eseva nayo.</paragraph>
<paragraph line="152" number="210">Tato so tesaṃ vinayāya sikkhanto anukkamena – <bold>etesu dhammesū</bold>ti gāthā. Tattha <bold>etesū</bold>ti rūpādīsu. <bold>Kālena so sammā dhammaṃ parivīmaṃsamāno</bold>ti so bhikkhu yvāyaṃ ‘‘uddhate citte samathassa <pageBreak edition="M" number="0.0417" />kālo’’tiādinā (saṃ. ni. 5.234) nayena kālo vutto, tena kālena sabbaṃ saṅkhatadhammaṃ aniccādinayena parivīmaṃsamāno. <bold>Ekodibhūto vihane tamaṃ so</bold>ti so ekaggacitto sabbaṃ mohāditamaṃ vihaneyya, natthi ettha saṃsayo.</paragraph>
<paragraph line="153"><bold>Uddhate citte</bold>ti vīriyindriyavasena citte avūpasante. Balavavīriyañhi mandasamādhiṃ vīriyassa uddhaccapakkhattā uddhaccaṃ abhibhavati. Evaṃ uddhate citte. <bold>Samathassa kālo</bold>ti samādhissa bhāvanāya kālo. <bold>Samāhite citte</bold>ti upacārappanāhi citte samāhite. Balavasamādhi hi mandavīriyaṃ samādhissa kosajjapakkhattā kosajjaṃ abhibhavati. Samādhi vīriyena saññojito kosajje patituṃ na labhati. Vīriyaṃ samādhinā saññojitaṃ uddhacce patituṃ na labhati <pageBreak edition="V" number="0.0385" />. Tasmā tadubhayaṃ samaṃ kātabbaṃ. Ubhayasamatāya hi appanā hoti. <bold>Vipassanāya kālo</bold>ti evaṃ samāhite aniccādivasena vividhāya passanāya kālo, samādhikammikassa balavatīpi saddhā vaṭṭati. Evaṃ saddahanto okappento appanaṃ pāpuṇāti. Samādhipaññāsu pana samādhikammikassa balavatī ekaggatā vaṭṭati. Evañhi so appanaṃ pāpuṇāti. Vipassanākammikassa pana paññā balavatī vaṭṭati. Evañhi so lakkhaṇappaṭivedhaṃ pāpuṇāti. Ubhinnaṃ pana samattepi appanā hoti eva.</paragraph>
<paragraph line="154"><bold>Kāle paggaṇhati citta</bold>nti yasmiṃ samaye atisithilavīriyatādīhi līnaṃ cittaṃ hoti, tasmiṃ samaye dhammavicayavīriyapītisambojjhaṅgasamuṭṭhāpanena taṃ cittaṃ paggaṇhāti. <bold>Niggaṇhatī</bold>ti yasmiṃ samaye accāraddhavīriyatādīhi uddhataṃ cittaṃ hoti, tasmiṃ samaye passaddhisamādhiupekkhāsambojjhaṅgasamuṭṭhāpanena taṃ cittaṃ niggaṇhāti. <bold>Sampahaṃsati kālenā</bold>ti yasmiṃ samaye cittaṃ paññāpayogamandatāya vā upasamasukhānaṃ vigamena vā nirassādaṃ hoti <pageBreak edition="P" number="2.0470" />, tasmiṃ samaye aṭṭhasaṃvegavatthupaccavekkhaṇena saṃvejeti. Aṭṭha saṃvegavatthūni nāma – jātijarābyādhimaraṇāni cattāri, apāyadukkhaṃ pañcamaṃ, atīte vaṭṭamūlakaṃ dukkhaṃ anāgate vaṭṭamūlakaṃ dukkhaṃ, paccuppanne āhārapariyeṭṭhimūlakaṃ dukkhanti. Ratanattayaguṇānussaraṇenāssa pasādaṃ janeti. Ayaṃ vuccati ‘‘sampahaṃsati kālenā’’ti. <bold>Kāle cittaṃ samādahe</bold>ti yasmiṃ samaye <pageBreak edition="M" number="0.0418" />saddhāpaññānaṃ samādhivīriyānañca samabhāvo, tasmiṃ kāle cittaṃ samādaheyya.</paragraph>
<paragraph line="155"><bold>Ajjhupekkhati kālenā</bold>ti yasmiṃ samaye sammā paṭipattiṃ āgamma alīnaṃ anuddhataṃ anirassādaṃ ārammaṇe samappavattaṃ samathavīthipaṭipannaṃ cittaṃ hoti, tadāssa paggahaniggahasampahaṃsanesu na byāpāraṃ āpajjati sārathi viya samappavattesu assesu. Ayaṃ vuccati ‘‘ajjhupekkhati kālenā’’ti. <bold>So yogī kālakovido</bold>ti eso vuttappakāro kammaṭṭhānayoge niyutto paggahaniggahasampahaṃsanasamādahanaajjhupekkhanakālesu cheko byatto. <bold>Kimhi kālamhī</bold>tiādinā paggahādikālaṃ pucchati.</paragraph>
<paragraph line="156">Idāni paggahādikālaṃ vissajjento <bold>‘‘līne cittamhī’’</bold>tiādimāha. Atisithilavīriyatādīhi citte līnabhāvaṃ gate dhammavicayavīriyapītisambojjhaṅgasamuṭṭhāpanena paggaho. <bold>Uddhatasmiṃ viniggaho</bold>ti accāraddhavīriyatādīhi uddhate citte passaddhisamādhiupekkhāsambojjhaṅgasamuṭṭhāpanena niggaho. <bold>Nirassādagataṃ cittaṃ, sampahaṃseyya tāvade</bold>ti paññāpayogamandatāya vā upasamasukhānaṃ <pageBreak edition="V" number="0.0386" />vigamena vā assādavirahitaṃ gataṃ aṭṭhasaṃvegavatthupaccavekkhaṇena vā ratanattayaguṇānussaraṇena vā tasmiṃ khaṇe cittaṃ sampahaṃseyya.</paragraph>
<paragraph line="157"><bold>Sampahaṭṭhaṃ yadā citta</bold>nti yasmiṃ kāle vuttanayeneva sampahaṃsitaṃ cittaṃ hoti. <bold>Alīnaṃ bhavati nuddhata</bold>nti vīriyasamādhīhi saññojitattā līnuddhaccavirahitañca hoti. <bold>Samathanimittassā</bold>ti samatho ca nimittañca samathanimittaṃ, tassa samathanimittassa. <bold>So kālo</bold>ti yo so līnuddhaccavirahitakālo vutto, so kālo. <bold>Ajjhattaṃ ramaye mano</bold>ti jhānasampayuttaṃ cittaṃ kasiṇādigocarajjhatte toseyya abhiramāpeyya.</paragraph>
<paragraph line="158"><bold>Etena</bold><pageBreak edition="P" number="2.0471" /><bold>mevupāyenā</bold>ti etena vuttaupāyena eva. <bold>Ma</bold>-kāro padasandhivasena vutto. <bold>Ajjhupekkheyya tāvade</bold>ti yadā upacārappanāhi taṃ cittaṃ samāhitaṃ, tadā ‘‘samāhitaṃ citta’’nti jānitvā paggahaniggahasampahaṃsanesu byāpāraṃ akatvā tasmiṃ khaṇe ajjhupekkhanameva kareyya.</paragraph>
<paragraph line="159">Idāni <pageBreak edition="M" number="0.0419" />‘‘kimhi kālamhi paggāho’’ti puṭṭhagāthaṃ nigamento <bold>‘‘evaṃ kālavidū dhīro’’</bold>tiādimāha. <bold>Kālena kālaṃ cittassa, nimittamupalakkhaye</bold>ti kālānukālaṃ samādhisampayuttacittassa ārammaṇaṃ sallakkheyya, upaparikkheyyāti attho. Sesaṃ sabbattha pākaṭameva. Evaṃ arahattanikūṭena desanaṃ niṭṭhāpesīti.</paragraph>
<centered line="160">Saddhammappajjotikāya mahāniddesaṭṭhakathāya</centered>
<centered line="161">Sāriputtasuttaniddesavaṇṇanā niṭṭhitā.</centered>
<centered line="162">Aṭṭhakavaggavaṇṇanā niṭṭhitā.</centered>
<centered line="163">Saddhammappajjotikā nāma mahāniddesa-aṭṭhakathā niṭṭhitā.</centered>
</body>
</document>