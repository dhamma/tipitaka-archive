<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0515a.att13.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/mahaniddesa-atthakatha/13. mahabyuhasuttaniddesavannana.xml</archivePath>
    <baseFileName>13. mahabyuhasuttaniddesavannana</baseFileName>
    <titlePath>13. Mahābyūhasuttaniddesavaṇṇanā - Mahāniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">13. Mahābyūhasuttaniddesavaṇṇanā</chapter>
    <paragraph line="2" number="130"> Terasame <pageBreak edition="Pali Text Society" number="2.0365" /><pageBreak edition="Vipassana Research Institut" number="0.0295" /> mahābyūhasuttaniddese <bold>ye kecime diṭṭhiparibbasānā</bold>ti idampi ‘‘kiṃ nu kho ime diṭṭhiparibbasānā viññūnaṃ santikā nindameva labhanti, udāhu pasaṃsampī’’ti uppannacittānaṃ ekaccānaṃ devatānaṃ tamatthaṃ āvikātuṃ purimanayeneva nimmitabuddhena attānaṃ pucchāpetvā vuttaṃ. Tattha <bold>anvānayantī</bold>ti anu ānayanti punappunaṃ āharanti.</paragraph>
    <paragraph line="3"><bold>Nindameva anventī</bold>ti garahameva upagacchanti.</paragraph>
    <paragraph line="4" number="131"> Idāni yasmā te ‘‘idameva sacca’’nti vadantāpi diṭṭhigatikavādino kadāci katthaci pasaṃsampi labhanti, yaṃ etaṃ pasaṃsāsaṅkhātaṃ vādaphalaṃ, taṃ appaṃ, rāgādīnaṃ samāya samatthaṃ na hoti, ko pana vādo dutiye nindāphale, tasmā <pageBreak edition="Myanmar" number="0.0321" /> etamatthaṃ dassento imaṃ tāva vissajjanagāthaṃ āha <bold>‘‘appañhi etaṃ na alaṃ samāya, duve vivādassa phalāni brūmī’’</bold>ti. Tattha <bold>duve vivādassa phalānī</bold>ti nindā ca pasaṃsā ca jayaparājayādīni vā taṃsabhāgāni. <bold>Etampi disvā</bold>ti ‘‘nindā aniṭṭhā eva, pasaṃsā nālaṃ samāyā’’ti etampi vivādaphale ādīnavaṃ disvā. <bold>Khemābhipassaṃ avivādabhūmi</bold>nti avivādabhūmiṃ nibbānaṃ khemanti passamāno.</paragraph>
    <paragraph line="5"><bold>Appaka</bold>nti mandaṃ. <bold>Parittaka</bold>nti thokaṃ. <bold>Omaka</bold>nti heṭṭhimakaṃ. <bold>Lāmaka</bold>nti pāpakaṃ. <bold>Samāyā</bold>ti rāgādīnaṃ samanatthāya. <bold>Upasamāyā</bold>ti uparūpari samanatthāya. <bold>Vūpasamāyā</bold>ti sannisīdāpanatthāya. <bold>Nibbānāyā</bold>ti amatamahānibbānatthāya. <bold>Paṭinissaggāyā</bold>ti maggena kilesānaṃ nissajjanatthāya. <bold>Paṭipassaddhiyā</bold>ti phalena paṭipassaddhānaṃ anuppajjanatthāya nālaṃ.</paragraph>
    <paragraph line="6" number="132"> Evañhi avivādamāno – <bold>yā kācimā</bold>ti gāthā. Tattha<bold> sammutiyo</bold>ti diṭṭhiyo. <bold>Puthujjā</bold>ti puthujjanasambhavā. <bold>So</bold><pageBreak edition="Pali Text Society" number="2.0366" /><bold>upayaṃ kimeyyā</bold>ti so upagantabbaṭṭhena upayaṃ rūpādīsu ekampi <pageBreak edition="Vipassana Research Institut" number="0.0296" /> dhammaṃ kiṃ upeyya, kena vā kāraṇena upeyya. <bold>Diṭṭhe sute khantimakubbamāno</bold>ti diṭṭhasutasuddhīsu pemaṃ akaronto.</paragraph>
    <paragraph line="7"><bold>Puthujjanehi janitā</bold>ti puthujjanehi uppāditā. <bold>Sammutiyo</bold>ti diṭṭhiyo. <bold>Puthu nānājanehi janitā vā</bold>ti anekavidhehi diṭṭhigatikehi uppāditā vā. <bold>Netī</bold>ti na eti. <bold>Na upetī</bold>ti samīpaṃ na eti. <bold>Na upagacchatī</bold>ti nivattati. <bold>Nābhinivisatī</bold>ti pavisitvā nappatiṭṭhati.</paragraph>
    <paragraph line="8" number="133"> Ito bāhirā pana – <bold>sīluttamā</bold>ti gāthā tassattho – sīlaṃyeva ‘‘uttama’’nti maññamānā <bold>sīluttamā</bold>ti eke bhonto saṃyamamattena <bold>suddhiṃ</bold> vadanti, hatthivatādiñca <bold>vataṃ samādāya upaṭṭhitāse. Idheva</bold> diṭṭhiyaṃ <bold>assa</bold> satthuno <bold>suddhiṃ bhavūpanītā</bold> bhavajjhositā samānā vadanti, api ca te <bold>kusalāvadānā</bold> ‘‘kusalā maya’’nti evaṃvādā.</paragraph>
    <paragraph line="9" number="134"> Evaṃ sīluttamesu ca tesu tathā paṭipanno yo koci – <bold>sace cuto</bold>ti gāthā. Tassattho – <bold>sace</bold> tato <bold>sīlavatato</bold> paravicchindanena vā anabhisambhuṇanto vā <bold>cuto hoti,</bold> so taṃ sīlabbatakammaṃ puññābhisaṅkhārādikammaṃ vā <bold>virādhayitvā vedhatī</bold>. Na kevalañca vedhati <pageBreak edition="Myanmar" number="0.0322" />, api ca kho taṃ sīlabbatasuddhiṃ <bold>pajappatī</bold> ca vippalapati ca <bold>patthayatī</bold> ca. Kimiva? <bold>Satthāva hīno pavasaṃ gharamhā,</bold> gharamhā pavasanto satthato hīno yathā taṃ gharaṃ vā satthaṃ vā patthayatīti.</paragraph>
    <paragraph line="10"><bold>Paravicchindanāya vā</bold>ti parena vāriyamāno vā. <bold>Anabhisambhuṇanto vā</bold>ti taṃ paṭipattiṃ asampādento vā.</paragraph>
    <paragraph line="11"><bold>Aññāya aparaddho</bold>ti nibbānena parihīno maggato vā. <bold>Taṃ vā satthaṃ anubandhatī</bold>ti taṃ vā satthaṃ sabbattha pacchato gacchati.</paragraph>
    <paragraph line="12" number="135"> Evaṃ pana sīluttamānaṃ pavedhanakāraṇaṃ ariyasāvako <bold>sīlabbataṃ vāpi pahāya sabba</bold>nti gāthā. Tattha <bold>sāvajjānavajja</bold>nti sabbākusalaṃ lokiyakusalañca. <bold>Etaṃ suddhiṃ asuddhinti</bold><pageBreak edition="Pali Text Society" number="2.0367" /><bold>apatthayāno</bold>ti pañcakāmaguṇādibhedaṃ suddhiṃ akusalādibhedaṃ asuddhiñca apatthayamāno. <bold>Virato care</bold>ti suddhiyā asuddhiyā ca virato careyya. <bold>Santi manuggahāyā</bold>ti diṭṭhiṃ aggahetvā.</paragraph>
    <paragraph line="13"><bold>Kaṇhaṃ</bold><pageBreak edition="Vipassana Research Institut" number="0.0297" /><bold>kaṇhavipāka</bold>nti akusalakammaṃ akusalavipākadāyakaṃ. <bold>Sukkaṃ sukkavipāka</bold>nti lokiyakusalaṃ attanā sadisaṃ sukkavipākadāyakaṃ.</paragraph>
    <paragraph line="14"><bold>Niyāmāvakkanti</bold>nti maggapavisanaṃ. <bold>Sekkhā</bold>ti satta sekkhā. <bold>Aggadhamma</bold>nti uttamadhammaṃ, arahattaphalaṃ.</paragraph>
    <paragraph line="15" number="136"> Evaṃ ito bāhirake sīluttame saṃyamena visuddhivāde tesañca vipākaṃ sīlabbatapahāyino arahato ca paṭipattiṃ dassetvā idāni aññathāpi suddhivāde bāhirake dassento <bold>‘‘tamūpanissāyā’’</bold>ti gāthamāha. Tassattho – santaññepi samaṇabrāhmaṇā, te <bold>jigucchitaṃ</bold> amarantapaṃ vā diṭṭhasuddhiādīsu vā aññataraññataraṃ <bold>upanissāya</bold>akiriyadiṭṭhiyā vā <bold>uddhaṃsarā</bold> hutvā <bold>bhavābhavesu avītataṇhā suddhi’manutthunanti</bold> vadanti kathentīti.</paragraph>
    <paragraph line="16"><bold>Tapojigucchavādā</bold>ti kāyapīḷanāditapena pāpahirīyanavādā. <bold>Tapojigucchasārā</bold>ti teneva tapena hirīyanasāravanto. <bold>Uddhaṃsarāvādā</bold>ti saṃsārena suddhiṃ kathayantā.</paragraph>
    <paragraph line="17" number="137"> Evaṃ <pageBreak edition="Myanmar" number="0.0323" /> tesaṃ avītataṇhānaṃ suddhiṃ anutthunantānaṃ yopi suddhippattameva attānaṃ maññeyya, tassāpi avītataṇhattā bhavābhavesu taṃ taṃ vatthuṃ <bold>patthayamānassa hi jappitāni</bold> punappunaṃ hontiyevāti adhippāyo. Taṇhā hi āsevitā taṇhaṃ vaḍḍhayateva, na kevalañca jappitāni, <bold>pavedhitaṃ vāpi pakappitesu,</bold> taṇhādiṭṭhīhi cassa pakappitesu vatthūsu pavedhitampi hotīti vuttaṃ hoti. Bhavābhavesu pana vītataṇhattā āyatiṃ <bold>cutūpapāto idha yassa natthi, sa kena vedheyya kuhiṃ va jappe</bold>ti ayametissā gāthāya sambandho.</paragraph>
    <paragraph line="18"><bold>Āgamana</bold>nti puna āgamanaṃ. <bold>Gamana</bold>nti ito aññattha gamanaṃ <pageBreak edition="Pali Text Society" number="2.0368" />. <bold>Gamanāgamana</bold>nti ito gantvā puna nivattanaṃ. <bold>Kāla</bold>nti maraṇaṃ. <bold>Gatī</bold>ti gamanavasena gatiyā gantabbaṃ.</paragraph>
    <paragraph line="19" number="138"><bold>Yamāhu dhamma</bold>nti pucchāgāthā.</paragraph>
    <paragraph line="20" number="139"> Idāni yasmā ekopi ettha vādo sacco natthi, kevalaṃ diṭṭhimattakena hi te vadanti, tasmā tamatthaṃ dassento <bold>‘‘sakaṃ hī’’</bold>ti imaṃ tāva vissajjanagāthamāha. Tattha <bold>sammuti</bold>nti diṭṭhiṃ. <bold>Anoma</bold>nti anūnaṃ.</paragraph>
    <paragraph line="21" number="140"> Evametesu <pageBreak edition="Vipassana Research Institut" number="0.0298" /> sakaṃ dhammaṃ paripuṇṇaṃ brūvantesu aññassa dhammaṃ pana hīnanti vadantesu yassa kassaci – <bold>parassa ce vambhayitena hīno</bold>ti gāthā. Tassattho – yadi <bold>parassa</bold> ninditakāraṇā <bold>hīno</bold> bhaveyya, <bold>na koci dhammesu visesi</bold> aggo bhaveyya. Kiṃkāraṇā? <bold>Puthū hi aññassa vadanti dhammaṃ nihīnato</bold> sabbeva te <bold>samhi daḷhaṃ vadānā</bold>sakadhamme daḷhavādā eva.</paragraph>
    <paragraph line="22"><bold>Vambhayitakāraṇā</bold>ti dhaṃsitakāraṇā. <bold>Garahitakāraṇā</bold>ti lāmakakatakāraṇā. <bold>Upavaditakāraṇā</bold>ti akkositakāraṇā. <bold>Sakāyana</bold>nti sakamaggaṃ.</paragraph>
    <paragraph line="23" number="141"> Kiñca bhiyyo – <bold>saddhammapūjā</bold>ti gāthā. Tassattho – te ca titthiyā <bold>yathā pasaṃsanti sakāyanāni, saddhammapūjāpi nesaṃ tatheva</bold> vattati. Te hi ativiya satthārādīni sattaronti. Tattha yadi te pamāṇā siyuṃ, evaṃ sante <bold>sabbeva vādā tathiyā bhaveyyuṃ</bold>. Kiṃkāraṇā <pageBreak edition="Myanmar" number="0.0324" />? <bold>Suddhī hi nesaṃ paccattameva</bold>. Na sā aññattha sijjhati, nāpi paramatthato. Attani diṭṭhigāhamattameva hi taṃ tesaṃ parapaccayaneyyabuddhīnaṃ. <bold>Paccattamevā</bold>ti pāṭekkameva.</paragraph>
    <paragraph line="24" number="142"> Yo pana viparītato bāhitapāpattā brāhmaṇo, tassa <bold>na brāhmaṇassa paraneyyamatthī</bold>ti gāthā. Tassattho – <bold>brāhmaṇassa</bold> hi ‘‘sabbe saṅkhārā aniccā’’tiādinā nayena sudiṭṭhattā parena netabbaṃ ñāṇaṃ natthi. Diṭṭhi<bold>dhammesu</bold> ‘‘idameva <pageBreak edition="Pali Text Society" number="2.0369" /> sacca’’nti nicchinitvā <bold>sumaggahīta</bold>mpi natthi. Taṃkāraṇā so diṭṭhikalahāni atikkanto,<bold> na hi</bold> so <bold>seṭṭhato passati dhammamaññaṃ</bold> aññatra satipaṭṭhānādīhi.</paragraph>
    <paragraph line="25"><bold>Na paraneyyo</bold>ti parena netabbo jānāpetabbo na hoti. <bold>Na parapattiyo na parapaccayo</bold>ti paresaṃ paccetabbo na hoti. <bold>Na parapaṭibaddhagū</bold>ti paresaṃ paṭibaddhagamano na hoti.</paragraph>
    <paragraph line="26" number="143"><bold>Jānāmī</bold>ti gāthāya sambandho attho ca – evaṃ tāva paramatthabrāhmaṇo na hi seṭṭhato passati dhammamaññaṃ, aññe pana titthiyā paracittañāṇādīhi jānantāpi passantāpi <bold>‘‘jānāmi passāmi tatheva eta’’</bold>nti evaṃ vadantāpi ca <bold>diṭṭhiyā suddhiṃ paccenti</bold>. Kasmā? Yasmā tesu ekopi adakkhi ce addasa cepi <bold>tena</bold> paracittañāṇādinā yathābhūtamatthaṃ, <bold>kiñhi tumassa tena</bold> tassa tena dassanena kiṃ kataṃ, kiṃ dukkhapariññā sādhitā, udāhu samudayappahānādīnaṃ aññataraṃ, yato sabbathāpi atikkamitvā ariyamaggaṃ te titthiyā aññeneva <pageBreak edition="Vipassana Research Institut" number="0.0299" /><bold>vadanti suddhiṃ,</bold> atikkamitvā vā te titthiye buddhādayo aññeneva vadanti suddhinti.</paragraph>
    <paragraph line="27" number="144"><bold>Passaṃ naro</bold>ti gāthāya sambandho attho ca – kiñca bhiyyo? Yvāyaṃ paracittañāṇādīhi addakkhi, so <bold>passaṃ naro dakkhati nāmarūpaṃ,</bold> na tato paraṃ, <bold>disvāna vā ñassati tānimeva</bold> nāmarūpāni niccato sukhato vā, na aññathā; so evaṃ passanto <bold>kāmaṃ bahuṃ passatu appakaṃ vā</bold> nāmarūpaṃ niccato sukhato ca athassa evarūpena dassanena <bold>na hi tena suddhiṃ kusalā vadanti</bold>.</paragraph>
    <paragraph line="28" number="145"><bold>Nivissavādī</bold>ti <pageBreak edition="Myanmar" number="0.0325" /> gāthāya sambandho attho ca – tena ca dassanena suddhiyā asatiyāpi yo ‘‘jānāmi passāmi tatheva eta’’nti evaṃ nivissavādī, etaṃ vā dassanaṃ paṭicca diṭṭhiyā suddhiṃ paccento ‘‘idameva sacca’’nti evaṃ nivissavādī, so <bold>subbinayo</bold> na hoti taṃ tathā <bold>pakappitaṃ</bold> abhisaṅkhataṃ <bold>diṭṭhiṃ purakkharāno</bold>. So hi <bold>yaṃ</bold> satthārādiṃ <bold>nissito, tattheva subhaṃ vadāno suddhiṃ vado,</bold> ‘‘parisuddhivādo <pageBreak edition="Pali Text Society" number="2.0370" /> parisuddhidassano vā aha’’nti attānaṃ maññamāno <bold>tattha tathaddasā so,</bold> tattha sakāya diṭṭhiyā aviparītameva so addasa. Yathā sā diṭṭhi pavattati, tatheva taṃ addasa, na aññathā passituṃ icchatīti adhippāyo.</paragraph>
    <paragraph line="29"><bold>Nivissavādī</bold>ti patiṭṭhahitvā kathento. <bold>Dubbinayo</bold>ti vinetuṃ dukkho. <bold>Duppaññāpayo</bold>ti ñāpetuṃ cittena labbhāpetuṃ dukkho. <bold>Dunnijjhāpayo</bold>ti cittena vīmaṃsitvā gahaṇatthaṃ punappunaṃ nijjhāpayituṃ dukkho. <bold>Duppekkhāpayo</bold>ti ikkhāpayituṃ dukkho. <bold>Duppasādayo</bold>ti citte pasādaṃ uppādetuṃ dukkho.</paragraph>
    <paragraph line="30"><bold>Appassī</bold>ti ñāṇena paṭivedhaṃ pāpuṇi. <bold>Paṭivijjhī</bold>ti cittena avabodhaṃ pāpuṇi.</paragraph>
    <paragraph line="31" number="146"> Evaṃ pakappitaṃ diṭṭhiṃ purakkharānesu titthiyesu – <bold>na brāhmaṇo kappamupeti saṅkhā</bold>ti gāthā. Tattha <bold>saṅkhā</bold>ti saṅkhāya, jānitvāti attho. <bold>Napi ñāṇabandhū</bold>ti samāpattiñāṇādinā akatataṇhādiṭṭhibandhu. Tattha viggaho – nāpi assa ñāṇena kato bandhu atthīti napi ñāṇabandhu. <bold>Sammutiyo</bold>ti diṭṭhisammutiyo. <bold>Puthujjā</bold>ti puthujjanasambhavā. <bold>Uggahaṇanti maññe</bold>ti uggahaṇanti aññe, aññe tā sammutiyo uggaṇhantīti vuttaṃ hoti.</paragraph>
    <paragraph line="32"><bold>Upekkhatī</bold>ti <pageBreak edition="Vipassana Research Institut" number="0.0300" /> upapattito apakkhapatito hutvā passati.</paragraph>
    <paragraph line="33" number="147"> Kiñca bhiyyo – <bold>vissajja ganthānī</bold>ti gāthā. Tattha <bold>anuggaho</bold>ti uggahaṇavirahito, sopi nāssa uggahoti anuggaho. Na vā uggaṇhātīti anuggaho.</paragraph>
    <paragraph line="34"><bold>Ganthe vossajjitvā</bold>ti abhijjhādike ganthe cajitvā. <bold>Vissajjā</bold>ti puna anādiyanavasena jahitvā. <bold>Gadhite</bold>ti ghaṭite. <bold>Ganthite</bold>ti suttena saṅgahite viya ganthite. <bold>Bandhe</bold>ti suṭṭhu bandhe. <bold>Vibandhe</bold>ti vividhā bandhe. <bold>Palibuddhe</bold>ti <pageBreak edition="Myanmar" number="0.0326" /> samantato bandhanena bandhe. <bold>Bandhane</bold>ti kilesabandhane. <bold>Phoṭayitvā</bold>ti papphoṭetvā. <bold>Saccaṃ vissajjaṃ karontī</bold>ti visaṅkharitvā aparibhogaṃ karonti. <bold>Vikopentī</bold>ti cuṇṇavicuṇṇaṃ karonti.</paragraph>
    <paragraph line="35" number="148"> Kiñca bhiyyo – so evarūpo – <bold>pubbāsave</bold>ti gāthā. Tattha <bold>pubbāsave</bold>ti atītarūpādīni ārabbha uppajjanadhammakilese <pageBreak edition="Pali Text Society" number="2.0371" />. <bold>Nave</bold>ti paccuppannarūpādīni ārabbha uppajjanadhamme. <bold>Na chandagū</bold>ti chandādivasena na gacchati. <bold>Anattagarahī</bold>ti katākatavasena attānaṃ agarahanto.</paragraph>
    <paragraph line="36" number="149"> Evaṃ anattagarahī ca – <bold>sa sabbadhammesū</bold>ti gāthā. Tattha <bold>sabbadhammesū</bold>ti dvāsaṭṭhidiṭṭhidhammesu ‘‘yaṃ kiñci diṭṭhaṃ vā’’ti evaṃpabhedesu. <bold>Pannabhāro</bold>ti patitabhāro. Na kappetīti <bold>na kappiyo,</bold> duvidhampi kappaṃ na karotīti attho. <bold>Nūparato</bold>ti puthujjanakalyāṇakasekkhā viya uparatisamaṅgīpi no hoti. <bold>Na patthiyo</bold>ti nittaṇho. Taṇhā hi patthayatīti patthiyā, nāssa patthiyāti na patthiyo. Ito parañca heṭṭhā ca tattha tattha vuttanayattā uttānatthameva. Evaṃ arahattanikūṭeneva desanaṃ niṭṭhāpesi, desanāpariyosāne purābhedasutte (mahāni. 83) vuttasadiso eva abhisamayo ahosīti.</paragraph>
    <centered line="37">Saddhammappajjotikāya mahāniddesaṭṭhakathāya</centered>
    <centered line="38">Mahābyūhasuttaniddesavaṇṇanā niṭṭhitā.</centered>
  </content>
</document>