<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0504a.att2.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/itivuttaka-atthakatha/2. dukanipato.xml</archivePath>
    <baseFileName>2. dukanipato</baseFileName>
    <titlePath>2. Dukanipāto - Itivuttaka-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">2. Dukanipāto</chapter>
    <title line="2">1. Paṭhamavaggo</title>
    <subhead line="3">1. Dukkhavihārasuttavaṇṇanā</subhead>
    <paragraph line="4" number="28"> Dukanipātassa <pageBreak edition="Myanmar" number="0.0092" /><pageBreak edition="Vipassana Research Institut" number="0.0084" /><pageBreak edition="Pali Text Society" number="1.0096" /> paṭhame <bold>dvīhī</bold>ti gaṇanaparicchedo. <bold>Dhammehī</bold>ti paricchinnadhammanidassanaṃ. <bold>Dvīhi dhammehī</bold>ti dvīhi akusaladhammehi. <bold>Samannāgato</bold>ti yutto. <bold>Diṭṭheva dhamme</bold>ti imasmiṃyeva attabhāve. <bold>Dukkhaṃ viharatī</bold>ti catūsupi iriyāpathesu kilesadukkhena ceva kāyikacetasikadukkhena ca dukkhaṃ viharati. <bold>Savighāta</bold>nti cittūpaghātena ceva kāyūpaghātena ca savighātaṃ. <bold>Saupāyāsa</bold>nti kilesūpāyāsena ceva sarīrakhedena ca balavaāyāsavasena saupāyāsaṃ. <bold>Sapariḷāha</bold>nti kilesapariḷāhena ceva kāyapariḷāhena ca sapariḷāhaṃ. <bold>Kāyassa bhedā</bold>ti upādinnakkhandhapariccāgā. <bold>Paraṃ maraṇā</bold>ti tadanantaraṃ abhinibbattakkhandhaggahaṇe. Atha vā <bold>kāyassa bhedā</bold>ti jīvitindriyupacchedā. <bold>Paraṃ maraṇā</bold>ti cutito uddhaṃ. <bold>Duggati pāṭikaṅkhā</bold>ti duggatisaṅkhātānaṃ catunnaṃ apāyānaṃ aññatarā gati icchitabbā, avassaṃbhāvinīti attho.</paragraph>
    <paragraph line="5"><bold>Aguttadvāro</bold>ti apihitadvāro. Kattha pana aguttadvāroti āha <bold>‘‘indriyesū’’</bold>ti. Tena manacchaṭṭhānaṃ indriyānaṃ asaṃvaramāha. Paṭiggahaṇaparibhogavasena bhojane mattaṃ na jānātīti <bold>bhojane amattaññū</bold>. ‘‘Indriyesu aguttadvāratāya bhojane amattaññutāyā’’tipi paṭhanti.</paragraph>
    <paragraph line="6">Kathaṃ <pageBreak edition="Pali Text Society" number="1.0097" /> indriyesu aguttadvāratā, kathaṃ vā guttadvāratāti? Kiñcāpi hi cakkhundriye saṃvaro vā asaṃvaro vā natthi. Na hi cakkhupasādaṃ nissāya sati vā muṭṭhassaccaṃ vā uppajjati. Apica yadā rūpārammaṇaṃ cakkhussa āpāthaṃ āgacchati, tadā bhavaṅge dvikkhattuṃ uppajjitvā niruddhe kiriyāmanodhātu āvajjanakiccaṃ sādhayamānā uppajjitvā nirujjhati, tato <pageBreak edition="Vipassana Research Institut" number="0.0085" /> cakkhuviññāṇaṃ dassanakiccaṃ, tato vipākamanodhātu sampaṭicchanakiccaṃ, tato vipākāhetukamanoviññāṇadhātu santīraṇakiccaṃ, tato kiriyāhetukamanoviññāṇadhātu voṭṭhabbanakiccaṃ sādhayamānā uppajjitvā nirujjhati, tadanantaraṃ javanaṃ javati. Tathāpi neva bhavaṅgasamaye, na āvajjanādīnaṃ aññatarasamaye <pageBreak edition="Myanmar" number="0.0093" /> saṃvaro vā asaṃvaro vā atthi, javanakkhaṇe pana sace dussīlyaṃ vā muṭṭhassaccaṃ vā aññāṇaṃ vā akkhanti vā kosajjaṃ vā uppajjati, asaṃvaro hoti. Evaṃ hontopi so ‘‘cakkhudvāre asaṃvaro’’ti vuccati. Kasmā? Yasmā tasmiṃ sati dvārampi aguttaṃ hoti bhavaṅgampi āvajjanādīni vīthicittānipi. Yathā kiṃ? Yathā nagare catūsu dvāresu asaṃvutesu kiñcāpi antogharadvārakoṭṭhakagabbhādayo susaṃvutā tathāpi antonagare sabbaṃ bhaṇḍaṃ arakkhitaṃ agopitameva hoti. Nagaradvārehi pavisitvā corā yadicchanti, taṃ hareyyuṃ. Evameva javane dussīlyādīsu uppannesu tasmiṃ asaṃvare satidvārampi aguttaṃ hoti, bhavaṅgampi āvajjanādīni vīthicittānipi. Tasmiṃ pana asati javane sīlādīsu uppannesu dvārampi guttaṃ hoti bhavaṅgampi āvajjanādīni vīthicittānipi. Yathā kiṃ? Yathā nagaradvāresu saṃvutesu kiñcāpi antogharadvārādayo asaṃvutā, tathāpi antonagare sabbaṃ bhaṇḍaṃ surakkhitaṃ sugopitameva hoti. Nagaradvāresu hi pihitesu corānaṃ paveso natthi. Evameva javane sīlādīsu uppannesu dvārampi guttaṃ hoti, bhavaṅgampi, āvajjanādīni vīthicittānipi. Tasmā javanakkhaṇe uppajjamānopi ‘‘cakkhudvāre saṃvaro’’ti vuccati. Sesadvāresupi eseva nayo. Evaṃ indriyesu aguttadvāratā, guttadvāratā ca veditabbā.</paragraph>
    <paragraph line="7">Kathaṃ pana bhojane amattaññū, kathaṃ vā mattaññūti <pageBreak edition="Pali Text Society" number="1.0098" />? Yo hi puggalo mahiccho hutvā paṭiggahaṇe mattaṃ na jānāti. Mahicchapuggalo hi yathā nāma kacchapuṭavāṇijo piḷandhanabhaṇḍakaṃ hatthena gahetvā ucchaṅgepi pakkhipitabbayuttakaṃ pakkhipitvā mahājanassa passantasseva ‘‘asukaṃ gaṇhatha, asukaṃ gaṇhathā’’ti mukhena ugghoseti, evameva appamattakampi attano sīlaṃ vā ganthaṃ vā dhutaṅgaguṇaṃ vā antamaso araññavāsamattakampi mahājanassa jānantasseva sambhāveti, sambhāvetvā ca pana sakaṭehipi upanīte paccaye ‘‘ala’’nti avatvā paṭiggaṇhāti. Tayo hi pūretuṃ na sakkā aggi upādānena, samuddo udakena, mahiccho paccayehīti –</paragraph>
    <gatha1 line="8">‘‘Aggikkhandho samuddo ca, mahiccho cāpi puggalo;</gatha1>
    <gathalast line="9">Bahuke paccaye dinne, tayopete na pūrayeti’’.</gathalast>
    <paragraph line="10">Mahicchapuggalo <pageBreak edition="Myanmar" number="0.0094" /><pageBreak edition="Vipassana Research Institut" number="0.0086" /> hi vijātamātuyāpi manaṃ gaṇhituṃ na sakkoti. Evarūpo hi anuppannaṃ lābhaṃ na uppādeti, uppannalābhato ca parihāyati. Evaṃ tāva paṭiggahaṇe amattaññū hoti. Yo pana dhammena samena laddhampi āhāraṃ gadhito mucchito ajjhopanno anādīnavadassāvī anissaraṇapañño āharahatthakaalaṃsāṭakatatthavaṭṭakakākamāsakabhuttavamitakabrāhmaṇānaṃ aññataro viya ayoniso anupāyena yāvadatthaṃ udarāvadehakaṃ paribhuñjitvā seyyasukhaṃ passasukhaṃ middhasukhaṃ anuyutto viharati. Ayaṃ paribhoge amattaññū nāma.</paragraph>
    <paragraph line="11">Yo pana ‘‘yadipi deyyadhammo bahu hoti, dāyako appaṃ dātukāmo, dāyakassa vasena appaṃ gaṇhāti. Deyyadhammo appo, dāyako bahuṃ dātukāmo, deyyadhammassa vasena appaṃ gaṇhāti. Deyyadhammo bahu, dāyakopi bahuṃ dātukāmo, attano thāmaṃ ñatvā pamāṇayuttameva gaṇhātī’’ti evaṃ vuttassa paṭiggahaṇe pamāṇajānanassa ceva, ‘‘paṭisaṅkhā <pageBreak edition="Pali Text Society" number="1.0099" /> yoniso āhāraṃ āhāreti, neva davāya, na madāyā’’tiādinā (dha. sa. 1355) ‘‘laddhañca piṇḍapātaṃ agadhito amucchito anajjhopanno ādīnavadassāvī nissaraṇapañño paribhuñjatī’’ti ca ādinā nayena vuttassa paccavekkhitvā paṭisaṅkhānapaññāya jānitvā āhāraparibhuñjanasaṅkhātassa paribhoge pamāṇajānanassa ca vasena bhojane mattaññū hoti, ayaṃ bhojane mattaññū nāma. Evaṃ bhojane amattaññutā mattaññutā ca hotīti veditabbaṃ.</paragraph>
    <paragraph line="12">Gāthāsu pana <bold>cakkhu</bold>ntiādīsu cakkhatīti cakkhu, rūpaṃ assādeti, samavisamaṃ ācikkhantaṃ viya hotīti vā attho. Suṇātīti <bold>sotaṃ</bold>. Ghāyatīti <bold>ghānaṃ</bold>. Jīvitanimittaṃ āhāraraso jīvitaṃ, taṃ avhāyatīti <bold>jivhā</bold>. Kucchitānaṃ āyoti <bold>kāyo</bold>. Manate vijānātīti <bold>mano</bold>. Porāṇā panāhu munātīti <bold>mano,</bold> nāḷiyā minamāno viya mahātulāya dhārayamāno viya ca ārammaṇaṃ vijānātīti attho. Evaṃ tāvettha padattho veditabbo.</paragraph>
    <paragraph line="13">Bhāvatthato pana duvidhaṃ cakkhu – maṃsacakkhu ca paññācakkhu ca. Tesu buddhacakkhu, samantacakkhu, ñāṇacakkhu, dibbacakkhu, dhammacakkhūti pañcavidhaṃ <bold>paññācakkhu</bold>. Tattha ‘‘addasaṃ kho <pageBreak edition="Myanmar" number="0.0095" /> ahaṃ, bhikkhave, buddhacakkhunā lokaṃ volokento’’ti (ma. ni. 1.283) idaṃ buddhacakkhu nāma. ‘‘Samantacakkhu vuccati sabbaññutaññāṇa’’nti (cūḷava. dhotakamāṇavapucchāniddesa 32) idaṃ samantacakkhu nāma. ‘‘Cakkhuṃ udapādī’’ti (saṃ. ni. 5.1081; mahāva. 15) idaṃ ñāṇacakkhu nāma. ‘‘Addasaṃ kho ahaṃ, bhikkhave, dibbena cakkhunā visuddhenā’’ti (ma. ni. 1.284) idaṃ dibbacakkhu nāma. ‘‘Virajaṃ vītamalaṃ dhammacakkhuṃ udapādī’’ti <pageBreak edition="Vipassana Research Institut" number="0.0087" /> (ma. ni. 2.395; mahāva. 16) idaṃ heṭṭhimamaggattayasaṅkhātaṃ dhammacakkhu nāma.</paragraph>
    <paragraph line="14"><bold>Maṃsacakkhu</bold>pi duvidhaṃ – sasambhāracakkhu, pasādacakkhūti. Tattha yvāyaṃ akkhikūpake patiṭṭhito heṭṭhā akkhikūpakaṭṭhikena, upari bhamukaṭṭhikena <pageBreak edition="Pali Text Society" number="1.0100" />, ubhato akkhikūṭehi, anto matthaluṅgena, bahiddhā akkhilomehi paricchinno maṃsapiṇḍo, saṅkhepato catasso dhātuyo – vaṇṇo, gandho, raso, ojāsambhavo saṇṭhānaṃ jīvitaṃ bhāvo kāyapasādo cakkhupasādoti cuddasa sambhārā. Vitthārato catasso dhātuyo taṃnissitā vaṇṇagandharasaojāsaṇṭhānasambhavāti imāni dasa catusamuṭṭhānikattā cattālīsaṃ honti, jīvitaṃ bhāvo kāyapasādo cakkhupasādoti cattāri ekantakammasamuṭṭhānevāti imesaṃ catucattālīsāya rūpānaṃ vasena catucattālīsa sambhārā. Yaṃ loke ‘‘setaṃ vaṭṭaṃ puthulaṃ visaṭaṃ vipulaṃ cakkhū’’ti sañjānanto na cakkhuṃ sañjānāti, vatthuṃ cakkhuto sañjānāti, yo maṃsapiṇḍo akkhikūpake patiṭṭhito nhārusuttakena matthaluṅgena ābaddho, yattha setampi atthi kaṇhampi lohitakampi pathavīpi āpopi tejopi vāyopi. Yaṃ semhussadattā setaṃ, pittussadattā kaṇhaṃ, ruhirussadattā lohitakaṃ, pathavussadattā patthaddhaṃ, āpussadattā paggharati, tejussadattā pariḍayhati, vāyussadattā sambhamati, idaṃ sasambhāracakkhu nāma. Yo pana ettha sito ettha paṭibaddho catunnaṃ mahābhūtānaṃ upādāya pasādo, idaṃ pasādacakkhu nāma. Idañhi cakkhuviññāṇādīnaṃ yathārahaṃ vatthudvārabhāvena pavattati.</paragraph>
    <paragraph line="15">Sotādīsupi sotaṃ dibbasotaṃ, maṃsasotanti duvidhaṃ. Ettha ‘‘dibbāya sotadhātuyā visuddhāya atikkantamānusikāya ubho sadde suṇātī’’ti idaṃ dibbasotaṃ nāma. Maṃsasotaṃ pana sasambhārasotaṃ pasādasotanti duvidhantiādi sabbaṃ cakkhumhi vuttanayeneva veditabbaṃ, tathā ghānajivhā. Kāyo pana copanakāyo, karajakāyo, samūhakāyo, pasādakāyotiādinā bahuvidho. Tattha –</paragraph>
    <gathalast line="16">‘‘Kāyena <pageBreak edition="Myanmar" number="0.0096" /> saṃvutā dhīrā, atho vācāya saṃvutā’’ti. (dha. pa. 234) –</gathalast>
    <unindented line="17">Ayaṃ copanakāyo nāma. ‘‘Imamhā kāyā aññaṃ kāyaṃ abhinimminātī’’ti (dī. ni. 1.236; paṭi. ma. 3.14) ayaṃ karajakāyo nāma. Samūhakāyo pana viññāṇādisamūhavasena anekavidho āgato. Tathā hi ‘‘cha ime, āvuso, viññāṇakāyā’’tiādīsu <pageBreak edition="Pali Text Society" number="1.0101" /> (ma. ni. 1.101) viññāṇasamūho vutto. ‘‘Cha phassakāyā’’tiādīsu (dī. ni. 3.323; ma. ni. 1.98) phassādisamūho <pageBreak edition="Vipassana Research Institut" number="0.0088" />. Tathā ‘‘kāyapassaddhi kāyalahutā’’tiādīsu (dha. sa. 114) vedanākkhandhādayo. ‘‘Idhekacco pathavikāyaṃ aniccato anupassati, āpokāyaṃ tejokāyaṃ vāyokāyaṃ kesakāyaṃ lomakāya’’ntiādīsu (paṭi. ma. 3.35) pathavādisamūho. ‘‘Kāyena phoṭṭhabbaṃ phusitvā’’ti (a. ni. 3.16) ayaṃ pasādakāyo. Idhāpi pasādakāyo veditabbo. So hi kāyaviññāṇādīnaṃ yathārahaṃ vatthudvārabhāvena pavattati. Manoti pana kiñcāpi sabbaṃ viññāṇaṃ vuccati, tathāpi dvārabhāvassa idhādhippetattā dvārabhūtaṃ sāvajjanaṃ bhavaṅgaṃ veditabbaṃ.</unindented>
    <paragraph line="18"><bold>Etāni yassa dvārāni aguttāni ca bhikkhuno</bold>ti yassa bhikkhuno etāni manacchaṭṭhāni dvārāni sativossaggena pamādaṃ āpannattā satikavāṭena apihitāni. <bold>Bhojanamhi…pe… adhigacchatī</bold>ti so bhikkhu vuttanayena bhojane amattaññū indriyesu ca saṃvararahito diṭṭhadhammikañca rogādivasena, samparāyikañca duggatipariyāpannaṃ kāyadukkhaṃ rāgādikilesasantāpavasena, icchāvighātavasena ca cetodukkhanti sabbathāpi dukkhameva adhigacchati pāpuṇāti. Yasmā cetadevaṃ, tasmā duvidhenapi dukkhagginā idhaloke ca paraloke ca ḍayhamānena kāyena ḍayhamānena cetasā divā vā yadi vā rattiṃ niccakālameva tādiso puggalo dukkhameva viharati, na tassa sukhavihārassa sambhavo, vaṭṭadukkhānatikkame pana vattabbameva natthīti.</paragraph>
    <centered line="19">Paṭhamasuttavaṇṇanā niṭṭhitā.</centered>
    <subhead line="20">2. Sukhavihārasuttavaṇṇanā</subhead>
    <paragraph line="21" number="29"> Dutiye <pageBreak edition="Myanmar" number="0.0097" /> vuttavipariyāyena attho veditabbo.</paragraph>
    <centered line="22">Dutiyasuttavaṇṇanā niṭṭhitā.</centered>
    <subhead line="23">3. Tapanīyasuttavaṇṇanā</subhead>
    <paragraph line="24" number="30"> Tatiye <bold>tapanīyā</bold>ti idha ceva samparāye ca tapanti vibādhenti viheṭhentīti tapanīyā. Tapanaṃ vā dukkhaṃ diṭṭhe ceva dhamme abhisamparāye ca tassa uppādanena ceva anubalappadānena <pageBreak edition="Vipassana Research Institut" number="0.0089" /> ca hitāti tapanīyā. Atha vā tapanti <pageBreak edition="Pali Text Society" number="1.0102" /> tenāti tapanaṃ, pacchānutāpo, vippaṭisāroti attho, tassa hetubhāvato hitāti tapanīyā. <bold>Akatakalyāṇo</bold>ti akataṃ kalyāṇaṃ bhaddakaṃ puññaṃ etenāti akatakalyāṇo. Sesapadadvayaṃ tasseva vevacanaṃ. Puññañhi pavattihitatāya āyatiṃsukhatāya ca bhaddakaṭṭhena <bold>kalyāṇa</bold>nti ca kucchitasalanādiatthena <bold>kusala</bold>nti ca dukkhabhīrūnaṃ saṃsārabhīrūnañca rakkhanaṭṭhena <bold>bhīruttāṇa</bold>nti ca vuccati. <bold>Katapāpo</bold>ti kataṃ upacitaṃ pāpaṃ etenāti katapāpo. Sesapadadvayaṃ tasseva vevacanaṃ. Akusalakammañhi lāmakaṭṭhena <bold>pāpa</bold>nti ca attano pavattikkhaṇe vipākakkhaṇe ca ghorasabhāvatāya <bold>ludda</bold>nti ca kilesehi dūsitabhāvena <bold>kibbisa</bold>nti ca vuccati. Iti bhagavā ‘‘dve dhammā tapanīyā’’ti dhammādhiṭṭhānena uddisitvā akataṃ kusalaṃ dhammaṃ katañca akusalaṃ dhammaṃ puggalādhiṭṭhānena niddisi. Idāni tesaṃ tapanīyabhāvaṃ dassento <bold>‘‘so akataṃ me kalyāṇantipi tappati, kataṃ me pāpantipi tappatī</bold>’’ti āha. Cittasantāsena tappati anutappati anusocatīti attho.</paragraph>
    <paragraph line="25">Gāthāsu duṭṭhu caritaṃ, kilesapūtikattā vā duṭṭhaṃ caritanti <bold>duccaritaṃ</bold>. Kāyena duccaritaṃ, kāyato vā pavattaṃ duccaritaṃ <bold>kāyaduccaritaṃ</bold>. Evaṃ <bold>vacīmanoduccaritāni</bold>pi daṭṭhabbāni. Imāni ca kāyaduccaritādīni kammapathappattāni adhippetānīti yaṃ na kammapathappattaṃ akusalajātaṃ, taṃ sandhāyāha <bold>‘‘yañcaññaṃ dosasañhita’’</bold>nti. Tassattho – yampi ca aññaṃ kammapathabhāvaṃ appattattā nippariyāyena kāyakammādisaṅkhaṃ na labhati, rāgādikilesasaṃsaṭṭhattā dosasahitaṃ akusalaṃ tampi katvāti attho. <bold>Niraya</bold>nti niratiatthena nirassādaṭṭhena vā nirayanti laddhanāmaṃ sabbampi duggatiṃ, ayasaṅkhātasukhappaṭikkhepena <pageBreak edition="Myanmar" number="0.0098" /> vā sabbattha sugatiduggatīsu nirayadukkhaṃ. <bold>So</bold> tādiso puggalo upagacchatīti evamettha attho daṭṭhabbo.</paragraph>
    <paragraph line="26">Ettha ca kāyaduccaritassa tapanīyabhāve nando yakkho nando <pageBreak edition="Pali Text Society" number="1.0103" /> māṇavako nando goghātako dve bhātikāti etesaṃ vatthūni kathetabbāni. Te kira gāviṃ vadhitvā maṃsaṃ dve koṭṭhāse akaṃsu. Tato kaniṭṭho jeṭṭhaṃ āha – ‘‘mayhaṃ dārakā bahū, imāni me antāni dehī’’ti. Atha naṃ jeṭṭho – ‘‘sabbaṃ maṃsaṃ dvedhā vibhattaṃ, puna kimaggahesī’’ti paharitvā jīvitakkhayaṃ pāpesi. Nivattitvā ca naṃ olokento mataṃ disvā ‘‘bhāriyaṃ vata mayā kataṃ, svāhaṃ akāraṇeneva naṃ māresi’’nti cittaṃ uppādesi. Athassa balavavippaṭisāro uppajji. So ṭhitaṭṭhānepi nisinnaṭṭhānepi tadeva kammaṃ āvajjeti, cittassādaṃ na labhati, asitapītakhāyitampissa sarīre ojaṃ na pharati, aṭṭhicammamattameva ahosi. Atha naṃ eko thero pucchi ‘‘upāsaka, tvaṃ ativiya kiso aṭṭhicammamatto jāto, kīdiso te rogo, udāhu <pageBreak edition="Vipassana Research Institut" number="0.0090" /> atthi kiñci tapanīyaṃ kammaṃ kata’’nti? So ‘‘āma, bhante’’ti sabbaṃ ārocesi. Athassa so ‘‘bhāriyaṃ te, upāsaka, kammaṃ kataṃ, anaparādhaṭṭhāne aparaddha’’nti āha. So teneva kammunā kālaṃ katvā niraye nibbatti. Vacīduccaritassa pana suppabuddhasakkakokālikaciñcamāṇavikādīnaṃ vatthūni kathetabbāni, manoduccaritassa ukkalajayabhaññādīnaṃ.</paragraph>
    <centered line="27">Tatiyasuttavaṇṇanā niṭṭhitā.</centered>
    <subhead line="28">4. Atapanīyasuttavaṇṇanā</subhead>
    <paragraph line="29" number="31"> Catutthe tatiye vuttavipariyāyena attho veditabbo.</paragraph>
    <centered line="30">Catutthasuttavaṇṇanā niṭṭhitā.</centered>
    <subhead line="31">5. Paṭhamasīlasuttavaṇṇanā</subhead>
    <paragraph line="32" number="32"> Pañcame <bold>pāpakena ca sīlenā</bold>ti pāpakaṃ nāma sīlaṃ sīlabhedakaro asaṃvaroti vadanti. Tattha yadi asaṃvaro asīlameva taṃdussīlyabhāvato, kathaṃ sīlanti vuccati? Tatthāyaṃ adhippāyo siyā <pageBreak edition="Myanmar" number="0.0099" /> – yathā nāma loke adiṭṭhaṃ ‘‘diṭṭha’’nti vuccati, asīlavā ‘‘sīlavā’’ti, evamidhāpi asīlampi asaṃvaropi <pageBreak edition="Pali Text Society" number="1.0104" /> ‘‘sīla’’nti voharīyati. Atha vā ‘‘katame ca, thapati, akusalā sīlā? Akusalaṃ kāyakammaṃ, akusalaṃ vacīkammaṃ, pāpako ājīvo’’ti (ma. ni. 2.264) vacanato akusaladhammesupi attheva sīlasamaññā, tasmā paricayavasena sabhāvasiddhi viya pakatibhūto sabbo samācāro ‘‘sīla’’nti vuccati. Tattha yaṃ akosallasambhūtaṭṭhena akusalaṃ lāmakaṃ, taṃ sandhāyāha ‘‘pāpakena ca sīlenā’’ti. <bold>Pāpikāya ca diṭṭhiyā</bold>ti sabbāpi micchādiṭṭhiyo pāpikāva. Visesato pana ahetukadiṭṭhi, akiriyadiṭṭhi, natthikadiṭṭhīti imā tividhā diṭṭhiyo pāpikatarā. Tattha pāpakena sīlena samannāgato puggalo payogavipanno hoti, pāpikāya diṭṭhiyā samannāgato āsayavipanno hoti, evaṃ payogāsayavipanno puggalo nirayūpago hotiyeva. Tena vuttaṃ ‘‘imehi kho, bhikkhave, dvīhi dhammehi samannāgato puggalo yathābhataṃ nikkhitto, evaṃ niraye’’ti. Ettha ca ‘‘dvīhi dhammehi samannāgato’’ti idaṃ lakkhaṇavacanaṃ daṭṭhabbaṃ, na tantiniddeso. Yathā taṃ loke ‘‘yadime byādhitā <pageBreak edition="Vipassana Research Institut" number="0.0091" /> siyuṃ, imesaṃ idaṃ bhesajjaṃ dātabba’’nti. Aññesupi īdisesu ṭhānesu eseva nayo. <bold>Duppañño</bold>ti nippañño.</paragraph>
    <centered line="33">Pañcamasuttavaṇṇanā niṭṭhitā.</centered>
    <subhead line="34">6. Dutiyasīlasuttavaṇṇanā</subhead>
    <paragraph line="35" number="33"> Chaṭṭhe <bold>bhaddakena ca sīlenā</bold>ti kāyasucaritādicatupārisuddhisīlena. Tañhi akhaṇḍādisīlabhāvena sayañca kalyāṇaṃ, samathavipassanādikalyāṇaguṇāvahaṃ cāti ‘‘bhaddaka’’nti vuccati. <bold>Bhaddikāya ca diṭṭhiyā</bold>ti kammassakatāñāṇena ceva kammapathasammādiṭṭhiyā ca. Tattha bhaddakena sīlena payogasampanno hoti, bhaddikāya diṭṭhiyā āsayasampanno. Iti payogāsayasampanno puggalo saggūpago hoti. Tena vuttaṃ – ‘‘imehi, kho, bhikkhave, dvīhi dhammehi samannāgato puggalo yathābhataṃ nikkhitto, evaṃ sagge’’ti. <bold>Sappañño</bold>ti paññavā. Sesaṃ suviññeyyameva.</paragraph>
    <centered line="36">Chaṭṭhasuttavaṇṇanā niṭṭhitā.</centered>
    <subhead line="37">7. Ātāpīsuttavaṇṇanā</subhead>
    <paragraph line="38" number="34"> Sattame <pageBreak edition="Myanmar" number="0.0100" /><pageBreak edition="Pali Text Society" number="1.0105" /><bold>anātāpī</bold>ti kilesānaṃ ātāpanaṭṭhena ātāpo, vīriyaṃ, so etassa atthīti ātāpī, na ātāpī anātāpī, sammappadhānavirahito kusītoti vuttaṃ hoti. Ottāpo vuccati pāputrāso, so etassa atthīti ottāpī, na ottāpī <bold>anottāpī,</bold> ottāparahito. Atha vā ātāpappaṭipakkho anātāpo, kosajjaṃ so assa atthīti anātāpī. Yaṃ ‘‘na ottapati ottappitabbena, na ottapati pāpakānaṃ akusalānaṃ dhammānaṃ samāpattiyā’’ti evaṃ vuttaṃ, taṃ anottappaṃ anottāpo. So assa atthīti anottāpīti evamettha attho veditabbo.</paragraph>
    <paragraph line="39"><bold>Abhabbo</bold>ti anaraho. <bold>Sambodhāyā</bold>ti ariyamaggatthāya. <bold>Nibbānāyā</bold>ti kilesānaṃ accantavūpasamāya amatamahānibbānāya. <bold>Anuttarassa yogakkhemassā</bold>ti arahattaphalassa. Tañhi uttaritarassa abhāvato anuttaraṃ, catūhi yogehi anupaddutattā khemaṃ nibbhayanti yogakkhemanti ca <pageBreak edition="Vipassana Research Institut" number="0.0092" /> vuccati. <bold>Adhigamāyā</bold>ti pattiyā. <bold>Ātāpī</bold>ti vīriyavā. So hi ‘‘āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesū’’ti (dī. ni. 3.345) evaṃ vuttena vīriyārambhena samannāgato kilesānaṃ accantameva ātāpanasīloti ātāpī. <bold>Ottāpī</bold>ti ‘‘yaṃ ottapati ottappitabbena, ottapati pāpakānaṃ akusalānaṃ dhammānaṃ samāpattiyā’’ti (dha. sa. 31) evaṃ vuttena ottappena samannāgatattā ottapanasīloti ottappī. Ayañhi ottāpīti vutto. Tadavinābhāvato hiriyā ca samannāgato eva hotīti hirottappasampanno aṇumattepi vajje bhayadassāvī sīlesu paripūrakārī hoti. Iccassa sīlasampadā dassitā. Ātāpīti <pageBreak edition="Pali Text Society" number="1.0106" /> iminā nayenassa kilesaparitāpitādīpanena samathavipassanābhāvanānuyuttatā dassitā. Yathāvuttañca vīriyaṃ saddhāsatisamādhipaññāhi vinā na hotīti vimuttiparipācakāni saddhāpañcamāni indriyāni atthato vuttāneva honti. Tesu ca siddhesu anicce aniccasaññā, anicce dukkhasaññā, dukkhe anattasaññā, pahānasaññā, virāgasaññā, nirodhasaññāti cha nibbedhabhāgiyā saññā siddhā evāti. Evaṃ imehi dvīhi dhammehi samannāgatassa lokiyānaṃ <pageBreak edition="Myanmar" number="0.0101" /> sīlasamādhipaññānaṃ sijjhanato maggaphalanibbānādhigamassa bhabbataṃ dassento <bold>‘‘ātāpī ca kho…pe… adhigamāyā’’</bold>ti āha.</paragraph>
    <paragraph line="40">Gāthāsu <bold>kusīto</bold>ti micchāvitakkabahulatāya kāmabyāpādavihiṃsāvitakkasaṅkhātehi kucchitehi pāpadhammehi sito sambandho yuttoti kusīto. Kucchitaṃ vā sīdati sammāpaṭipattito avasīdatīti kusīto, da-kārassa ta-kāraṃ katvā. <bold>Hīnavīriyo</bold>ti nibbīriyo, catūsupi iriyāpathesu vīriyakaraṇarahito. Anussāhasaṃhananasabhāvassa cittālasiyassa thinassa, asattivighātasabhāvassa kāyālasiyassa middhassa ca abhiṇhappavattiyā <bold>thinamiddhabahulo</bold>. Pāpajigucchanalakkhaṇāya hiriyā abhāvena tappaṭipakkhena ahirikena samannāgatattā ca <bold>ahiriko</bold>. Hirottappavīriyānaṃ abhāveneva sammāpaṭipattiyaṃ natthi etassa ādaroti <bold>anādaro</bold>. Ubhayathāpi tathā dhammapuggalena duvidhakiriyākaraṇena anādaro. <bold>Phuṭṭhu</bold>nti phusituṃ. <bold>Sambodhimuttama</bold>nti sambodhisaṅkhātaṃ uttamaṃ arahattaṃ adhigantuṃ abhabboti attho.</paragraph>
    <paragraph line="41"><bold>Satimā</bold>ti cirakatacirabhāsitānaṃ anussaraṇe samatthassa satinepakkassa bhāvena catusatipaṭṭhānayogena satimā. <bold>Nipako</bold>ti sattaṭṭhāniyasampajaññasaṅkhātena ceva kammaṭṭhānapariharaṇapaññāsaṅkhātena ca nepakkena samannāgatattā nipako. <bold>Jhāyī</bold>ti ārammaṇūpanijjhānena lakkhaṇūpanijjhānena cāti dvīhipi jhānehi jhāyī. <bold>Appamatto</bold>ti ‘‘divasaṃ caṅkamena nisajjāya āvaraṇiyehi <pageBreak edition="Vipassana Research Institut" number="0.0093" /> dhammehi <pageBreak edition="Pali Text Society" number="1.0107" /> cittaṃ parisodhetī’’tiādinā nayena kammaṭṭhānabhāvanāya appamatto. <bold>Saṃyojanaṃ jātijarāya chetvā</bold>ti jātiyā ceva jarāya ca satte saṃyojetīti saṃyojananti laddhanāmaṃ kāmarāgādikaṃ dasavidhampi kilesajātaṃ anusayasamugghātavasena mūlato chinditvā. Atha vā <bold>saṃyojanaṃ jātijarāya chetvā</bold>ti jātijarāya saṃyojanaṃ chinditvā. Yassa hi saṃyojanāni acchinnāni, tassa jātijarāya acchedo asamugghātova. Yassa pana tāni chinnāni, tassa jātijarāpi chinnāva kāraṇassa samugghātitattā. Tasmā saṃyojanaṃ chindanto eva jātijarāpi chindati. Tena vuttaṃ ‘‘saṃyojanaṃ jātijarāya <pageBreak edition="Myanmar" number="0.0102" /> chetvā’’ti. <bold>Idheva sambodhimanuttaraṃ phuse</bold>ti imasmiṃyeva attabhāve aggamaggaṃ arahattaṃ vā phuse pāpuṇeyya.</paragraph>
    <centered line="42">Sattamasuttavaṇṇanā niṭṭhitā.</centered>
    <subhead line="43">8. Paṭhamanakuhanasuttavaṇṇanā</subhead>
    <paragraph line="44" number="35"> Aṭṭhame <bold>nayida</bold>nti ettha <bold>na</bold>iti paṭisedhe nipāto, tassa ‘‘vussatī’’ti iminā sambandho, <bold>ya</bold>kāro padasandhikaro. <bold>Idaṃ</bold>-saddo ‘‘ekamidāhaṃ, bhikkhave, samayaṃ ukkaṭṭhāyaṃ viharāmi subhagavane sālarājamūle’’tiādīsu (ma. ni. 1.501) nipātamattaṃ. ‘‘Idaṃ kho taṃ, bhikkhave, appamattakaṃ oramattakaṃ sīlamattaka’’ntiādīsu (dī. ni. 1.27) yathāvutte āsannapaccakkhe āgato.</paragraph>
    <gatha1 line="45">‘‘Idañhi taṃ jetavanaṃ, isisaṅghanisevitaṃ;</gatha1>
    <gathalast line="46">Āvutthaṃ dhammarājena, pītisañjananaṃ mamā’’ti. –</gathalast>
    <unindented line="47">Ādīsu (saṃ. ni. 1.48) vakkhamāne āsannapaccakkhe. Idhāpi vakkhamāneyeva āsannapaccakkhe daṭṭhabbo.</unindented>
    <paragraph line="48"><bold>Brahmacariya</bold>-saddo –</paragraph>
    <gatha1 line="49">‘‘Kiṃ te vataṃ kiṃ pana brahmacariyaṃ,</gatha1>
    <gatha2 line="50">Kissa suciṇṇassa ayaṃ vipāko;</gatha2>
    <gatha3 line="51">Iddhī <pageBreak edition="Vipassana Research Institut" number="0.0094" /> jutī balavīriyūpapatti,</gatha3>
    <gathalast line="52">Idañca te nāga mahāvimānaṃ.</gathalast>
    <gatha1 line="53">‘‘Ahañca <pageBreak edition="Pali Text Society" number="1.0108" /> bhariyā ca manussaloke,</gatha1>
    <gatha2 line="54">Saddhā ubho dānapatī ahumhā;</gatha2>
    <gatha3 line="55">Opānabhūtaṃ me gharaṃ tadāsi,</gatha3>
    <gathalast line="56">Santappitā samaṇabrāhmaṇā ca.</gathalast>
    <gatha1 line="57">‘‘Taṃ me vataṃ taṃ pana brahmacariyaṃ,</gatha1>
    <gatha2 line="58">Tassa suciṇṇassa ayaṃ vipāko;</gatha2>
    <gatha3 line="59">Iddhī jutī balavīriyūpapatti,</gatha3>
    <gathalast line="60">Idañca me dhīra mahāvimāna’’nti. (jā. 2.22.1592-1593, 1595) –</gathalast>
    <unindented line="61">Imasmiṃ <pageBreak edition="Myanmar" number="0.0103" /> puṇṇakajātake dāne āgato.</unindented>
    <gatha1 line="62">‘‘Kena pāṇi kāmadado, kena pāṇi madhussavo;</gatha1>
    <gathalast line="63">Kena te brahmacariyena, puññaṃ pāṇimhi ijjhati.</gathalast>
    <gatha1 line="64">‘‘Tena pāṇi kāmadado, tena pāṇi madhussavo;</gatha1>
    <gathalast line="65">Tena me brahmacariyena, puññaṃ pāṇimhi ijjhatī’’ti. (pe. va. 275, 277) –</gathalast>
    <unindented line="66">Imasmiṃ aṅkurapetavatthusmiṃ veyyāvacce. ‘‘Idaṃ kho taṃ, bhikkhave, tittiriyaṃ nāma brahmacariyaṃ ahosī’’ti (cūḷava. 311) imasmiṃ tittirajātake pañcasikkhāpadasīle. ‘‘Taṃ kho pana, pañcasikha, brahmacariyaṃ neva nibbidāya na virāgāya…pe… yāvadeva brahmalokūpapattiyā’’ti (dī. ni. 2.329) imasmiṃ mahāgovindasutte brahmavihāre. ‘‘Pare abrahmacārī bhavissanti, mayamettha brahmacārino bhavissāmā’’ti (ma. ni. 1.83) sallekhasutte methunaviratiyaṃ.</unindented>
    <gatha1 line="67">‘‘Mayañca <pageBreak edition="Vipassana Research Institut" number="0.0095" /> bhariyā nātikkamāma,</gatha1>
    <gatha2 line="68">Amhe ca bhariyā nātikkamanti;</gatha2>
    <gatha3 line="69">Aññatra tāhi brahmacariyaṃ carāma,</gatha3>
    <gathalast line="70">Tasmā hi amhaṃ daharā na mīyare’’ti. (jā. 1.10.97) –</gathalast>
    <unindented line="71">Mahādhammapālajātake sadārasantose. ‘‘Abhijānāmi kho panāhaṃ, sāriputta, caturaṅgasamannāgataṃ brahmacariyaṃ <pageBreak edition="Pali Text Society" number="1.0109" /> caritā – tapassī sudaṃ homī’’ti (ma. ni. 1.155) lomahaṃsasutte vīriye.</unindented>
    <gatha1 line="72">‘‘Hīnena brahmacariyena, khattiye upapajjati;</gatha1>
    <gathalast line="73">Majjhimena ca devattaṃ, uttamena visujjhatī’’ti. (jā. 1.8.75) –</gathalast>
    <unindented line="74">Nimijātake attadamanavasena kate aṭṭhaṅgikauposathe. ‘‘Idaṃ kho pana, pañcasikha, brahmacariyaṃ ekantanibbidāya virāgāya…pe… ayameva ariyo aṭṭhaṅgiko maggo’’ti (dī. ni. 2.329) mahāgovindasutteyeva ariyamagge. ‘‘Tayidaṃ brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsita’’nti (dī. ni. 3.174) pāsādikasutte sikkhattayasaṅgahe sakalasmiṃ sāsane. Idhāpi ariyamagge sāsane ca vattati.</unindented>
    <paragraph line="75"><bold>Vussatī</bold>ti <pageBreak edition="Myanmar" number="0.0104" /> vasīyati, carīyatīti attho. <bold>Janakuhanattha</bold>nti ‘‘aho ayyo sīlavā vattasampanno appiccho santuṭṭho mahiddhiko mahānubhāvo’’tiādinā janassa sattalokassa vimhāpanatthaṃ. <bold>Janalapanattha</bold>nti ‘‘evarūpassa nāma ayyassa dinnaṃ mahapphalaṃ bhavissatī’’ti pasannacittehi ‘‘kenattho, kiṃ āharīyatū’’ti manussehi vadāpanatthaṃ. <bold>Lābhasakkārasilokānisaṃsattha</bold>nti yvāyaṃ ‘‘ākaṅkheyya ce, bhikkhave, bhikkhu ‘lābhī assaṃ cīvarapiṇḍapātasenāsanagilānappaccayabhesajjaparikkhārāna’nti, sīle-svevassa paripūrakārī’’ti (ma. ni. 1.65) sīlānisaṃsabhāvena vutto catupaccayalābho, yo ca catunnaṃ paccayānaṃ sakkaccadānasaṅkhāto ādarabahumānagarukaraṇasaṅkhāto ca sakkāro, yo ca ‘‘sīlasampanno bahussuto sutadharo āraddhavīriyo’’tiādinā nayena uggatathutighosasaṅkhāto siloko brahmacariyaṃ carantānaṃ diṭṭhadhammiko ānisaṃso, tadatthaṃ. <bold>Iti maṃ jano jānātū</bold>ti ‘‘evaṃ brahmacariyavāse sati ‘ayaṃ sīlavā kalyāṇadhammo’tiādinā maṃ jano jānātu sambhāvetū’’ti <pageBreak edition="Pali Text Society" number="1.0110" /> attano santaguṇavasena sambhāvanatthampi na idaṃ brahmacariyaṃ vussatīti sambandho.</paragraph>
    <paragraph line="76">Keci <pageBreak edition="Vipassana Research Institut" number="0.0096" /> pana <bold>‘‘janakuhanattha</bold>nti pāpicchassa icchāpakatassa sato sāmantajappanairiyāpathanissitapaccayapaṭisevanasaṅkhātena tividhena kuhanavatthunā kuhanabhāvena janassa vimhāpanatthaṃ. <bold>Janalapanattha</bold>nti pāpicchasseva sato paccayatthaṃ parikathobhāsādivasena lapanabhāvena upalāpanabhāvena vā janassa lapanatthaṃ. <bold>Lābhasakkārasilokānisaṃsattha</bold>nti pāpicchasseva sato lābhādigarutāya lābhasakkārasilokasaṅkhātassa ānisaṃsaudayassa nipphādanatthaṃ. <bold>Iti maṃ jano jānātū</bold>ti pāpicchasseva sato asantaguṇasambhāvanādhippāyena ‘iti evaṃ maṃ jano jānātū’ti na idaṃ brahmacariyaṃ vussatī’’ti evamettha atthaṃ vadanti. Purimoyeva pana attho sārataro.</paragraph>
    <paragraph line="77"><bold>Atha kho</bold>ti ettha <bold>athā</bold>ti aññadatthe nipāto, <bold>kho</bold>ti avadhāraṇe. Tena kuhanādito aññadatthāyeva pana idaṃ, bhikkhave, brahmacariyaṃ vussatīti dasseti. Idāni taṃ payojanaṃ dassento <bold>‘‘saṃvaratthañceva pahānatthañcā’’</bold>ti <pageBreak edition="Myanmar" number="0.0105" /> āha. Tattha pañcavidho saṃvaro – pātimokkhasaṃvaro, satisaṃvaro, ñāṇasaṃvaro, khantisaṃvaro, vīriyasaṃvaroti.</paragraph>
    <paragraph line="78">Tattha ‘‘iminā pātimokkhasaṃvarena upeto hoti samupeto’’ti (vibha. 511) hi ādinā nayena āgato ayaṃ <bold>pātimokkhasaṃvaro</bold> nāma, yo sīlasaṃvaroti ca pavuccati. ‘‘Rakkhati cakkhundriyaṃ, cakkhundriye saṃvaraṃ āpajjatī’’ti (dī. ni. 1.213; ma. ni. 1.295; saṃ. ni. 4.239; a. ni. 3.16) āgato ayaṃ <bold>satisaṃvaro</bold>.</paragraph>
    <gatha1 line="79">‘‘Yāni sotāni lokasmiṃ (ajitāti bhagavā),</gatha1>
    <gatha2 line="80">Sati tesaṃ nivāraṇaṃ;</gatha2>
    <gatha3 line="81">Sotānaṃ saṃvaraṃ brūmi,</gatha3>
    <gathalast line="82">Paññāyete pidhīyare’’ti. (su. ni. 1041) –</gathalast>
    <unindented line="83">Āgato <pageBreak edition="Pali Text Society" number="1.0111" /> ayaṃ <bold>ñāṇasaṃvaro</bold>. ‘‘Khamo hoti sītassa uṇhassā’’tiādinā (ma. ni. 1.24; a. ni. 4.114; 6.58) nayena āgato ayaṃ <bold>khantisaṃvaro</bold>. ‘‘Uppannaṃ kāmavitakkaṃ nādhivāsetī’’tiādinā (ma. ni. 1.26; a. ni. 4.114; 6.58) nayena āgato ayaṃ <bold>vīriyasaṃvaro</bold>. Atthato pana pāṇātipātādīnaṃ pajahanavasena, vattapaṭivattānaṃ karaṇavasena ca pavattā cetanā viratiyo ca. Saṅkhepato sabbo kāyavacīsaṃyamo, vitthārato sattannaṃ āpattikkhandhānaṃ avītikkamo sīlasaṃvaro. Sati eva satisaṃvaro, satippadhānā vā kusalā khandhā. Ñāṇameva ñāṇasaṃvaro. Adhivāsanavasena adoso, adosappadhānā vā tathā pavattā <pageBreak edition="Vipassana Research Institut" number="0.0097" /> kusalā khandhā khantisaṃvaro, paññāti eke. Kāmavitakkādīnaṃ anadhivāsanavasena pavattaṃ vīriyameva vīriyasaṃvaro. Tesu paṭhamo kāyaduccaritādidussīlyassa saṃvaraṇato saṃvaro, dutiyo muṭṭhassaccassa, tatiyo aññāṇassa, catuttho akkhantiyā, pañcamo kosajjassa saṃvaraṇato pidahanato saṃvaroti veditabbo. Evametassa saṃvarassa atthāya saṃvaratthaṃ, saṃvaranipphādanatthanti attho.</unindented>
    <paragraph line="84">Pahānampi pañcavidhaṃ – tadaṅgappahānaṃ, vikkhambhanappahānaṃ, samucchedappahānaṃ, paṭippassaddhippahānaṃ, nissaraṇappahānanti. Tattha yaṃ vattabbaṃ, taṃ heṭṭhā ekakanipāte paṭhamasuttavaṇṇanāyaṃ vuttameva. Tassa pana pañcavidhassapi tathā tathā rāgādikilesānaṃ <pageBreak edition="Myanmar" number="0.0106" /> paṭinissajjanaṭṭhena samatikkamanaṭṭhena vā pahānassa atthāya pahānatthaṃ, pahānasādhanatthanti attho. Tattha saṃvarena kilesānaṃ cittasantāne pavesananivāraṇaṃ pahānena pavesananivāraṇañceva samugghāto cāti vadanti. Ubhayenāpi pana yathārahaṃ ubhayaṃ sampajjatīti daṭṭhabbaṃ. Sīlādidhammā eva hi saṃvaraṇato saṃvaro, pajahanato pahānanti.</paragraph>
    <paragraph line="85">Gāthāsu <bold>anītiha</bold>nti ītiyo vuccanti upaddavā – diṭṭhadhammikā ca samparāyikā ca. Ītiyo hanati vināseti pajahatīti ītihaṃ, anu ītihanti <bold>anītihaṃ,</bold> sāsanabrahmacariyaṃ maggabrahmacariyañca. Atha vā ītīhi anatthehi <pageBreak edition="Pali Text Society" number="1.0112" /> saddhiṃ hananti gacchanti pavattantīti ītihā, taṇhādiupakkilesā. Natthi ettha ītihāti <bold>anītihaṃ</bold>. Ītihā vā yathāvuttenaṭṭhena titthiyasamayā, tappaṭipakkhato idaṃ anītihaṃ. ‘‘Anitiha’’ntipi pāṭho. Tassattho – ‘‘itihāya’’nti dhammesu anekaṃsaggāhabhāvato vicikicchā itihaṃ nāma, sammāsambuddhappaveditattā yathānusiṭṭhaṃ paṭipajjantānaṃ nikkaṅkhabhāvasādhanato natthi ettha itihanti <bold>anitihaṃ,</bold> aparappaccayanti attho. Vuttañhetaṃ ‘‘paccattaṃ veditabbo viññūhī’’ti ‘‘atakkāvacaro’’ti ca. Gāthāsukhatthaṃ pana ‘‘anītiha’’nti dīghaṃ katvā paṭhanti.</paragraph>
    <paragraph line="86">Nibbānasaṅkhātaṃ ogadhaṃ patiṭṭhaṃ pāraṃ gacchatīti <bold>nibbānogadhagāmī,</bold> vimuttirasattā ekanteneva nibbānasampāpakoti attho. Taṃ nibbānogadhagāminaṃ brahmacariyaṃ. <bold>So</bold>ti yo so samatiṃsa pāramiyo pūretvā sabbakilese bhinditvā anuttaraṃ sammāsambodhiṃ abhisambuddho, so bhagavā <bold>adesayi</bold> desesi. Nibbānogadhoti vā ariyamaggo vuccati. Tena vinā nibbānogāhanassa asambhavato tassa ca nibbānaṃ anālambitvā appavattanato, tañca taṃ ekantaṃ gacchatīti nibbānogadhagāmī. Atha vā <bold>nibbānogadhagāmina</bold>nti nibbānassa antogāminaṃ maggabrahmacariyaṃ <pageBreak edition="Vipassana Research Institut" number="0.0098" />, nibbānaṃ ārammaṇaṃ karitvā tassa anto eva vattati pavattatīti. <bold>Mahattehī</bold>ti mahāātumehi uḷārajjhāsayehi. Mahantaṃ nibbānaṃ, mahante vā sīlakkhandhādike esanti gavesantīti mahesino buddhādayo ariyā. Tehi <bold>anuyāto</bold> paṭipanno. <bold>Yathā buddhena desita</bold>nti yathā abhiññeyyādidhamme abhiññeyyādibhāveneva sammāsambuddhena mayā desitaṃ, evaṃ ye etaṃ <pageBreak edition="Myanmar" number="0.0107" /> maggabrahmacariyaṃ tadatthaṃ sāsanabrahmacariyañca paṭipajjanti. Te diṭṭhadhammikasamparāyikatthehi <pageBreak edition="Pali Text Society" number="1.0113" /> yathārahaṃ anusāsantassa satthu mayhaṃ sāsanakārino ovādappaṭikarā sakalassa vaṭṭadukkhassa antaṃ pariyantaṃ appavattiṃ karissanti, dukkhassa vā antaṃ nibbānaṃ sacchikarissantīti.</paragraph>
    <centered line="87">Aṭṭhamasuttavaṇṇanā niṭṭhitā.</centered>
    <subhead line="88">9. Dutiyanakuhanasuttavaṇṇanā</subhead>
    <paragraph line="89" number="36"> Navame <bold>abhiññattha</bold>nti kusalādivibhāgena khandhādivibhāgena ca sabbadhamme abhivisiṭṭhena ñāṇena aviparītato jānanatthaṃ. <bold>Pariññattha</bold>nti tebhūmakadhamme ‘‘idaṃ dukkha’’ntiādinā parijānanatthaṃ samatikkamanatthañca. Tattha abhiññeyyaabhijānanā catusaccavisayā. Pariññeyyaparijānanā pana yadipi dukkhasaccavisayā, pahānasacchikiriyābhāvanābhisamayehi pana vinā na pavattatīti pahānādayopi idha gahitāti veditabbaṃ. Sesaṃ anantarasutte vuttatthameva.</paragraph>
    <centered line="90">Navamasuttavaṇṇanā niṭṭhitā.</centered>
    <subhead line="91">10. Somanassasuttavaṇṇanā</subhead>
    <paragraph line="92" number="37"> Dasame <bold>sukhasomanassabahulo</bold>ti ettha <bold>sukha</bold>nti kāyikaṃ sukhaṃ, <bold>somanassa</bold>nti cetasikaṃ. Tasmā yassa kāyikaṃ cetasikañca sukhaṃ abhiṇhaṃ pavattati, so sukhasomanassabahuloti vutto. <bold>Yonī</bold>ti ‘‘catasso kho imā, sāriputta, yoniyo’’tiādīsu (ma. ni. 1.152) khandhakoṭṭhāso yonīti āgato. ‘‘Yoni hesā, bhūmija, phalassa adhigamāyā’’tiādīsu (ma. ni. 3.226) kāraṇaṃ.</paragraph>
    <gathalast line="93">‘‘Na <pageBreak edition="Vipassana Research Institut" number="0.0099" /> cāhaṃ brāhmaṇaṃ brūmi, yonijaṃ mattisambhava’’nti ca. (ma. ni. 2.457; dha. pa. 396; su. ni. 625);</gathalast>
    <paragraph line="94">‘‘Tamenaṃ kammajā vātā nibbattitvā uddhaṃpādaṃ adhosiraṃ samparivattetvā mātu yonimukhe sampaṭipādentī’’ti ca ādīsu passāvamaggo. Idha pana kāraṇaṃ <pageBreak edition="Myanmar" number="0.0108" /> adhippetaṃ. <bold>Assā</bold>ti anena. <bold>Āraddhā</bold>ti paṭṭhapitā paggahitā paripuṇṇā sampāditā vā.</paragraph>
    <paragraph line="95"><bold>Āsavānaṃ</bold><pageBreak edition="Pali Text Society" number="1.0114" /><bold>khayāyā</bold>ti ettha āsavantīti āsavā, cakkhutopi…pe… manatopi savanti pavattantīti vuttaṃ hoti. Dhammato yāva gotrabhū, okāsato yāva bhavaggā savantīti vā āsavā. Ete dhamme etañca okāsaṃ anto karitvā pavattantīti attho. Antokaraṇattho hi ayaṃ ākāro. Cirapārivāsiyaṭṭhena madirādayo āsavā viyātipi āsavā. Loke hi cirapārivāsikā madirādayo āsavāti vuccanti. Yadi ca cirapārivāsiyaṭṭhena āsavā, ete eva bhavituṃ arahanti. Vuttaṃ hetaṃ – ‘‘purimā, bhikkhave, koṭi na paññāyati avijjāya, ito pubbe avijjā nāhosī’’tiādi (a. ni. 10.61). Āyataṃ saṃsāradukkhaṃ savanti pasavantītipi āsavā. Purimāni cettha nibbacanāni yattha kilesā āsavāti āgatā, tattha yujjanti; pacchimaṃ kammepi. Na kevalañca kammakilesā eva āsavā, apica kho nānappakārā upaddavāpi. Abhidhamme hi ‘‘cattāro āsavā – kāmāsavo, bhavāsavo, diṭṭhāsavo, avijjāsavo’’ti (dha. sa. 1102) kāmarāgādayo kilesā āsavāti āgatā. Suttepi ‘‘nāhaṃ, cunda, diṭṭhadhammikānaṃyeva āsavānaṃ saṃvarāya dhammaṃ desemī’’ti (dī. ni. 3.182) ettha vivādamūlabhūtā kilesā āsavāti āgatā.</paragraph>
    <gatha1 line="96">‘‘Yena devūpapatyassa, gandhabbo vā vihaṅgamo;</gatha1>
    <gatha2 line="97">Yakkhattaṃ yena gaccheyya, manussattañca abbaje;</gatha2>
    <gathalast line="98">Te mayhaṃ, āsavā khīṇā, viddhastā vinaḷīkatā’’ti. (a. ni. 4.36) –</gathalast>
    <unindented line="99">Ettha tebhūmakaṃ kammaṃ avasesā ca akusalā dhammā. ‘‘Diṭṭhadhammikānaṃ āsavānaṃ saṃvarāya samparāyikānaṃ āsavānaṃ paṭighātāyā’’ti (pārā. 39) ettha parūpaghātavippaṭisāravadhabandhādayo ceva apāyadukkhabhūtā nānappakārā upaddavā ca.</unindented>
    <paragraph line="100">Te <pageBreak edition="Vipassana Research Institut" number="0.0100" /> panete āsavā vinaye ‘‘diṭṭhadhammikānaṃ āsavānaṃ saṃvarāya, samparāyikānaṃ āsavānaṃ paṭighātāyā’’ti dvedhā āgatā. Saḷāyatane ‘‘tayome, āvuso, āsavā – kāmāsavo, bhavāsavo, avijjāsavo’’ti <pageBreak edition="Myanmar" number="0.0109" /><pageBreak edition="Pali Text Society" number="1.0115" /> (saṃ. ni. 4.321) tidhā āgatā. Tathā aññesu suttantesu. Abhidhamme teyeva diṭṭhāsavena saddhiṃ catudhā āgatā. Nibbedhikapariyāye pana ‘‘atthi, bhikkhave, āsavā nirayagamanīyā, atthi āsavā tiracchānayonigamanīyā, atthi āsavā pettivisayagamanīyā, atthi āsavā manussalokagamanīyā, atthi āsavā devalokagamanīyā’’ti (a. ni. 6.63) pañcadhā āgatā. Kammameva cettha āsavāti adhippetaṃ. Chakkanipāte ‘‘atthi, bhikkhave, āsavā saṃvarā pahātabbā’’tiādinā (a. ni. 6.58) nayena chadhā āgatā. Sabbāsavapariyāye teyeva dassanapahātabbehi dhammehi saddhiṃ sattadhā āgatā. Idha pana abhidhammapariyāyena cattāro āsavā adhippetāti veditabbā.</paragraph>
    <paragraph line="101"><bold>Khayāyā</bold>ti ettha pana ‘‘yo āsavānaṃ khayo vayo bhedo paribhedo aniccatā antaradhāna’’nti āsavānaṃ sarasabhedo āsavānaṃ khayoti vutto. ‘‘Jānato ahaṃ, bhikkhave, passato āsavānaṃ khayaṃ vadāmī’’ti (ma. ni. 1.15) ettha āsavānaṃ khīṇākāro natthibhāvo accantaṃ asamuppādo āsavakkhayoti vutto.</paragraph>
    <gatha1 line="102">‘‘Sekhassa sikkhamānassa, ujumaggānusārino;</gatha1>
    <gathalast line="103">Khayasmiṃ paṭhamaṃ ñāṇaṃ, tato aññā anantarā’’ti. (itivu. 62) –</gathalast>
    <unindented line="104">Ettha ariyamaggo āsavakkhayoti vutto. ‘‘Āsavānaṃ khayā samaṇo hotī’’ti (ma. ni. 1.438) ettha phalaṃ.</unindented>
    <gatha1 line="105">‘‘Paravajjānupassissa, niccaṃ ujjhānasaññino;</gatha1>
    <gathalast line="106">Āsavā tassa vaḍḍhanti, ārā so āsavakkhayā’’ti. (dha. pa. 253) –</gathalast>
    <unindented line="107">Ettha nibbānaṃ. Idha pana phalaṃ sandhāya ‘‘āsavānaṃ khayāyā’’ti vuttaṃ, arahattaphalatthāyāti attho.</unindented>
    <paragraph line="108"><bold>Saṃvejanīyesu ṭhānesū</bold>ti saṃvegajanakesu jātiādīsu saṃvegavatthūsu. Jāti, jarā, byādhi, maraṇaṃ, apāyadukkhaṃ, atīte vaṭṭamūlakaṃ dukkhaṃ, anāgate vaṭṭamūlakaṃ dukkhaṃ <pageBreak edition="Pali Text Society" number="1.0116" />, paccuppanne āhārapariyeṭṭhimūlakaṃ <pageBreak edition="Vipassana Research Institut" number="0.0101" /> dukkhanti imāni hi saṃvegavatthūni saṃvejanīyaṭṭhānāni nāma. Apica ‘‘āditto lokasannivāso uyyutto payāto kummaggappaṭipanno, upanīyati loko addhuvo, atāṇo loko anabhissaro, assako <pageBreak edition="Myanmar" number="0.0110" /> loko, sabbaṃ pahāya gamanīyaṃ, ūno loko atitto taṇhādāso’’tievamādīni (paṭi. ma. 1.117) cettha saṃvejanīyaṭṭhānānīti veditabbāni. <bold>Saṃvejanenā</bold>ti jātiādisaṃvegavatthūni paṭicca uppannabhayasaṅkhātena saṃvejanena. Atthato pana sahottappañāṇaṃ saṃvego nāma.</paragraph>
    <paragraph line="109"><bold>Saṃviggassā</bold>ti gabbhokkantikādivasena anekavidhehi jātiādidukkhehi saṃvegajātassa. ‘‘Saṃvejitvā’’ti ca paṭhanti. <bold>Yoniso padhānenā</bold>ti upāyapadhānena, sammāvāyāmenāti attho. So hi yathā akusalā dhammā pahīyanti, kusalā dhammā bhāvanāpāripūriṃ gacchanti, evaṃ padahanato uttamabhāvasādhanato ca ‘‘padhāna’’nti vuccati. Tattha saṃvegena bhavādīsu kiñci tāṇaṃ leṇaṃ paṭisaraṇaṃ apassanto tattha anolīyanto alaggamānaso tappaṭipakkhena ca vinivattitavisaññito aññadatthu nibbānaninno hoti nibbānapoṇo nibbānapabbhāro. So kalyāṇamittasannissayena yonisomanasikārabahulo visuddhāsayappayogo samathavipassanāsu yuttappayutto sabbasmimpi saṅkhāragate nibbindati virajjati, vipassanaṃ ussukkāpeti. Tattha yadidaṃ yonisomanasikārabahulo visuddhāsayappayogo samathavipassanāsu yuttappayutto, tenassa diṭṭheva dhamme sukhasomanassabahulatā veditabbā. Yaṃ panāyaṃ samathe patiṭṭhito vipassanāya yuttappayutto sabbasmimpi saṅkhāragate nibbindati virajjati, vipassanaṃ ussukkāpeti, tenassa yoni āraddhā āsavānaṃ khayāyāti veditabbaṃ.</paragraph>
    <paragraph line="110">Gāthāsu <bold>saṃvijjethevā</bold>ti saṃvijjeyya eva saṃvegaṃ kareyya eva. ‘‘Saṃvijjitvānā’’ti ca paṭhanti. Vuttanayena saṃviggo hutvāti attho. <bold>Paṇḍito</bold>ti <pageBreak edition="Pali Text Society" number="1.0117" /> sappañño, tihetukapaṭisandhīti vuttaṃ hoti. <bold>Paññāya samavekkhiyā</bold>ti saṃvegavatthūni saṃvijjanavasena paññāya sammā avekkhiya. Atha vā paññāya sammā avekkhitvāti. Sesaṃ sabbattha uttānatthameva.</paragraph>
    <centered line="111">Dasamasuttavaṇṇanā niṭṭhitā.</centered>
    <centered line="112">Iti paramatthadīpaniyā itivuttaka-aṭṭhakathāya</centered>
    <centered line="113">Dukanipāte paṭhamavaggavaṇṇanā niṭṭhitā.</centered>
    <title line="114">2. Dutiyavaggo</title>
    <subhead line="115">1. Vitakkasuttavaṇṇanā</subhead>
    <paragraph line="116" number="38"> Dutiyavaggassa <pageBreak edition="Myanmar" number="0.0111" /><pageBreak edition="Vipassana Research Institut" number="0.0102" /> paṭhame <bold>tathāgataṃ, bhikkhave</bold>ti ettha <bold>tathāgata</bold>-saddo tāva sattavohārasammāsambuddhādīsu dissati. Tathā hesa ‘‘hoti tathāgato paraṃ maraṇā’’tiādīsu (dī. ni. 1.65) sattavohāre.</paragraph>
    <gatha1 line="117">‘‘Tathāgataṃ devamanussapūjitaṃ,</gatha1>
    <gathalast line="118">Buddhaṃ namassāma suvatthi hotū’’ti. (khu. pā. 6.16) –</gathalast>
    <unindented line="119">Ādīsu sammāsambuddhe.</unindented>
    <gatha1 line="120">‘‘Tathāgataṃ devamanussapūjitaṃ,</gatha1>
    <gathalast line="121">Dhammaṃ namassāma suvatthi hotū’’ti. (khu. pā. 6.17) –</gathalast>
    <unindented line="122">Ādīsu dhamme.</unindented>
    <gatha1 line="123">‘‘Tathāgataṃ devamanussapūjitaṃ,</gatha1>
    <gathalast line="124">Saṅghaṃ namassāma suvatthi hotū’’ti. (khu. pā. 6.18) –</gathalast>
    <unindented line="125">Ādīsu saṅghe. Idha pana sammāsambuddhe. Tasmā tathāgatanti ettha aṭṭhahi kāraṇehi bhagavā tathāgatoti vuccati. Katamehi aṭṭhahi? Tathā āgatoti tathāgato, tathā gatoti tathāgato, tathalakkhaṇaṃ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgatoti.</unindented>
    <paragraph line="126">Kathaṃ bhagavā <bold>tathā āgatoti tathāgato?</bold> Yathā yena abhinīhārena dānapāramiṃ pūretvā sīlanekkhammapaññāvīriyakhantisaccaadhiṭṭhānamettāupekkhāpāramiṃ pūretvā imā dasa pāramiyo, dasa upapāramiyo, dasa paramatthapāramiyoti samatiṃsa pāramiyo pūretvā aṅgapariccāgaṃ, attapariccāgaṃ, dhanapariccāgaṃ, dārapariccāgaṃ, rajjapariccāganti imāni pañca mahāpariccāgāni <pageBreak edition="Vipassana Research Institut" number="0.0103" /> pariccajitvā yathā <pageBreak edition="Pali Text Society" number="1.0118" /> vipassiādayo sammāsambuddhā āgatā <pageBreak edition="Myanmar" number="0.0112" />, tathā amhākaṃ bhagavāpi āgatoti tathāgato. Yathāha –</paragraph>
    <gatha1 line="127">‘‘Yatheva lokamhi vipassiādayo,</gatha1>
    <gatha2 line="128">Sabbaññubhāvaṃ munayo idhāgatā;</gatha2>
    <gatha3 line="129">Tathā ayaṃ sakyamunīpi āgato,</gatha3>
    <gathalast line="130">Tathāgato vuccati tena cakkhumā’’ti. –</gathalast>
    <unindented line="131">Evaṃ tathā āgatoti tathāgato.</unindented>
    <paragraph line="132">Kathaṃ <bold>tathā gatoti tathāgato?</bold> Yathā sampatijātāva vipassiādayo samehi pādehi pathaviyaṃ patiṭṭhāya uttarābhimukhā sattapadavītihārena gatā, tathā amhākaṃ bhagavāpi gatoti tathāgato. Yathāhu –</paragraph>
    <gatha1 line="133">‘‘Muhuttajātova gavaṃpatī yathā,</gatha1>
    <gatha2 line="134">Samehi pādehi phusī vasundharaṃ;</gatha2>
    <gatha3 line="135">So vikkamī satta padāni gotamo,</gatha3>
    <gathalast line="136">Setañca chattaṃ anudhārayuṃ marū.</gathalast>
    <gatha1 line="137">‘‘Gantvāna so satta padāni gotamo,</gatha1>
    <gatha2 line="138">Disā vilokesi samā samantato;</gatha2>
    <gatha3 line="139">Aṭṭhaṅgupetaṃ giramabbhudīrayi,</gatha3>
    <gathalast line="140">Sīho yathā pabbatamuddhaniṭṭhito’’ti. –</gathalast>
    <unindented line="141">Evaṃ tathā gatoti tathāgato.</unindented>
    <paragraph line="142">Kathaṃ <bold>tathalakkhaṇaṃ āgatoti tathāgato?</bold> Sabbesaṃ rūpārūpadhammānaṃ salakkhaṇaṃ, sāmaññalakkhaṇaṃ, tathaṃ, avitathaṃ, ñāṇagatiyā āgato, avirajjhitvā patto, anubuddhoti tathāgato. Yathāha –</paragraph>
    <gatha1 line="143">‘‘Sabbesaṃ <pageBreak edition="Vipassana Research Institut" number="0.0104" /> pana dhammānaṃ, sakasāmaññalakkhaṇaṃ;</gatha1>
    <gathalast line="144">Tathamevāgato yasmā, tasmā nātho tathāgato’’ti. –</gathalast>
    <unindented line="145">Evaṃ tathalakkhaṇaṃ āgatoti tathāgato.</unindented>
    <paragraph line="146">Kathaṃ <bold>tathadhamme yāthāvato abhisambuddhoti tathāgato?</bold> Tathadhammā nāma cattāri ariyasaccāni. Yathāha ‘‘cattārimāni, bhikkhave, tathāni <pageBreak edition="Myanmar" number="0.0113" /> avitathāni anaññathāni. Katamāni cattāri? Idaṃ dukkhaṃ ariyasaccanti <pageBreak edition="Pali Text Society" number="1.0119" />, bhikkhave, tathametaṃ avitathametaṃ anaññathameta’’nti (saṃ. ni. 5.1090) vitthāro. Tāni ca bhagavā abhisambuddho, tasmāpi tathānaṃ abhisambuddhattā tathāgato. Abhisambuddhattho hi ettha gata-saddo. Evaṃ tathadhamme yāthāvato abhisambuddhoti tathāgato.</paragraph>
    <paragraph line="147">Kathaṃ <bold>tathadassitāya tathāgato?</bold> Yaṃ sadevake loke…pe… sadevamanussāya pajāya aparimāṇāsu lokadhātūsu aparimāṇānaṃ sattānaṃ cakkhudvāre āpāthamāgacchantaṃ rūpārammaṇaṃ nāma atthi, taṃ bhagavā sabbākārato jānāti passati. Evaṃ jānatā passatā cānena taṃ iṭṭhādivasena vā diṭṭhasutamutaviññātesu labbhamānapadavasena vā ‘‘katamaṃ taṃ rūpaṃ rūpāyatanaṃ, yaṃ rūpaṃ catunnaṃ mahābhūtānaṃ upādāya vaṇṇanibhā sanidassanaṃ sappaṭighaṃ nīlaṃ pītaka’’ntiādinā (dha. sa. 616) nayena anekehi nāmehi terasahi vārehi dvepaññāsāya nayehi vibhajjamānaṃ tathameva hoti, vitathaṃ natthi. Esa nayo sotadvārādīsu āpāthamāgacchantesu saddādīsu. Vuttañhetaṃ bhagavatā –</paragraph>
    <indent line="148">‘‘Yaṃ, bhikkhave, sadevakassa lokassa…pe… sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ jānāmi…pe… tamahaṃ abbhaññāsiṃ, taṃ tathāgatassa viditaṃ, taṃ tathāgato na upaṭṭhāsī’’ti (a. ni. 4.24).</indent>
    <paragraph line="149">Evaṃ tathadassitāya tathāgato. Ettha tathadassiatthe tathāgatoti padassa sambhavo veditabbo.</paragraph>
    <paragraph line="150">Kathaṃ <bold>tathavāditāya tathāgato?</bold> Yaṃ rattiṃ bhagavā anuttaraṃ sammāsambodhiṃ abhisambuddho, yañca <pageBreak edition="Vipassana Research Institut" number="0.0105" /> rattiṃ anupādisesāya nibbānadhātuyā parinibbāyi, etthantare pañcacattālīsavassaparimāṇakāle yaṃ bhagavatā bhāsitaṃ suttageyyādi, sabbaṃ taṃ parisuddhaṃ paripuṇṇaṃ rāgamadādinimmadanaṃ ekasadisaṃ tathaṃ avitathaṃ. Tenāha –</paragraph>
    <indent line="151">‘‘Yañca, cunda, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ <pageBreak edition="Myanmar" number="0.0114" /> etasmiṃ antare bhāsati lapati niddisati, sabbaṃ taṃ tatheva hoti, no aññathā. Tasmā ‘tathāgato’ti vuccatī’’ti (dī. ni. 3.188; a. ni. 4.23).</indent>
    <paragraph line="152">Gadaattho hi ettha <pageBreak edition="Pali Text Society" number="1.0120" /> gatasaddo. Evaṃ tathavāditāya tathāgato. Apica āgadanaṃ āgado, vacananti attho. Tatho aviparīto āgado assāti dakārassa takāraṃ katvā tathāgatoti, evampettha padasiddhi veditabbā.</paragraph>
    <paragraph line="153">Kathaṃ <bold>tathākāritāya tathāgato?</bold> Bhagavato hi vācāya kāyo anulometi, kāyassapi vācā. Tasmā yathāvādī tathākārī, yathākārī tathāvādī ca hoti. Evaṃbhūtassa cassa yathā vācā, kāyopi tathā gato pavatto. Yathā ca kāyo, vācāpi tathā gatāti tathāgato. Tenāha ‘‘yathāvādī, bhikkhave, tathāgato tathākārī, yathākārī tathāvādī. Iti yathāvādī tathākārī, yathākārī tathāvādī. Tasmā ‘tathāgato’ti vuccatī’’ti. Evaṃ tathākāritāya tathāgato.</paragraph>
    <paragraph line="154">Kathaṃ <bold>abhibhavanaṭṭhena tathāgato?</bold> Yasmā bhagavā upari bhavaggaṃ heṭṭhā avīciṃ pariyantaṃ karitvā tiriyaṃ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi vimuttiñāṇadassanenapi, na tassa tulā vā pamāṇaṃ vā atthi, atha kho atulo appameyyo anuttaro devānaṃ atidevo sakkānaṃ atisakko brahmānaṃ atibrahmā sabbasattuttamo, tasmā tathāgato. Tenāha –</paragraph>
    <indent line="155">‘‘Sadevake, bhikkhave, loke…pe… manussāya tathāgato abhibhū anabhibhūto aññadatthu daso vasavattī, tasmā ‘tathāgato’ti vuccatī’’ti (dī. ni. 3.188; a. ni. 4.23).</indent>
    <paragraph line="156">Tatrāyaṃ <pageBreak edition="Vipassana Research Institut" number="0.0106" /> padasiddhi – agado viya agado, desanāvilāso ceva puññussayo ca. Tena hesa mahānubhāvo bhisakko viya dibbāgadena sappe, sabbaparappavādino sadevakañca lokaṃ abhibhavati. Iti sabbalokābhibhavane tatho aviparīto yathāvutto agado etassāti dakārassa takāraṃ katvā tathāgatoti veditabbo. Evaṃ abhibhavanaṭṭhena tathāgato.</paragraph>
    <paragraph line="157">Apica <pageBreak edition="Myanmar" number="0.0115" /> tathāya gatoti tathāgato, tathaṃ gatoti tathāgato. Tattha sakalalokaṃ tīraṇapariññāya tathāya gato avagatoti tathāgato, lokasamudayaṃ pahānapariññāya tathāya gato atītoti tathāgato, lokanirodhaṃ sacchikiriyāya tathāya gato adhigatoti tathāgato. Lokanirodhagāminiṃ paṭipadaṃ tathaṃ <pageBreak edition="Pali Text Society" number="1.0121" /> gato paṭipannoti tathāgato. Vuttañhetaṃ bhagavatā –</paragraph>
    <indent line="158">‘‘Loko, bhikkhave, tathāgatena abhisambuddho. Lokasmā tathāgato visaṃyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā. Yaṃ, bhikkhave, sadevakassa…pe… sabbaṃ taṃ tathāgatena abhisambuddhaṃ. Tasmā ‘tathāgato’ti vuccatī’’ti (a. ni. 4.23).</indent>
    <paragraph line="159">Aparehipi aṭṭhahi kāraṇehi bhagavā tathāgato. Tathāya āgatoti tathāgato, tathāya gatoti tathāgato, tathāni āgatoti tathāgato, tathā gatoti tathāgato, tathāvidhoti tathāgato, tathāpavattikoti tathāgato, tathehi āgatoti tathāgato, tathā gatabhāvena tathāgatoti.</paragraph>
    <paragraph line="160">Kathaṃ <bold>tathāya āgatoti tathāgato?</bold> Yā sā bhagavatā sumedhabhūtena dīpaṅkaradasabalassa pādamūle –</paragraph>
    <gatha1 line="161">‘‘Manussattaṃ liṅgasampatti, hetu satthāradassanaṃ;</gatha1>
    <gatha1 line="162">Pabbajjā guṇasampatti, adhikāro ca chandatā;</gatha1>
    <gathalast line="163">Aṭṭhadhammasamodhānā, abhinīhāro samijjhatī’’ti. (bu. vaṃ. 2.59) –</gathalast>
    <unindented line="164">Evaṃ vuttaṃ aṭṭhaṅgasamannāgataṃ abhinīhāraṃ sampādentena ‘‘ahaṃ sadevakaṃ lokaṃ tiṇṇo tāressāmi, mutto mocessāmi, danto damessāmi, assattho assāsessāmi, parinibbuto parinibbāpessāmi <pageBreak edition="Vipassana Research Institut" number="0.0107" />, suddho sodhessāmi <pageBreak edition="Myanmar" number="0.0116" />, buddho bodhessāmī’’ti mahāpaṭiññā pavattitā. Vuttaṃ hetaṃ –</unindented>
    <gatha1 line="165">‘‘Kiṃ me ekena tiṇṇena, purisena thāmadassinā;</gatha1>
    <gathalast line="166">Sabbaññutaṃ pāpuṇitvā, santāressaṃ sadevakaṃ.</gathalast>
    <gatha1 line="167">‘‘Iminā me adhikārena, katena purisuttame;</gatha1>
    <gathalast line="168">Sabbaññutaṃ pāpuṇitvā, tāremi janataṃ bahuṃ.</gathalast>
    <gatha1 line="169">‘‘Saṃsārasotaṃ <pageBreak edition="Pali Text Society" number="1.0122" /> chinditvā, viddhaṃsetvā tayo bhave;</gatha1>
    <gathalast line="170">Dhammanāvaṃ samāruyha, santāressaṃ sadevakaṃ.</gathalast>
    <gatha1 line="171">‘‘Kiṃ me aññātavesena, dhammaṃ sacchikatenidha;</gatha1>
    <gathalast line="172">Sabbaññutaṃ pāpuṇitvā, buddho hessaṃ sadevake’’ti. (bu. vaṃ. 55-58);</gathalast>
    <paragraph line="173">Taṃ panetaṃ mahāpaṭiññaṃ sakalassapi buddhakaradhammasamudāyassa pavicayapaccavekkhaṇasamādānānaṃ kāraṇabhūtaṃ avisaṃvādento lokanātho yasmā mahākappānaṃ satasahassādhikāni cattāri asaṅkhyeyyāni sakkaccaṃ nirantaraṃ niravasesato dānapāramiādayo samatiṃsapāramiyo pūretvā, aṅgapariccāgādayo pañca mahāpariccāge pariccajitvā, saccādhiṭṭhānādīni cattāri adhiṭṭhānāni paribrūhetvā, puññañāṇasambhāre sambharitvā pubbayogapubbacariyadhammakkhānañātatthacariyādayo ukkaṃsāpetvā, buddhicariyaṃ paramakoṭiṃ pāpetvā anuttaraṃ sammāsambodhiṃ abhisambujjhi; tasmā tasseva sā mahāpaṭiññā tathā avitathā anaññathā, na tassa vālaggamattampi vitathaṃ atthi. Tathā hi dīpaṅkaro dasabalo koṇḍañño, maṅgalo…pe… kassapo bhagavāti ime catuvīsati sammāsambuddhā paṭipāṭiyā uppannā ‘‘buddho bhavissatī’’ti naṃ byākariṃsu. Evaṃ catuvīsatiyā buddhānaṃ santike laddhabyākaraṇo ye te katābhinīhārehi bodhisattehi laddhabbā ānisaṃsā, te labhitvāva āgatoti tāya yathāvuttāya mahāpaṭiññāya tathāya abhisambuddhabhāvaṃ āgato adhigatoti tathāgato. Evaṃ tathāya āgatoti tathāgato.</paragraph>
    <paragraph line="174">Kathaṃ <bold>tathāya gatoti tathāgato?</bold> Yāyaṃ mahākaruṇā lokanāthassa, yāya mahādukkhasambādhappaṭipannaṃ sattanikāyaṃ disvā ‘‘tassa <pageBreak edition="Myanmar" number="0.0117" /> natthañño koci paṭisaraṇaṃ, ahameva naṃ ito <pageBreak edition="Vipassana Research Institut" number="0.0108" /> saṃsāradukkhato mutto mocessāmī’’ti samussāhitamānaso mahābhinīhāraṃ akāsi. Katvā ca yathāpaṇidhānaṃ sakalalokahitasampādanāya ussukkamāpanno attano kāyajīvitanirapekkho paresaṃ sotapathagamanamattenapi <pageBreak edition="Pali Text Society" number="1.0123" /> cittutrāsasamuppādikā atidukkarā dukkaracariyā samācaranto yathā mahābodhisattānaṃ paṭipatti hānabhāgiyā saṃkilesabhāgiyā ṭhitibhāgiyā vā na hoti, atha kho uttari visesabhāgiyāva hoti, tathā paṭipajjamāno anupubbena niravasese bodhisambhāre samānetvā abhisambodhiṃ pāpuṇi. Tato parañca tāyeva mahākaruṇāya sañcoditamānaso pavivekaratiṃ paramañca santaṃ vimokkhasukhaṃ pahāya bālajanabahule loke tehi samuppāditaṃ sammānāvamānavippakāraṃ agaṇetvā veneyyajanavinayanena niravasesaṃ buddhakiccaṃ niṭṭhapesi. Tatra yo bhagavato sattesu mahākaruṇāya samokkamanākāro, so parato āvi bhavissati. Yathā buddhabhūtassa lokanāthassa sattesu mahākaruṇā, evaṃ bodhisattabhūtassapi mahābhinīhārakālādīsūti sabbattha sabbadā ca ekasadisatāya tathāva sā avitathā anaññathā. Tasmā tīsupi avatthāsu sabbasattesu samānarasāya tathāya mahākaruṇāya sakalalokahitāya gato paṭipannoti tathāgato. Evaṃ tathāya gatoti tathāgato.</paragraph>
    <paragraph line="175">Kathaṃ <bold>tathāni āgatoti tathāgato?</bold> Tathāni nāma cattāri ariyamaggañāṇāni. Tāni hi ‘‘idaṃ dukkhaṃ, ayaṃ dukkhasamudayo, ayaṃ dukkhanirodho, ayaṃ dukkhanirodhagāminī paṭipadā’’ti evaṃ sabbañeyyasaṅgāhakānaṃ pavattinivattitadubhayahetubhūtānaṃ catunnaṃ ariyasaccānaṃ, dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho, samudayassa āyūhanaṭṭho nidānaṭṭho saṃyogaṭṭho palibodhaṭṭho, nirodhassa nissaraṇaṭṭho vivekaṭṭho asaṅkhataṭṭho amataṭṭho, maggassa niyyānaṭṭho hetvaṭṭho dassanaṭṭho adhipateyyaṭṭhotiādīnaṃ tabbibhāgānañca yathābhūtasabhāvāvabodhavibandhakassa saṃkilesapakkhassa samucchindanena paṭiladdhāya tattha asammohābhisamayasaṅkhātāya aviparītākārappavattiyā dhammānaṃ sabhāvasarasalakkhaṇassa avisaṃvādanato tathāni avitathāni anaññathāni, tāni <pageBreak edition="Myanmar" number="0.0118" /> bhagavā <pageBreak edition="Pali Text Society" number="1.0124" /> anaññaneyyo sayameva āgato adhigato, tasmā tathāni āgatoti tathāgato.</paragraph>
    <paragraph line="176">Yathā ca maggañāṇāni, evaṃ bhagavato tīsu kālesu appaṭihatañāṇāni catupaṭisambhidāñāṇāni catuvesārajjañāṇāni pañcagatiparicchedañāṇāni chaasādhāraṇañāṇāni sattabojjhaṅgavibhāvanañāṇāni aṭṭhamaggaṅgavibhāvanañāṇāni navānupubbavihārasamāpattiñāṇāni dasabalañāṇāni ca vibhāvetabbāni.</paragraph>
    <paragraph line="177">Tatrāyaṃ <pageBreak edition="Vipassana Research Institut" number="0.0109" /> vibhāvanā – yañhi kiñci aparimāṇāsu lokadhātūsu aparimāṇānaṃ sattānaṃ hīnādibhedabhinnānaṃ hīnādibhedabhinnāsu atītāsu khandhāyatanadhātūsu sabhāvakiccādi avatthāvisesādi khandhapaṭibaddhanāmagottādi ca jānitabbaṃ. Anindriyabaddhesu ca atisukhumatirohitavidūradesesu rūpadhammesu yo taṃtaṃpaccayavisesehi saddhiṃ paccayuppannānaṃ vaṇṇasaṇṭhānagandharasaphassādiviseso, tattha sabbattheva hatthatale ṭhapitaāmalako viya paccakkhato asaṅgamappaṭihataṃ bhagavato ñāṇaṃ pavattati, tathā anāgatāsu paccuppannāsu cāti imāni tīsu kālesu appaṭihatañāṇāni nāma. Yathāha –</paragraph>
    <indent line="178">‘‘Atītaṃse buddhassa bhagavato appaṭihataṃ ñāṇaṃ, anāgataṃse buddhassa bhagavato appaṭihataṃ ñāṇaṃ, paccuppannaṃse buddhassa bhagavato appaṭihataṃ ñāṇa’’nti (paṭi. ma. 3.5).</indent>
    <paragraph line="179">Tāni panetāni tattha tattha dhammānaṃ sabhāvasarasalakkhaṇassa avisaṃvādanato tathāni avitathāni anaññathāni, tāni bhagavā sayambhuñāṇena adhigañchi. Evaṃ tathāni āgatoti tathāgato.</paragraph>
    <paragraph line="180">Tathā atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidāti catasso paṭisambhidā. Tattha atthapabhedassa sallakkhaṇavibhāvanavavatthānakaraṇasamatthaṃ atthe pabhedagataṃ ñāṇaṃ atthapaṭisambhidā. Dhammapabhedassa sallakkhaṇavibhāvanavavatthānakaraṇasamatthaṃ dhamme pabhedagataṃ ñāṇaṃ dhammapaṭisambhidā. Niruttipabhedassa sallakkhaṇavibhāvanavavatthānakaraṇasamatthaṃ niruttābhilāpe pabhedagataṃ ñāṇaṃ niruttipaṭisambhidā. Paṭibhānapabhedassa <pageBreak edition="Myanmar" number="0.0119" /> sallakkhaṇavibhāvanavavatthānakaraṇasamatthaṃ <pageBreak edition="Pali Text Society" number="1.0125" /> paṭibhāne pabhedagataṃ ñāṇaṃ paṭibhānapaṭisambhidā. Vuttañhetaṃ –</paragraph>
    <indent line="181">‘‘Atthe ñāṇaṃ atthapaṭisambhidā, dhamme ñāṇaṃ dhammapaṭisambhidā, tatra dhammaniruttābhilāpe ñāṇaṃ niruttipaṭisambhidā, ñāṇesu ñāṇaṃ paṭibhānapaṭisambhidā’’ti (vibha. 718).</indent>
    <paragraph line="182">Ettha ca hetuanusārena araṇīyato adhigantabbato ca saṅkhepato hetuphalaṃ attho nāma. Pabhedato pana yaṃkiñci paccayuppannaṃ, nibbānaṃ, bhāsitattho, vipāko, kiriyāti ime pañca dhammā attho. Taṃ atthaṃ paccavekkhantassa tasmiṃ atthe pabhedagataṃ ñāṇaṃ atthapaṭisambhidā. Dhammoti <pageBreak edition="Vipassana Research Institut" number="0.0110" /> saṅkhepato paccayo. So hi yasmā taṃ taṃ atthaṃ vidahati pavatteti ceva pāpeti ca, tasmā dhammoti vuccati. Pabhedato pana yo koci phalanibbattako hetu, ariyamaggo, bhāsitaṃ, kusalaṃ, akusalanti ime pañca dhammā dhammo, taṃ dhammaṃ paccavekkhantassa tasmiṃ dhamme pabhedagataṃ ñāṇaṃ dhammapaṭisambhidā. Vuttampi cetaṃ –</paragraph>
    <indent line="183">‘‘Dukkhe ñāṇaṃ atthapaṭisambhidā, dukkhasamudaye ñāṇaṃ dhammapaṭisambhidā, dukkhanirodhe ñāṇaṃ atthapaṭisambhidā, dukkhanirodhagāminiyā paṭipadāya ñāṇaṃ dhammapaṭisambhidā’’ti (vibha. 719).</indent>
    <paragraph line="184">Atha vā hetumhi ñāṇaṃ dhammapaṭisambhidā, hetuphale ñāṇaṃ atthapaṭisambhidā. Ye dhammā jātā bhūtā sañjātā nibbattā abhinibbattā pātubhūtā, imesu dhammesu ñāṇaṃ atthapaṭisambhidā. Yamhā dhammā te dhammā jātā bhūtā sañjātā nibbattā abhinibbattā pātubhūtā, tesu dhammesu ñāṇaṃ dhammapaṭisambhidā. Jarāmaraṇe ñāṇaṃ atthapaṭisambhidā, jarāmaraṇasamudaye ñāṇaṃ dhammapaṭisambhidā. Jarāmaraṇanirodhe ñāṇaṃ atthapaṭisambhidā, jarāmaraṇanirodhagāminiyā paṭipadāya ñāṇaṃ dhammapaṭisambhidā. Jātiyā, bhave, upādāne, taṇhāya, vedanāya, phasse, saḷāyatane, nāmarūpe, viññāṇe, saṅkhāresu ñāṇaṃ atthapaṭisambhidā, saṅkhārasamudaye ñāṇaṃ dhammapaṭisambhidā. Saṅkhāranirodhe ñāṇaṃ atthapaṭisambhidā <pageBreak edition="Pali Text Society" number="1.0126" />, saṅkhāranirodhagāminiyā paṭipadāya ñāṇaṃ dhammapaṭisambhidā.</paragraph>
    <indent line="185">‘‘Idha <pageBreak edition="Myanmar" number="0.0120" /> bhikkhu dhammaṃ jānāti – suttaṃ, geyyaṃ…pe… vedallaṃ. Ayaṃ vuccati dhammapaṭisambhidā. So tassa tasseva bhāsitassa atthaṃ jānāti – ‘ayaṃ imassa bhāsitassa attho, ayaṃ imassa bhāsitassa attho’ti, ayaṃ vuccati atthapaṭisambhidā (vibha. 724).</indent>
    <indent line="186">‘‘Katame dhammā kusalā? Yasmiṃ samaye kāmāvacaraṃ kusalaṃ cittaṃ uppannaṃ hoti somanassasahagataṃ ñāṇasampayuttaṃ rūpārammaṇaṃ vā…pe… dhammārammaṇaṃ vā yaṃ yaṃ vā panārabbha, tasmiṃ samaye phasso hoti…pe… avikkhepo hoti. Ime dhammā kusalā. Imesu dhammesu ñāṇaṃ dhammapaṭisambhidā, tesaṃ vipāke ñāṇaṃ atthapaṭisambhidā’’tiādi vitthāro (vibha. 725).</indent>
    <paragraph line="187">Tasmiṃ <pageBreak edition="Vipassana Research Institut" number="0.0111" /> atthe ca dhamme ca sabhāvanirutti abyabhicāravohāro abhilāpo, tasmiṃ sabhāvaniruttābhilāpe māgadhikāya sabbasattānaṃ mūlabhāsāya ‘‘ayaṃ sabhāvanirutti, ayaṃ na sabhāvaniruttī’’ti pabhedagataṃ ñāṇaṃ niruttipaṭisambhidā. Yathāvuttesu tesu ñāṇesu gocarakiccādivasena vitthārato pavattaṃ sabbampi ñāṇamārammaṇaṃ katvā paccavekkhantassa tasmiṃ ñāṇe pabhedagataṃ ñāṇaṃ paṭibhānapaṭisambhidā. Iti imāni cattāri paṭisambhidāñāṇāni sayameva bhagavatā adhigatāni atthadhammādike tasmiṃ tasmiṃ attano visaye avisaṃvādanavasena aviparītākārappavattiyā tathāni avitathāni anaññathāni. Evampi bhagavā tathāni āgatoti tathāgato.</paragraph>
    <paragraph line="188">Tathā yaṃ kiñci ñeyyaṃ nāma, sabbaṃ taṃ bhagavatā sabbākārena ñātaṃ diṭṭhaṃ adhigataṃ abhisambuddhaṃ. Tathā hissa abhiññeyyā dhammā abhiññeyyato buddhā, pariññeyyā dhammā pariññeyyato buddhā, pahātabbā dhammā pahātabbato buddhā, sacchikātabbā dhammā sacchikātabbato buddhā, bhāvetabbā dhammā bhāvetabbato buddhā, yato naṃ koci samaṇo vā brāhmaṇo vā devo vā māro vā brahmā vā ‘‘ime nāma te dhammā anabhisambuddhā’’ti saha dhammena anuyuñjituṃ samattho natthi.</paragraph>
    <paragraph line="189">Yaṃ <pageBreak edition="Pali Text Society" number="1.0127" /> kiñci pahātabbaṃ nāma, sabbaṃ taṃ bhagavatā anavasesato bodhimūleyeva pahīnaṃ anuppattidhammaṃ, na tassa pahānāya uttari karaṇīyaṃ atthi <pageBreak edition="Myanmar" number="0.0121" />. Tathā hissa lobhadosamohaviparītamanasikāraahirikānottappathinamiddha- kodhūpanāhamakkhapalāsaissāmacchariya- māyāsāṭheyyathambhasārambhamānātimānamadapamādatividhākusalamūladuccarita- visamasaññāmalavitakkapapañcaesanātaṇhācatubbidhavipariyesaāsava- ganthaoghayogāgatitaṇhupādānapañcābhinandananīvaraṇa- cetokhilacetasovinibandhachavivādamūlasattānusaya- aṭṭhamicchattanavaāghātavatthutaṇhāmūlakadasaakusala- kammapathaekavīsatianesanadvāsaṭṭhidiṭṭhigataaṭṭhasatataṇhāvicaritādippabhedaṃ diyaḍḍhakilesasahassaṃ saha vāsanāya pahīnaṃ samucchinnaṃ samūhataṃ, yato naṃ koci samaṇo vā…pe… brahmā vā ‘‘ime nāma te kilesā appahīnā’’ti saha dhammena anuyuñjituṃ samattho natthi.</paragraph>
    <paragraph line="190">Ye cime bhagavatā kammavipākakilesūpavādaāṇāvītikkamappabhedā antarāyikā dhammā vuttā, alameva te ekantena antarāyāya, yato naṃ koci samaṇo vā…pe… brahmā vā ‘‘nālaṃ te paṭisevato antarāyāyā’’ti saha dhammena anuyuñjituṃ samattho natthi.</paragraph>
    <paragraph line="191">Yo <pageBreak edition="Vipassana Research Institut" number="0.0112" /> ca bhagavatā niravasesavaṭṭadukkhanissaraṇāya sīlasamādhipaññāsaṅgaho sattakoṭṭhāsiko sattatiṃsappabhedo ariyamaggapubbaṅgamo anuttaro niyyānadhammo desito, so ekanteneva niyyāti paṭipannassa vaṭṭadukkhato, yato naṃ koci samaṇo vā…pe… brahmā vā ‘‘niyyānadhammo tayā desito na niyyātī’’ti saha dhammena anuyuñjituṃ samattho natthi. Vuttañhetaṃ – ‘‘sammāsambuddhassa te paṭijānato ime dhammā anabhisambuddhā’’ti (ma. ni. 1.150) vitthāro. Evametāni attano ñāṇappahānadesanāvisesānaṃ avitathabhāvāvabodhanato aviparītākārappavattāni bhagavato catuvesārajjañāṇāni tathāni avitathāni anaññathāni. Evampi bhagavā tathāni āgatoti tathāgato.</paragraph>
    <paragraph line="192">Tathā nirayagati, tiracchānagati, petagati, manussagati, devagatīti pañca gatiyo. Tāsu sañjīvādayo aṭṭha mahānirayā <pageBreak edition="Pali Text Society" number="1.0128" />, kukkuḷādayo soḷasa ussadanirayā, lokantarikanirayo cāti sabbepime ekantadukkhatāya nirassādaṭṭhena nirayā ca, sakakammunā gantabbato gati cāti <bold>nirayagati</bold><pageBreak edition="Myanmar" number="0.0122" />. Tibbandhakārasītanarakāpi etesveva antogadhā kimikīṭapaṭaṅgasarīsapapakkhisoṇasiṅgālādayo tiriyaṃ añchitabhāvena tiracchānā nāma. Te eva gatīti <bold>tiracchānagati</bold>. Khuppipāsitaparadattūpajīvinijjhāmataṇhikādayo dukkhabahulatāya pakaṭṭhasukhato itā vigatāti petā, te eva gatīti <bold>petagati</bold>. Kālakañcikādiasurāpi etesveva antogadhā. Parittadīpavāsīhi saddhiṃ jambudīpādicatumahādīpavāsino manaso ussannatāya manussā, te eva gatīti <bold>manussagati</bold>. Cātumahārājikato paṭṭhāya yāva nevasaññānāsaññāyatanūpagāti ime chabbīsati devanikāyā dibbanti attano iddhānubhāvena kīḷanti jotenti cāti devā, te eva gatīti <bold>devagati</bold>.</paragraph>
    <paragraph line="193">Tā panetā gatiyo yasmā taṃtaṃkammanibbatto upapattibhavaviseso, tasmā atthato vipākakkhandhā kaṭattā ca rūpaṃ. Tattha ‘‘ayaṃ nāma gati nāma iminā kammunā jāyati, tassa kammassa paccayavisesehi evaṃ vibhāgabhinnattā visuṃ ete sattanikāyā evaṃ vibhāgabhinnā’’ti yathāsakaṃhetuphalavibhāgaparicchindanavasena ṭhānaso hetuso bhagavato ñāṇaṃ pavattati. Tenāha bhagavā –</paragraph>
    <indent line="194">‘‘Pañca kho imā, sāriputta, gatiyo. Katamā pañca? Nirayo, tiracchānayoni, pettivisayo, manussā, devā. Nirayañcāhaṃ, sāriputta, pajānāmi, nirayagāmiñca maggaṃ, nirayagāminiñca paṭipadaṃ; yathā paṭipanno ca kāyassa bhedā paraṃ maraṇā <pageBreak edition="Vipassana Research Institut" number="0.0113" /> apāyaṃ duggatiṃ vinipātaṃ nirayaṃ upapajjati, tañca pajānāmī’’tiādi (ma. ni. 1.153).</indent>
    <paragraph line="195">Tāni panetāni bhagavato ñāṇāni tasmiṃ tasmiṃ visaye aviparītākārappavattiyā avisaṃvādanato tathāni avitathāni anaññathāni. Evampi bhagavā tathāni āgatoti tathāgato.</paragraph>
    <paragraph line="196">Tathā yaṃ sattānaṃ saddhādiyogavikalabhāvāvabodhena apparajakkhamahārajakkhatādivisesavibhāvanaṃ paññāsāya ākārehi pavattaṃ bhagavato indriyaparopariyattañāṇaṃ. Vuttañhetaṃ <pageBreak edition="Pali Text Society" number="1.0129" /> – ‘‘saddho puggalo apparajakkho, assaddho puggalo mahārajakkho’’ti (paṭi. ma. 1.111) vitthāro.</paragraph>
    <paragraph line="197">Yañca <pageBreak edition="Myanmar" number="0.0123" /> ‘‘ayaṃ puggalo apparajakkho, ayaṃ sassatadiṭṭhiko, ayaṃ ucchedadiṭṭhiko, ayaṃ anulomikāyaṃ khantiyaṃ ṭhito, ayaṃ yathābhūtañāṇe ṭhito, ayaṃ kāmāsayo, na nekkhammādiāsayo, ayaṃ nekkhammāsayo, na kāmādiāsayo’’tiādinā ‘‘imassa kāmarāgo ativiya thāmagato, na paṭighādiko, imassa paṭigho ativiya thāmagato, na kāmarāgādiko’’tiādinā ‘‘imassa puññābhisaṅkhāro adhiko, na apuññābhisaṅkhāro na āneñjābhisaṅkhāro, imassa apuññābhisaṅkhāro adhiko, na puññābhisaṅkhāro na āneñjābhisaṅkhāro, imassa āneñjābhisaṅkhāro adhiko, na puññābhisaṅkhāro na apuññābhisaṅkhāro. Imassa kāyasucaritaṃ adhikaṃ, imassa vacīsucaritaṃ, imassa manosucaritaṃ. Ayaṃ hīnādhimuttiko, ayaṃ paṇītādhimuttiko, ayaṃ kammāvaraṇena samannāgato, ayaṃ kilesāvaraṇena samannāgato, ayaṃ vipākāvaraṇena samannāgato, ayaṃ na kammāvaraṇena samannāgato, na kilesāvaraṇena, na vipākāvaraṇena samannāgato’’tiādinā ca sattānaṃ āsayādīnaṃ yathābhūtaṃ vibhāvanākārappavattaṃ bhagavato āsayānusayañāṇaṃ. Yaṃ sandhāya vuttaṃ –</paragraph>
    <indent line="198">‘‘Idha tathāgato sattānaṃ āsayaṃ jānāti, anusayaṃ jānāti, caritaṃ jānāti, adhimuttiṃ jānāti, bhabbābhabbe satte jānātī’’tiādi (paṭi. ma. 1.113).</indent>
    <paragraph line="199">Yañca uparimaheṭṭhimapuratthimapacchimakāyehi dakkhiṇavāmaakkhikaṇṇasotanāsikāsotaaṃsakūṭapassahatthapādehi aṅgulaṅgulantarehi lomalomakūpehi ca aggikkhandhūdakadhārāpavattanaṃ anaññasādhāraṇaṃ <pageBreak edition="Vipassana Research Institut" number="0.0114" /> vividhavikubbaniddhinimmāpanakaṃ bhagavato yamakapāṭihāriyañāṇaṃ. Yaṃ sandhāya vuttaṃ –</paragraph>
    <indent line="200">‘‘Idha tathāgato yamakapāṭihāriyaṃ karoti asādhāraṇaṃ sāvakehi. Uparimakāyato aggikkhandho pavattati, heṭṭhimakāyato udakadhārā pavattati. Heṭṭhimakāyato aggikkhandho pavattati, uparimakāyato udakadhārā pavattatī’’tiādi (paṭi. ma. 1.116).</indent>
    <paragraph line="201">Yañca <pageBreak edition="Myanmar" number="0.0124" /> rāgādīhi jātiādīhi ca anekehi dukkhadhammehi <pageBreak edition="Pali Text Society" number="1.0130" /> upaddutaṃ sattanikāyaṃ tato nīharitukāmatāvasena nānānayehi pavattassa bhagavato mahākaruṇokkamanassa paccayabhūtaṃ mahākaruṇāsamāpattiñāṇaṃ. Yathāha –</paragraph>
    <indent line="202">‘‘Katamaṃ tathāgatassa mahākaruṇāsamāpattiñāṇaṃ? Bahukehi ākārehi passantānaṃ buddhānaṃ bhagavantānaṃ sattesu mahākaruṇā okkamati, āditto lokasannivāsoti passantānaṃ buddhānaṃ bhagavantānaṃ sattesu mahākaruṇā okkamatī’’ti. –</indent>
    <unindented line="203">Ādinā (paṭi. ma. 1.117) ekūnanavutiyā ākārehi vibhajanaṃ kataṃ.</unindented>
    <paragraph line="204">Yaṃ pana yāvatā dhammadhātu, yattakaṃ ñātabbaṃ saṅkhatāsaṅkhatādi, tassa sabbassa paropadesena vinā sabbākārato paṭijānanasamatthaṃ ākaṅkhāmattappaṭibaddhavutti anaññasādhāraṇaṃ bhagavato ñāṇaṃ sabbathā anavasesasaṅkhatāsaṅkhatasammutisaccāvabodhato sabbaññutaññāṇaṃ, tatthāvaraṇābhāvatova nissaṅgappavattiṃ upādāya anāvaraṇañāṇanti ca vuccati. Ayamettha saṅkhepo, vitthāro pana parato āvi bhavissati.</paragraph>
    <paragraph line="205">Evametāni bhagavato cha asādhāraṇañāṇāni aviparītākārappavattiyā yathāsakaṃvisayassa avisaṃvādanato tathāni avitathāni anaññathāni. Evampi bhagavā tathāni āgatoti tathāgato.</paragraph>
    <paragraph line="206">Tathā ‘‘sattime, bhikkhave, bojjhaṅgā – satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo’’ti (paṭi. ma. 2.17; saṃ. ni. 5.185) evaṃ sarūpato yāyaṃ lokuttaramaggakkhaṇe <pageBreak edition="Vipassana Research Institut" number="0.0115" /> uppajjamānā līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṃ anekesaṃ upaddavānaṃ paṭipakkhabhūtā satiādibhedā dhammasāmaggī, yāya ariyasāvako bujjhati, kilesaniddāya uṭṭhahati, cattāri vā saccāni paṭivijjhati, nibbānameva vā sacchikaroti, sā dhammasāmaggī ‘‘bodhī’’ti vuccati, tassā bodhiyā aṅgāti bojjhaṅgā. Ariyasāvako vā yathāvuttāya dhammasāmaggiyā bujjhatīti katvā ‘‘bodhī’’ti vuccati. Tassa bodhissa aṅgāti bojjhaṅgāti evaṃ <pageBreak edition="Pali Text Society" number="1.0131" /><bold>sāmaññalakkhaṇato</bold><pageBreak edition="Myanmar" number="0.0125" />, upaṭṭhānalakkhaṇo satisambojjhaṅgo, pavicayalakkhaṇo dhammavicayasambojjhaṅgo, paggahalakkhaṇo vīriyasambojjhaṅgo, pharaṇalakkhaṇo pītisambojjhaṅgo, upasamalakkhaṇo passaddhisambojjhaṅgo, avikkhepalakkhaṇo samādhisambojjhaṅgo paṭisaṅkhānalakkhaṇo upekkhāsambojjhaṅgoti evaṃ <bold>visesalakkhaṇato</bold>.</paragraph>
    <paragraph line="207">‘‘Tattha katamo satisambojjhaṅgo? Idha bhikkhu satimā hoti paramena satinepakkena samannāgato, cirakatampi cirabhāsitampi saritā hoti anussaritā’’tiādinā (vibha. 467) sattannaṃ bojjhaṅgānaṃ aññamaññūpakāravasena <bold>ekakkhaṇe pavattidassanato</bold>. ‘‘Tattha katamo satisambojjhaṅgo? Atthi ajjhattaṃ dhammesu sati, atthi bahiddhā dhammesu satī’’tiādinā (vibha. 469) tesaṃ <bold>visayavibhāvanāpavattidassanato</bold>. ‘‘Tattha katamo satisambojjhaṅgo? Idha, bhikkhave, bhikkhu satisambojjhaṅgaṃ bhāveti vivekanissitaṃ, virāganissitaṃ, nirodhanissitaṃ, vosaggapariṇāmi’’ntiādinā (vibha. 471) <bold>bhāvanāvidhidassanato</bold>. ‘‘Tattha katame satta bojjhaṅgā? Idha bhikkhu yasmiṃ samaye lokuttaraṃ jhānaṃ bhāveti…pe… tasmiṃ samaye satta bojjhaṅgā honti, satisambojjhaṅgo…pe… upekkhāsambojjhaṅgo. Tattha katamo satisambojjhaṅgo? Yā sati anussatī’’tiādinā (vibha. 478) <bold>chanavutiyā nayasahassavibhāgehī</bold>ti evaṃ nānākārato pavattāni bhagavato bojjhaṅgavibhāvanañāṇāni tassa tassa atthassa avisaṃvādanato tathāni avitathāni anaññathāni. Evampi bhagavā tathāni āgatoti tathāgato.</paragraph>
    <paragraph line="208">Tathā ‘‘tattha katamaṃ dukkhanirodhagāminī paṭipadā ariyasaccaṃ? Ayameva ariyo aṭṭhaṅgiko maggo, seyyathidaṃ – sammādiṭṭhi…pe… sammāsamādhī’’ti (vibha. 205) evaṃ <bold>sarūpato</bold>. Sabbakilesehi ārakattā ariyabhāvakarattā ariyaphalapaṭilābhakarattā ca ariyo. Ariyānaṃ aṭṭhavidhattā nibbānādhigamāya ekantakāraṇattā ca aṭṭhaṅgiko. Kilese mārento gacchati, atthikehi maggīyati, sayaṃ vā nibbānaṃ maggayatīti maggoti evaṃ <bold>sāmaññalakkhaṇato</bold>. ‘‘Sammādassanalakkhaṇā sammādiṭṭhi, sammāabhiniropanalakkhaṇo sammāsaṅkappo <pageBreak edition="Vipassana Research Institut" number="0.0116" />, sammāpariggahaṇalakkhaṇā sammāvācā <pageBreak edition="Pali Text Society" number="1.0132" />, sammāsamuṭṭhāpanalakkhaṇo sammākammanto, sammāvodānalakkhaṇo sammāājīvo, sammāpaggahalakkhaṇo sammāvāyāmo, sammāupaṭṭhānalakkhaṇā sammāsati <pageBreak edition="Myanmar" number="0.0126" />, sammāavikkhepalakkhaṇo sammāsamādhī’’ti evaṃ <bold>visesalakkhaṇato</bold>. Sammādiṭṭhi tāva aññehipi attano paccanīkakilesehi saddhiṃ micchādiṭṭhiṃ pajahati, nibbānaṃ ārammaṇaṃ karoti, tappaṭicchādakamohavidhamanena asammohato sampayuttadhamme ca passati, tathā sammāsaṅkappādayopi micchāsaṅkappādīni pajahanti, nirodhañca ārammaṇaṃ karonti, sahajātadhammānaṃ sammāabhiniropanapariggahaṇasamuṭṭhāpanavodānapaggahaupaṭṭhānasamādahanāni ca karontīti evaṃ <bold>kiccavibhāgato</bold>. Sammādiṭṭhi pubbabhāge nānakkhaṇā visuṃ dukkhādiārammaṇā hutvā maggakāle ekakkhaṇā nibbānameva ārammaṇaṃ katvā kiccato ‘‘dukkhe ñāṇa’’ntiādīni cattāri nāmāni labhati. Sammāsaṅkappādayopi pubbabhāge nānakkhaṇā nānārammaṇā, maggakāle ekakkhaṇā ekārammaṇā, tesu sammāsaṅkappo kiccato ‘‘nekkhammasaṅkappo’’tiādīni tīṇi nāmāni labhati. Sammāvācādayo tayo pubbabhāge ‘‘musāvādā veramaṇī’’tiādivibhāgā viratiyopi cetanāyopi hutvā maggakkhaṇe viratiyova, sammāvāyāmasatiyo kiccato sammappadhānasatipaṭṭhānavasena cattāri nāmāni labhanti. Sammāsamādhi pana maggakkhaṇepi paṭhamajjhānādivasena nānā evāti evaṃ pubbabhāgāparabhāgesu <bold>pavattivibhāgato</bold>. ‘‘Idha, bhikkhave, bhikkhu sammādiṭṭhiṃ bhāveti vivekanissita’’ntiādinā (vibha. 489) <bold>bhāvanāvidhito</bold>. ‘‘Tattha katamo aṭṭhaṅgiko maggo? Idha, bhikkhu, yasmiṃ samaye lokuttaraṃ jhānaṃ bhāveti…pe… dukkhapaṭipadaṃ dandhābhiññaṃ, tasmiṃ samaye aṭṭhaṅgiko maggo hoti – sammādiṭṭhi sammāsaṅkappo’’tiādinā (vibha. 499) <bold>caturāsītiyā nayasahassavibhāgehī</bold>ti evaṃ anekākārato pavattāni bhagavato ariyamaggavibhāvanañāṇāni atthassa avisaṃvādanato sabbānipi tathāni avitathāni anaññathāni evampi bhagavā tathāni āgatoti tathāgato.</paragraph>
    <paragraph line="209">Tathā paṭhamajjhānasamāpattiyā ca nirodhasamāpattīti etāsu anupaṭipāṭiyā viharitabbaṭṭhena samāpajjitabbaṭṭhena ca anupubbavihārasamāpattīsu sampādanapaccavekkhaṇādivasena yathārahaṃ sampayogavasena ca pavattāni bhagavato ñāṇāni tadatthasiddhiyā tathāni avitathāni anaññathāni. Evampi bhagavā tathāni āgatoti tathāgato. Tathā ‘‘idaṃ imassa ṭhānaṃ <pageBreak edition="Myanmar" number="0.0127" />, idaṃ aṭṭhāna’’nti aviparītaṃ tassa tassa phalassa kāraṇākāraṇajānanaṃ, tesaṃ tesaṃ sattānaṃ atītādibhedabhinnassa kammasamādānassa anavasesato yathābhūtaṃ vipākantarajānanaṃ, āyūhanakkhaṇeyeva tassa tassa sattassa ‘‘ayaṃ nirayagāminī paṭipadā…pe… ayaṃ nibbānagāminī <pageBreak edition="Vipassana Research Institut" number="0.0117" /> paṭipadā’’ti yāthāvato sāsavānāsavakammavibhāgajānanaṃ, khandhāyatanānaṃ upādinnānupādinnādianekasabhāvaṃ nānāsabhāvañca tassa lokassa ‘‘imāya nāma dhātuyā ussannattā imasmiṃ dhammappabandhe ayaṃ viseso jāyatī’’tiādinā nayena yathābhūtaṃ dhātunānattajānanaṃ, saddhādiindriyānaṃ tikkhamudutājānanaṃ saṃkilesādīhi saddhiṃ jhānavimokkhādijānanaṃ, sattānaṃ aparimāṇāsu jātīsu tappaṭibandhena saddhiṃ anavasesato pubbenivutthakkhandhasantatijānanaṃ hīnādivibhāgehi saddhiṃ cutipaṭisandhijānanaṃ, ‘‘idaṃ dukkha’’ntiādinā heṭṭhā vuttanayeneva catusaccajānananti imāni bhagavato dasabalañāṇāni avirajjhitvā yathāsakaṃvisayāvagāhanato yathādhippetatthasādhanato ca yathābhūtavuttiyā tathāni avitathāni anaññathāni. Vuttañhetaṃ –</paragraph>
    <indent line="210">‘‘Idha tathāgato ṭhānañca ṭhānato aṭṭhānañca aṭṭhānato yathābhūtaṃ pajānātī’’tiādi (vibha. 809; a. ni. 10.21).</indent>
    <paragraph line="211">Evampi bhagavā tathāni āgatoti tathāgato.</paragraph>
    <paragraph line="212">Yathā cetesampi ñāṇānaṃ vasena, evaṃ yathāvuttānaṃ satipaṭṭhānasammappadhānādivibhāvanañāṇādianantāparimeyyabhedānaṃ anaññasādhāraṇānaṃ paññāvisesānaṃ vasena bhagavā tathāni ñāṇāni āgato adhigatoti tathāgato, evampi tathāni āgatoti tathāgato.</paragraph>
    <paragraph line="213">Kathaṃ <bold>tathā gatoti tathāgato?</bold> Yā tā bhagavato abhijātiabhisambodhidhammavinayapaññāpanaanupādisesanibbānadhātuyo, tā tathā. Kiṃ vuttaṃ hoti? Yadatthaṃ tā lokanāthena abhipatthitā pavattitā ca, tadatthassa ekantasiddhiyā avisaṃvādanato aviparītatthavuttiyā tathā avitathā <pageBreak edition="Pali Text Society" number="1.0133" /> anaññathā. Tathā hi ayaṃ bhagavā bodhisattabhūto samatiṃsapāramiparipūraṇādikaṃ vuttappakāraṃ sabbabuddhattahetuṃ sampādetvā <pageBreak edition="Myanmar" number="0.0128" /> tusitapure ṭhito buddhakolāhalaṃ sutvā dasasahassacakkavāḷadevatāhi ekato sannipatitāhi upasaṅkamitvā –</paragraph>
    <gatha1 line="214">‘‘Kālo kho te mahāvīra, uppajja mātukucchiyaṃ;</gatha1>
    <gathalast line="215">Sadevakaṃ tārayanto, bujjhassu amataṃ pada’’nti. (bu. vaṃ. 1.67) –</gathalast>
    <unindented line="216">Āyācito uppannapubbanimitto pañca mahāvilokanāni viloketvā ‘‘idāni ahaṃ manussayoniyaṃ <pageBreak edition="Vipassana Research Institut" number="0.0118" /> uppajjitvā abhisambujjhissāmī’’ti āsāḷhipuṇṇamāyaṃ sakyarājakule mahāmāyāya deviyā kucchiyaṃ paṭisandhiṃ gahetvā dasa māse devamanussehi mahatā parihārena parihariyamāno visākhapuṇṇamāyaṃ paccūsasamaye abhijātiṃ pāpuṇi.</unindented>
    <paragraph line="217">Abhijātikkhaṇe panassa paṭisandhiggahaṇakkhaṇe viya <bold>dvattiṃsa pubbanimittāni</bold> pāturahesuṃ, ayaṃ dasasahassilokadhātu saṃkampi sampakampi sampavedhi, dasasu cakkavāḷasahassesu aparimāṇo obhāso phari, tassa, taṃ siriṃ daṭṭhukāmā viya andhā cakkhūni paṭilabhiṃsu, badhirā saddaṃ suṇiṃsu, mūgā samālapiṃsu, khujjā ujugattā ahesuṃ, paṅgulā padasā gamanaṃ paṭilabhiṃsu, bandhanagatā sabbasattā andubandhanādīhi mucciṃsu, sabbanarakesu aggi nibbāyi, pettivisaye khuppipāsā vūpasami, tiracchānānaṃ bhayaṃ nāhosi, sabbasattānaṃ rogo vūpasami, sabbasattā piyaṃvadā ahesuṃ, madhurenākārena assā hasiṃsu, vāraṇā gajjiṃsu, sabbatūriyāni sakasakaninnādaṃ muñciṃsu, aghaṭṭitāni eva manussānaṃ hatthūpagādīni ābharaṇāni madhurenākārena saddaṃ muñciṃsu, sabbadisā vippasannā ahesuṃ, sattānaṃ sukhaṃ uppādayamāno mudusītalavāto vāyi, akālamegho vassi, pathavitopi udakaṃ ubbhijjitvā vissandi, pakkhino ākāsagamanaṃ vijahiṃsu, nadiyo asandamānā aṭṭhaṃsu, mahāsamudde madhuraṃ udakaṃ ahosi, upakkilesavinimutte sūriye dippamāne eva ākāsagatā sabbā jotiyo jotiṃsu, ṭhapetvā arūpāvacare deve avasesā sabbe devā sabbe ca nerayikā dissamānarūpā ahesuṃ, tarukuṭṭakavāṭaselādayo <pageBreak edition="Pali Text Society" number="1.0134" /> anāvaraṇabhūtā ahesuṃ, sattānaṃ cutūpapātā nāhesuṃ, sabbaṃ aniṭṭhagandhaṃ abhibhavitvā dibbagandho pavāyi, sabbe phalūpagā rukkhā phaladharā sampajjiṃsu, mahāsamuddo sabbatthakameva pañcavaṇṇehi padumehi sañchannatalo ahosi, thalajajalajādīni <pageBreak edition="Myanmar" number="0.0129" /> sabbapupphāni pupphiṃsu, rukkhānaṃ khandhesu khandhapadumāni, sākhāsu sākhāpadumāni, latāsu latāpadumāni, pupphiṃsu, mahītalasilātalāni bhinditvā uparūpari satta satta hutvā daṇḍapadumāni nāma nikkhamiṃsu, ākāse olambakapadumāni nibbattiṃsu, samantato pupphavassaṃ vassi ākāse dibbatūriyāni vajjiṃsu, sakaladasasahassilokadhātu vaṭṭetvā vissaṭṭhamālāguḷaṃ viya, uppīḷetvā pavattamālākalāpo viya, alaṅkatapaṭiyattaṃ mālāsanaṃ viya ca ekamālāmālinī vipphurantavāḷabījanī pupphadhūpagandhaparivāsitā paramasobhaggappattā ahosi, tāni ca pubbanimittāni upari adhigatānaṃ anekesaṃ visesādhigamānaṃ nimittabhūtāni eva ahesuṃ. Evaṃ anekacchariyapātubhāvā ayaṃ abhijāti yadatthaṃ tena abhipatthitā, tassā abhisambodhiyā ekantasiddhiyā tathāva ahosi avitathā anaññathā.</paragraph>
    <paragraph line="218">Tathā <pageBreak edition="Vipassana Research Institut" number="0.0119" /> ye buddhaveneyyā bodhaneyyabandhavā, te sabbepi anavasesato sayameva bhagavatā vinītā. Ye ca sāvakaveneyyā dhammaveneyyā ca, tepi sāvakādīhi vinītā vinayaṃ gacchanti gamissanti cāti yadatthaṃ bhagavatā abhisambodhi abhipatthitā, tadatthassa ekantasiddhiyā abhisambodhi tathā avitathā anaññathā.</paragraph>
    <paragraph line="219">Apica yassa yassa ñeyyadhammassa yo yo sabhāvo bujjhitabbo, so so hatthatale ṭhapitaāmalakaṃ viya āvajjanamattapaṭibaddhena attano ñāṇena aviparītaṃ anavasesato bhagavatā abhisambuddhoti evampi abhisambodhi tathā avitathā anaññathā.</paragraph>
    <paragraph line="220">Tathā tesaṃ tesaṃ dhammānaṃ tathā tathā desetabbappakāraṃ, tesaṃ tesañca sattānaṃ āsayānusayacariyādhimuttiṃ sammadeva oloketvā dhammataṃ avijahanteneva paññattinayaṃ vohāramattaṃ anatidhāvanteneva ca dhammataṃ vibhāventena yathāparādhaṃ yathājjhāsayaṃ yathādhammañca <pageBreak edition="Pali Text Society" number="1.0135" /> anusāsantena bhagavatā veneyyā vinītā ariyabhūmiṃ sampāpitāti dhammavinayapaññāpanāpissa tadatthasiddhiyā yathābhūtavuttiyā ca tathā avitathā anaññathā.</paragraph>
    <paragraph line="221">Tathā <pageBreak edition="Myanmar" number="0.0130" /> yā sā bhagavatā anuppattā pathaviyādiphassavedanādirūpārūpasabhāvanimuttā lujjanapalujjanabhāvābhāvato lokasabhāvātītā tamasā visaṃsaṭṭhattā kenaci anobhāsanīyā lokasabhāvābhāvato eva gatiādibhāvarahitā appatiṭṭhā anārammaṇā amatamahānibbānadhātu khandhasaṅkhātānaṃ upādīnaṃ lesamattassāpi abhāvato ‘‘anupādisesā’’tipi vuccati. Yaṃ sandhāya vuttaṃ –</paragraph>
    <indent line="222">‘‘Atthi, bhikkhave, tadāyatanaṃ, yattha neva pathavī na āpo na tejo na vāyo na ākāsānañcāyatanaṃ na viññāṇañcāyatanaṃ na ākiñcaññāyatanaṃ na nevasaññānāsaññāyatanaṃ nāyaṃ loko na paro loko na ca ubho candimasūriyā. Tamahaṃ, bhikkhave, neva āgatiṃ vadāmi na gatiṃ na ṭhitiṃ na cutiṃ na upapattiṃ; appatiṭṭhaṃ appavattaṃ anārammaṇamevetaṃ esevanto dukkhassā’’ti (udā. 71).</indent>
    <paragraph line="223">Sā sabbesampi upādānakkhandhānaṃ atthaṅgamo sabbasaṅkhārānaṃ samatho, sabbūpadhīnaṃ paṭinissaggo, sabbadukkhānaṃ vūpasamo, sabbālayānaṃ samugghāto, sabbavaṭṭānaṃ upacchedo, accantasantilakkhaṇāti yathāvuttasabhāvassa kadācipi avisaṃvādanato tathā avitathā anaññathā <pageBreak edition="Vipassana Research Institut" number="0.0120" />. Evametā abhijātiādikā tathā gato upagato adhigato paṭipanno pattoti tathāgato. Evaṃ bhagavā tathā gatoti tathāgato.</paragraph>
    <paragraph line="224">Kathaṃ <bold>tathāvidhoti tathāgato?</bold> Yathāvidhā purimakā sammāsambuddhā, ayampi bhagavā tathāvidho. Kiṃ vuttaṃ hoti? Yathāvidhā te bhagavanto maggasīlena, phalasīlena, sabbenapi lokiyalokuttarasīlena, maggasamādhinā, phalasamādhinā, sabbenapi lokiyalokuttarasamādhinā, maggapaññāya, phalapaññāya, sabbāyapi lokiyalokuttarapaññāya, devasikaṃ vaḷañjitabbehi catuvīsatikoṭisatasahassasamāpattivihārehi, tadaṅgavimuttiyā vikkhambhanavimuttiyā samucchedavimuttiyā paṭippassaddhivimuttiyā <pageBreak edition="Pali Text Society" number="1.0136" /> nissaraṇavimuttiyāti saṅkhepato, vitthārato pana anantāparimāṇabhedehi acinteyyānubhāvehi sakalasabbaññuguṇehi, ayampi <pageBreak edition="Myanmar" number="0.0131" /> amhākaṃ bhagavā tathāvidho. Sabbesañhi sammāsambuddhānaṃ āyuvemattaṃ, sarīrappamāṇavemattaṃ, kulavemattaṃ, dukkaracariyāvemattaṃ, rasmivemattanti imehi pañcahi vemattehi siyā vemattaṃ, na pana sīlavisuddhiādīsu visuddhīsu samathavipassanāpaṭipattiyaṃ attanā paṭividdhaguṇesu ca kiñci nānākaraṇaṃ atthi, atha kho majjhe bhinnasuvaṇṇaṃ viya aññaṃmaññaṃ nibbisesā te buddhā bhagavanto. Tasmā yathāvidhā purimakā sammāsambuddhā, ayampi bhagavā tathāvidho. Evaṃ tathāvidhoti tathāgato. Vidhattho cettha gatasaddo. Tathā hi lokiyā vidhayuttagatasadde pakāratthe vadanti.</paragraph>
    <paragraph line="225">Kathaṃ <bold>tathāpavattikoti tathāgato?</bold> Anaññasādhāraṇena iddhānubhāvena samannāgatattā atthapaṭisambhidādīnaṃ ukkaṃsapāramippattiyā anāvaraṇañāṇapaṭilābhena ca bhagavato kāyappavattiyādīnaṃ katthaci paṭighātābhāvato yathāruci tathā gataṃ gati gamanaṃ kāyavacīcittappavatti etassāti tathāgato. Evaṃ tathāpavattikoti tathāgato.</paragraph>
    <paragraph line="226">Kathaṃ <bold>tathehi agatoti tathāgato?</bold> Bodhisambhārasambharaṇe tappaṭipakkhappavattisaṅkhātaṃ natthi etassa gatanti agato. So panassa agatabhāvo maccheradānapāramiādīsu aviparītaṃ ādīnavānisaṃsapaccavekkhaṇādinayappavattehi ñāṇehīti tathehi ñāṇehi agatoti tathāgato.</paragraph>
    <paragraph line="227">Atha vā kilesābhisaṅkhārappavattisaṅkhātaṃ khandhappavattisaṅkhātameva vā pañcasupi gatīsu gataṃ gamanaṃ etassa natthīti agato. Saupādisesaanupādisesanibbānappattiyā svāyamassa agatabhāvo tathehi ariyamaggañāṇehīti evampi bhagavā tathehi āgatoti tathāgato.</paragraph>
    <paragraph line="228">Kathaṃ <pageBreak edition="Vipassana Research Institut" number="0.0121" /><bold>tathāgatabhāvena tathāgato?</bold> Tathāgatabhāvenāti ca tathāgatassa sabbhāvena, atthitāyāti attho. Ko panesa tathāgato, yassa atthitāya bhagavā tathāgatoti vuccatīti? Saddhammo. Saddhammo hi ariyamaggo tāva yathā <pageBreak edition="Pali Text Society" number="1.0137" /> yuganaddhasamathavipassanābalena anavasesakilesapakkhaṃ samūhanantena samucchedappahānavasena gantabbaṃ, tathā <pageBreak edition="Myanmar" number="0.0132" /> gato. Phaladhammo yathā attano maggānurūpaṃ paṭippassaddhippahānavasena gantabbaṃ, tathā gato pavatto. Nibbānadhammo pana yathā gato paññāya paṭividdho sakalavaṭṭadukkhavūpasamāya sampajjati, buddhādīhi tathā gato sacchikatoti tathāgato. Pariyattidhammopi yathā purimabuddhehi suttageyyādivasena pavattiādippakāsanavasena ca veneyyānaṃ āsayādianurūpaṃ pavattito, amhākampi bhagavatā tathā gato gadito pavattitoti vā tathāgato. Yathā bhagavatā desito, tathā bhagavato sāvakehi gato avagatoti tathāgato. Evaṃ sabbopi saddhammo tathāgato. Tenāha sakko devānamindo ‘‘tathāgataṃ devamanussapūjitaṃ, dhammaṃ namassāma suvatthi hotū’’ti (khu. pā. 6.17; su. ni. 240). Svāssa atthīti bhagavā tathāgato.</paragraph>
    <paragraph line="229">Yathā ca dhammo, evaṃ ariyasaṅghopi, yathā attahitāya parahitāya ca paṭipannehi suvisuddhaṃ pubbabhāgasamathavipassanāpaṭipadaṃ purakkhatvā tena tena maggena gantabbaṃ, taṃ taṃ tathā gatoti tathāgato. Yathā vā bhagavatā saccapaṭiccasamuppādādinayo desito, tathā ca buddhattā tathā gadanato ca tathāgato. Tenāha sakko devarājā – ‘‘tathāgataṃ devamanussapūjitaṃ, saṅghaṃ namassāma suvatthi hotū’’ti (khu. pā. 6.18; su. ni. 241), svāssa sāvakabhūto atthīti bhagavā tathāgato. Evaṃ tathāgatabhāvena tathāgato.</paragraph>
    <paragraph line="230">Idampi tathāgatassa tathāgatabhāvadīpane mukhamattakameva, sabbākārena pana tathāgatova tathāgatassa tathāgatabhāvaṃ vaṇṇeyya. Idañhi tathāgatapadaṃ mahatthaṃ, mahāgatikaṃ, mahāvisayaṃ, tassa appamādapadassa viya tepiṭakampi buddhavacanaṃ yuttito atthabhāvena āharanto <pageBreak edition="Pali Text Society" number="1.0138" /> ‘‘atitthena dhammakathiko pakkhando’’ti na vattabboti.</paragraph>
    <paragraph line="231">Tatthetaṃ vuccati –</paragraph>
    <gatha1 line="232">‘‘Yatheva loke purimā mahesino,</gatha1>
    <gatha2 line="233">Sabbaññubhāvaṃ munayo idhāgatā;</gatha2>
    <gatha3 line="234">Tathā <pageBreak edition="Vipassana Research Institut" number="0.0122" /> ayaṃ sakyamunīpi āgato,</gatha3>
    <gathalast line="235">Tathāgato vuccati tena cakkhumā.</gathalast>
    <gatha1 line="236">‘‘Pahāya <pageBreak edition="Myanmar" number="0.0133" /> kāmādimale asesato,</gatha1>
    <gatha2 line="237">Samādhiñāṇehi yathā gatā jinā;</gatha2>
    <gatha3 line="238">Purātanā sakyamunī jutindharo,</gatha3>
    <gathalast line="239">Tathā gato tena tathāgato mato.</gathalast>
    <gatha1 line="240">‘‘Tathañca dhātāyatanādilakkhaṇaṃ,</gatha1>
    <gatha2 line="241">Sabhāvasāmaññavibhāgabhedato;</gatha2>
    <gatha3 line="242">Sayambhuñāṇena jinoyamāgato,</gatha3>
    <gathalast line="243">Tathāgato vuccati sakyapuṅgavo.</gathalast>
    <gatha1 line="244">‘‘Tathāni saccāni samantacakkhunā,</gatha1>
    <gatha2 line="245">Tathā idappaccayatā ca sabbaso;</gatha2>
    <gatha3 line="246">Anaññaneyyā nayato vibhāvitā,</gatha3>
    <gathalast line="247">Tathā gato tena jino tathāgato.</gathalast>
    <gatha1 line="248">‘‘Anekabhedāsupi lokadhātusu,</gatha1>
    <gatha2 line="249">Jinassa rūpāyatanādigocare;</gatha2>
    <gatha3 line="250">Vicittabhede tathameva dassanaṃ,</gatha3>
    <gathalast line="251">Tathāgato tena samantalocano.</gathalast>
    <gatha1 line="252">‘‘Yato ca dhammaṃ tathameva bhāsati,</gatha1>
    <gatha2 line="253">Karoti vācāyanurūpamattano;</gatha2>
    <gatha3 line="254">Guṇehi lokaṃ abhibhuyyirīyati,</gatha3>
    <gathalast line="255">Tathāgato tenapi lokanāyako.</gathalast>
    <gatha1 line="256">‘‘Tathā pariññāya tathāya sabbaso,</gatha1>
    <gatha2 line="257">Avedi lokaṃ pabhavaṃ atikkami;</gatha2>
    <gatha3 line="258">Gato ca paccakkhakiriyāya nibbutiṃ,</gatha3>
    <gathalast line="259">Ariyamaggañca gato tathāgato.</gathalast>
    <gatha1 line="260">‘‘Tathā <pageBreak edition="Vipassana Research Institut" number="0.0123" /><pageBreak edition="Pali Text Society" number="1.0139" /> paṭiññāya tathāya sabbaso,</gatha1>
    <gatha2 line="261">Hitāya lokassa yatoyamāgato;</gatha2>
    <gatha3 line="262">Tathāya nātho karuṇāya sabbadā,</gatha3>
    <gathalast line="263">Gato ca tenāpi jino tathāgato.</gathalast>
    <gatha1 line="264">‘‘Tathāni <pageBreak edition="Myanmar" number="0.0134" /> ñāṇāni yatoyamāgato,</gatha1>
    <gatha2 line="265">Yathāsabhāvaṃ visayāvabodhato;</gatha2>
    <gatha3 line="266">Tathābhijātippabhutī tathāgato,</gatha3>
    <gathalast line="267">Tadatthasampādanato tathāgato.</gathalast>
    <gatha1 line="268">‘‘Yathāvidhā te purimā mahesino,</gatha1>
    <gatha2 line="269">Tathāvidhoyampi tathā yathāruci;</gatha2>
    <gatha3 line="270">Pavattavācā tanucittabhāvato,</gatha3>
    <gathalast line="271">Tathāgato vuccati aggapuggalo.</gathalast>
    <gatha1 line="272">‘‘Sambodhisambhāravipakkhato pure,</gatha1>
    <gatha2 line="273">Gataṃ na saṃsāragatampi tassa vā;</gatha2>
    <gatha3 line="274">Na catthi nāthassa bhavantadassino,</gatha3>
    <gathalast line="275">Tathehi tasmā agato tathāgato.</gathalast>
    <gatha1 line="276">‘‘Tathāgato dhammavaro mahesinā,</gatha1>
    <gatha2 line="277">Yathā pahātabbamalaṃ pahīyati;</gatha2>
    <gatha3 line="278">Tathāgato ariyagaṇo vināyako,</gatha3>
    <gathalast line="279">Tathāgato tena samaṅgibhāvato’’ti.</gathalast>
    <paragraph line="280"><bold>Arahantaṃ sammāsambuddha</bold>nti ettha <bold>arahā</bold>ti padassa attho heṭṭhā vuttoyeva. Sammā sāmañca sabbadhammānaṃ buddhattā <bold>sammāsambuddhaṃ</bold>. Yaṃkiñci ñeyyaṃ nāma, tassa sabbassapi sabbākārato aviparītato sayameva abhisambuddhattāti vuttaṃ hoti. Imināssa paropadesarahitassa sabbākārena sabbadhammāvabodhanasamatthassa ākaṅkhāpaṭibaddhavuttino <pageBreak edition="Pali Text Society" number="1.0140" /> anāvaraṇañāṇasaṅkhātassa sabbaññutaññāṇassa adhigamo dassito.</paragraph>
    <paragraph line="281">Nanu <pageBreak edition="Vipassana Research Institut" number="0.0124" /> ca sabbaññutaññāṇato aññaṃ anāvaraṇaṃ, aññathā cha asādhāraṇāni ñāṇāni buddhañāṇānīti vacanaṃ virujjheyyāti? Na virujjhati, visayappavattibhedavasena aññehi asādhāraṇabhāvadassanatthaṃ ekasseva ñāṇassa dvidhā vuttattā. Ekameva hi taṃ ñāṇaṃ anavasesasaṅkhatāsaṅkhatasammutidhammavisayatāya sabbaññutaññāṇaṃ, tattha ca āvaraṇābhāvato nissaṅgacāramupādāya anāvaraṇañāṇanti vuttaṃ. Yathāha paṭisambhidāyaṃ –</paragraph>
    <indent line="282">‘‘Sabbaṃ <pageBreak edition="Myanmar" number="0.0135" /> saṅkhatāsaṅkhataṃ anavasesaṃ jānātīti sabbaññutaññāṇaṃ. Tattha āvaraṇaṃ natthīti anāvaraṇañāṇa’’ntiādi (paṭi. ma. 1.119).</indent>
    <paragraph line="283">Tasmā natthi nesaṃ atthato bhedo, ekantenevetaṃ evamicchitabbaṃ. Aññathā sabbaññutānāvaraṇañāṇānaṃ sādhāraṇatā asabbadhammārammaṇatā ca āpajjeyya. Na hi bhagavato ñāṇassa aṇumattampi āvaraṇaṃ atthi, anāvaraṇañāṇassa ca asabbadhammārammaṇabhāve yattha taṃ na pavattati tatthāvaraṇasabbhāvato anāvaraṇabhāvoyeva na siyā. Atha vā pana hotu aññameva anāvaraṇaṃ sabbaññutaññāṇato, idha pana sabbattha appaṭihatavuttitāya anāvaraṇañāṇanti sabbaññutaññāṇameva adhippetaṃ, tassevādhigamena bhagavā sabbaññū sabbavidū sammāsambuddhoti vuccati, na sakiṃyeva sabbadhammāvabodhato. Tathā ca vuttaṃ paṭisambhidāyaṃ –</paragraph>
    <indent line="284">‘‘Vimokkhantikametaṃ buddhānaṃ bhagavantānaṃ bodhiyā mūle saha sabbaññutaññāṇassa paṭilābhā sacchikā paññatti yadidaṃ buddho’’ti.</indent>
    <paragraph line="285">Sabbadhammāvabodhanasamatthañāṇasamadhigamena hi bhagavato santāne anavasesadhamme paṭivijjhituṃ samatthatā ahosīti.</paragraph>
    <paragraph line="286">Etthāha – kiṃ panidaṃ ñāṇaṃ pavattamānaṃ sakiṃyeva sabbasmiṃ visaye pavattati, udāhu kamenāti? Kiñcettha – yadi tāva sakiṃyeva sabbasmiṃ visaye pavattati, atītānāgatappaccupannaajjhattabahiddhādibhedabhinnānaṃ saṅkhatadhammānaṃ asaṅkhatasammutidhammānañca ekajjhaṃ upaṭṭhāne dūrato cittapaṭaṃ pekkhantassa <pageBreak edition="Pali Text Society" number="1.0141" /> viya visayavibhāgenāvabodho na siyā, tathā ca sati ‘‘sabbe dhammā anattā’’ti vipassantānaṃ anattākārena viya sabbadhammā anirūpitarūpena bhagavato ñāṇassa visayā hontīti āpajjati. Yepi ‘‘sabbañeyyadhammānaṃ ṭhitalakkhaṇavisayaṃ <pageBreak edition="Vipassana Research Institut" number="0.0125" /> vikapparahitaṃ sabbakālaṃ buddhānaṃ ñāṇaṃ pavattati, tena te sabbavidūti vuccanti. Evañca katvā –</paragraph>
    <gathalast line="287">‘‘Caraṃ samāhito nāgo, tiṭṭhantopi samāhito’’ti. –</gathalast>
    <unindented line="288">‘‘Idampi vacanaṃ suvuttaṃ hotī’’ti vadanti, tesampi vuttadosānātivatti, ṭhitalakkhaṇārammaṇatāya ca atītānāgatasammutidhammānaṃ tadabhāvato, ekadesavisayameva <pageBreak edition="Myanmar" number="0.0136" /> bhagavato ñāṇaṃ siyā. Tasmā sakiṃyeva ñāṇaṃ pavattatīti na yujjati.</unindented>
    <paragraph line="289">Atha kamena sabbasmiṃ visaye ñāṇaṃ pavattatīti? Evampi na yujjati. Na hi jātibhūmisabhāvādivasena disādesakālādivasena ca anekabhedabhinne ñeyye kamena gayhamāne tassa anavasesapaṭivedho sambhavati apariyantabhāvato ñeyyassa. Ye pana ‘‘atthassa avisaṃvādanato ñeyyassa ekadesaṃ paccakkhaṃ katvā sesepi evanti adhimuccitvā vavatthāpanena sabbaññū bhagavā, tañca ñāṇaṃ na anumānikaṃ saṃsayābhāvato. Saṃsayānubaddhañhi loke anumānañāṇa’’nti vadanti, tesampi na yuttaṃ. Sabbassa hi apaccakkhabhāve atthassa avisaṃvādanena ñeyyassa ekadesaṃ paccakkhaṃ katvā sesepi evanti adhimuccitvā vavatthāpanassa asambhavato. Yañhi taṃ sesaṃ, taṃ apaccakkhanti. Atha tampi paccakkhaṃ, tassa sesabhāvo pana na siyāti sabbametaṃ akāraṇaṃ. Kasmā? Avisayavicārabhāvato. Vuttañhetaṃ bhagavatā –</paragraph>
    <indent line="290">‘‘Buddhavisayo, bhikkhave, acinteyyo, na cintetabbo; yo cinteyya, ummādassa vighātassa bhāgī assā’’ti (a. ni. 4.77).</indent>
    <paragraph line="291">Idaṃ panettha sanniṭṭhānaṃ – yaṃkiñci bhagavatā ñātuṃ icchitaṃ sakalamekadeso vā, tattha appaṭihatavuttitāya paccakkhato ñāṇaṃ pavattati, niccasamādhānañca <pageBreak edition="Pali Text Society" number="1.0142" /> vikkhepābhāvato, ñātuṃ icchitassa sakalassa avisayabhāvato tassa ākaṅkhāpaṭibaddhavuttitā na siyā, ekanteneva sā icchitabbā ‘‘sabbe dhammā buddhassa bhagavato āvajjanapaṭibaddhā, ākaṅkhāpaṭibaddhā, manasikārapaṭibaddhā, cittuppādapaṭibaddhā’’ti (mahāni. 69; cūḷani. mogharājamāṇavapucchāniddesa 85) vacanato. Atītānāgatavisayampi bhagavato ñāṇaṃ anumānāgamanatakkaggahaṇavirahitattā paccakkhameva.</paragraph>
    <paragraph line="292">Nanu <pageBreak edition="Vipassana Research Institut" number="0.0126" /> ca etasmimpi pakkhe yadā sakalaṃ ñātuṃ icchitaṃ, tadā sakimeva sakalavisayatāya anirūpitarūpena bhagavato ñāṇaṃ pavatteyyāti vuttadosānātivattiyevāti? Na, tassa visodhitattā. Visodhito hi so buddhavisayo acinteyyoti. Aññathā pacurajanañāṇasamavuttitāya buddhānaṃ bhagavantānaṃ ñāṇassa acinteyyatā na siyā, tasmā sakaladhammārammaṇampi <pageBreak edition="Myanmar" number="0.0137" /> taṃ ekadhammārammaṇaṃ viya suvavatthāpiteyeva te dhamme katvā pavattatīti idamettha acinteyyaṃ. Yāvatakaṃ ñeyyaṃ, tāvatakaṃ ñāṇaṃ, yāvatakaṃ ñāṇaṃ, tāvatakaṃ ñeyyaṃ, ñeyyapariyantikaṃ ñāṇaṃ, ñāṇapariyantikaṃ ñeyyanti evamekajjhaṃ visuṃ visuṃ sakiṃ kamena ca icchānurūpaṃ sammā sāmañca sabbadhammānaṃ buddhattā sammāsambuddho bhagavā. Taṃ sammāsambuddhaṃ.</paragraph>
    <paragraph line="293"><bold>Dve vitakkā</bold>ti dve sammā vitakkā. Tattha vitakkenti etena, sayaṃ vā vitakketi, vitakkanamattameva vāti vitakko. Svāyaṃ ārammaṇābhiniropanalakkhaṇo, āhananapariyāhananaraso, ārammaṇe cittassa ānayanapaccupaṭṭhāno. Visayabhedena pana taṃ dvidhā katvā vuttaṃ ‘‘dve vitakkā’’ti. <bold>Samudācarantī</bold>ti samaṃ sammā ca uddhamuddhaṃ mariyādāya caranti. Mariyādattho hi ayamākāro, tena ca yogena ‘‘tathāgataṃ arahantaṃ sammāsambuddha’’nti idaṃ sāmiatthe upayogavacanaṃ. Idaṃ vuttaṃ hoti – tathāgatassa arahato sammāsambuddhassa attano visaye samaṃ sammā ca aññamaññaṃ mariyādaṃ anatikkamantā uddhamuddhaṃ bahulaṃ abhiṇhaṃ caranti pavattantīti.</paragraph>
    <paragraph line="294">Ko <pageBreak edition="Pali Text Society" number="1.0143" /> pana nesaṃ visayo, kā vā mariyādā, kathañca taṃ anatikkamitvā te uddhamuddhaṃ bahulaṃ abhiṇhaṃ niccaṃ pavattantīti? Vuccate – khemavitakko, pavivekavitakkoti ime dve vitakkāyeva. Tesu <bold>khemavitakko</bold> tāva bhagavato visesena karuṇāsampayutto, mettāmuditāsampayuttopi labbhateva, tasmā so mahākaruṇāsamāpattiyā mettādisamāpattiyā ca pubbaṅgamo sampayutto ca veditabbo. <bold>Pavivekavitakko</bold> pana phalasamāpattiyā pubbaṅgamo sampayutto ca, dibbavihārādivasenāpi labbhateva. Iti nesaṃ vitakko visayo, tasmā ekasmiṃ santāne bahulaṃ pavattamānānampi kālena kālaṃ savisayasmiṃyeva caraṇato natthi mariyādā, na saṅkarena vutti.</paragraph>
    <paragraph line="295">Tattha khemavitakko bhagavato karuṇokkamanādinā vibhāvetabbo, pavivekavitakko samāpattīhi. Tatrāyaṃ vibhāvanā – ‘‘ayaṃ loko santāpajāto dukkhapareto’’tiādinā rāgaggiādīhi lokasannivāsassa ādittatādiākāradassanehi mahākaruṇāsamāpattiyā pubbabhāge <pageBreak edition="Vipassana Research Institut" number="0.0127" />, samāpattiyampi paṭhamajjhānavasena vattabbo. Vuttañhetaṃ (paṭi. ma. 1.117-118) –</paragraph>
    <indent line="296">‘‘Bahūhi <pageBreak edition="Myanmar" number="0.0138" /> ākārehi passantānaṃ buddhānaṃ bhagavantānaṃ sattesu mahākaruṇā okkamati, āditto lokasannivāsoti passantānaṃ buddhānaṃ bhagavantānaṃ sattesu mahākaruṇā okkamati. Uyyutto, payāto, kummaggapaṭipanno, upanīyati loko addhuvo, atāṇo loko anabhissaro, assako loko, sabbaṃ pahāya gamanīyaṃ, ūno loko atitto taṇhādāso.</indent>
    <indent line="297">‘‘Atāyano lokasannivāso, aleṇo, asaraṇo, asaraṇībhūto, uddhato loko avūpasanto, sasallo lokasannivāso viddho puthusallehi, avijjandhakārāvaraṇo kilesapañjaraparikkhitto, avijjāgato lokasannivāso aṇḍabhūto pariyonaddho tantākulakajāto kulāguṇṭhikajāto muñjapabbajabhūto apāyaṃ duggatiṃ vinipātaṃ saṃsāraṃ nātivattatīti passantānaṃ, avijjāvisadosasaṃlitto kilesakalalībhūto, rāgadosamohajaṭājaṭito.</indent>
    <indent line="298">‘‘Taṇhāsaṅghāṭapaṭimukko, taṇhājālena otthaṭo, taṇhāsotena vuyhati, taṇhāsaṃyojanena saṃyutto, taṇhānusayena anusaṭo, taṇhāsantāpena <pageBreak edition="Pali Text Society" number="1.0144" /> santappati, taṇhāpariḷāhena pariḍayhati.</indent>
    <indent line="299">‘‘Diṭṭhisaṅghāṭapaṭimukko, diṭṭhijālena otthaṭo, diṭṭhisotena vuyhati, diṭṭhisaṃyojanena saṃyutto, diṭṭhānusayena anusaṭo, diṭṭhisantāpena santappati, diṭṭhipariḷāhena pariḍayhati.</indent>
    <indent line="300">‘‘Jātiyā anugato, jarāya anusaṭo, byādhinā abhibhūto, maraṇena abbhāhato, dukkhe patiṭṭhito.</indent>
    <indent line="301">‘‘Taṇhāya oḍḍito, jarāpākāraparikkhitto, maccupāsaparikkhitto, mahābandhanabaddho, lokasannivāso, rāgabandhanena, dosamohabandhanena, mānadiṭṭhikilesaduccaritabandhanena baddho, mahāsambādhapaṭipanno, mahāpalibodhena palibuddho, mahāpapāte <pageBreak edition="Vipassana Research Institut" number="0.0128" /> patito, mahākantārapaṭipanno, mahāsaṃsārapaṭipanno, mahāvidugge samparivattati, mahāpalipe palipanno.</indent>
    <indent line="302">‘‘Abbhāhato <pageBreak edition="Myanmar" number="0.0139" /> lokasannivāso, āditto lokasannivāso rāgagginā, dosagginā, mohagginā jātiyā…pe… upāyāsehi, unnītako lokasannivāso haññati niccamatāṇo pattadaṇḍo takkaro, vajjabandhanabaddho āghātanapaccupaṭṭhito, anātho lokasannivāso paramakāruññataṃ patto, dukkhābhitunno cirarattapīḷito, niccagadhito niccapipāsito.</indent>
    <indent line="303">‘‘Andho, acakkhuko, hatanetto, apariṇāyako, vipathapakkhando, añjasāparaddho, mahoghapakkhando.</indent>
    <indent line="304">‘‘Dvīhi diṭṭhigatehi pariyuṭṭhito, tīhi duccaritehi vippaṭipanno, catūhi yogehi yojito, catūhi ganthehi ganthito, catūhi upādānehi upādīyati, pañcagatisamāruḷho, pañcahi kāmaguṇehi rajjati, pañcahi nīvaraṇehi otthaṭo, chahi vivādamūlehi vivadati, chahi taṇhākāyehi rajjati, chahi diṭṭhigatehi pariyuṭṭhito, sattahi anusayehi anusaṭo, sattahi saṃyojanehi saṃyutto, sattahi mānehi unnato, aṭṭhahi lokadhammehi samparivattati, aṭṭhahi micchattehi niyato, aṭṭhahi purisadosehi dussati, navahi āghātavatthūhi āghātito, navahi mānehi unnato, navahi taṇhāmūlakehi dhammehi rajjati, dasahi kilesavatthūhi <pageBreak edition="Pali Text Society" number="1.0145" /> kilissati, dasahi āghātavatthūhi āghātito, dasahi akusalakammapathehi samannāgato, dasahi saṃyojanehi saṃyutto, dasahi micchattehi niyato, dasavatthukāya diṭṭhiyā samannāgato, dasavatthukāya antaggāhikāya diṭṭhiyā samannāgato, aṭṭhasatataṇhāpapañcehi papañcito, dvāsaṭṭhiyā diṭṭhigatehi pariyuṭṭhito lokasannivāsoti sampassantānaṃ buddhānaṃ bhagavantānaṃ sattesu mahākaruṇā okkamati.</indent>
    <indent line="305">‘‘Ahañcamhi tiṇṇo, loko ca atiṇṇo. Ahañcamhi mutto, loko ca amutto. Ahañcamhi danto, loko ca <pageBreak edition="Myanmar" number="0.0140" /> adanto. Ahañcamhi santo, loko ca asanto. Ahañcamhi assattho, loko ca anassattho. Ahañcamhi parinibbuto, loko ca aparinibbuto. Pahomi khvāhaṃ tiṇṇo tāretuṃ, mutto mocetuṃ, danto dametuṃ, santo sametuṃ <pageBreak edition="Vipassana Research Institut" number="0.0129" />, assattho assāsetuṃ, parinibbuto pare ca parinibbāpetunti passantānaṃ buddhānaṃ bhagavantānaṃ sattesu mahākaruṇā okkamatī’’ti (paṭi. ma. 1.117-118).</indent>
    <paragraph line="306">Imināva nayena bhagavato sattesu mettāokkamanañca vibhāvetabbaṃ. Karuṇāvisayassa hi dukkhassa paṭipakkhabhūtaṃ sukhaṃ sattesu upasaṃharantī mettāpi pavattatīti idha abyāpādaavihiṃsāvitakkā khemavitakko. Pavivekavitakko pana nekkhammavitakkoyeva, tassa dibbavihāraariyavihāresu pubbabhāgassa paṭhamajjhānassa paccavekkhaṇāya ca vasena pavatti veditabbā. Tattha ye te bhagavato devasikaṃ vaḷañjanakavasena catuvīsatikoṭisatasahassasaṅkhā samāpattivihārā, yesaṃ purecaraṇabhāvena pavattaṃ samādhicariyānugataṃ ñāṇacariyānugataṃ ñāṇaṃ catuvīsatikoṭisatasahassasamāpattisañcārimahāvajirañāṇanti vuccati, tesaṃ vasena bhagavato pavivekavitakkassa bahulaṃ pavatti veditabbā. Ayañca attho mahāsaccakasuttenapi veditabbo. Vuttañhi tattha bhagavatā –</paragraph>
    <indent line="307">‘‘So kho ahaṃ, aggivessana, tasmiṃyeva purimasmiṃ samādhinimitte ajjhattameva cittaṃ saṇṭhapemi, sannisādemi, yena sudaṃ niccakappaṃ viharāmī’’ti (ma. ni. 1.387).</indent>
    <paragraph line="308">Idañhi bhagavā ‘‘samaṇo gotamo <pageBreak edition="Pali Text Society" number="1.0146" /> abhirūpo pāsādiko suphusitaṃ dantāvaraṇaṃ, jivhā tanukā, madhuraṃ vacanaṃ, tena parisaṃ rañjento maññe vicarati, citte panassa ekaggatā natthi, yo evaṃ saññattibahulo caratī’’ti saccakena nigaṇṭhaputtena vitakkite avassaṃ sahoḍhaṃ coraṃ gaṇhanto viya ‘‘na aggivessana tathāgato parisaṃ rañjento saññattibahulo vicarati, cakkavāḷapariyantāyapi parisāya dhammaṃ deseti, asallīno anupalitto ekattaṃ ekavihārisuññatāphalasamāpattiphalaṃ anuyutto’’ti dassetuṃ āhari.</paragraph>
    <paragraph line="309">Bhagavā <pageBreak edition="Myanmar" number="0.0141" /> hi yasmiṃ khaṇe parisā sādhukāraṃ deti, dhammaṃ vā paccavekkhati, tasmiṃ khaṇe pubbabhāgena kālaṃ paricchinditvā phalasamāpattiṃ assāsavāre passāsavāre samāpajjati, sādhukārasaddanigghose avicchinneyeva dhammapaccavekkhaṇāya ca pariyosāne samāpattito vuṭṭhāya ṭhitaṭṭhānato paṭṭhāya dhammaṃ deseti. Buddhānañhi bhavaṅgaparivāso lahuko, assāsavāre passāsavāre samāpattiyo samāpajjanti. Evaṃ yathāvuttasamāpattīnaṃ sapubbabhāgānaṃ vasena bhagavato khemavitakkassa pavivekavitakkassa ca bahulappavatti veditabbā.</paragraph>
    <paragraph line="310">Tattha <pageBreak edition="Vipassana Research Institut" number="0.0130" /> yassa byāpādavihiṃsāvitakkādisaṃkilesappahānassa abyāpādavitakkassa avihiṃsāvitakkassa ca ānubhāvena kutocipi bhayābhāvato taṃsamaṅgī khemappatto ca viharati, tato ca sabbassapi sabbadāpi khemameva hoti abhayameva. Tasmā duvidhopi ubhayesaṃ khemaṅkaroti <bold>khemavitakko</bold>. Yassa pana kāmavitakkādisaṃkilesapahānassa nekkhammavitakkassa ānubhāvena kāyaviveko, cittaviveko, upadhivivekoti tividho; tadaṅgaviveko, vikkhambhanaviveko, samucchedaviveko, paṭippassaddhiviveko, nissaraṇavivekoti pañcavidho ca viveko pāripūriṃ gacchati. So yathārahaṃ ārammaṇato sampayogato ca pavivekasahagato vitakkoti <bold>pavivekavitakko</bold>. Ete ca dve vitakkā evaṃ vibhattavisayāpi samānā ādikammikānaṃ aññamaññūpakārāya <pageBreak edition="Pali Text Society" number="1.0147" /> sambhavanti. Yathā hi khemavitakkassa pavivekavitakko anuppannassa uppādāya uppannassa bhiyyobhāvāya vepullāya hoti, evaṃ pavivekavitakkassapi khemavitakko. Na hi vūpakaṭṭhakāyacittānamantarena mettāvihārādayo sambhavanti byāpādādippahānena ca vinā cittavivekādīnaṃ asambhavoyevāti aññamaññassa bahūpakārā ete dhammā daṭṭhabbā. Bhagavato pana sabbaso pahīnasaṃkilesassa lokahitatthāya evaṃ khemavitakko ca pavivekavitakko ca assāsavāramattepi hitasukhamāvahantiyevāti. Khemo ca vitakko paviveko ca vitakkoti sambandhitabbaṃ.</paragraph>
    <paragraph line="311">Evaṃ uddiṭṭhe dve vitakke niddisituṃ <bold>‘‘abyāpajjhārāmo’’</bold>tiādimāha. Tattha abyāpajjhanaṃ kassaci adukkhanaṃ abyāpajjho, so āramitabbato ārāmo <pageBreak edition="Myanmar" number="0.0142" /> etassāti abyāpajjhārāmo. Abyāpajjhe rato sevanavasena niratoti <bold>abyāpajjharato. Esevā</bold>ti eso eva. <bold>Iriyāyā</bold>ti kiriyāya, kāyavacīpayogenāti attho. <bold>Na kañci byābādhemī</bold>ti hīnādīsu kañcipi sattaṃ taṇhātasādiyogato tasaṃ vā tadabhāvato pahīnasabbakilesavipphanditattā thāvaraṃ vā na bādhemi na dukkhāpemi. Karuṇajjhāsayo bhagavā mahākaruṇāsamāpattibahulo attano paramarucitakaruṇajjhāsayānurūpamevamāha. Tena avihiṃsāvitakkaṃ abyāpādavitakkañca dasseti. Idaṃ vuttaṃ hoti – ‘ahaṃ imāya iriyāya imāya paṭipattiyā evaṃ sammā paṭipajjanto evaṃ samāpattivihārehi viharanto evaṃ puññatthikehi katāni sakkāragarukāramānanavandanapūjanāni adhivāsento sattesu na kañci byābādhemi, apica kho diṭṭhadhammikasamparāyikaparamatthappabhedaṃ hitasukhameva nesaṃ paribrūhemī’ti.</paragraph>
    <paragraph line="312"><bold>Yaṃ akusalaṃ, taṃ pahīna</bold>nti yaṃ diyaḍḍhakilesasahassabhedaṃ aññañca taṃsampayuttaṃ anantappabhedaṃ akusalaṃ, taṃ sabbaṃ bodhimūleyeva mayhaṃ pahīnaṃ samūhatanti. Iminā pavivekesu muddhabhūtena <pageBreak edition="Vipassana Research Institut" number="0.0131" /> saddhiṃ nissaraṇavivekena samucchedappaṭippassaddhiviveke dasseti. Keci panettha tadaṅgavikkhambhanavivekepi uddharanti <pageBreak edition="Pali Text Society" number="1.0148" />. Āgamanīyapaṭipadāya hi saddhiṃ bhagavatā attano kilesakkhayo idha vuttoti.</paragraph>
    <paragraph line="313">Iti bhagavā aparimitakappaparicittaṃ attano pavivekajjhāsayaṃ saddhiṃ nissaraṇajjhāsayena idāni matthakaṃ pāpetvā ṭhito tamajjhāsayaṃ phalasamāpattiṃ samāpajjitvā attano kilesappahānapaccavekkhaṇamukhena vibhāveti. Yadatthaṃ panettha satthā ime dve vitakke uddhari, idāni tamatthaṃ dassento <bold>‘‘tasmātiha, bhikkhave’’</bold>tiādimāha. Bhagavā hi imassa vitakkadvayassa attano bahulasamudācāradassanamukheneva tattha bhikkhū nivesetuṃ imaṃ desanaṃ ārabhi.</paragraph>
    <paragraph line="314">Tattha <bold>tasmā</bold>ti yasmā abyāpajjhapavivekābhiratassa me khemapavivekavitakkāyeva bahulaṃ pavattanti, tasmā. <bold>Tihā</bold>ti nipātamattaṃ. <bold>Abyāpajjhārāmā</bold><pageBreak edition="Myanmar" number="0.0143" /><bold>viharathā</bold>ti sabbasattesu mettāvihārena karuṇāvihāre na ca abhiramantā viharatha. Tena byāpādassa tadekaṭṭhakilesānañca dūrīkaraṇamāha. <bold>Tesaṃ vo</bold>ti ettha <bold>vo</bold>ti nipātamattaṃ. <bold>Pavivekārāmā viharathā</bold>ti kāyādivivekañceva tadaṅgādivivekañcāti sabbaviveke āramitabbaṭṭhānaṃ katvā viharatha. <bold>Imāya maya</bold>ntiādi yathā nesaṃ khemavitakkassa pavattanākāradassanaṃ, evaṃ <bold>kiṃ akusala</bold>ntiādi pavivekavitakkassa pavattanākāradassanaṃ. Tattha yathā anavajjadhamme paripūretukāmena kiṃkusalagavesinā hutvā kusaladhammapariyesanā kātabbāva, sāvajjadhamme pajahitukāmenāpi akusalapariyesanā kātabbāti āha <bold>‘‘kiṃ akusala’’</bold>ntiādi. Abhiññāpubbikā hi pariññāpahānasacchikiriyābhāvanā. Tattha <bold>kiṃ akusala</bold>nti akusalaṃ nāma kiṃ, sabhāvato kimassa lakkhaṇaṃ, kāni vā rasapaccupaṭṭhānapadaṭṭhānānīti akusalassa sabhāvakiccādito paccavekkhaṇavidhiṃ dasseti. Ādikammikavasena cesa vitakko āgato, <bold>kiṃ appahīnaṃ kiṃ pajahāmā</bold>ti idaṃ padadvayaṃ sekkhavasena. Tasmā <bold>kiṃ appahīna</bold>nti kāmarāgasaṃyojanādīsu akusalesu kiṃ akusalaṃ amhākaṃ maggena asamucchinnaṃ? <bold>Kiṃ</bold><pageBreak edition="Pali Text Society" number="1.0149" /><bold>pajahāmā</bold>ti kiṃ akusalaṃ samugghātema? Atha vā <bold>kiṃ pajahāmā</bold>ti vītikkamapariyuṭṭhānānusayesu kiṃ vibhāgaṃ akusalaṃ idāni mayaṃ pajahāmāti attho. Keci pana ‘‘kiṃ appahīna’’nti paṭhanti. Tesaṃ diṭṭhisaṃyojanādivasena anekabhedesu akusalesu kiṃ katamaṃ akusalaṃ, kena katamena pakārena, katamena vā maggena amhākaṃ appahīnanti vuttaṃ hoti. Sesaṃ vuttanayameva.</paragraph>
    <paragraph line="315">Gāthāsu <pageBreak edition="Vipassana Research Institut" number="0.0132" /><bold>buddha</bold>nti catunnaṃ ariyasaccānaṃ aviparītaṃ sayambhuñāṇena buddhattā paṭividdhattā buddhaṃ saccavinimuttassa ñeyyassa abhāvato. Tathā hi vuttaṃ –</paragraph>
    <gatha1 line="316">‘‘Abhiññeyyaṃ abhiññātaṃ, bhāvetabbañca bhāvitaṃ;</gatha1>
    <gathalast line="317">Pahātabbaṃ pahīnaṃ me, tasmā buddhosmi brāhmaṇā’’ti. (su. ni. 563; ma. ni. 2.399);</gathalast>
    <paragraph line="318">Ṭhapetvā mahābodhisattaṃ aññehi sahituṃ vahituṃ asakkuṇeyyattā asayhassa sakalassa bodhisambhārassa mahākaruṇādhikārassa ca sahanato vahanato, tathā aññehi sahituṃ abhibhavituṃ dukkarattā asayhānaṃ <pageBreak edition="Myanmar" number="0.0144" /> pañcannaṃ mārānaṃ sahanato abhibhavanato, āsayānusayacariyādhimuttiādivibhāgāvabodhena yathārahaṃ veneyyānaṃ diṭṭhadhammikasamparāyikaparamatthehi anusāsanasaṅkhātassa aññehi asayhassa buddhakiccassa sahanato vahanato, tattha vā sādhukāribhāvato <bold>asayhasāhinaṃ. Samudācaranti na</bold>nti ettha <bold>na</bold>nti nipātamattaṃ, naṃ tathāgatanti vā attho.</paragraph>
    <paragraph line="319">Sakaparasantānesu tamasaṅkhātaṃ mohandhakāraṃ nudi khipīti <bold>tamonudo</bold>. Pāraṃ nibbānaṃ gatoti <bold>pāragato</bold>. Atha vā ‘‘mutto moceyya’’ntiādinā nayena pavattitassa mahābhinīhārassa sakalassa vā saṃsāradukkhassa sabbaññuguṇānaṃ pāraṃ pariyantaṃ gatoti <bold>pāragato,</bold> taṃ tamonudaṃ pāragataṃ. Tato eva <bold>pattipattaṃ</bold> buddhaṃ, sīlādiṃ dasabalañāṇādiñca sammāsambuddhehi pattabbaṃ sabbaṃ pattanti attho. <bold>Vasima</bold>nti <pageBreak edition="Pali Text Society" number="1.0150" /> jhānādīsu ākaṅkhāpaṭibaddho paramo āvajjanādivasibhāvo, ariyiddhisaṅkhāto anaññasādhāraṇo cittavasibhāvo ca assa atthīti <bold>vasimā,</bold> taṃ vasimaṃ, vasinanti attho. Sabbesaṃ kāmāsavādīnaṃ abhāvena <bold>anāsavaṃ</bold>. Kāyavisamādikassa visamassa vantattā vā visasaṅkhātaṃ sabbaṃ kilesamalaṃ taritvā vā visaṃ sakalavaṭṭadukkhaṃ sayaṃ taritvā tāraṇato <bold>visantaro</bold> taṃ visantaraṃ. Taṇhakkhaye arahattaphale nibbāne vā <bold>vimuttaṃ,</bold> ubhayamhi gamanato monasaṅkhātena ñāṇena kāyamoneyyādīhi vā sātisayaṃ samannāgatattā <bold>muniṃ. Munī</bold>ti hi agāriyamuni, anagāriyamuni, sekkhamuni, asekkhamuni, paccekamuni, munimunīti anekavidhā munayo. Tattha gihī āgataphalo viññātasāsano agāriyamuni, tathārūpo pabbajito anagāriyamuni, satta sekkhā sekkhamuni, khīṇāsavo asekkhamuni, paccekabuddho paccekamuni, sammāsambuddho munimunīti. Ayameva idhādhippeto. Āyatiṃ punabbhavābhāvato antimaṃ, pacchimaṃ dehaṃ kāyaṃ dhāretīti <bold>antimadehadhārī</bold>, taṃ antimadehadhāriṃ. Kilesamārādīnaṃ sammadeva pariccattattā <bold>mārañjahaṃ</bold>. Tato eva jarāhetusamucchedato anupādisesanibbānappattivasena pākaṭajarādisabbajarāya <pageBreak edition="Vipassana Research Institut" number="0.0133" /><bold>pāraguṃ</bold>. Jarāsīsena cettha jātimaraṇasokādīnaṃ pāragamanaṃ vuttanti daṭṭhabbaṃ. Taṃ evaṃbhūtaṃ tathāgataṃ duve vitakkā samudācarantīti brūmīti sambandho.</paragraph>
    <paragraph line="320">Iti <pageBreak edition="Myanmar" number="0.0145" /> bhagavā paṭhamagāthāya vitakkadvayaṃ uddisitvā tato dutiyagāthāya pavivekavitakkaṃ dassetvā idāni khemavitakkaṃ dassetuṃ <bold>‘‘sele yathā’’</bold>ti tatiyagāthamāha. Tattha <bold>sele yathā pabbatamuddhaniṭṭhito</bold>ti sele silāmaye ekagghanapabbatamuddhani yathā ṭhito. Na hi tattha ṭhitassa uddhaṃ gīvukkhipanapasāraṇādikiccaṃ atthi. <bold>Tathūpama</bold>nti tappaṭibhāgaṃ selapabbatūpamaṃ. Ayaṃ panettha saṅkhepattho – yathā selapabbatamuddhani ṭhito <pageBreak edition="Pali Text Society" number="1.0151" /> cakkhumā puriso samantato janataṃ passeyya, evameva sumedho, sundarapañño sabbaññutaññāṇena samantacakkhu bhagavā dhammamayaṃ paññāmayaṃ pāsādamāruyha sayaṃ apetasoko sokāvatiṇṇaṃ jātijarābhibhūtañca janataṃ sattakāyaṃ avekkhati upadhārayati upaparikkhati. Ayaṃ panettha adhippāyo – yathā hi pabbatapāde samantā mahantaṃ khettaṃ katvā tattha kedārapāḷīsu kuṭiyo katvā rattiṃ aggiṃ jāleyya, caturaṅgasamannāgatañca andhakāraṃ bhaveyya, athassa pabbatassa matthake ṭhatvā cakkhumato purisassa bhūmippadesaṃ olokayato neva khettaṃ, na kedārapāḷiyo, na kuṭiyo, na tattha sayitamanussā paññāyeyyuṃ, kuṭīsu pana aggijālamattameva paññāyeyya, evaṃ dhammamayaṃ pāsādamāruyha sattakāyaṃ olokayato tathāgatassa ye te akatakalyāṇā sattā, te ekavihāre dakkhiṇapasse nisinnāpi buddhañāṇassa āpāthaṃ nāgacchanti, rattiṃ khittasarā viya honti. Ye pana katakalyāṇā veneyyapuggalā, te evassa dūrepi ṭhitā āpāthaṃ āgacchanti, so aggi viya himavantapabbato viya ca vuttampi cetaṃ –</paragraph>
    <gatha1 line="321">‘‘Dūre santo pakāsenti, himavantova pabbato;</gatha1>
    <gathalast line="322">Asantettha na dissanti, rattiṃ khittā yathā sarā’’ti. (dha. pa. 304; netti. 11);</gathalast>
    <paragraph line="323">Evametasmiṃ sutte gāthāsu ca bhagavā attānaṃ paraṃ viya katvā dassesi.</paragraph>
    <centered line="324">Paṭhamasuttavaṇṇanā niṭṭhitā.</centered>
    <subhead line="325">2. Desanāsuttavaṇṇanā</subhead>
    <paragraph line="326" number="39"> Dutiye <pageBreak edition="Vipassana Research Institut" number="0.0134" /><bold>pariyāyenā</bold>ti ettha <bold>pariyāya</bold>-saddo ‘‘madhupiṇḍikapariyāyotveva naṃ dhārehī’’tiādīsu (ma. ni. 1.205) desanāyaṃ āgato. ‘‘Atthi khvesa <pageBreak edition="Myanmar" number="0.0146" />, brāhmaṇa, pariyāyo, yena maṃ pariyāyena sammā vadamāno vadeyya – akiriyavādo samaṇo gotamo’’tiādīsu (pārā. 5; a. ni. 8.11) kāraṇe. ‘‘Kassa nu kho, ānanda, ajja pariyāyo bhikkhuniyo ovaditu’’ntiādīsu (ma. ni. 3.398) vāre. Idha pana vārepi kāraṇepi vaṭṭati, tasmā, bhikkhave, tathāgatassa <pageBreak edition="Pali Text Society" number="1.0152" /> dve dhammadesanā yathārahaṃ kāraṇena bhavanti, vārena vāti ayamettha attho. Bhagavā hi veneyyajjhāsayānurūpaṃ kadāci ‘‘ime dhammā kusalā, ime, dhammā akusalā. Ime dhammā sāvajjā, ime dhammā anavajjā. Ime sevitabbā, ime na sevitabbā’’tiādinā kusalākusaladhamme vibhajanto kusaladhammehi akusaladhamme asaṅkarato paññāpento <bold>‘‘pāpaṃ pāpakato passathā’’</bold>ti dhammaṃ deseti. Kadāci ‘‘pāṇātipāto, bhikkhave, āsevito bhāvito bahulīkato nirayasaṃvattaniko tiracchānayonisaṃvattaniko pettivisayasaṃvattaniko, yo sabbalahuko pāṇātipāto, so appāyukasaṃvattaniko’’tiādinā (a. ni. 8.40) ādīnavaṃ pakāsento pāpato nibbidādīhi niyojento <bold>‘‘nibbindatha virajjathā’’</bold>ti dhammaṃ deseti.</paragraph>
    <paragraph line="327"><bold>Bhavantī</bold>ti honti pavattanti. <bold>Pāpaṃ pāpakato passathā</bold>ti sabbaṃ pāpadhammaṃ diṭṭheva dhamme āyatiñca ahitadukkhāvahato lāmakato passatha. <bold>Tattha nibbindathā</bold>ti tasmiṃ pāpadhamme ‘‘accantahīnabhāvato lāmakaṭṭhena pāpaṃ, akosallasambhūtaṭṭhena akusalaṃ, pakatipabhassarassa pasannassa ca cittassa pabhassarādibhāvavināsanato saṃkilesikaṃ, punappunaṃ bhavadukkhanibbattanato ponobbhavikaṃ, saheva darathehi pariḷāhehi vattanato sadarathaṃ, dukkhasseva vipaccanato dukkhavipākaṃ, aparimāṇampi kālaṃ anāgate jātijarāmaraṇanibbattanato āyatiṃ jātijarāmaraṇiyaṃ, sabbahitasukhaviddhaṃsanasamattha’’ntiādinā nayena nānāvidhe ādīnave, tassa ca pahāne ānisaṃse sammapaññāya passantā nibbindatha nibbedaṃ āpajjatha. Nibbindantā ca vipassanaṃ vaḍḍhetvā ariyamaggādhigamena pāpato virajjatha ceva vimuccatha ca. Maggena vā samucchedavirāgavasena virajjatha, tato phalena paṭippassaddhivimuttivasena vimuccatha. Atha vā <bold>pāpa</bold>nti lāmakato pāpaṃ. Kiṃ vuttaṃ hoti? Yaṃ aniccadukkhādibhāvena kucchitaṃ ariyehi jigucchanīyaṃ <pageBreak edition="Myanmar" number="0.0147" /> vaṭṭadukkhaṃ pāpetīti pāpaṃ. Kiṃ pana taṃ? Tebhūmakadhammajātaṃ <pageBreak edition="Pali Text Society" number="1.0153" />. Yathāvuttena atthena pāpakato disvā tattha aniccato, dukkhato, rogato, gaṇḍato, sallato, aghato, ābādhatotiādinā <pageBreak edition="Vipassana Research Institut" number="0.0135" /> vipassanaṃ vaḍḍhentā nibbindatha. <bold>Ayaṃ dutiyā</bold>ti yāthāvato ahitānatthavibhāvanaṃ paṭhamaṃ upādāya tato vivecanaṃ ayaṃ dutiyā dhammadesanā.</paragraph>
    <paragraph line="328">Gāthāsu <bold>buddhassā</bold>ti sabbaññubuddhassa. <bold>Sabbabhūtānukampino</bold>ti sabbepi satte mahākaruṇāya anukampanasabhāvassa. <bold>Pariyāyavacana</bold>nti pariyāyena kathanaṃ desanaṃ. <bold>Passā</bold>ti parisaṃ ālapati, parisajeṭṭhakaṃ vā sandhāya vuttaṃ. Keci panāhu ‘‘attānameva sandhāya bhagavā ‘passā’ti avocā’’ti. <bold>Tatthā</bold>ti tasmiṃ pāpake <bold>virajjatha</bold> rāgaṃ pajahathāti attho. Sesaṃ vuttanayameva.</paragraph>
    <centered line="329">Dutiyasuttavaṇṇanā niṭṭhitā.</centered>
    <subhead line="330">3. Vijjāsuttavaṇṇanā</subhead>
    <paragraph line="331" number="40"> Tatiye <bold>pubbaṅgamā</bold>ti sahajātavasena, upanissayavasena cāti dvīhi ākārehi pubbaṅgamā purassarā padhānakāraṇaṃ. Na hi avijjāya vinā akusaluppatti atthi. <bold>Samāpattiyā</bold>ti samāpajjanāya sabhāvapaṭilābhāya, pavattiyāti attho. Tattha akusalappavattiyā ādīnavappaṭicchādanena ayonisomanasikārassa paccayabhāvena appahīnabhāvena ca akusaladhammānaṃ upanissayabhāvo dissati.</paragraph>
    <paragraph line="332">Evaṃ byādhimaraṇādidukkhassa adhiṭṭhānabhāvato sabbāpi gatiyo idha <bold>duggatiyo</bold>. Atha vā rāgādikilesehi dūsitā gatiyo kāyavacīcittānaṃ pavattiyoti duggatiyo, kāyavacīmanoduccaritāni. <bold>Asmiṃ loke</bold>ti idha loke manussagatiyaṃ vā. <bold>Paramhi cā</bold>ti tato aññāsu gatīsu. <bold>Avijjāmūlikā sabbā</bold>ti tā sabbāpi duccaritassa vipattiyo vuttanayena avijjāpubbaṅgamattā avijjāmūlikā eva. <bold>Icchālobhasamussayā</bold>ti <pageBreak edition="Pali Text Society" number="1.0154" /> asampattavisayapariyesanalakkhaṇāya icchāya, sampattavisayalubbhanalakkhaṇena lobhena ca samussitā upacitāti icchālobhasamussayā.</paragraph>
    <paragraph line="333"><bold>Yato</bold>ti <pageBreak edition="Myanmar" number="0.0148" /> yasmā avijjāhetu avijjāya nivuto hutvā. <bold>Pāpiccho</bold>ti avijjāya paṭicchāditattā pāpicchatāya ādīnave apassanto asantaguṇasambhāvanavasena kohaññādīni karonto pāpiccho, lobheneva atricchatāpi gahitāti daṭṭhabbā. <bold>Anādaro</bold>ti lokādhipatino ottappassa abhāvena sabrahmacārīsu ādararahito. <bold>Tato</bold>ti tasmā avijjāpāpicchatāahirikānottappahetu <pageBreak edition="Vipassana Research Institut" number="0.0136" />. <bold>Pasavatī</bold>ti kāyaduccaritādibhedaṃ pāpaṃ upacinati. <bold>Apāyaṃ tena gacchatī</bold>ti tena tathā pasutena pāpena nirayādibhedaṃ apāyaṃ gacchati upapajjati.</paragraph>
    <paragraph line="334"><bold>Tasmā</bold>ti yasmā ete evaṃ sabbaduccaritamūlabhūtā sabbaduggatiparikkilesahetubhūtā ca avijjādayo, tasmā icchañca, lobhañca, avijjañca, casaddena ahirikānottappañca <bold>virājayaṃ</bold> samucchedavasena pajahaṃ. Kathaṃ virājetīti āha? <bold>Vijjaṃ uppādaya</bold>nti, vipassanāpaṭipāṭiyā ca, maggapaṭipāṭiyā ca, ussakkitvā arahattamaggavijjaṃ attano santāne uppādayanto. <bold>Sabbā duggatiyo</bold>ti sabbāpi duccaritasaṅkhātā duggatiyo, vaṭṭadukkhassa vā adhiṭṭhānabhāvato dukkhā, sabbā pañcapi gatiyo <bold>jahe</bold> pajaheyya samatikkameyya. Kilesavaṭṭappahāneneva hi kammavaṭṭaṃ vipākavaṭṭañca pahīnaṃ hotīti.</paragraph>
    <centered line="335">Tatiyasuttavaṇṇanā niṭṭhitā.</centered>
    <centered line="336">Paṭhamabhāṇavāravaṇṇanā niṭṭhitā.</centered>
    <subhead line="337">4. Paññāparihīnasuttavaṇṇanā</subhead>
    <paragraph line="338" number="41"> Catutthe <bold>suparihīnā</bold>ti suṭṭhu parihīnā. <bold>Ye ariyāya paññāya parihīnā</bold>ti ye sattā pañcannaṃ khandhānaṃ udayabbayapaṭivijjhanena catusaccapaṭivijjhanena ca kilesehi ārakā ṭhitattā ariyāya parisuddhāya vipassanāpaññāya ca maggapaññāya ca parihīnā, te lokiyalokuttarāhi sampattīhi ativiya parihīnā mahājānikā. Ke pana teti? Ye kammāvaraṇena samannāgatā. Te hi <pageBreak edition="Pali Text Society" number="1.0155" /> micchattaniyatabhāvato ekantena parihīnā aparipuṇṇā mahājānikā. Tenāha <bold>‘‘duggati pāṭikaṅkhā’’</bold>ti. Vipākāvaraṇasamaṅginopi parihīnā. Atha vā sukkapakkhe aparihīnā nāma tividhāvaraṇavirahitā <pageBreak edition="Myanmar" number="0.0149" /> sammādiṭṭhikā kammassakatañāṇena ca samannāgatā. Sesaṃ vuttanayānusārena veditabbaṃ.</paragraph>
    <paragraph line="339">Gāthāsu <bold>paññāyā</bold>ti nissakkavacanaṃ, vipassanāñāṇato maggañāṇato ca parihānenāti. Sāmivacanaṃ vā etaṃ, yathāvuttañāṇassa parihānenāti, uppādetabbassa anuppādanameva cettha parihānaṃ. <bold>Niviṭṭhaṃ nāmarūpasmi</bold>nti nāmarūpe upādānakkhandhapañcake ‘‘etaṃ mamā’’tiādinā taṇhādiṭṭhivasena abhiniviṭṭhaṃ ajjhositaṃ, tato eva <bold>idaṃ saccanti maññatī</bold>ti ‘‘idameva saccaṃ moghamañña’’nti maññati. ‘‘Sadevake loke’’ti vibhatti pariṇāmetabbā.</paragraph>
    <paragraph line="340">Evaṃ <pageBreak edition="Vipassana Research Institut" number="0.0137" /> paṭhamagāthāya saṃkilesapakkhaṃ dassetvā idāni yassā anuppattiyā nāmarūpasmiṃ maññanābhinivesehi kilesavaṭṭaṃ vattati, tassā uppattiyā vaṭṭassa upacchedoti paññāya ānubhāvaṃ pakāsento <bold>‘‘paññā hi seṭṭhā lokasmi’’</bold>nti gāthamāha.</paragraph>
    <paragraph line="341">Tattha <bold>lokasmi</bold>nti saṅkhāralokasmiṃ. Sammāsambuddho viya sattesu, saṅkhāresu paññāsadiso dhammo natthi. Paññuttarā hi kusalā dhammā, paññāya ca siddhāya sabbe anavajjadhammā siddhā eva honti. Tathā hi vuttaṃ ‘‘sammādiṭṭhissa sammāsaṅkappo pahotī’’tiādi (ma. ni. 3.141; saṃ. ni. 5.1). Yā panettha paññā adhippetā, sā seṭṭhāti thomitā. Yathā ca sā pavattati, taṃ dassetuṃ <bold>‘‘yāyaṃ nibbedhagāminī’’</bold>tiādi vuttaṃ. Tassattho – yā ayaṃ paññā anibbiddhapubbaṃ apadālitapubbaṃ lobhakkhandhādiṃ nibbijjhantī padālentī gacchati pavattatīti nibbedhagāminī, yāya ca tasmiṃ tasmiṃ bhavayonigativiññāṇaṭṭhitisattāvāsesu sattanikāyesu khandhānaṃ paṭhamābhinibbattisaṅkhātāya jātiyā taṃnimittassa ca kammabhavassa parikkhayaṃ pariyosānaṃ nibbānaṃ <pageBreak edition="Pali Text Society" number="1.0156" /> arahattañca sammā aviparītaṃ jānāti sacchikaroti, ayaṃ sahavipassanā maggapaññā seṭṭhā lokasminti.</paragraph>
    <paragraph line="342">Idāni yathāvuttapaññānubhāvasampanne khīṇāsave abhitthavanto <bold>‘‘tesaṃ devā manussā cā’’</bold>ti osānagāthamāha. Tassattho – tesaṃ catūsu ariyasaccesu pariññādīnaṃ soḷasannaṃ kiccānaṃ niṭṭhitattā catusaccasambodhena <bold>sambuddhānaṃ,</bold> sativepullappattiyā <bold>satimataṃ,</bold> vuttanayena samugghātitasammohattā paññāvepullappattiyā <bold>hāsapaññānaṃ,</bold> pubbabhāge vā sīlādipāripūrito <pageBreak edition="Myanmar" number="0.0150" /> paṭṭhāya yāva nibbānasacchikiriyāya hāsavedatuṭṭhipāmojjabahulatāya <bold>hāsapaññānaṃ</bold>, sabbaso parikkhīṇabhavasaṃyojanattā <bold>antimasarīradhārīnaṃ</bold> khīṇāsavānaṃ devā manussā ca <bold>pihayanti</bold> piyā honti, tabbhāvaṃ adhigantuṃ icchanti ‘‘aho paññānubhāvo, aho vata mayampi edisā evaṃ nittiṇṇasabbadukkhā bhaveyyāmā’’ti.</paragraph>
    <centered line="343">Catutthasuttavaṇṇanā niṭṭhitā.</centered>
    <subhead line="344">5. Sukkadhammasuttavaṇṇanā</subhead>
    <paragraph line="345" number="42"> Pañcame <bold>sukkā</bold>ti na vaṇṇasukkatāya sukkā, sukkabhāvāya pana paramavodānāya saṃvattantīti nipphattisukkatāya sukkā. Sarasenapi sabbe kusalā dhammā sukkā eva kaṇhabhāvapaṭipakkhato <pageBreak edition="Vipassana Research Institut" number="0.0138" />. Tesañhi uppattiyā cittaṃ pabhassaraṃ hoti parisuddhaṃ. <bold>Dhammā</bold>ti kusalā dhammā. <bold>Loka</bold>nti sattalokaṃ. <bold>Pālentī</bold>ti ādhārasandhāraṇena mariyādaṃ ṭhapentā rakkhanti. <bold>Hirī ca ottappañcā</bold>ti ettha hiriyati hiriyitabbena, hiriyanti etenāti vā hirī. Vuttampi cetaṃ ‘‘yaṃ hiriyati hiriyitabbena, hiriyati pāpakānaṃ akusalānaṃ dhammānaṃ samāpattiyā, ayaṃ vuccati hirī’’ti (dha. sa. 30). Ottappati ottappitabbena, ottappanti etenāti vā ottappaṃ. Vuttampicetaṃ ‘‘yaṃ ottappati ottappitabbena, ottappati pāpakānaṃ akusalānaṃ <pageBreak edition="Pali Text Society" number="1.0157" /> dhammānaṃ samāpattiyā, idaṃ vuccati ottappa’’nti (dha. sa. 31).</paragraph>
    <paragraph line="346">Tattha ajjhattasamuṭṭhānā hirī, bahiddhāsamuṭṭhānaṃ ottappaṃ. Attādhipateyyā hirī, lokādhipateyyaṃ ottappaṃ. Lajjāsabhāvasaṇṭhitā hirī, bhayasabhāvasaṇṭhitaṃ ottappaṃ. Sappatissavalakkhaṇā hirī, vajjabhīrukabhayadassāvilakkhaṇaṃ ottappaṃ.</paragraph>
    <paragraph line="347">Tattha ajjhattasamuṭṭhānaṃ hiriṃ catūhi kāraṇehi samuṭṭhāpeti – jātiṃ paccavekkhitvā, vayaṃ paccavekkhitvā, sūrabhāvaṃ paccavekkhitvā, bāhusaccaṃ paccavekkhitvā. Kathaṃ? ‘‘Pāpakaraṇaṃ nāmetaṃ na jātisampannānaṃ kammaṃ, hīnajaccānaṃ kevaṭṭādīnaṃ kammaṃ, mādisassa jātisampannassa idaṃ kammaṃ kātuṃ na yutta’’nti evaṃ tāva jātiṃ paccavekkhitvā pāṇātipātādipāpakammaṃ akaronto hiriṃ <pageBreak edition="Myanmar" number="0.0151" /> samuṭṭhāpeti. Tathā ‘‘pāpakaraṇaṃ nāmetaṃ daharehi kattabbakammaṃ, mādisassa vaye ṭhitassa idaṃ kammaṃ kātuṃ na yutta’’nti evaṃ vayaṃ paccavekkhitvā pāṇātipātādipāpakammaṃ akaronto hiriṃ samuṭṭhāpeti. Tathā ‘‘pāpakaraṇaṃ nāmetaṃ dubbalajātikānaṃ kammaṃ, mādisassa sūrabhāvasampannassa idaṃ kammaṃ kātuṃ na yutta’’nti evaṃ sūrabhāvaṃ paccavekkhitvā pāṇātipātādipāpakammaṃ akaronto hiriṃ samuṭṭhāpeti. Tathā ‘‘pāpakaraṇaṃ nāmetaṃ andhabālānaṃ kammaṃ, na paṇḍitānaṃ, mādisassa paṇḍitassa bahussutassa idaṃ kammaṃ kātuṃ na yutta’’nti evaṃ bāhusaccaṃ paccavekkhitvā pāṇātipātādipāpakammaṃ akaronto hiriṃ samuṭṭhāpeti. Evaṃ ajjhattasamuṭṭhānaṃ hiriṃ catūhi kāraṇehi samuṭṭhāpeti. Samuṭṭhāpetvā ca pana attano citte hiriṃ pavesetvā pāpakammaṃ na karoti. Evaṃ hirī ajjhattasamuṭṭhānā nāma hoti.</paragraph>
    <paragraph line="348">Kathaṃ ottappaṃ bahiddhāsamuṭṭhānaṃ nāma? ‘‘Sace tvaṃ pāpakammaṃ karissasi, catūsu parisāsu garahappatto bhavissasi.</paragraph>
    <gatha1 line="349">‘‘Garahissanti <pageBreak edition="Vipassana Research Institut" number="0.0139" /> taṃ viññū, asuciṃ nāgariko yathā;</gatha1>
    <gathalast line="350">Vajjito sīlavantehi, kathaṃ bhikkhu karissasī’’ti. –</gathalast>
    <paragraph line="351">Paccavekkhanto <pageBreak edition="Pali Text Society" number="1.0158" /> hi bahiddhāsamuṭṭhitena ottappena pāpakammaṃ na karoti. Evaṃ ottappaṃ bahiddhāsamuṭṭhānaṃ nāma hoti.</paragraph>
    <paragraph line="352">Kathaṃ hirī attādhipateyyā nāma? Idhekacco kulaputto attānaṃ adhipatiṃ jeṭṭhakaṃ katvā ‘‘mādisassa saddhāpabbajitassa bahussutassa dhutavādissa na yuttaṃ pāpakammaṃ kātu’’nti pāpakammaṃ na karoti. Evaṃ hirī attādhipateyyā nāma hoti. Tenāha bhagavā –</paragraph>
    <indent line="353">‘‘So attānaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhamattānaṃ pariharatī’’ti (a. ni. 3.40).</indent>
    <paragraph line="354">Kathaṃ ottappaṃ lokādhipateyyaṃ nāma? Idhekacco kulaputto lokaṃ adhipatiṃ jeṭṭhakaṃ katvā pāpakammaṃ na karoti. Yathāha –</paragraph>
    <indent line="355">‘‘Mahā kho panāyaṃ lokasannivāso. Mahantasmiṃ kho pana lokasannivāse santi samaṇabrāhmaṇā iddhimanto dibbacakkhukā paracittaviduno <pageBreak edition="Myanmar" number="0.0152" />, te dūratopi passanti, āsannāpi na dissanti, cetasāpi cittaṃ pajānanti, tepi maṃ evaṃ jānissanti ‘passatha bho imaṃ kulaputtaṃ, saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. Santi devatā iddhimantiniyo dibbacakkhukā paracittaviduniyo, tā dūratopi passanti, āsannāpi na dissanti, cetasāpi cittaṃ pajānanti, tāpi maṃ evaṃ jānissanti ‘passatha bho imaṃ, kulaputtaṃ, saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. So lokaṃyeva adhipatiṃ katvā akusalaṃ pajahatī’’ti (a. ni. 3.40).</indent>
    <paragraph line="356">Evaṃ lokādhipateyyaṃ ottappaṃ.</paragraph>
    <paragraph line="357">Lajjāsabhāvasaṇṭhitāti <pageBreak edition="Vipassana Research Institut" number="0.0140" /> ettha lajjāti lajjanākāro, tena sabhāvena saṇṭhitā hirī. Bhayanti apāyabhayaṃ, tena sabhāvena saṇṭhitaṃ ottappaṃ. Tadubhayaṃ pāpaparivajjane pākaṭaṃ hoti. Tattha yathā dvīsu ayoguḷesu eko sītalo bhaveyya gūthamakkhito, eko uṇho āditto. Tesu yathā sītalaṃ gūthamakkhitattā jigucchanto viññujātiko <pageBreak edition="Pali Text Society" number="1.0159" /> na gaṇhāti, itaraṃ dāhabhayena, evaṃ paṇḍito lajjāya jigucchanto pāpaṃ na karoti, ottappena apāyabhīto pāpaṃ na karoti. Evaṃ lajjāsabhāvasaṇṭhitā hirī, bhayasabhāvasaṇṭhitaṃ ottappaṃ.</paragraph>
    <paragraph line="358">Kathaṃ sappatissavalakkhaṇā hirī, vajjabhīrukabhayadassāvilakkhaṇaṃ ottappaṃ? Ekacco hi jātimahattapaccavekkhaṇā, satthumahattapaccavekkhaṇā, dāyajjamahattapaccavekkhaṇā, sabrahmacārimahattapaccavekkhaṇāti catūhi kāraṇehi tattha gāravena sappatissavalakkhaṇaṃ hiriṃ samuṭṭhāpetvā pāpaṃ na karoti, ekacco attānuvādabhayaṃ, parānuvādabhayaṃ, daṇḍabhayaṃ, duggatibhayanti catūhi kāraṇehi vajjato bhāyanto vajjabhīrukabhayadassāvilakkhaṇaṃ ottappaṃ samuṭṭhāpetvā pāpaṃ na karoti. Ettha ca ajjhattasamuṭṭhānāditā hirottappānaṃ tattha tattha pākaṭabhāvena vuttā, na pana nesaṃ kadāci aññamaññavippayogo. Na hi lajjanaṃ nibbhayaṃ, pāpabhayaṃ vā alajjanaṃ atthīti.</paragraph>
    <paragraph line="359"><bold>Ime</bold><pageBreak edition="Myanmar" number="0.0153" /><bold>ce, bhikkhave, dve sukkā dhammā lokaṃ na pāleyyu</bold>nti bhikkhave, ime dve anavajjadhammā yadi lokaṃ na rakkheyyuṃ, lokapālakā yadi na bhaveyyuṃ. <bold>Nayidha paññāyetha mātā</bold>ti idha imasmiṃ loke janikā mātā ‘‘ayaṃ me mātā’’ti garucittīkāravasena na paññāyetha, ‘‘ayaṃ mātā’’ti na labbheyya. Sesapadesupi eseva nayo. <bold>Mātucchā</bold>ti mātubhaginī. <bold>Mātulānī</bold>ti mātulabhariyā. <bold>Garūna</bold>nti mahāpitucūḷapitujeṭṭhabhātuādīnaṃ garuṭṭhāniyānaṃ. <bold>Sambheda</bold>nti saṅkaraṃ, mariyādabhedaṃ vā. <bold>Yathā ajeḷakā</bold>tiādīhi upamaṃ dasseti. Ete hi sattā ‘‘ayaṃ me mātā’’ti vā ‘‘mātucchā’’ti vā garucittīkāravasena na jānanti, yaṃ vatthuṃ nissāya uppannā, tatthapi vippaṭipajjanti. Tasmā upamaṃ āharanto ajeḷakādayo āhari. Ayañhettha saṅkhepattho – yathā ajeḷakādayo tiracchānā hirottapparahitā mātādisaññaṃ akatvā bhinnamariyādā sabbattha sambhedena vattanti, evamayaṃ <pageBreak edition="Pali Text Society" number="1.0160" /> manussaloko yadi lokapālakadhammā na bhaveyyuṃ, sabbattha sambhedena vatteyya. Yasmā panime lokapālakadhammā lokaṃ pālenti, tasmā natthi sambhedoti.</paragraph>
    <paragraph line="360">Gāthāsu <bold>yesaṃ ce hiriottappa</bold>nti <bold>ce</bold>ti nipātamattaṃ. Yesaṃ sattānaṃ hirī ca ottappañca sabbadāva <pageBreak edition="Vipassana Research Institut" number="0.0141" /> sabbakālameva na vijjati na upalabbhati. <bold>Vokkantā sukkamūlā te</bold>ti te sattā kusalamūlapacchedāvahassāpi kammassa karaṇato kusalakammānaṃ patiṭṭhānabhūtānaṃ hirottappānameva vā abhāvato kusalato vokkamitvā, apasakkitvā, ṭhitattā vokkantā sukkamūlā, punappunaṃ jāyanamīyanasabhāvattā jātimaraṇagāmino saṃsāraṃ nātivattantīti attho.</paragraph>
    <paragraph line="361"><bold>Yesañca hiriottappa</bold>nti yesaṃ pana parisuddhamatīnaṃ sattānaṃ hirī ca ottappañcāti ime dhammā sadā sabbakālaṃ rattindivaṃ navamajjhimattherakālesu sammā upagamma ṭhitā pāpā jigucchantā bhāyantā tadaṅgādivasena pāpaṃ pajahantā. <bold>Virūḷhabrahmacariyā</bold>ti sāsanabrahmacariye maggabrahmacariye ca virūḷhaṃ āpannā, aggamaggādhigamena sabbaso santakilesatāya santaguṇatāya vā <bold>santo,</bold> punabbhavassa khepitattā <bold>khīṇapunabbhavā</bold> hontīti.</paragraph>
    <centered line="362">Pañcamasuttavaṇṇanā niṭṭhitā.</centered>
    <subhead line="363">6. Ajātasuttavaṇṇanā</subhead>
    <paragraph line="364" number="43"> Chaṭṭhe <pageBreak edition="Myanmar" number="0.0154" /><bold>atthi, bhikkhave</bold>ti kā uppatti? Ekadivasaṃ kira bhagavatā anekapariyāyena saṃsāre ādīnavaṃ pakāsetvā tadupasamanādivasena nibbānapaṭisaṃyuttāya dhammadesanāya katāya bhikkhūnaṃ etadahosi ‘‘ayaṃ saṃsāro bhagavatā avijjādīhi kāraṇehi sahetuko vutto, nibbānassa pana tadupasamassa na kiñci kāraṇaṃ vuttaṃ, tayidaṃ ahetukaṃ kathaṃ saccikaṭṭhaparamatthena upalabbhatī’’ti. Atha <pageBreak edition="Pali Text Society" number="1.0161" /> bhagavā tesaṃ bhikkhūnaṃ vimatividhamanatthañceva, ‘‘idha samaṇabrāhmaṇānaṃ ‘nibbānaṃ nibbāna’nti vācāvatthumattameva, natthi hi paramatthato nibbānaṃ nāma anupalabbhamānasabhāvattā’’ti lokāyatikādayo viya vippaṭipannānaṃ bahiddhā ca puthudiṭṭhigatikānaṃ micchāvādabhañjanatthañca, amatamahānibbānassa paramatthato atthibhāvadīpanatthaṃ tassa ca nissaraṇabhāvādiānubhāvavantatādīpanatthaṃ pītivegena udānavasena idaṃ suttaṃ abhāsi. Tathā hi idaṃ suttaṃ udānepi (udā. 72-74) saṅgītaṃ.</paragraph>
    <paragraph line="365">Tattha <bold>atthī</bold>ti vijjati paramatthato upalabbhati. <bold>Ajātaṃ abhūtaṃ akataṃ asaṅkhata</bold>nti sabbānipi padāni aññamaññavevacanāni. Atha vā vedanādayo viya hetupaccayasamavāyasaṅkhātāya kāraṇasāmaggiyā na jātaṃ na nibbattanti <bold>ajātaṃ</bold>. Kāraṇena vinā sayameva na bhūtaṃ na pātubhūtaṃ na uppannanti <bold>abhūtaṃ</bold>. Evaṃ ajātattā abhūtattā ca yena kenaci kāraṇena <pageBreak edition="Vipassana Research Institut" number="0.0142" /> na katanti <bold>akataṃ</bold>. Jātabhūtakatasabhāvo ca nāmarūpādīnaṃ saṅkhatadhammānaṃ hoti, na asaṅkhatasabhāvassa nibbānassāti dassanatthaṃ <bold>asaṅkhata</bold>nti vuttaṃ. Paṭilomato vā samecca sambhuyya paccayehi katanti saṅkhataṃ, tathā na saṅkhataṃ, saṅkhatalakkhaṇarahitanti ca <bold>asaṅkhata</bold>nti evaṃ anekehi kāraṇehi nibbattitabhāve paṭisiddhe ‘‘siyā nu kho ekeneva kāraṇena kata’’nti āsaṅkāyaṃ ‘‘na kenaci kata’’nti dassanatthaṃ <bold>‘‘akata’’</bold>nti vuttaṃ. Evaṃ appaccayampi samānaṃ ‘‘sayameva nu kho idaṃ bhūtaṃ pātubhūta’’nti āsaṅkāyaṃ tannivattanatthaṃ <bold>‘‘abhūta’’</bold>nti vuttaṃ. Ayañca etassa asaṅkhatākatābhūtabhāvo sabbena sabbaṃ ajātidhammattāti dassetuṃ <bold>‘‘ajāta’’</bold>nti vuttanti. Evametesaṃ catunnampi padānaṃ sātthakabhāvo veditabbo.</paragraph>
    <paragraph line="366">Iti <pageBreak edition="Myanmar" number="0.0155" /> bhagavā ‘‘atthi, bhikkhave, ajātaṃ abhūtaṃ akataṃ asaṅkhata’’nti paramatthato nibbānassa atthibhāvaṃ vatvā tattha hetuṃ dassento <bold>‘‘no cetaṃ, bhikkhave’’</bold>tiādimāha. Tassāyaṃ <pageBreak edition="Pali Text Society" number="1.0162" /> saṅkhepo – bhikkhave, yadi ajātādisabhāvā asaṅkhatā dhātu na abhavissa na siyā, idha loke jātādisabhāvassa rūpādikkhandhapañcakasaṅkhātassa saṅkhāragatassa nissaraṇaṃ anavasesavaṭṭupasamo na paññāyeyya na upalabbheyya na sambhaveyya. Nibbānañhi ārammaṇaṃ katvā pavattamānā sammādiṭṭhiādayo ariyamaggadhammā anavasesato kilese samucchindanti, tenettha sabbassapi vaṭṭadukkhassa appavatti apagamo nissaraṇaṃ paññāyati.</paragraph>
    <paragraph line="367">Evaṃ byatirekavasena nibbānassa atthibhāvaṃ dassetvā idāni anvayavasenapi taṃ dassetuṃ <bold>‘‘yasmā ca kho’’</bold>tiādi vuttaṃ, taṃ vuttatthameva. Ettha ca yasmā ‘‘apaccayā dhammā, asaṅkhatā dhammā (dha. sa. dukamātikā 7, 8). Atthi, bhikkhave, tadāyatanaṃ, yattha neva pathavī (udā. 71). Idampi kho ṭhānaṃ duddasaṃ yadidaṃ sabbasaṅkhārasamatho sabbūpadhipaṭinissaggo (mahāva. 7; ma. ni. 1.281). Asaṅkhatañca vo, bhikkhave, dhammaṃ desessāmi asaṅkhatagāminiñca paṭipada’’ntiādīhi (saṃ. ni. 4.366) anekehi suttapadehi ‘‘atthi, bhikkhave, ajāta’’nti imināpi suttena nibbānadhātuyā paramatthato sabbhāvo sabbalokaṃ anukampamānena sammāsambuddhena desito, tasmā na paṭikkhipitabbaṃ. Tattha appaccakkhakārīnampi viññūnaṃ kaṅkhā vā vimati vā natthi eva. Ye pana abuddhipuggalā, tesaṃ vimativinodanatthaṃ ayamettha adhippāyaniddhāraṇamukhena yuttivicāraṇā – yathā pariññeyyatāya sauttarānaṃ kāmānaṃ rūpānañca paṭipakkhabhūtaṃ tabbidhurasabhāvaṃ nissaraṇaṃ paññāyati, evaṃ taṃsabhāvānaṃ sabbesaṃ saṅkhatadhammānaṃ paṭipakkhabhūtena tabbidhurasabhāvena nissaraṇena bhavitabbaṃ. Yañcetaṃ nissaraṇaṃ, sā asaṅkhatā dhātu. Kiñca bhiyyo, saṅkhatadhammārammaṇaṃ <pageBreak edition="Vipassana Research Institut" number="0.0143" /> vipassanāñāṇaṃ api anulomañāṇaṃ kilese samucchedavasena pajahituṃ na sakkoti, tathā sammutisaccārammaṇaṃ paṭhamajjhānādīsu ñāṇaṃ vikkhambhanavaseneva kilese pajahati, na samucchedavasena. Iti saṅkhatadhammārammaṇassa <pageBreak edition="Pali Text Society" number="1.0163" /> sammutisaccārammaṇassa ca ñāṇassa kilesānaṃ samucchedappahāne asamatthabhāvato tesaṃ samucchedappahānakarassa ariyamaggañāṇassa tadubhayaviparītasabhāvena ārammaṇena bhavitabbaṃ <pageBreak edition="Myanmar" number="0.0156" />, sā asaṅkhatā dhātu. Tathā ‘‘atthi, bhikkhave, ajātaṃ abhūtaṃ akataṃ asaṅkhata’’nti idaṃ nibbānassa paramatthato atthibhāvajotakavacanaṃ aviparītatthaṃ bhagavatā bhāsitattā. Yañhi bhagavatā bhāsitaṃ, taṃ aviparītatthaṃ paramatthanti yathā taṃ ‘‘sabbe saṅkhārā aniccā, sabbe saṅkhārā dukkhā, sabbe dhammā anattā’’ti (dha. pa. 277-279; cūḷani. hemakamāṇavapucchāniddesa 56). Tathā nibbānasaddo katthaci visaye yathābhūtaparamatthavisayo upacāravuttisabbhāvato seyyathāpi sīhasaddo. Atha vā attheva paramatthato asaṅkhatādhātu itaratabbiparītavinimuttasabhāvattā seyyathāpi pathavīdhātu vedanāti. Evamādīhi nayehi yuttitopi asaṅkhatāya dhātuyā paramatthato atthibhāvo veditabbo.</paragraph>
    <paragraph line="368">Gāthāsu <bold>jāta</bold>nti jāyanaṭṭhena jātaṃ, jātilakkhaṇappattanti attho. <bold>Bhūta</bold>nti bhavanaṭṭhena bhūtaṃ, ahutvā sambhūtanti attho. <bold>Samuppanna</bold>nti sahitabhāvena uppannaṃ, sahitehi dhammehi ca uppannanti attho. <bold>Kata</bold>nti kāraṇabhūtehi paccayehi nibbattitaṃ. <bold>Saṅkhata</bold>nti tehiyeva samecca sambhuyya katanti saṅkhataṃ, sabbametaṃ paccayanibbattassa adhivacanaṃ. Niccasārādivirahitato <bold>addhuvaṃ</bold>. Jarāya maraṇena ca ekanteneva saṅghaṭitaṃ saṃsaṭṭhanti <bold>jarāmaraṇasaṅghātaṃ</bold>. ‘‘Jarāmaraṇasaṅghaṭṭa’’ntipi paṭhanti, jarāya maraṇena ca upaddutaṃ pīḷitanti attho. Akkhirogādīnaṃ anekesaṃ rogānaṃ nīḷaṃ kulāvakanti <bold>roganīḷaṃ</bold>. Sarasato <pageBreak edition="Pali Text Society" number="1.0164" /> upakkamato ca pabhaṅguparamasīlatāya <bold>pabhaṅguraṃ</bold>.</paragraph>
    <paragraph line="369">Catubbidho āhāro ca taṇhāsaṅkhātā netti ca pabhavo samuṭṭhānaṃ etassāti <bold>āhāranettippabhavaṃ</bold>. Sabbopi vā paccayo āhāro. Idha pana taṇhāya nettiggahaṇena gahitattā taṇhāvajjā veditabbā. Tasmā āhāro ca netti ca pabhavo etassāti āhāranettippabhavaṃ. Āhāro eva vā nayanaṭṭhena pavattanaṭṭhena nettīti evampi āhāranettippabhavaṃ. <bold>Nālaṃ tadabhinanditu</bold>nti taṃ upādānakkhandhapañcakaṃ evaṃ paccayādhīnavuttikaṃ, tato eva aniccaṃ, dukkhañca taṇhādiṭṭhīhi abhinandituṃ assādetuṃ na yuttaṃ.</paragraph>
    <paragraph line="370"><bold>Tassa</bold><pageBreak edition="Myanmar" number="0.0157" /><bold>nissaraṇa</bold>nti ‘‘jātaṃ bhūta’’ntiādinā vuttassa tassa sakkāyassa nissaraṇaṃ nikkamo <pageBreak edition="Vipassana Research Institut" number="0.0144" /> anupasantasabhāvassa rāgādikilesassa sabbasaṅkhārassa ca abhāvena tadupasamabhāvena pasatthabhāvena ca <bold>santaṃ,</bold> takkañāṇassa agocarabhāvato <bold>atakkāvacaraṃ,</bold> niccaṭṭhena <bold>dhuvaṃ,</bold> tato eva <bold>ajātaṃ asamuppannaṃ,</bold> sokahetūnaṃ abhāvato <bold>asokaṃ,</bold> vigatarāgādirajattā <bold>virajaṃ,</bold> saṃsāradukkhaṭṭitehi paṭipajjitabbattā <bold>padaṃ,</bold> jātiādidukkhadhammānaṃ nirodhahetutāya <bold>nirodho dukkhadhammānaṃ,</bold> sabbasaṅkhārānaṃ upasamahetutāya <bold>saṅkhārūpasamo,</bold> tato eva accantasukhatāya <bold>sukho</bold>ti sabbapadehi amatamahānibbānameva thometi. Evaṃ bhagavā paṭhamagāthāya byatirekavasena, dutiyagāthāya anvayavasena ca nibbānaṃ vibhāvesi.</paragraph>
    <centered line="371">Chaṭṭhasuttavaṇṇanā niṭṭhitā.</centered>
    <subhead line="372">7. Nibbānadhātusuttavaṇṇanā</subhead>
    <paragraph line="373" number="44"> Sattame <bold>dvemā</bold>ti dve imā. <bold>Vānaṃ</bold> vuccati taṇhā, nikkhantaṃ vānato, natthi vā ettha vānaṃ, imasmiṃ vā adhigate vānassa abhāvoti nibbānaṃ, tadeva nissattanijjīvaṭṭhena sabhāvadhāraṇaṭṭhena ca dhātūti <bold>nibbānadhātu</bold>. Yadipi tassā paramatthato bhedo natthi <pageBreak edition="Pali Text Society" number="1.0165" />, pariyāyena pana paññāyatīti taṃ pariyāyabhedaṃ sandhāya ‘‘dvemā, bhikkhave, nibbānadhātuyo’’ti vatvā yathādhippetappabhedaṃ dassetuṃ <bold>‘‘saupādisesā’’</bold>tiādi vuttaṃ. Tattha taṇhādīhi phalabhāvena upādīyatīti upādi, khandhapañcakaṃ. Upādiyeva sesoti upādiseso, saha upādisesenāti <bold>saupādisesā</bold>, tadabhāvato <bold>anupādisesā</bold>.</paragraph>
    <paragraph line="374"><bold>Araha</bold>nti ārakakileso, dūrakilesoti attho. Vuttañhetaṃ bhagavatā –</paragraph>
    <indent line="375">‘‘Kathañca, bhikkhave, bhikkhu arahaṃ hoti, ārakāssa honti pāpakā akusalā dhammā, saṃkilesikā ponobbhavikā, sadarā <pageBreak edition="Myanmar" number="0.0158" /> dukkhavipākā, āyatiṃ jātijarāmaraṇiyā. Evaṃ kho, bhikkhave, bhikkhu arahaṃ hotī’’ti (ma. ni. 1.434).</indent>
    <paragraph line="376"><bold>Khīṇāsavo</bold>ti kāmāsavādayo cattāropi āsavā arahato khīṇā samucchinnā pahīnā paṭippassaddhā abhabbuppattikā ñāṇagginā daḍḍhāti khīṇāsavo. <bold>Vusitavā</bold>ti garusaṃvāsepi ariyamaggepi dasasu ariyavāsesupi vasi parivasi parivuṭṭho vuṭṭhavāso ciṇṇacaraṇoti vusitavā. <bold>Katakaraṇīyo</bold>ti puthujjanakalyāṇakaṃ upādāya satta sekhā catūhi maggehi karaṇīyaṃ karonti <pageBreak edition="Vipassana Research Institut" number="0.0145" /> nāma, khīṇāsavassa sabbakaraṇīyāni katāni pariyositāni, natthi uttariṃ karaṇīyaṃ dukkhakkhayādhigamāyāti <bold>katakaraṇīyo</bold>. Vuttampi cetaṃ –</paragraph>
    <gatha1 line="377">‘‘Tassa sammā vimuttassa, santacittassa bhikkhuno;</gatha1>
    <gathalast line="378">Katassa paṭicayo natthi, karaṇīyaṃ na vijjatī’’ti. (a. ni. 6.55; mahāva. 244);</gathalast>
    <paragraph line="379"><bold>Ohitabhāro</bold>ti tayo bhārā – khandhabhāro, kilesabhāro, abhisaṅkhārabhāroti. Tassime tayopi bhārā ohitā oropitā nikkhittā pātitāti ohitabhāro. <bold>Anuppattasadattho</bold>ti anuppatto sadatthaṃ, sakatthanti vuttaṃ hoti, kakārassa dakāro kato. Anuppatto sadattho etenāti anuppattasadattho, sadatthoti ca arahattaṃ veditabbaṃ. Tañhi attupanibandhaṭṭhena attano avijahanaṭṭhena <pageBreak edition="Pali Text Society" number="1.0166" /> attano paramatthena ca attano atthattā sakattho hoti. <bold>Parikkhīṇabhavasaṃyojano</bold>ti kāmarāgasaṃyojanaṃ, paṭighasaṃyojanaṃ, mānadiṭṭhivicikicchāsīlabbataparāmāsabhavarāgaissāmacchariyaavijjāsaṃyojananti imāni satte bhavesu. Bhavaṃ vā bhavena saṃyojenti upanibandhantīti bhavasaṃyojanāni nāma. Tāni arahato parikkhīṇāni, pahīnāni, ñāṇagginā, daḍḍhānīti parikkhīṇabhavasaṃyojano. <bold>Sammadaññā vimutto</bold>ti ettha <bold>sammadaññā</bold>ti sammā aññāya, idaṃ vuttaṃ hoti – khandhānaṃ khandhaṭṭhaṃ, āyatanānaṃ āyatanaṭṭhaṃ, dhātūnaṃ suññaṭṭhaṃ, dukkhassa pīḷanaṭṭhaṃ, samudayassa pabhavaṭṭhaṃ, nirodhassa santaṭṭhaṃ, maggassa dassanaṭṭhaṃ ‘‘sabbe saṅkhārā aniccā’’ti evamādibhedaṃ vā sammā yathābhūtaṃ aññāya jānitvā tīrayitvā tulayitvā vibhāvetvā vibhūtaṃ katvā. <bold>Vimutto</bold>ti dve vimuttiyo <pageBreak edition="Myanmar" number="0.0159" /> cittassa ca vimutti nibbānañca. Arahā hi sabbakilesehi vimuttattā cittavimuttiyāpi vimutto, nibbānepi vimuttoti. Tena vuttaṃ ‘‘sammadaññā vimutto’’ti.</paragraph>
    <paragraph line="380"><bold>Tassa tiṭṭhanteva pañcindriyānī</bold>ti tassa arahato carimabhavahetubhūtaṃ kammaṃ yāva na khīyati, tāva tiṭṭhantiyeva cakkhādīni pañcindriyāni. <bold>Avighātattā</bold>ti anuppādanirodhavasena aniruddhattā. <bold>Manāpāmanāpa</bold>nti iṭṭhāniṭṭhaṃ rūpādigocaraṃ. <bold>Paccanubhotī</bold>ti vindati paṭilabhati. <bold>Sukhadukkhaṃ paṭisaṃvedetī</bold>ti vipākabhūtaṃ sukhañca dukkhañca paṭisaṃvedeti tehi dvārehi paṭilabhati.</paragraph>
    <paragraph line="381">Ettāvatā upādisesaṃ dassetvā idāni saupādisesaṃ nibbānadhātuṃ dassetuṃ <bold>‘‘tassa yo’’</bold>tiādi <pageBreak edition="Vipassana Research Institut" number="0.0146" /> vuttaṃ. Tattha <bold>tassā</bold>ti tassa saupādisesassa sato arahato. <bold>Yo rāgakkhayo</bold>ti rāgassa khayo khīṇākāro abhāvo accantamanuppādo. Esa nayo sesesupi. Ettāvatā rāgādikkhayo saupādisesā nibbānadhātūti dassitaṃ hoti.</paragraph>
    <paragraph line="382"><bold>Idhevā</bold>ti <pageBreak edition="Pali Text Society" number="1.0167" /> imasmiṃyeva attabhāve. <bold>Sabbavedayitānī</bold>ti sukhādayo sabbā abyākatavedanā, kusalākusalavedanā pana pubbeyeva pahīnāti. <bold>Anabhinanditānī</bold>ti taṇhādīhi na abhinanditāni. <bold>Sītibhavissantī</bold>ti accantavūpasamena saṅkhāradarathapaṭippassaddhiyā sītalī bhavissanti, appaṭisandhikanirodhena nirujjhissantīti attho. Na kevalaṃ vedayitāniyeva, sabbepi pana khīṇāsavasantāne pañcakkhandhā nirujjhissanti, vedayitasīsena desanā katā.</paragraph>
    <paragraph line="383">Gāthāsu <bold>cakkhumatā</bold>ti buddhacakkhu, dhammacakkhu, dibbacakkhu, paññācakkhu, samantacakkhūti pañcahi cakkhūhi cakkhumatā. <bold>Anissitenā</bold>ti taṇhādiṭṭhinissayavasena kañci dhammaṃ anissitena, rāgabandhanādīhi vā abandhena. <bold>Tādinā</bold>ti chaḷaṅgupekkhāvasena sabbattha iṭṭhādīsu ekasabhāvatāsaṅkhātena tādilakkhaṇena tādinā. <bold>Diṭṭhadhammikā</bold>ti imasmiṃ attabhāve bhavā vattamānā. <bold>Bhavanettisaṅkhayā</bold>ti bhavanettiyā taṇhāya parikkhayā. <bold>Samparāyikā</bold>ti samparāye khandhabhedato parabhāge bhavā. <bold>Yamhī</bold>ti yasmiṃ anupādisesanibbāne. <bold>Bhavānī</bold>ti liṅgavipallāsena vuttaṃ, upapattibhavā sabbaso anavasesā nirujjhanti, na pavattanti.</paragraph>
    <paragraph line="384"><bold>Te</bold>ti <pageBreak edition="Myanmar" number="0.0160" /> te evaṃ vimuttacittā. <bold>Dhammasārādhigamā</bold>ti vimuttisārattā imassa dhammavinayassa, dhammesu sārabhūtassa arahattassa adhigamanato. <bold>Khaye</bold>ti rāgādikkhayabhūte nibbāne <bold>ratā</bold> abhiratā. Atha vā niccabhāvato seṭṭhabhāvato ca dhammesu sāranti dhammasāraṃ, nibbānaṃ. Vuttañhetaṃ ‘‘virāgo seṭṭho dhammānaṃ (dha. pa. 273), virāgo tesaṃ aggamakkhāyatī’’ti (itivu. 90; a. ni. 4.34) ca. Tassa dhammasārassa adhigamahetu khaye sabbasaṅkhāraparikkhaye anupādisesanibbāne ratā. <bold>Pahaṃsū</bold>ti pajahiṃsu. <bold>Te</bold>ti nipātamattaṃ. Sesaṃ vuttanayameva.</paragraph>
    <centered line="385">Sattamasuttavaṇṇanā niṭṭhitā.</centered>
    <subhead line="386">8. Paṭisallānasuttavaṇṇanā</subhead>
    <paragraph line="387" number="45"> Aṭṭhame <pageBreak edition="Vipassana Research Institut" number="0.0147" /><pageBreak edition="Pali Text Society" number="1.0168" /><bold>paṭisallānarāmā</bold>ti tehi tehi sattasaṅkhārehi paṭinivattitvā sallānaṃ paṭisallānaṃ, ekavihāro ekamantasevitā, kāyavivekoti attho. Taṃ paṭisallānaṃ ramanti rocantīti paṭisallānarāmā. ‘‘Paṭisallānārāmā’’tipi pāṭho. Yathā vuttaṃ paṭisallānaṃ āramitabbato ārāmo etesanti paṭisallānārāmā. <bold>Viharathā</bold>ti evaṃbhūtā hutvā viharathāti attho. Paṭisallāne ratā niratā sammuditāti <bold>paṭisallānaratā</bold>. Ettāvatā jāgariyānuyogo, tassa nimittabhūtā vūpakaṭṭhakāyatā ca dassitā. Jāgariyānuyogo, sīlasaṃvaro, indriyesu, guttadvāratā, bhojane mattaññutā, satisampajaññanti imehi dhammehi vinā na vattatīti tepi idha atthato vuttā evāti veditabbā.</paragraph>
    <paragraph line="388"><bold>Ajjhattaṃ cetosamathamanuyuttā</bold>ti attano cittasamathe anuyuttā. Ajjhattaṃ attanoti ca etaṃ ekatthaṃ, byañjanameva nānaṃ. Bhummatthe cetaṃ samathanti anusaddayogena upayogavacanaṃ. <bold>Anirākatajjhānā</bold>ti bahi anīhatajjhānā avināsitajjhānā vā. Nīharaṇaṃ vināso vāti idaṃ nirākataṃ nāma ‘‘thambhaṃ niraṃkatvā nivātavuttī’’tiādīsu (su. ni. 328) viya. <bold>Vipassanāya samannāgatā</bold>ti sattavidhāya anupassanāya yuttā. Sattavidhā anupassanā nāma <pageBreak edition="Myanmar" number="0.0161" /> aniccānupassanā, dukkhānupassanā, anattānupassanā, nibbidānupassanā, virāgānupassanā, nirodhānupassanā, paṭinissaggānupassanā ca, tā visuddhimagge vitthāritāva.</paragraph>
    <paragraph line="389"><bold>Brūhetāro suññāgārāna</bold>nti vaḍḍhetāro suññāgārānaṃ. Ettha ca ‘‘suññāgārāna’’nti yaṃkiñci vivittaṃ bhāvanānuyogassa anucchavikaṭṭhānaṃ. Samathavipassanāvasena kammaṭṭhānaṃ gahetvā rattindivaṃ suññāgāraṃ pavisitvā bhāvanānuyogavasena nisīdamānā bhikkhū ‘‘brūhetāro suññāgārāna’’nti veditabbā. Ekabhūmikādipāsādepi pana vāsaṃ kurumānā jhāyino suññāgārānaṃ brūhetārotveva veditabbā.</paragraph>
    <paragraph line="390">Ettha ca yā ‘‘paṭisallānarāmā, bhikkhave, viharatha paṭisallānaratā’’ti vūpakaṭṭhakāyatā vihitā, sā parisuddhasīlassa, na asīlassa avisuddhasīlassa vā tassa rūpārammaṇādito cittavinivattanasseva <pageBreak edition="Pali Text Society" number="1.0169" /> abhāvatoti atthato sīlavisuddhi dassitāti vuttovāyamattho. ‘‘Ajjhattaṃ cetosamathamanuyuttā anirākatajjhānā’’ti padadvayena samādhibhāvanā, ‘‘vipassanāya samannāgatā’’ti iminā paññābhāvanā vihitāti lokiyā tisso sikkhā dassitā.</paragraph>
    <paragraph line="391">Idāni <pageBreak edition="Vipassana Research Institut" number="0.0148" /> tāsu patiṭṭhitassa avassaṃbhāviphalaṃ dassetuṃ <bold>‘‘paṭisallānarāmāna’’</bold>ntiādi vuttaṃ. Tattha <bold>brūhetāna</bold>nti vaḍḍhetānaṃ. <bold>Dvinnaṃ phalāna</bold>nti tatiyacatutthaphalānaṃ. <bold>Pāṭikaṅkha</bold>nti icchitabbaṃ avassaṃbhāvī. <bold>Aññā</bold>ti arahattaṃ. Tañhi heṭṭhimamaggañāṇehi ñātamariyādaṃ anatikkamitvā jānanato paripuṇṇajānanattā upari jānanakiccābhāvato ca ‘‘aññā’’ti vuccati. <bold>Sati vā upādisese</bold>ti sati vā kilesūpādisese, pahātuṃ asakkuṇeyye sati. Ñāṇe hi aparipakke ye tena paripakkena pahātabbakilesā, te na pahīyanti. Taṃ sandhāyāha ‘‘sati vā upādisese’’ti. Sati ca kilese khandhābhisaṅkhārā tiṭṭhanti eva. Iti imasmiṃ sutte anāgāmiphalaṃ arahattanti dve dhammā dassitā. Yathā cettha, evaṃ ito paresu dvīsu suttesu.</paragraph>
    <paragraph line="392">Gāthāsu <bold>ye santacittā</bold>ti ye yogāvacarā tadaṅgavasena vikkhambhanavaseva ca samitakilesatāya santacittā. Nepakkaṃ vuccati paññā, tāya samannāgatattā <bold>nipakā</bold>. Iminā tesaṃ kammaṭṭhānapariharaṇañāṇaṃ dasseti. <bold>Satimanto</bold><pageBreak edition="Myanmar" number="0.0162" /><bold>ca jhāyino</bold>ti ṭhānanisajjādīsu kammaṭṭhānāvijahanahetubhūtāya satiyā satimanto, ārammaṇūpanijjhānalakkhaṇena jhānena jhāyino. <bold>Sammā dhammaṃ vipassanti, kāmesu anapekkhino</bold>ti pubbeyeva ‘‘aṭṭhikaṅkalūpamā kāmā’’tiādinā (ma. ni. 1.234; pāci. 417) vatthukāmesu kilesakāmesu ca ādīnavapaccavekkhaṇena anapekkhino anatthikā te pahāya adhigataṃ upacārasamādhiṃ appanāsamādhiṃ vā pādakaṃ katvā nāmarūpaṃ tassa paccaye ca pariggahetvā kalāpasammasanādikkamena sammā aviparītaṃ pañcakkhandhadhammaṃ aniccādito vipassanti.</paragraph>
    <paragraph line="393"><bold>Appamādaratā</bold>ti <pageBreak edition="Pali Text Society" number="1.0170" /> vuttappakārāya samathavipassanābhāvanāya appamajjane ratā abhiratā tattha appamādeneva rattindivaṃ vītināmentā. <bold>Santā</bold>ti samānā. ‘‘Sattā’’tipi pāṭho, puggalāti attho. <bold>Pamāde bhayadassino</bold>ti nirayūpapattiādikaṃ pamāde bhayaṃ passantā. <bold>Abhabbā parihānāyā</bold>ti te evarūpā samathavipassanādhammehi maggaphalehi vā parihānāya abhabbā. Samathavipassanāto hi sampattato na parihāyanti, itarāni ca appattāni pāpuṇanti. <bold>Nibbānasseva santike</bold>ti nibbānassa ca anupādāparinibbānassa ca santike eva, na cirasseva naṃ adhigamissantīti.</paragraph>
    <centered line="394">Aṭṭhamasuttavaṇṇanā niṭṭhitā.</centered>
    <subhead line="395">9. Sikkhānisaṃsasuttavaṇṇanā</subhead>
    <paragraph line="396" number="46"> Navame <pageBreak edition="Vipassana Research Institut" number="0.0149" /><bold>sikkhānisaṃsā</bold>ti ettha sikkhitabbāti sikkhā, sā tividhā adhisīlasikkhā, adhicittasikkhā, adhipaññāsikkhāti. Tividhāpi cesā sikkhā ānisaṃsā etesaṃ, na lābhasakkārasilokāti sikkhānisaṃsā. <bold>Viharathā</bold>ti sikkhānisaṃsā hutvā viharatha, tīsu sikkhāsu ānisaṃsadassāvino hutvā tāhi sikkhāhi laddhabbaṃ ānisaṃsameva sampassantā viharathāti attho. <bold>Paññuttarā</bold>ti tāsu sikkhāsu yā adhipaññāsikkhāsaṅkhātā paññā, sā uttarā padhānā visiṭṭhā etesanti paññuttarā. Ye hi sikkhānisaṃsā viharanti, te paññuttarā bhavantīti. <bold>Vimuttisārā</bold>ti <pageBreak edition="Myanmar" number="0.0163" /> arahattaphalasaṅkhātā vimutti sāraṃ etesanti vimuttisārā, yathāvuttaṃ vimuttiṃyeva sārato gahetvā ṭhitāti attho. Ye hi sikkhānisaṃsā paññuttarā ca, na te bhavavisesaṃ patthenti, apica kho vibhavaṃ ākaṅkhantā vimuttiṃyeva sārato paccenti. <bold>Satādhipateyyā</bold>ti jeṭṭhakakaraṇaṭṭhena sati adhipateyyaṃ etesanti satādhipateyyā adhipati eva adhipateyyanti katvā, catūsu satipaṭṭhānesu suppatiṭṭhitacittā kāyānupassanādimukhena samathavipassanābhāvanānuyuttāti attho.</paragraph>
    <paragraph line="397">Atha vā <bold>sikkhānisaṃsā</bold>ti bhikkhave, evarūpe dullabhakkhaṇapaṭilābhe <pageBreak edition="Pali Text Society" number="1.0171" /> tividhasikkhāsikkhanameva ānisaṃsaṃ katvā viharatha, evaṃ viharantā ca <bold>paññuttarā</bold> paññāya uttarā lokuttarapaññāya samannāgatā hutvā viharatha, evaṃbhūtā ca <bold>vimuttisārā</bold> nibbānasārā anaññasārā viharatha. Tathābhāvassa cāyaṃ upāyo, yaṃ <bold>satādhipateyyā</bold> viharatha, satipaṭṭhānabhāvanāya yuttappayuttā hotha, sabbattha vā satārakkhena cetasā viharathāti evamettha attho veditabbo. Iti bhagavā tīsu sikkhāsu bhikkhū niyojento yathā tā sikkhitabbā, yena ca pāripūriṃ gacchanti, taṃ saṅkhepeneva dassetvā idāni yathānusiṭṭhaṃ paṭipajjamānānaṃ phalavisesadassanena tassā paṭipattiyā amoghabhāvaṃ pakāsento <bold>‘‘sikkhānisaṃsāna’’</bold>ntiādimāha. Taṃ vuttatthameva.</paragraph>
    <paragraph line="398">Gāthāsu <bold>paripuṇṇasikkha</bold>nti aggaphalappattiyā parisuddhasikkhaṃ, asekkhanti attho. <bold>Apahānadhamma</bold>nti ettha pahānadhammā vuccanti kuppā vimuttiyo. Pahānadhammoti hi hānadhammo kuppadhammo. Na pahānadhammoti apahānadhammo, akuppadhammo. ‘‘Appahānadhammo’’tipi pāḷi, so eva attho. Khayo eva antoti khayanto, jātiyā khayanto jātikhayanto, nibbānaṃ. Khayo vā maraṇaṃ, jātikhayanto nibbānameva, tassa diṭṭhattā <bold>jātikhayantadassī</bold>.</paragraph>
    <paragraph line="399"><bold>Tasmā</bold>ti <pageBreak edition="Vipassana Research Institut" number="0.0150" /> yasmā sikkhāpāripūriyā ayaṃ jarāpāraṅgamanapariyosāno ānisaṃso, tasmā. <bold>Sadā</bold>ti sabbakālaṃ. <bold>Jhānaratā</bold>ti lakkhaṇūpanijjhāne, ārammaṇūpanijjhāneti duvidhepi jhāne ratā, tato eva <pageBreak edition="Myanmar" number="0.0164" /><bold>samāhitā. Māraṃ sasenaṃ abhibhuyyā</bold>ti kilesasenāya anaṭṭhasenāya ca sasenaṃ anavasiṭṭhaṃ catubbidhampi māraṃ abhibhavitvā. Devaputtamārassapi hi guṇamāraṇe sahāyabhāvūpagamanato kilesā ‘‘senā’’ti vuccanti. Tathā rogādayo anaṭṭhā maccumārassa. Yathāha –</paragraph>
    <gatha1 line="400">‘‘Kāmā te paṭhamā senā, dutiyā arati vuccati;</gatha1>
    <gathalast line="401">Tatiyā khuppipāsā te, catutthī taṇhā pavuccati.</gathalast>
    <gatha1 line="402">‘‘Pañcamī <pageBreak edition="Pali Text Society" number="1.0172" /> thinamiddhaṃ te, chaṭṭhā bhīrū pavuccati;</gatha1>
    <gathalast line="403">Sattamī vicikicchā te, makkho thambho ca aṭṭhamo.</gathalast>
    <gatha1 line="404">‘‘Lābho siloko sakkāro, micchāladdho ca yo yaso;</gatha1>
    <gathalast line="405">Yo cattānaṃ samukkaṃse, pare ca avajānati.</gathalast>
    <gatha1 line="406">‘‘Esā namuci te senā, kaṇhassābhippahārinī;</gatha1>
    <gathalast line="407">Na naṃ asūro jināti, jetvā ca labhate sukha’’nti. (su. ni. 438-441; mahāni. 28);</gathalast>
    <paragraph line="408">Yathā cāha –</paragraph>
    <gatha1 line="409">‘‘Ajjeva kiccamātappaṃ, ko jaññā maraṇaṃ suve;</gatha1>
    <gathalast line="410">Na hi no saṅgaraṃ tena, mahāsenena maccunā’’ti. (ma. ni. 3.280; jā. 2.22.121);</gathalast>
    <paragraph line="411"><bold>Bhavatha jātimaraṇassa pāragā</bold>ti jātiyā maraṇassa ca pāragāmino nibbānagāmino bhavathāti.</paragraph>
    <centered line="412">Navamasuttavaṇṇanā niṭṭhitā.</centered>
    <subhead line="413">10. Jāgariyasuttavaṇṇanā</subhead>
    <paragraph line="414" number="47"> Dasame <pageBreak edition="Vipassana Research Institut" number="0.0151" /><bold>jāgaro</bold>ti jāgarako vigataniddo jāgariyaṃ anuyutto, rattindivaṃ kammaṭṭhānamanasikāre yuttappayuttoti attho. Vuttañhetaṃ –</paragraph>
    <indent line="415">‘‘Kathañca, bhikkhave, bhikkhu pubbarattāpararattaṃ jāgariyānuyogamanuyutto hoti? Idha bhikkhu divasaṃ caṅkamena nisajjāya āvaraṇīyehi dhammehi cittaṃ parisodheti, rattiyā paṭhamaṃ yāmaṃ caṅkamena <pageBreak edition="Myanmar" number="0.0165" /> nisajjāya āvaraṇīyehi dhammehi cittaṃ parisodheti, rattiyā majjhimaṃ yāmaṃ dakkhiṇena passena sīhaseyyaṃ kappeti pāde pādaṃ accādhāya sato sampajāno uṭṭhānasaññaṃ manasi karitvā, rattiyā pacchimaṃ yāmaṃ paccuṭṭhāya caṅkamena nisajjāya āvaraṇīyehi dhammehi cittaṃ parisodheti. Evaṃ bhikkhu pubbarattāpararattaṃ jāgariyānuyogamanuyutto hotī’’ti (vibha. 519).</indent>
    <paragraph line="416">Casaddo sampiṇḍanattho, tena vakkhamāne satādibhāve sampiṇḍeti. <bold>Assā</bold>ti siyā, bhaveyyāti attho. ‘‘Jāgaro ca bhikkhu vihareyyā’’ti ca paṭhanti. Sabbattha <pageBreak edition="Pali Text Society" number="1.0173" /> sabbadā ca kammaṭṭhānāvijahanavasena satiavippavāsena <bold>sato sampajāno</bold>ti sattaṭṭhāniyassa catubbidhassapi sampajaññassa vasena sampajāno. <bold>Samāhito</bold>ti upacārasamādhinā appanāsamādhinā ca samāhito ekaggacitto. <bold>Pamudito</bold>ti paṭipattiyā ānisaṃsadassanena uttaruttari visesādhigamena vīriyārambhassa ca amoghabhāvadassanena pamudito pāmojjabahulo. <bold>Vippasanno</bold>ti tato eva paṭipattibhūtāsu tīsu sikkhāsu paṭipattidesake ca satthari saddhābahulatāya suṭṭhu pasanno. Sabbattha assāti sambandho vihareyyāti vā.</paragraph>
    <paragraph line="417"><bold>Tattha kālavipassī ca kusalesu dhammesū</bold>ti tasmiṃ kāle vipassako, tattha vā kammaṭṭhānānuyoge kālavipassī kālānurūpaṃ vipassako. Kiṃ vuttaṃ hoti? Vipassanaṃ paṭṭhapetvā kalāpasammasanādivasena sammasanto āvāsādike satta asappāye vajjetvā sappāye sevanto antarā vosānaṃ anāpajjitvā pahitatto cittassa samāhitākāraṃ sallakkhento sakkaccaṃ nirantaraṃ aniccānupassanādiṃ pavattento yasmiṃ kāle vipassanācittaṃ līnaṃ hoti, tasmiṃ dhammavicayavīriyapītisaṅkhātesu, yasmiṃ pana kāle cittaṃ uddhataṃ hoti, tasmiṃ passaddhisamādhiupekkhāsaṅkhātesu kusalesu anavajjesu bojjhaṅgadhammesūti evaṃ tattha tasmiṃ tasmiṃ kāle, tasmiṃ vā kammaṭṭhānānuyoge kālānurūpaṃ vipassako assāti. Satisambojjhaṅgo pana sabbattheva icchitabbo <pageBreak edition="Vipassana Research Institut" number="0.0152" />. Vuttañhetaṃ ‘‘satiñca khvāhaṃ, bhikkhave, sabbatthikaṃ vadāmī’’ti (saṃ. ni. 5.234; mi. pa. 2.1.13). Ettāvatā puggalādhiṭṭhānāya desanāya jāgariyaṃ dassetvā yehi dhammehi jāgariyānuyogo sampajjati, te pakāseti.</paragraph>
    <paragraph line="418">Evaṃ <pageBreak edition="Myanmar" number="0.0166" /> bhagavā āraddhavipassakassa bhikkhuno saṅkhepeneva saddhiṃ upakārakadhammehi sammasanacāraṃ dassetvā idāni tathā paṭipajjantassa paṭipattiyā avañjhabhāvaṃ dassento <bold>‘‘jāgarassa, bhikkhave, bhikkhuno’’</bold>tiādimāha. Tattha <pageBreak edition="Pali Text Society" number="1.0174" /> jāgariyānuyoge satisampajaññasamādānāni sabbatthakāni sammodapasādāvahāni, tattha kālavipassanā nāma vipassanāya gabbhaggahaṇaṃ paripākagataṃ. Upakkilesavimutte hi vīthipaṭipanne vipassanāñāṇe tikkhe sūre vahante yogino uḷāraṃ pāmojjaṃ pasādo ca hoti, tehi ca visesādhigamassa santikeyeva. Vuttañhetaṃ –</paragraph>
    <gatha1 line="419">‘‘Yato yato sammasati, khandhānaṃ udayabbayaṃ;</gatha1>
    <gathalast line="420">Labhatī pītipāmojjaṃ, amataṃ taṃ vijānataṃ.</gathalast>
    <gatha1 line="421">‘‘Pāmojjabahulo bhikkhu, pasanno buddhasāsane;</gatha1>
    <gathalast line="422">Adhigacche padaṃ santaṃ, saṅkhārūpasamaṃ sukha’’nti. (dha. pa. 374, 381);</gathalast>
    <paragraph line="423">Gāthāsu <bold>jāgarantā suṇātheta</bold>nti etaṃ mama vacanaṃ ekanteneva pamādaniddāya avijjāniddāya pabodhanatthaṃ jāgarantā satisampajaññādidhammasamāyogena jāgariyaṃ anuyuttā suṇātha. <bold>Ye suttā te pabujjhathā</bold>ti ye yathāvuttaniddāya suttā supanaṃ upagatā, te tumhe jāgariyānuyogavasena indriyabalabojjhaṅge saṅkaḍḍhitvā vipassanaṃ ussukkāpentā appamādapaṭipattiyā tato pabujjhatha atha vā <bold>jāgarantā</bold>ti jāgaranimittā. ‘‘Suṇātheta’’nti ettha ‘‘eta’’nti vuttaṃ, kiṃ taṃ vacananti āha ‘‘ye suttā te pabujjhathā’’tiādi. Tattha <bold>ye suttā</bold>ti ye kilesaniddāya suttā, te tumhe ariyamaggapaṭibodhena pabujjhatha. <bold>Suttā jāgaritaṃ seyyo</bold>ti idaṃ pabodhassa kāraṇavacanaṃ. Yasmā yathāvuttasupato vuttappakāraṃ jāgaritaṃ jāgaraṇaṃ atthakāmassa kulaputtassa seyyo pāsaṃsataro hitasukhāvaho, tasmā pabujjhatha. <bold>Natthi jāgarato bhaya</bold>nti idaṃ tattha ānisaṃsadassanaṃ. Yo hi saddhādīhi jāgaraṇadhammehi samannāgamena jāgaro jaggati, pamādaniddaṃ na upagacchati, tassa attānuvādabhayaṃ parānuvādabhayaṃ daṇḍabhayaṃ duggatibhayaṃ jātiādinimittaṃ sabbampi vaṭṭabhayaṃ natthi.</paragraph>
    <paragraph line="424"><bold>Kālenā</bold>ti <pageBreak edition="Myanmar" number="0.0167" /><pageBreak edition="Vipassana Research Institut" number="0.0153" /> āvāsasappāyādīnaṃ laddhakālena. <bold>So</bold>ti nipātamattaṃ. <bold>Sammā</bold><pageBreak edition="Pali Text Society" number="1.0175" /><bold>dhammaṃ parivīmaṃsamāno</bold>ti vipassanāya ārammaṇabhūtaṃ tebhūmakadhammaṃ sammā ñāyena yathā nibbindanavirajjanādayo sambhavanti, evaṃ parito vīmaṃsanto, sabbākārena vipassantoti attho. <bold>Ekodibhūto</bold>ti eko seṭṭho hutvā udetīti ekodi, samādhi. So ekodi bhūto jāto uppanno etassāti ekodibhūto. Aggiāhitādisaddānaṃ viya ettha bhūtasaddassa paravacanaṃ daṭṭhabbaṃ. Ekodiṃ vā bhūto pattoti ekodibhūto. Ettha ca ekodīti maggasamādhi adhippeto, ‘‘samāhito’’ti ettha pana pādakajjhānasamādhinā saddhiṃ vipassanāsamādhi. Atha vā <bold>kālenā</bold>ti maggapaṭivedhakālena. <bold>Sammā dhammaṃ parivīmaṃsamāno</bold>ti sammadeva catusaccadhammaṃ pariññābhisamayādivasena vīmaṃsanto, ekābhisamayena abhisamento. <bold>Ekodibhūto</bold>ti eko seṭṭho asahāyo vā hutvā udetīti ekodi, catukiccasādhako sammappadhāno. So ekodi bhūto jātoti sabbaṃ purimasadisameva. <bold>Vihane tamaṃ so</bold>ti so evaṃbhūto ariyasāvako arahattamaggena avijjātamaṃ anavasesato vihaneyya samucchindeyya.</paragraph>
    <paragraph line="425">Iti bhagavā paṭipattiyā amoghabhāvaṃ dassetvā idāni tattha daḷhaṃ niyojento <bold>‘‘tasmā have</bold>’’ti osānagāthamāha. Tattha <bold>tasmā</bold>ti yasmā jāgarato satiavippavāsādinā samathavipassanābhāvanā pāripūriṃ gacchati, anukkamena ariyamaggo pātubhavati, tato cassa sabbaṃ vaṭṭabhayaṃ natthi, tasmā. <bold>Have</bold>ti ekaṃsena daḷhaṃ vā. <bold>Bhajethā</bold>ti bhajeyya. Evaṃ jāgariyaṃ bhajanto ca ātāpibhāvādiguṇayutto bhikkhu saṃyojanāni bhinditvā aggaphalañāṇasaṅkhātaṃ <bold>anuttaraṃ</bold> uttararahitaṃ <bold>sambodhiṃ phuse</bold> pāpuṇeyya. Sesaṃ vuttanayameva.</paragraph>
    <centered line="426">Dasamasuttavaṇṇanā niṭṭhitā.</centered>
    <subhead line="427">11. Āpāyikasuttavaṇṇanā</subhead>
    <paragraph line="428" number="48"> Ekādasame <bold>āpāyikā</bold>ti apāye nibbattissantīti āpāyikā. Tatthāpi niraye nibbattissantīti <bold>nerayikā. Idamappahāyā</bold>ti <pageBreak edition="Pali Text Society" number="1.0176" /> idaṃ idāni vakkhamānaṃ duvidhaṃ pāpasamācāraṃ appajahitvā, tathāpaṭipattitathāpaggahaṇavasena pavattaṃ vācaṃ cittaṃ diṭṭhiñca appaṭinissajjitvāti attho. <bold>Abrahmacārī</bold>ti <pageBreak edition="Myanmar" number="0.0168" /> brahmaseṭṭhaṃ caratīti brahmacārī, brahmā vā seṭṭho ācāro etassa atthīti brahmacārī, na brahmacārīti abrahmacārī, brahmacāripaṭirūpako dussīloti attho. <bold>Brahmacāripaṭiñño</bold>ti ‘‘brahmacārī aha’’nti evaṃpaṭiñño. <bold>Paripuṇṇa</bold>nti akhaṇḍādibhāvena <pageBreak edition="Vipassana Research Institut" number="0.0154" /> avikalaṃ. <bold>Parisuddha</bold>nti upakkilesābhāvena parisuddhaṃ. <bold>Amūlakenā</bold>ti diṭṭhādimūlavirahitena, diṭṭhaṃ sutaṃ parisaṅkitanti imehi codanāmūlehi vajjitena. <bold>Abrahmacariyena</bold> aseṭṭhacariyena. <bold>Anuddhaṃsetī</bold>ti ‘‘parisuddho aya’’nti jānantova pārājikavatthunā dhaṃseti padhaṃseti, codeti akkosati vā.</paragraph>
    <paragraph line="429">Gāthāsu <bold>abhūtavādī</bold>ti parassa dosaṃ adisvāva abhūtena tucchena musāvādaṃ katvā paraṃ abbhācikkhanto. <bold>Katvā</bold>ti yo vā pana pāpakammaṃ katvā ‘‘nāhaṃ etaṃ karomī’’ti āha. <bold>Ubhopi te pecca samā bhavantī</bold>ti te ubhopi janā ito paralokaṃ gantvā nirayaṃ upagamanato gatiyā samānā bhavanti. Tattha gatiyeva nesaṃ paricchinnā, na pana āyu. Bahuñhi pāpaṃ katvā ciraṃ niraye paccati, parittaṃ katvā appamattakameva kālaṃ. Yasmā pana tesaṃ ubhinnampi kammaṃ lāmakameva. Tena vuttaṃ <bold>‘‘nihīnakammā manujā paratthā’’</bold>ti. ‘‘Paratthā’’ti pana padassa purato ‘‘peccā’’ti padena sambandho – parattha pecca ito gantvā te nihīnakammā samā bhavantīti.</paragraph>
    <paragraph line="430">Evaṃ bhagavā abhūtabbhakkhānavasena bhūtadosapaṭicchādanavasena ca pavattassa musāvādassa vipākaṃ dassetvā idāni tasmiṃ ṭhāne nisinnānaṃ bahūnaṃ pāpabhikkhūnaṃ duccaritakammassa <pageBreak edition="Pali Text Society" number="1.0177" /> vipākadassanena saṃvejanatthaṃ dve gāthā abhāsi. Tattha <bold>kāsāvakaṇṭhā</bold>ti kasāvarasapītattā kāsāvena vatthena paliveṭhitakaṇṭhā. <bold>Pāpadhammā</bold>ti lāmakadhammā. <bold>Asaññatā</bold>ti kāyādīhi saññamarahitā. <bold>Pāpā</bold>ti tathārūpā pāpapuggalā, pāpehi kammehi upapajjitvā ‘‘tassa kāyopi āditto sampajjalito sajotibhūto, saṅghāṭipi ādittā’’tiādinā (saṃ. ni. 2.218-219; pārā. 230) lakkhaṇasaṃyutte vuttanayena mahādukkhaṃ anubhavantiyeva.</paragraph>
    <paragraph line="431">Tatiyagāthāya ayaṃ saṅkhepattho – <bold>yañce bhuñjeyya dussīlo</bold> nissīlapuggalo kāyādīhi asaññato raṭṭhavāsīhi saddhāya dinnaṃ yaṃ raṭṭhapiṇḍaṃ ‘‘samaṇomhī’’ti paṭijānanto gahetvā bhuñjeyya, tato āditto aggivaṇṇo ayoguḷova bhutto seyyo sundarataro. Kiṃkāraṇā? Tappaccayā <pageBreak edition="Myanmar" number="0.0169" /> hissa ekova attabhāvo jhāyeyya, dussīlo pana hutvā saddhādeyyaṃ bhuñjitvā anekānipi jātisatāni niraye uppajjeyyāti.</paragraph>
    <centered line="432">Ekādasamasuttavaṇṇanā niṭṭhitā.</centered>
    <subhead line="433">12. Diṭṭhigatasuttavaṇṇanā</subhead>
    <paragraph line="434" number="49"> Dvādasame <pageBreak edition="Vipassana Research Institut" number="0.0155" /><bold>dvīhi diṭṭhigatehī</bold>ti ettha diṭṭhiyova diṭṭhigatāni ‘‘gūthagataṃ muttagata’’ntiādīsu (a. ni. 9.11) viya. Gahitākārasuññatāya vā diṭṭhīnaṃ gatamattānīti diṭṭhigatāni, tehi diṭṭhigatehi. <bold>Pariyuṭṭhitā</bold>ti abhibhūtā palibuddhā vā. Palibodhattho vāpi hi pariyuṭṭhānasaddo ‘‘corā magge pariyuṭṭhiṃsū’’tiādīsu (cūḷava. 430) viya. <bold>Devā</bold>ti upapattidevā. Te hi dibbanti uḷāratamehi kāmaguṇehi jhānādīhi ca kīḷanti, iddhānubhāvena vā yathicchitamatthaṃ gacchanti adhigacchantīti ca devāti vuccanti. Manassa ussannattā manussā, ukkaṭṭhaniddesavasena cetaṃ vuttaṃ yathā ‘‘satthā devamanussāna’’nti. <bold>Olīyanti eke</bold>ti ‘‘sassato attā ca loko cā’’ti bhavesu olīyanābhinivesabhūtena sassatabhāvena ekacce devā manussā <pageBreak edition="Pali Text Society" number="1.0178" /> ca avalīyanti allīyanti saṅkocaṃ āpajjanti, na tato nissaranti. <bold>Atidhāvantī</bold>ti paramatthato bhinnasabhāvānampi sabhāvadhammānaṃ yvāyaṃ hetuphalabhāvena sambandho, taṃ aggahetvā nānattanayassapi gahaṇena tattha tattheva dhāvanti, tasmā ‘‘ucchijjati attā ca loko ca, na hoti paraṃ maraṇā’’ti ucchede vā bhavanirodhapaṭipattiyā paṭikkhepadhammataṃ atidhāvanti atikkamanti. <bold>Cakkhumanto ca passantī</bold>ti casaddo byatireke. Pubbayogasampattiyā ñāṇaparipākena paññācakkhumanto pana devamanussā teneva paññācakkhunā sassataṃ ucchedañca antadvayaṃ anupagamma majjhimapaṭipattidassanena paccakkhaṃ karonti. Te hi ‘‘nāmarūpamattamidaṃ paṭiccasamuppannaṃ, tasmā na sassataṃ, nāpi ucchijjatī’’ti aviparītato passanti.</paragraph>
    <paragraph line="435">Evaṃ olīyanādike puggalādhiṭṭhānena uddisituṃ <bold>‘‘kathañca, bhikkhave’’</bold>tiādi vuttaṃ. Tattha <bold>bhavā</bold>ti kāmabhavo, rūpabhavo, arūpabhavo. Aparepi tayo <pageBreak edition="Myanmar" number="0.0170" /> bhavā saññībhavo, asaññībhavo, nevasaññīnāsaññībhavo. Aparepi tayo bhavā ekavokārabhavo, catuvokārabhavo, pañcavokārabhavoti. Etehi bhavehi āramanti abhinandantīti <bold>bhavārāmā</bold>. Bhavesu ratā abhiratāti <bold>bhavaratā</bold>. Bhavesu suṭṭhu muditāti <bold>bhavasammuditā. Bhavanirodhāyā</bold>ti tesaṃ bhavānaṃ accantanirodhāya anuppādanatthāya. <bold>Dhamme desiyamāne</bold>ti tathāgatappavedite niyyānikadhamme vuccamāne. <bold>Na pakkhandatī</bold>ti sassatābhiniviṭṭhattā saṃkhittadhammattā na pavisati na ogāhati. <bold>Na pasīdatī</bold>ti pasādaṃ nāpajjati na taṃ saddahati. <bold>Na santiṭṭhatī</bold>ti tassaṃ desanāyaṃ na tiṭṭhati nādhimuccati. Evaṃ sassatato abhinivisanena bhavesu olīyanti.</paragraph>
    <paragraph line="436"><bold>Aṭṭīyamānā</bold>ti <pageBreak edition="Vipassana Research Institut" number="0.0156" /> bhave jarārogamaraṇādīni vadhabandhanacchedanādīni <pageBreak edition="Pali Text Society" number="1.0179" /> ca disvā saṃvijjanena tehi samaṅgibhāvena bhavena pīḷiyamānā dukkhāpiyamānā. <bold>Harāyamānā</bold>ti lajjamānā <bold>jigucchamānā</bold>ti paṭikūlato dahantā. <bold>Vibhava</bold>nti ucchedaṃ. <bold>Abhinandantī</bold>ti taṇhādiṭṭhābhinandanāhi ajjhosāya nandanti. <bold>Yato</bold><bold>kira</bold><bold>bho</bold>tiādi tesaṃ abhinandanākāradassanaṃ. Tattha <bold>yato</bold>ti yadā. <bold>Bho</bold>ti ālapanaṃ. <bold>Ayaṃ attā</bold>ti kārakādibhāvena attanā parikappitaṃ sandhāya vadati. <bold>Ucchijjatī</bold>ti upacchijjati. <bold>Vinassatī</bold>ti na dissati, vināsaṃ abhāvaṃ gacchati. <bold>Na hoti paraṃ maraṇā</bold>ti maraṇena uddhaṃ na bhavati. <bold>Etaṃ santa</bold>nti yadetaṃ attano ucchedādi, etaṃ sabbabhavavūpasamato sabbasantāpavūpasamato ca <bold>santaṃ,</bold> santattā eva <bold>paṇītaṃ,</bold> tacchāviparītabhāvato <bold>yāthāvaṃ</bold>. Tattha ‘‘santaṃ paṇīta’’nti idaṃ dvayaṃ taṇhābhinandanāya vadanti, ‘‘yāthāva’’nti diṭṭhābhinandanāya. <bold>Eva</bold>nti evaṃ yathāvuttaucchedābhinivesanena.</paragraph>
    <paragraph line="437"><bold>Bhūta</bold>nti khandhapañcakaṃ. Tañhi paccayasambhūtattā paramatthato vijjamānattā ca bhūtanti vuccati. Tenāha ‘‘bhūtamidaṃ, bhikkhave, samanupassathā’’ti (ma. ni. 1.401). <bold>Bhūtato</bold> aviparītasabhāvato salakkhaṇato sāmaññalakkhaṇato ca passati. Idañhi khandhapañcakaṃ nāmarūpamattaṃ. Tattha ‘‘ime pathavīādayo dhammā rūpaṃ, ime phassādayo dhammā nāmaṃ, imāni nesaṃ lakkhaṇādīni, ime nesaṃ avijjādayo paccayā’’ti evaṃ sapaccayanāmarūpadassanavasena ceva, ‘‘sabbepime dhammā ahutvā sambhonti, hutvā paṭiventi, tasmā aniccā, aniccattā dukkhā, dukkhattā anattā’’ti evaṃ aniccānupassanādivasena ca passatīti <pageBreak edition="Myanmar" number="0.0171" /> attho. Ettāvatā taruṇavipassanāpariyosānā vipassanābhūmi dassitā. <bold>Nibbidāyā</bold>ti <pageBreak edition="Pali Text Society" number="1.0180" /> bhūtasaṅkhātassa tebhūmakadhammajātassa nibbindanatthāya, etena balavavipassanaṃ dasseti. <bold>Virāgāyā</bold>ti virāgatthaṃ virajjanatthaṃ, iminā maggaṃ dasseti. <bold>Nirodhāyā</bold>ti nirujjhanatthaṃ, imināpi maggameva dasseti. <bold>Nirodhāyā</bold>ti vā paṭippassaddhinirodhena saddhiṃ anupādisesanibbānaṃ dasseti. <bold>Evaṃ kho, bhikkhave, cakkhumanto passantī</bold>ti evaṃ paññācakkhumanto sapubbabhāgena maggapaññācakkhunā catusaccadhammaṃ passanti.</paragraph>
    <paragraph line="438">Gāthāsu <bold>ye bhūtaṃ bhūtato disvā</bold>ti ye ariyasāvakā bhūtaṃ khandhapañcakaṃ bhūtato aviparītasabhāvato vipassanāpaññāsahitāya maggapaññāya disvā. Etena pariññābhisamayaṃ dasseti. <bold>Bhūtassa ca atikkama</bold>nti bhāvanābhisamayaṃ. Ariyamaggo hi bhūtaṃ atikkamati etenāti ‘‘bhūtassa atikkamo’’ti vutto. <bold>Yathābhūte</bold>ti aviparītasaccasabhāve nibbāne. <bold>Vimuccanti</bold><pageBreak edition="Vipassana Research Institut" number="0.0157" /> adhimuccanti, etena sacchikiriyābhisamayaṃ dasseti. <bold>Bhavataṇhāparikkhayā</bold>ti bhavataṇhāya sabbaso khepanā samucchindanato, etena samudayappahānaṃ dasseti.</paragraph>
    <paragraph line="439"><bold>Save bhūtapariñño so</bold>ti ettha pana saveti nipātamattaṃ. So bhūtapariñño bhūtassa atikkamanūpāyena maggena bhavataṇhāparikkhayā pariññātakkhandho tato eva yathābhūte nibbāne adhimutto. <bold>Bhavābhave</bold>ti khuddake ceva mahante ca, ucchedādidassane vā <bold>vītataṇho</bold> bhinnakileso. <bold>Bhikkhu bhūtassa</bold> upādānakkhandhasaṅkhātassa attabhāvassa <bold>vibhavā,</bold> āyatiṃ anuppādā <bold>punabbhavaṃ nāgacchati,</bold> apaññattikabhāvameva gacchatīti anupādisesāya nibbānadhātuyā desanaṃ niṭṭhāpesi.</paragraph>
    <paragraph line="440">Iti imasmiṃ vagge ekādasame vaṭṭaṃ kathitaṃ, tatiyacatutthapañcamesu pariyosānasutte ca vaṭṭavivaṭṭaṃ kathitaṃ, sesesu vivaṭṭamevāti veditabbaṃ.</paragraph>
    <centered line="441">Dvādasamasuttavaṇṇanā niṭṭhitā.</centered>
    <centered line="442">Paramatthadīpaniyā khuddakanikāya-aṭṭhakathāya</centered>
    <centered line="443">Itivuttakassa dukanipātavaṇṇanā niṭṭhitā.</centered>
  </content>
</document>