<?xml version="1.0"?>
<document>
<metadata>
<normativeSource>http://tipitaka.org/romn/cscd/s0504a.att3.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/itivuttaka-atthakatha/3. tikanipato.xml</archivePath>
<title>3. Tikanipāto - Itivuttaka-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">3. Tikanipāto</chapter>
<title line="2">1. Paṭhamavaggo</title>
<subhead line="3">1. Mūlasuttavaṇṇanā</subhead>
<paragraph line="4" number="50">Tikanipātassa <pageBreak edition="M" number="0.0172" /><pageBreak edition="V" number="0.0158" /><pageBreak edition="P" number="2.0001" />paṭhame <bold>tīṇī</bold>ti gaṇanaparicchedo. <bold>Imānī</bold>ti abhimukhīkaraṇaṃ. <bold>Akusalamūlānī</bold>ti paricchinnadhammanidassanaṃ. Tattha akusalāni ca tāni mūlāni cāti akusalamūlāni. Atha vā akusalānaṃ hetupaccayapabhavajanakasamuṭṭhāpakanibbattakaṭṭhena mūlāni cāti akusalamūlāni, akusaladhammānaṃ kāraṇānīti attho. Kāraṇañhi yathā hinoti etasmā phalaṃ pavattatīti hetu, paṭicca etasmā etīti paccayo, pabhavati etasmāti pabhavo, attano phalaṃ janetīti janakaṃ, samuṭṭhāpetīti samuṭṭhāpakaṃ, nibbattetīti nibbattakanti ca vuccati. Evaṃ patiṭṭhaṭṭhena mūlanti, tasmā <bold>akusalamūlānī</bold>ti akusalānaṃ suppatiṭṭhitabhāvasādhanāni, kāraṇānīti vuttaṃ hoti.</paragraph>
<paragraph line="5">Keci pana ‘‘sāliādīnaṃ sālibījādīni viya maṇippabhādīnaṃ maṇivaṇṇādayo viya ca akusalānaṃ akusalabhāvasādhako lobhādīnaṃ mūlaṭṭho’’ti vadanti. Evaṃ sante akusalacittasamuṭṭhānarūpesu tesaṃ hetupaccayabhāvo na siyā. Na hi tāni tesaṃ akusalabhāvaṃ sādhenti, na ca paccayā na honti. Vuttañhetaṃ –</paragraph>
<indent line="6">‘‘Hetū hetusampayuttakānaṃ dhammānaṃ taṃsamuṭṭhānānañca rūpānaṃ hetupaccayena paccayo’’ti (paṭṭhā. 1.paccayaniddesa.1).</indent>
<paragraph line="7">Ahetukassa <pageBreak edition="V" number="0.0159" />ca mohassa akusalabhāvo na siyā akusalabhāvasādhakassa mūlantarassa abhāvato. Athāpi siyā lobhādīnaṃ sabhāvasiddho <pageBreak edition="P" number="2.0002" />akusalādibhāvo, taṃsampayuttānaṃ pana lobhādipaṭibaddhoti. Evampi yathā lobhādīnaṃ, evaṃ alobhādīnampi sabhāvasiddho kusalādibhāvoti alobhādayo kusalā eva siyuṃ, na abyākatā, na ca honti. Tasmā yathā sampayuttesu, evaṃ mūlesupi kusalādibhāvo pariyesitabbo. Yonisomanasikārādiko viya hi kusalabhāvassa, ayonisomanasikārādiko <pageBreak edition="M" number="0.0173" />akusalabhāvassa kāraṇanti gahetabbaṃ. Evaṃ akusalabhāvasādhanavasena lobhādīnaṃ mūlaṭṭhaṃ aggahetvā suppatiṭṭhitabhāvasādhanavasena gayhamāne na koci doso. Laddhahetupaccayā hi dhammā virūḷhamūlā viya pādapā thirā honti suppatiṭṭhitā, heturahitā pana tilabījakādisevālā viya na suppatiṭṭhitāti hetuādiatthena akusalānaṃ upakārakattā mūlānīti akusalamūlāni. Yasmā pana mūlena mutto akusalacittuppādo natthi, tasmā tīhi mūlehi sabbo akusalarāsi pariyādiyitvā dassitoti daṭṭhabbaṃ.</paragraph>
<paragraph line="8">Tāni akusalamūlāni sarūpato dassetuṃ <bold>‘‘lobho akusalamūla’’</bold>ntiādi vuttaṃ. Tattha lobhādīsu yaṃ vattabbaṃ, taṃ heṭṭhā vuttameva. Tattha pana tatiyamaggavajjhā lobhādayo āgatā, idha pana anavasesāti ayameva viseso.</paragraph>
<paragraph line="9">Gāthāyaṃ <bold>pāpacetasa</bold>nti akusaladhammasamāyogato lāmakacittaṃ. <bold>Hiṃsantī</bold>ti attano pavattikkhaṇe āyatiṃ vipākakkhaṇe ca vibādhenti. <bold>Attasambhūtā</bold>ti attani jātā. <bold>Tacasāra</bold>nti gaṇṭhitaṃ, veḷunti attho. <bold>Samphala</bold>nti attano phalaṃ. Idaṃ vuttaṃ hoti – khadirasīsapādayo viya antosāro ahutvā bahisāratāya tacasāranti laddhanāmaṃ veḷuādiṃ yathā attasambhūtameva phalaṃ hiṃsati vināseti, evameva anto sīlādisārarahitaṃ lāmakacittaṃ puggalaṃ attasambhūtāyeva lobhādayo vināsentīti.</paragraph>
<centered line="10">Paṭhamasuttavaṇṇanā niṭṭhitā.</centered>
<subhead line="11">2. Dhātusuttavaṇṇanā</subhead>
<paragraph line="12" number="51">Dutiye <pageBreak edition="P" number="2.0003" /><bold>dhātuyo</bold>ti attano phalassa sabhāvassa ca dhāraṇaṭṭhena dhātuyo. Yañcettha phalanibbattakaṃ, taṃ attano phalassa sabhāvassa ca, itaraṃ sabhāvasseva dhāraṇaṭṭhena dhātu. <bold>Rūpadhātū</bold>ti <pageBreak edition="V" number="0.0160" />rūpabhavo. Dhātuyā āgataṭṭhāne bhavena paricchinditabbaṃ, bhavassa āgataṭṭhāne dhātuyā paricchinditabbanti idha bhavena paricchedo kathito. Tasmā –</paragraph>
<indent line="13">‘‘Katame <pageBreak edition="M" number="0.0174" />dhammā rūpāvacarā? Heṭṭhato brahmalokaṃ pariyantaṃ karitvā uparito akaniṭṭhe deve anto karitvā etthāvacarā ettha pariyāpannā khandhadhātuāyatanā, ime dhammā rūpāvacarā’’ti (dha. sa. 1289) –</indent>
<unindented line="14">Evaṃ vuttā rūpāvacaradhammā rūpadhātu. <bold>Arūpadhātū</bold>ti arūpabhavo. Idhāpi bhavena paricchedo kathitoti –</unindented>
<indent line="15">‘‘Katame dhammā arūpāvacarā? Heṭṭhato ākāsānañcāyatanūpage deve anto karitvā, uparito nevasaññānāsaññāyatanūpage deve anto karitvā, etthāvacarā ettha pariyāpannā khandhadhātuāyatanā, ime dhammā arūpāvacarā’’ti (dha. sa. 1291) –</indent>
<unindented line="16">Evaṃ vuttā arūpāvacaradhammā arūpadhātu. <bold>Nirodhadhātū</bold>ti nibbānaṃ veditabbaṃ.</unindented>
<paragraph line="17">Aparo nayo – rūpasahitā, rūpapaṭibaddhā, dhammappavatti <bold>rūpadhātu,</bold>pañcavokārabhavo, ekavokārabhavo ca, tena sakalo kāmabhavo rūpabhavo ca saṅgahito. Rūparahitā dhammappavatti <bold>arūpadhātu,</bold>catuvokārabhavo, tena arūpabhavo saṅgahito. Iti dvīhi padehi tayo bhavā sabbā saṃsārappavatti dassitā. Tatiyapadena pana asaṅkhatadhātuyeva saṅgahitāti maggaphalāni idha tikavinimuttadhammā nāma jātā. Keci pana ‘‘rūpadhātūti rūpasabhāvā dhammā, arūpadhātūti arūpasabhāvā dhammāti padadvayena anavasesato pañcakkhandhā gahitā’’ti. ‘‘Rūpataṇhāya visayabhūtā dhammā rūpadhātu, arūpataṇhāya visayabhūtā arūpadhātū’’ti ca vadanti, taṃ sabbaṃ idha nādhippetaṃ. Tasmā vuttanayeneva attho veditabbo.</paragraph>
<paragraph line="18">Gāthāsu <pageBreak edition="P" number="2.0004" /><bold>rūpadhātuṃ pariññāyā</bold>ti rūpapaṭibaddhadhammapavattiṃ ñātapariññādīhi tīhi pariññāhi parijānitvā. <bold>Āruppesu asaṇṭhitā</bold>ti arūpāvacaradhammesu bhavarāgavasena bhavadiṭṭhivasena ca na patiṭṭhitā anallīnā. ‘‘Arūpesu asaṇṭhitā’’ti ca paṭhanti, so eva attho. Ettāvatā tebhūmakadhammānaṃ pariññā vuttā. <bold>Nirodhe ye vimuccantī</bold>ti ye nibbāne ārammaṇabhūte <pageBreak edition="V" number="0.0161" />aggamaggaphalavasena <pageBreak edition="M" number="0.0175" />samucchedapaṭippassaddhīhi anavasesakilesato vimuccanti. <bold>Te janā maccuhāyino</bold>ti te khīṇāsavajanā maraṇaṃ samatītā.</paragraph>
<paragraph line="19">Evaṃ dhātuttayasamatikkamena amatādhigamaṃ dassetvā ‘‘ayañca paṭipadā mayā gatamaggo ca tumhākaṃ dassito’’ti tattha nesaṃ ussāhaṃ janento dutiyaṃ gāthamāha. Tattha <bold>kāyenā</bold>ti nāmakāyena maggaphalehi. <bold>Phusayitvā</bold>ti patvā. <bold>Nirūpadhi</bold>nti khandhādisabbūpadhirahitaṃ. <bold>Upadhippaṭinissagga</bold>nti tesaṃyeva ca upadhīnaṃ paṭinissajjanakāraṇaṃ. Nibbānassa hi maggañāṇena sacchikiriyāya sabbe upadhayo paṭinissaṭṭhā hontīti taṃ tesaṃ paṭinissajjanakāraṇaṃ. <bold>Sacchikatvā</bold>ti kālena kālaṃ phalasamāpattisamāpajjanena attapaccakkhaṃ katvā <bold>anāsavo sammāsambuddho</bold>tameva <bold>asokaṃ virajaṃ</bold>nibbānapadaṃ deseti. Tasmā tadadhigamāya ussukkaṃ kātabbanti.</paragraph>
<centered line="20">Dutiyasuttavaṇṇanā niṭṭhitā.</centered>
<subhead line="21">3. Paṭhamavedanāsuttavaṇṇanā</subhead>
<paragraph line="22" number="52">Tatiye <bold>vedanā</bold>ti ārammaṇarasaṃ vediyanti anubhavantīti vedanā. Tā vibhāgato dassetuṃ <bold>‘‘sukhā vedanā’’</bold>tiādi vuttaṃ. Tattha <bold>sukha</bold>-saddo atthuddhāravasena heṭṭhā vuttoyeva. <bold>Dukkha</bold>-saddo <pageBreak edition="P" number="2.0005" />pana ‘‘jātipi dukkhā’’tiādīsu (dī. ni. 2.387; vibha. 190) dukkhavatthusmiṃ āgato. ‘‘Yasmā ca kho, mahāli, rūpaṃ dukkhaṃ dukkhānupatitaṃ dukkhāvakkanta’’ntiādīsu (saṃ. ni. 3.60) dukkhārammaṇe. ‘‘Dukkho pāpassa uccayo’’tiādīsu (dha. pa. 117) dukkhapaccaye. ‘‘Yāvañcidaṃ, bhikkhave, na sukarā akkhānena pāpuṇituṃ, yāva dukkhā nirayā’’tiādīsu (ma. ni. 3.250) dukkhapaccayaṭṭhāne. ‘‘Sukhassa ca pahānā dukkhassa ca pahānā’’tiādīsu (dī. ni. 1.232; dha. sa. 165) dukkhavedanāyaṃ. Idhāpi dukkhavedanāyameva.</paragraph>
<paragraph line="23">Vacanatthato pana sukhayatīti <bold>sukhā</bold>. Dukkhayatīti <bold>dukkhā</bold>. Na dukkhā na sukhāti <bold>adukkhamasukhā,</bold>makāro padasandhivasena vutto. Tāsu iṭṭhānubhavanalakkhaṇā sukhā, aniṭṭhānubhavanalakkhaṇā dukkhā, ubhayaviparītānubhavanalakkhaṇā adukkhamasukhā. Tasmā sukhadukkhavedanānaṃ uppatti pākaṭā, <pageBreak edition="M" number="0.0176" />na adukkhamasukhāya. Yadā hi sukhaṃ uppajjati, sakalasarīraṃ <pageBreak edition="V" number="0.0162" />bhentaṃ maddantaṃ pharamānaṃ satadhotasappiṃ khādāpentaṃ viya, satapākatelaṃ makkhentaṃ viya, ghaṭasahassena pariḷāhaṃ nibbāpayamānaṃ viya ca ‘‘aho sukhaṃ, aho sukha’’nti vācaṃ nicchārayamānameva uppajjati. Yadā dukkhaṃ uppajjati, sakalasarīraṃ khobhentaṃ maddantaṃ pharamānaṃ tattaphālaṃ pavesentaṃ viya vilīnatambalohaṃ āsiñcantaṃ viya ca ‘‘aho dukkhaṃ, aho dukkha’’nti vippalāpentameva uppajjati. Iti sukhadukkhavedanānaṃ uppatti pākaṭā.</paragraph>
<paragraph line="24">Adukkhamasukhā pana dubbijānā duddīpanā andhakārā avibhūtā. Sā sukhadukkhānaṃ apagame sātāsātapaṭipakkhavasena majjhattākārabhūtā nayato gaṇhantasseva pākaṭā hoti. Yathā kiṃ? Yathā pubbāparaṃ sapaṃsuke padese upacaritamaggavasena piṭṭhipāsāṇe migena gatamaggo, evaṃ iṭṭhāniṭṭhārammaṇesu sukhadukkhānubhavanenapi majjhattārammaṇānubhavanabhāvena viññāyati. Majjhattārammaṇaggahaṇaṃ piṭṭhipāsāṇagamanaṃ viya iṭṭhāniṭṭhārammaṇaggahaṇābhāvato <pageBreak edition="P" number="2.0006" />. Yañca tatrānubhavanaṃ, sā adukkhamasukhāti.</paragraph>
<paragraph line="25">Evamettha sukhadukkhaadukkhamasukhabhāvena tidhā vuttāpi katthaci sukhadukkhabhāvena dvidhā vuttā. Yathāha – ‘‘dvepi mayā, ānanda, vedanā vuttā, pariyāyena sukhā vedanā, dukkhā vedanā’’ti (ma. ni. 2.89). Katthaci tissopi visuṃ visuṃ sukhadukkhaadukkhamasukhabhāvena ‘‘sukhā vedanā ṭhitisukhā vipariṇāmadukkhā, dukkhā vedanā ṭhitidukkhā vipariṇāmasukhā, adukkhamasukhā vedanā ñāṇasukhā aññāṇadukkhā’’ti (ma. ni. 1.465). Katthaci sabbāpi dukkhabhāvena. Vuttañhetaṃ ‘‘yaṃ kiñci vedayitaṃ, sabbaṃ taṃ dukkhasminti vadāmī’’ti (saṃ. ni. 4.259).</paragraph>
<paragraph line="26">Tattha siyā – yadi tisso vedanā yathā idha vuttā, aññesu ca edisesu suttesu abhidhamme ca evaṃ avatvā kasmā evaṃ vuttaṃ ‘‘yaṃ kiñci vedayitaṃ, sabbaṃ taṃ dukkhasminti vadāmī’’ti, ‘‘dvepi mayā, ānanda, vedanā vuttā’’ti ca? Sandhāyabhāsitametaṃ, tasmā sā pariyāyadesanā. Vuttañhetaṃ bhagavatā –</paragraph>
<indent line="27">‘‘Saṅkhārāniccataṃ, ānanda, mayā sandhāya bhāsitaṃ saṅkhāravipariṇāmataṃ, ‘yaṃ kiñci vedayitaṃ, sabbaṃ taṃ dukkhasmi’’’nti (saṃ. ni. 4.259).</indent>
<indent line="28">‘‘Dvepi <pageBreak edition="M" number="0.0177" /><pageBreak edition="V" number="0.0163" />mayā, ānanda, vedanā vuttā pariyāyenā’’ti ca (saṃ. ni. 4.259).</indent>
<paragraph line="29">Ettha hi sukhā adukkhamasukhāti imāsaṃ dvinnaṃ vedanānaṃ nippariyāyena dukkhabhāvo natthi, veneyyajjhāsayena pana tattha nicchandadassanatthaṃ pariyāyena dukkhabhāvo vuttoti sā tādisī pariyāyadesanā. Ayaṃ pana vedanattayadesanā sabhāvakathāti katvā nippariyāyadesanāti ayamettha ācariyānaṃ samānakathā.</paragraph>
<paragraph line="30">Vitaṇḍavādī panāha ‘‘dukkhatādvayavacanato pariyāyadesanāva vedanattayadesanā’’ti. So ‘‘mā heva’’ntissa vacanīyo, yasmā bhagavatā sabbāsaṃ vedanānaṃ dukkhabhāvo adhippāyavasena vutto ‘‘saṅkhārāniccataṃ, ānanda, mayā sandhāya bhāsitaṃ saṅkhāravipariṇāmataṃ ‘yaṃ kiñci vedayitaṃ, sabbaṃ taṃ dukkhasmi’’’nti. Yadi panettha vedanattayadesanā pariyāyadesanā siyā, ‘‘idaṃ mayā sandhāya bhāsitaṃ <pageBreak edition="P" number="2.0007" />tisso vedanā’’ti vattabbaṃ siyā, na panetaṃ vuttaṃ.</paragraph>
<paragraph line="31">Apicāyameva vattabbo ‘‘ko, panāvuso, vedanattayadesanāya adhippāyo’’ti? Sace vadeyya ‘‘mudukā dukkhā vedanā sukhā, adhimattā dukkhā, majjhimā adukkhamasukhāti veneyyajjhāsayena vuttā. Tāsu hi na sattānaṃ sukhādivaḍḍhī’’ti. So vattabbo – ko panāvuso dukkhavedanāya sabhāvo, yena ‘‘sabbā vedanā dukkhā’’ti vucceyyuṃ? Yadi yāya uppannāya sattā viyogameva icchanti, so dukkhavedanāya sabhāvo. Yāya ca pana uppannāya sattā aviyogameva icchanti, yāya na ubhayaṃ icchanti, sā kathaṃ dukkhavedanā siyā? Atha yā attano nissayassa upaghātakārī, sā dukkhā. Yā anuggahakārī, sā kathaṃ dukkhā siyā. Atha pana yadariyā dukkhato passanti, so dukkhavedanāya sabhāvo, saṅkhāradukkhatāya vedanaṃ ariyā dukkhato passanti, sā ca abhiṇhasabhāvāti kathaṃ tāsaṃ vedanānaṃ mudumajjhimādhimattadukkhabhāvo siyā? Yadi ca saṅkhāradukkhatāya eva vedanānaṃ dukkhabhāvo siyā, ‘‘tisso imā, bhikkhave, dukkhatāyo dukkhadukkhatā, vipariṇāmadukkhatā, saṅkhāradukkhatā’’ti (dī. ni. 3.305) ayaṃ dukkhatānaṃ vibhāgadesanā nippayojanā siyā. Tathā ca sati suttameva paṭibāhitaṃ siyā, purimesu ca tīsu rūpāvacarajjhānesu <pageBreak edition="M" number="0.0178" />mudukā dukkhā vedanāti āpajjati sukhavedanāvacanato. Catutthajjhāne arūpajjhānesu ca majjhimā, adukkhamasukhavedanāvacanato. Evaṃ sante purimā tisso rūpāvacarasamāpattiyo catutthajjhānasamāpattiyā arūpasamāpattīhi ca santatarāti <pageBreak edition="V" number="0.0164" />āpajjati. Kathaṃ vā santatarappaṇītatarāsu samāpattīsu dukkhavedanāya adhikabhāvo yujjati? Tasmā vedanattayadesanāya pariyāyadesanābhāvo na yuttoti.</paragraph>
<paragraph line="32">Yaṃ pana vuttaṃ ‘‘dukkhe sukhanti saññāvipallāso’’ti (a. ni. 4.49; paṭi. ma. 1.236), taṃ kathanti? Vipariṇāmadukkhatāya saṅkhāradukkhatāya ca yathābhūtānavabodhena yā ekantato sukhasaññā, yā ca dukkhanimitte sukhanimittasaññā, taṃ sandhāya vuttaṃ. Evampi ‘‘sukhā, bhikkhave, vedanā dukkhato daṭṭhabbā’’ti (itivu. 53) idaṃ pana kathanti? Idaṃ <pageBreak edition="P" number="2.0008" />pana vipariṇāmadassane sanniyojanatthaṃ vuttaṃ tassa tattha virāguppattiyā upāyabhāvato sukhavedanāya bahudukkhānugatabhāvato ca. Tathā hi dukkhassa hetubhāvato anekehi dukkhadhammehi anubaddhattā ca paṇḍitā sukhampi dukkhamicceva paṭipannā.</paragraph>
<paragraph line="33">Evampi nattheva sukhā vedanā, sukhahetūnaṃ niyamābhāvato. Ye hi sukhavedanāya hetusammatā ghāsacchādanādayo, te eva adhimattaṃ akāle ca paṭiseviyamānā dukkhavedanāya hetubhāvamāpajjanti. Na ca yeneva hetunā sukhaṃ, teneva dukkhanti yuttaṃ vattuṃ. Tasmā na te sukhahetū, dukkhantarāpagame pana aviññūnaṃ sukhasaññā yathā cirataraṃ ṭhānādiiriyāpathasamaṅgī hutvā tadaññairiyāpathasamāyoge mahantañca bhāraṃ vahato bhāranikkhepe ceva vūpasame ca, tasmā nattheva sukhanti? Tayidaṃ sammadeva sukhahetuṃ apariññāya tassa niyamābhāvaparikappanaṃ. Ārammaṇamattameva hi kevalaṃ sukhahetuṃ manasikatvā evaṃ vuttaṃ, ajjhattikasarīrassa avatthāvisesaṃ samuditaṃ pana ekajjhaṃ tadubhayaṃ sukhādihetūti veditabbaṃ. Yādisañca tadubhayaṃ sukhavedanāya hetu, tādisaṃ na kadācipi dukkhavedanāya hetu hotīti vavatthitā eva sukhādihetu. Yathā nāma tejodhātu sāliyavaḍākasassādīnaṃ yādisamavatthantaraṃ patvā sātamadhurabhāvahetu hoti, na tādisameva patvā kadācipi asātaamadhurabhāvahetu hoti, evaṃsampadamidaṃ daṭṭhabbaṃ.</paragraph>
<paragraph line="34">Dukkhāpagameva <pageBreak edition="M" number="0.0179" />kadāci sukhavedanantaraṃ upalabbhati. Tattha sukheyeva sukhasaññā, na dukkhāpagamamatte yathā addhānagamanaparissamakilantassa sambāhane iriyāpathaparivattane ca, aññathā kālantarepi parissamāpagame tādisī sukhasaññā siyā. Dukkhāpagamamatte pana sukhanti parikappanā vedanāvisesassa anupalabbhamānattā. Ekanteneva cetaṃ evaṃ sampaṭicchitabbaṃ, yato paṇītappaṇītāniyeva ārammaṇāni mahatā āyāsena sattā abhipatthayanti, na ca nesaṃ yena kenaci yathāladdhamattena paccayena patikāraṃ kātuṃ sakkā taṇhuppādenāti <pageBreak edition="V" number="0.0165" />. Vedanāpaccayā hi <pageBreak edition="P" number="2.0009" />taṇhāupādi, tathābhāve ca sugandhamadhurasukhasamphassādivatthūnaṃ itarītarabhāvena sukhavisesasaññā jāyamānā katamassa dukkhavisesassa apagamane ghānajivhākāyadvāresu, sotadvāre ca dibbasaṅgītasadisapañcaṅgikatūriyasaddāvadhāraṇe. Tasmā na dukkhavedanāyameva dukkhantarāpagame sukhasaññā, nāpi kevale dukkhāpagamamatteti āgamato yuttitopi vavatthitā tisso vedanāti bhagavato vedanattayadesanā nītatthāyeva, na neyyatthāti saññāpetabbaṃ. Evañcetaṃ upeti, iccetaṃ kusalaṃ, no ce, kammaṃ katvā uyyojetabbo ‘‘gaccha yathāsukha’’nti.</paragraph>
<paragraph line="35">Evametā aññamaññapaṭipakkhasabhāvavavatthitalakkhaṇā eva tisso vedanā bhagavatā desitā. Tañca kho vipassanākammikānaṃ yogāvacarānaṃ vedanāmukhena arūpakammaṭṭhānadassanatthaṃ. Duvidhañhi kammaṭṭhānaṃ rūpakammaṭṭhānaṃ, arūpakammaṭṭhānanti. Tattha bhagavā rūpakammaṭṭhānaṃ kathento saṅkhepamanasikāravasena vā vitthāramanasikāravasena vā catudhātuvavatthānādivasena vā katheti. Arūpakammaṭṭhānaṃ pana kathento phassavasena vā vedanāvasena vā cittavasena vā katheti. Ekaccassa hi āpāthagate ārammaṇe āvajjato tattha cittacetasikānaṃ paṭhamābhinipāto phasso taṃ ārammaṇaṃ phusanto uppajjamāno pākaṭo hoti, ekaccassa taṃ ārammaṇaṃ anubhavantī uppajjamānā vedanā pākaṭā hoti, ekaccassa taṃ ārammaṇaṃ vijānantaṃ uppajjamānaṃ viññāṇaṃ pākaṭaṃ hoti. Iti tesaṃ tesaṃ puggalānaṃ ajjhāsayena yathāpākaṭaṃ phassādimukhena tidhā arūpakammaṭṭhānaṃ katheti.</paragraph>
<paragraph line="36">Tattha <pageBreak edition="M" number="0.0180" />yassa phasso pākaṭo hoti, sopi ‘‘na kevalaṃ phassova uppajjati, tena saddhiṃ tadeva ārammaṇaṃ anubhavamānā vedanāpi uppajjati, sañjānamānā saññāpi, cetayamānā cetanāpi, vijānamānaṃ viññāṇampi uppajjatī’’ti phassapañcamakeyeva pariggaṇhāti. Yassa vedanā pākaṭā hoti, sopi ‘‘na kevalaṃ vedanāva uppajjati, tāya saddhiṃ phusamāno phassopi uppajjati, sañjānamānā saññāpi, cetayamānā cetanāpi <pageBreak edition="P" number="2.0010" />, vijānamānaṃ viññāṇampi uppajjatī’’ti phassapañcamakeyeva pariggaṇhāti. Yassa viññāṇaṃ pākaṭaṃ hoti, sopi ‘‘na kevalaṃ viññāṇameva uppajjati, tena saddhiṃ tadevārammaṇaṃ phusamāno phassopi uppajjati, anubhavamānā vedanāpi, sañjānamānā saññāpi, cetayamānā cetanāpi uppajjatī’’ti phassapañcamakeyeva pariggaṇhāti.</paragraph>
<paragraph line="37">So ‘‘ime phassapañcamakā dhammā kiṃnissitā’’ti upadhārento ‘‘vatthunissitā’’ti pajānāti. Vatthu nāma karajakāyo. Yaṃ sandhāya vuttaṃ ‘‘idañca pana me viññāṇaṃ etthasitaṃ etthapaṭibaddha’’nti <pageBreak edition="V" number="0.0166" />(dī. ni. 1.235; ma. ni. 2.252). So atthato bhūtā ceva upādārūpāni ca, evamettha vatthu rūpaṃ, phassapañcamakā nāmanti nāmarūpamattameva passati. Rūpañcettha rūpakkhandho, nāmaṃ cattāro arūpino khandhāti pañcakkhandhamattaṃ hoti. Nāmarūpavinimuttā hi pañcakkhandhā, pañcakkhandhavinimuttaṃ vā nāmarūpaṃ natthi. So ‘‘ime pañcakkhandhā kiṃhetukā’’ti upaparikkhanto ‘‘avijjādihetukā’’ti, tato ‘‘paccayo ceva paccayuppannañca idaṃ, añño satto vā puggalo vā natthi, suddhasaṅkhārapuñjamattamevā’’ti sappaccayanāmarūpavasena tilakkhaṇaṃ āropetvā vipassanāpaṭipāṭiyā ‘‘aniccaṃ dukkhamanattā’’ti sammasanto vicarati. So ‘‘ajja ajjā’’ti paṭivedhaṃ ākaṅkhamāno tathārūpe samaye utusappāyaṃ, puggalasappāyaṃ, bhojanasappāyaṃ, dhammassavanasappāyaṃ vā labhitvā ekapallaṅkena nisinnova vipassanaṃ matthakaṃ pāpetvā arahatte patiṭṭhāti. Evaṃ imesaṃ tiṇṇaṃ janānaṃ yāva arahattā kammaṭṭhānaṃ veditabbaṃ. Idha pana bhagavā vedanāvasena bujjhanakānaṃ ajjhāsayena arūpakammaṭṭhānaṃ kathento vedanāvasena kathesi. Tattha –</paragraph>
<gatha1 line="38">‘‘Lakkhaṇañca adhiṭṭhānaṃ, uppatti anusayo tathā;</gatha1>
<gathalast line="39">Ṭhānaṃ pavattikālo ca, indriyañca dvidhāditā’’ti. –</gathalast>
<unindented line="40">Idaṃ <pageBreak edition="M" number="0.0181" />pakiṇṇakaṃ veditabbaṃ – tattha <bold>lakkhaṇaṃ</bold>heṭṭhā vuttameva. <bold>Adhiṭṭhāna</bold>nti phasso. ‘‘Phassapaccayā vedanā’’ti hi vacanato phasso vedanāya adhiṭṭhānaṃ. Tathā hi so vedanādhiṭṭhānabhāvato niccammagāvīupamāya <pageBreak edition="P" number="2.0011" />upamito. Tattha sukhavedanīyo phasso sukhāya vedanāya adhiṭṭhānaṃ, dukkhavedanīyo phasso dukkhāya vedanāya, adukkhamasukhavedanīyo phasso adukkhamasukhāya vedanāya adhiṭṭhānaṃ, āsannakāraṇanti attho. Vedanā kassa padaṭṭhānaṃ? ‘‘Vedanāpaccayā taṇhā’’ti vacanato taṇhāya padaṭṭhānaṃ abhipatthanīyabhāvato. Sukhā vedanā tāva taṇhāya padaṭṭhānaṃ hotu, itarā pana kathanti? Vuccate sukhasamaṅgīpi tāva taṃsadisaṃ tato vā uttaritaraṃ sukhaṃ abhipattheti, kimaṅga pana dukkhasamaṅgībhūto. Adukkhamasukhā ca santabhāvena sukhamicceva vuccatīti tissopi vedanā taṇhāya padaṭṭhānaṃ.</unindented>
<paragraph line="41"><bold>Uppattī</bold>ti uppattikāraṇaṃ. Iṭṭhārammaṇabhūtā hi sattasaṅkhārā sukhavedanāya uppattikāraṇaṃ, te eva aniṭṭhārammaṇabhūtā dukkhavedanāya, majjhattārammaṇabhūtā adukkhamasukhāya. Vipākato tadākāraggahaṇato cettha iṭṭhāniṭṭhatā veditabbā.</paragraph>
<paragraph line="42"><bold>Anusayo</bold>ti <pageBreak edition="V" number="0.0167" />imāsu tīsu vedanāsu sukhāya vedanāya rāgānusayo anuseti, dukkhāya vedanāya paṭighānusayo, adukkhamasukhāya vedanāya avijjānusayo anuseti. Vuttañhetaṃ –</paragraph>
<indent line="43">‘‘Sukhāya kho, āvuso visākha, vedanāya rāgānusayo anusetī’’tiādi (ma. ni. 1.465).</indent>
<paragraph line="44">Diṭṭhimānānusayā cettha rāgapakkhiyā kātabbā. Sukhābhinandanena hi diṭṭhigatikā ‘‘sassata’’ntiādinā sakkāye abhinivisanti, mānajātikā ca mānaṃ jappenti ‘‘seyyohamasmī’’tiādinā. Vicikicchānusayo pana avijjāpakkhiko kātabbo. Tathā hi vuttaṃ paṭiccasamuppādavibhaṅge (vibha. 288-289) ‘‘vedanāpaccayā vicikicchā’’ti. Anusayānañca tattha tattha santāne appahīnabhāvena thāmagamanaṃ. Tasmā ‘‘sukhāya vedanāya rāgānusayo anusetī’’ti maggena appahīnattā anurūpakāraṇalābhe uppajjanāraho rāgo, tattha sayito viya hotīti attho. Esa nayo sesesupi.</paragraph>
<paragraph line="45"><bold>Ṭhāna</bold>nti <pageBreak edition="M" number="0.0182" />kāyo cittañca vedanāya ṭhānaṃ. Vuttañhetaṃ – ‘‘yaṃ tasmiṃ samaye kāyikaṃ sukhaṃ kāyasamphassajaṃ sātaṃ sukhaṃ vedayitaṃ (dha. sa. 449). Yaṃ tasmiṃ samaye cetasikaṃ <pageBreak edition="P" number="2.0012" />sukhaṃ cetosamphassajaṃ sātaṃ sukhaṃ vedayita’’nti (dha. sa. 471) ca.</paragraph>
<paragraph line="46"><bold>Pavattikālo</bold>ti pavattikkhaṇo, pavattanākalanañca. Pavattikkhaṇena hi sukhadukkhavedanānaṃ sukhadukkhabhāvo vavatthito. Yathāha –</paragraph>
<indent line="47">‘‘Sukhā kho, āvuso visākha, vedanā ṭhitisukhā vipariṇāmadukkhā, dukkhā kho, āvuso visākha, vedanā ṭhitidukkhā vipariṇāmasukhā’’ti (ma. ni. 1.465).</indent>
<paragraph line="48">Sukhāya vedanāya atthibhāvo sukhaṃ, natthibhāvo dukkhaṃ. Dukkhāya vedanāya atthibhāvo dukkhaṃ, natthibhāvo sukhanti attho. Adukkhamasukhāya vedanāya pavattanākalanaṃ pavattiyā ākalanaṃ anākalanañca jānanaṃ ajānanañca sukhadukkhabhāvavavatthānaṃ. Vuttampi cetaṃ –</paragraph>
<indent line="49">‘‘Adukkhamasukhā <pageBreak edition="V" number="0.0168" />kho, āvuso visākha, vedanā ñāṇasukhā aññāṇadukkhā’’ti.</indent>
<paragraph line="50"><bold>Indriya</bold>nti etā hi sukhādayo tisso vedanā sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyanti adhipateyyaṭṭhena indriyato pañcadhā vibhattā. Kāyikañhi sātaṃ sukhindriyanti vuttaṃ, asātaṃ dukkhindriyanti. Mānasaṃ pana sātaṃ somanassindriyanti vuttaṃ, asātaṃ domanassindriyanti. Duvidhampi neva sātaṃ nāsātaṃ upekkhindriyanti. Kiṃ panettha kāraṇaṃ – yathā kāyikacetasikā sukhadukkhavedanā ‘‘sukhindriyaṃ somanassindriyaṃ, dukkhindriyaṃ domanassindriya’’nti vibhajitvā vuttā, na evaṃ adukkhamasukhāti? Bhedābhāvato. Yatheva hi anuggahasabhāvā bādhakasabhāvā ca sukhadukkhavedanā aññathā kāyassa anuggahaṃ bādhakañca karonti, cittassa ca aññathā, na evaṃ adukkhamasukhā, tasmā bhedābhāvato vibhajitvā na vuttā.</paragraph>
<paragraph line="51"><bold>Dvidhāditā</bold>ti sabbāpi hi vedanā vedayitaṭṭhena ekavidhāpi nissayabhedena duvidhā – kāyikā cetasikāti, sukhā, dukkhā, adukkhamasukhāti tividhā, catuyonivasena <pageBreak edition="M" number="0.0183" />catubbidhā, indriyavasena, gativasena ca pañcavidhā, dvāravasena ca ārammaṇavasena ca chabbidhā, sattaviññāṇadhātuyogena sattavidhā, aṭṭhalokadhammapaccayatāya aṭṭhavidhā, sukhādīnaṃ paccekaṃ atītādivibhāgena navavidhā, tā eva ajjhattabahiddhābhedena aṭṭhārasavidhā, tathā rūpādīsu <pageBreak edition="P" number="2.0013" />chasu ārammaṇesu ekekasmiṃ sukhādivasena tisso tisso katvā. Rūpārammaṇasmiñhi sukhāpi uppajjati, dukkhāpi, adukkhamasukhāpi, evaṃ itaresupi. Atha vā aṭṭhārasamanopavicāravasena aṭṭhārasa. Vuttañhi –</paragraph>
<indent line="52">‘‘Cakkhunā rūpaṃ disvā somanassaṭṭhāniyaṃ rūpaṃ upavicarati, domanassaṭṭhāniyaṃ, upekkhāṭṭhāniyaṃ rūpaṃ upavicarati, sotena saddaṃ…pe… manasā dhammaṃ viññāya somanassaṭṭhāniyaṃ dhammaṃ upavicarati, domanassaṭṭhāniyaṃ, upekkhāṭṭhāniyaṃ dhammaṃ upavicaratī’’ti (a. ni. 3.62).</indent>
<paragraph line="53">Evaṃ aṭṭhārasavidhā honti. Tathā cha gehassitāni somanassāni, cha gehassitāni domanassāni, cha gehassitā upekkhā, tathā nekkhammassitā somanassādayoti evaṃ chattiṃsavidhā <pageBreak edition="V" number="0.0169" />. Atīte chattiṃsa, anāgate chattiṃsa, paccuppanne chattiṃsāti aṭṭhuttarasatampi bhavanti. Evamettha dvidhāditā veditabbāti.</paragraph>
<centered line="54">Pakiṇṇakakathā niṭṭhitā.</centered>
<paragraph line="55">Gāthāsu <bold>samāhito</bold>ti upacārappanābhedena samādhinā samāhito. Tena samathabhāvanānuyogaṃ dasseti. <bold>Sampajāno</bold>ti sātthakasampajaññādinā catubbidhena sampajaññena sampajāno. Tena vipassanānuyogaṃ dasseti. <bold>Sato</bold>ti satokārī. Tena samathavipassanānayena dhammā bhāvanāpāripūriṃ gacchanti. Tena samannāgatattaṃ dasseti. <bold>Vedanā ca pajānātī</bold>ti ‘‘imā vedanā, ettakā vedanā’’ti sabhāvato vibhāgato ‘‘aniccā dukkhā vipariṇāmadhammā’’ti aniccādilakkhaṇato ca pubbabhāge tīhi pariññāhi parijānanto vipassanaṃ vaḍḍhetvā ariyamaggena pariññāpaṭivedhena pajānāti. <bold>Vedanānañca sambhava</bold>nti samudayasaccaṃ. <bold>Yattha cetā nirujjhantī</bold>ti ettāvatā vedanā yattha nirujjhanti, taṃ nirodhasaccaṃ. <bold>Khayagāmina</bold>nti vedanānaṃ khayagāminaṃ ariyamaggañca pajānātīti sambandho. <bold>Vedanānaṃ</bold><pageBreak edition="P" number="2.0014" /><bold>khayā</bold>ti evaṃ cattāri saccāni <pageBreak edition="M" number="0.0184" />paṭivijjhantena ariyamaggena vedanānaṃ anuppādanirodhā. <bold>Nicchāto parinibbuto</bold>ti nittaṇho, pahīnataṇho, kilesaparinibbānena, khandhaparinibbānena ca parinibbuto hoti.</paragraph>
<centered line="56">Tatiyasuttavaṇṇanā niṭṭhitā.</centered>
<subhead line="57">4. Dutiyavedanāsuttavaṇṇanā</subhead>
<paragraph line="58" number="53">Catutthe <bold>dukkhato daṭṭhabbā</bold>ti sukhavedanā vipariṇāmadukkhavasena dukkhāti ñāṇacakkhunā passitabbā. <bold>Sallato daṭṭhabbā</bold>ti dunnīharaṇaṭṭhena antotudanaṭṭhena pīḷanaṭṭhena dukkhadukkhabhāvena dukkhavedanā sallanti passitabbā. <bold>Aniccato</bold>ti hutvā abhāvato udayabbayavantato tāvakālikato niccapaṭipakkhato ca adukkhamasukhā vedanā aniccāti passitabbā. Kāmañcettha sabbāpi vedanā aniccato passitabbā, aniccadassanato pana sātisayaṃ virāganimittaṃ dukkhadassananti imamatthaṃ dassento satthā ‘‘sukhā, bhikkhave, vedanā dukkhato daṭṭhabbā, dukkhā vedanā sallato daṭṭhabbā’’ti āha. Atha vā yattha puthujjanā sukhābhinivesino, tattha nibbedajananatthaṃ tathā vuttaṃ. Tenassā saṅkhāradukkhatāya dukkhabhāvo dassito. Yadaniccaṃ, taṃ dukkhanti vipariṇāmadukkhatāya ‘‘sukhā, bhikkhave, vedanā dukkhato daṭṭhabbā’’ti <pageBreak edition="V" number="0.0170" />vatvā ‘‘sukhāpi tāva edisī, dukkhā nu kho kīdisī’’ti cintentānaṃ dukkhadukkhatāya ‘‘dukkhā vedanā sallato daṭṭhabbā’’ti āha, itarā pana saṅkhāradukkhatāya eva dukkhāti dassento ‘‘adukkhamasukhā vedanā aniccato daṭṭhabbā’’ti avoca.</paragraph>
<paragraph line="59">Ettha ca ‘‘sukhā vedanā dukkhato daṭṭhabbā’’ti etena rāgassa samugghātanūpāyo dassito. Sukhavedanāya hi rāgānusayo anuseti. ‘‘Dukkhā vedanā sallato daṭṭhabbā’’ti etena dosassa samugghātanūpāyo dassito. Dukkhavedanāya hi paṭighānusayo anuseti. ‘‘Adukkhamasukhā vedanā aniccato daṭṭhabbā’’ti etena mohassa samugghātanūpāyo dassito. Adukkhamasukhavedanāya hi avijjānusayo anuseti.</paragraph>
<paragraph line="60">Tathā <pageBreak edition="M" number="0.0185" />paṭhamena taṇhāsaṃkilesassa <pageBreak edition="P" number="2.0015" />pahānaṃ dassitaṃ tassa sukhassādahetukattā, dutiyena duccaritasaṃkilesassa pahānaṃ. Yathābhūtañhi dukkhaṃ aparijānantā tassa pariharaṇatthaṃ duccaritaṃ caranti. Tatiyena diṭṭhisaṃkilesassa pahānaṃ aniccato passantassa diṭṭhisaṃkilesābhāvato avijjānimittattā diṭṭhisaṃkilesassa, avijjānimittañca adukkhamasukhā vedanā. Paṭhamena vā vipariṇāmadukkhapariññā, dutiyena dukkhadukkhapariññā, tatiyena saṅkhāradukkhapariññā. Paṭhamena vā iṭṭhārammaṇapariññā, dutiyena aniṭṭhārammaṇapariññā, tatiyena majjhattārammaṇapariññā. Virattesu hi tadārammaṇadhammesu ārammaṇānipi virattāneva hontīti. Paṭhamena vā rāgappahānaparikittanena dukkhānupassanāya appaṇihitavimokkho dīpito hoti, dutiyena dosappahānaparikittanena aniccānupassanāya animittavimokkho, tatiyena mohappahānaparikittanena anattānupassanāya suññatavimokkho dīpito hotīti veditabbaṃ.</paragraph>
<paragraph line="61"><bold>Yato</bold>ti yadā, yasmā vā. <bold>Ariyo</bold>ti kilesehi ārakā ṭhito parisuddho. <bold>Sammaddaso</bold>ti sabbāsaṃ vedanānaṃ catunnampi vā saccānaṃ aviparītadassāvī. <bold>Acchecchi taṇha</bold>nti vedanāmūlakaṃ taṇhaṃ aggamaggena chindi, anavasesato samucchindi. <bold>Vivattayi saṃyojana</bold>nti dasavidhaṃ saṃyojanaṃ parivattayi, nimmūlamakāsi. <bold>Sammā</bold>ti hetunā kāraṇena. <bold>Mānābhisamayā</bold>ti mānassa dassanābhisamayā, pahānābhisamayā vā. Arahattamaggo hi kiccavasena mānaṃ passati, ayamassa dassanābhisamayo. Tena diṭṭho pana so tāvadeva pahīyati diṭṭhavisena diṭṭhasattānaṃ jīvitaṃ viya, ayamassa pahānābhisamayo. <bold>Antamakāsi dukkhassā</bold>ti evaṃ arahattamaggena mānassa diṭṭhattā pahīnattā ca sabbasseva vaṭṭadukkhassa koṭisaṅkhātaṃ antaṃ paricchedaṃ parivaṭumaṃ akāsi, antimasamussayamattāvasesaṃ dukkhamakāsīti vuttaṃ hoti.</paragraph>
<paragraph line="62">Gāthāsu <pageBreak edition="V" number="0.0171" /><bold>yo</bold>ti yo ariyasāvako. <bold>Addā</bold>ti addasa, sukhavedanaṃ dukkhato passīti attho. Sukhavedanā <pageBreak edition="P" number="2.0016" />hi visamissaṃ viya bhojanaṃ paribhogakāle assādaṃ dadamānā vipariṇāmakāle dukkhāyevāti. <bold>Dukkhamaddakkhi sallato</bold>ti yathā sallaṃ sarīraṃ anupavisantampi paviṭṭhampi uddhariyamānampi pīḷameva janeti, evaṃ dukkhavedanā uppajjamānāpi ṭhitippattāpi bhijjamānāpi vibādhatiyevāti taṃ sallato vipassīti vuttaṃ. <bold>Addakkhi</bold><pageBreak edition="M" number="0.0186" /><bold>naṃ aniccato</bold>ti sukhadukkhato santasabhāvatāya santatarajātikampi naṃ adukkhamasukhaṃ aniccantikatāya aniccato passi.</paragraph>
<paragraph line="63"><bold>Sa ve sammaddaso</bold>ti so evaṃ tissannaṃ vedanānaṃ sammadeva dukkhādito dassāvī. <bold>Yato</bold>ti yasmā. <bold>Tatthā</bold>ti vedanāyaṃ. <bold>Vimuccatī</bold>ti samucchedavimuttivasena vimuccati. Idaṃ vuttaṃ hoti – yasmā sukhādīni dukkhādito addasa, tasmā tattha vedanāya tappaṭibaddhachandarāgappahānena samucchedavasena vimuccati. Yaṃsadde hi vutte taṃsaddo āharitvā vattabbo. Atha vā <bold>yato</bold>ti kāyavācācittehi saṃyato yatatto, yatati padahatīti vā yato, āyatatīti attho. <bold>Abhiññāvosito</bold>ti vedanāmukhena catusaccakammaṭṭhānaṃ bhāvetvā chaṭṭhābhiññāya pariyosito katakicco. <bold>Santo</bold>ti rāgādikilesavūpasamena santo. <bold>Yogātigo</bold>ti kāmayogādiṃ catubbidhampi yogaṃ atikkanto. Ubhayahitamunanato <bold>munī</bold>ti.</paragraph>
<centered line="64">Catutthasuttavaṇṇanā niṭṭhitā.</centered>
<subhead line="65">5. Paṭhamaesanāsuttavaṇṇanā</subhead>
<paragraph line="66" number="54">Pañcame <bold>esanā</bold>ti gavesanā pariyesanā magganā. Tā vibhāgato dassetuṃ <bold>‘‘kāmesanā’’</bold>tiādi vuttaṃ. Tattha <bold>kāmesanā</bold>ti kāmānaṃ esanā, kāmasaṅkhātā vā esanā kāmesanā. Vuttañhetaṃ –</paragraph>
<indent line="67">‘‘Tattha katamā kāmesanā? Yo kāmesu kāmacchando, kāmarāgo, kāmanandī, kāmasneho <pageBreak edition="P" number="2.0017" />, kāmapipāsā, kāmamucchā, kāmajjhosānaṃ, ayaṃ vuccati kāmesanā’’ti (vibha. 919).</indent>
<paragraph line="68">Tasmā kāmarāgo kāmesanāti veditabbo. <bold>Bhavesanāyapi</bold>eseva nayo. Vuttampi cetaṃ –</paragraph>
<indent line="69">‘‘Tattha <pageBreak edition="V" number="0.0172" />katamā bhavesanā? Yo bhavesu bhavacchando…pe… bhavajjhosānaṃ, ayaṃ vuccati bhavesanā’’ti (vibha. 919).</indent>
<paragraph line="70">Tasmā bhavesanarāgo rūpārūpabhavapatthanā bhavesanāti veditabbā. Brahmacariyassa esanā <bold>brahmacariyesanā</bold>. Yathāha –</paragraph>
<indent line="71">‘‘Tattha <pageBreak edition="M" number="0.0187" />katamā brahmacariyesanā? Sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā, yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaññojanaṃ gāho patiṭṭhāho abhiniveso parāmāso kummaggo micchāpatho micchattaṃ titthāyatanaṃ vipariyesaggāho, ayaṃ vuccati brahmacariyesanā’’ti (vibha. 919).</indent>
<paragraph line="72">Tasmā diṭṭhigatasammatassa brahmacariyassa esanā diṭṭhibrahmacariyesanāti veditabbāti. Ettāvatā rāgadiṭṭhiyo esanāti dassitā honti. Na kevalañca rāgadiṭṭhiyova esanā, tadekaṭṭhaṃ kammampi. Vuttampi cetaṃ –</paragraph>
<indent line="73">‘‘Tattha katamā kāmesanā? Kāmarāgo tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati kāmesanā. Tattha katamā bhavesanā? Bhavarāgo tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati bhavesanā. Tattha katamā brahmacariyesanā? Antaggāhikā diṭṭhi tadekaṭṭhaṃ akusalaṃ kāyakammaṃ, vacīkammaṃ, manokammaṃ, ayaṃ vuccati brahmacariyesanā’’ti (vibha. 919) –</indent>
<unindented line="74">Evametā tisso esanā veditabbā.</unindented>
<paragraph line="75">Gāthāsu sambhavanti ettha esanānaṃ uppattihetubhūtā avijjādayo taṇhā cāti <bold>sambhavo,</bold>samudayoti attho. <bold>Yattha</bold><pageBreak edition="P" number="2.0018" /><bold>cetā nirujjhantī</bold>ti brahmacariyesanā paṭhamamaggena nirujjhati, kāmesanā <pageBreak edition="V" number="0.0173" />anāgāmimaggena, bhavesanā arahattamaggena nirujjhatīti veditabbaṃ. Sesaṃ vuttanayameva.</paragraph>
<centered line="76">Pañcamasuttavaṇṇanā niṭṭhitā.</centered>
<subhead line="77">6. Dutiyaesanāsuttavaṇṇanā</subhead>
<paragraph line="78" number="55">Chaṭṭhe <pageBreak edition="M" number="0.0188" /><bold>brahmacariyesanā sahā</bold>ti brahmacariyesanāya saddhiṃ. Vibhattilopena hi ayaṃ niddeso, karaṇatthe vā etaṃ paccattavacanaṃ. Idaṃ vuttaṃ hoti ‘‘brahmacariyesanāya saddhiṃ kāmesanā, bhavesanāti tisso esanā’’ti. Tāsu brahmacariyesanaṃ sarūpato dassetuṃ <bold>‘‘itisaccaparāmāso, diṭṭhiṭṭhānā samussayā’’</bold>ti vuttaṃ. Tassattho – iti evaṃ saccanti parāmāso <bold>itisaccaparāmāso</bold>. Idameva saccaṃ, moghamaññanti diṭṭhiyā pavattiākāraṃ dasseti. Diṭṭhiyo eva sabbānatthahetubhāvato <bold>diṭṭhiṭṭhānā</bold>. Vuttañhetaṃ – ‘‘micchādiṭṭhiparamāhaṃ, bhikkhave, vajjaṃ vadāmī’’ti (a. ni. 1.310). Tā eva ca uparūpari vaḍḍhamānā lobhādikilesasamussayena ca <bold>samussayā,</bold>‘‘idameva saccaṃ, moghamañña’’nti micchābhinivisamānā sabbānatthahetubhūtā kilesadukkhūpacayahetubhūtā ca diṭṭhiyo brahmacariyesanāti vuttaṃ hoti. Etena pavattiākārato nibbattito ca brahmacariyesanā dassitāti veditabbā.</paragraph>
<paragraph line="79"><bold>Sabbarāgavirattassā</bold>ti sabbehi kāmarāgabhavarāgehi virattassa. Tato eva taṇhakkhayasaṅkhāte nibbāne vimuttattā <bold>taṇhakkhayavimuttino</bold>arahato. <bold>Esanā paṭinissaṭṭhā</bold>ti kāmesanā, bhavesanā ca sabbaso nissaṭṭhā pahīnā. <bold>Diṭṭhiṭṭhānā samūhatā</bold>ti brahmacariyesanāsaṅkhātā diṭṭhiṭṭhānā ca paṭhamamaggeneva samugghātitā. <bold>Esanānaṃ khayā</bold>ti evametāsaṃ tissannaṃ esanānaṃ khayā anuppādanirodhā bhinnakilesattā. <bold>Bhikkhū</bold>ti ca sabbaso āsābhā vā. <bold>Nirāso</bold>ti ca diṭṭhekaṭṭhassa vicikicchākathaṃkathāsallassa pahīnattā <bold>akathaṃkathī</bold>ti ca vuccatīti.</paragraph>
<centered line="80">Chaṭṭhasuttavaṇṇanā niṭṭhitā.</centered>
<subhead line="81">7-8. Āsavasuttadvayavaṇṇanā</subhead>
<paragraph line="82" number="56-57">Sattame <pageBreak edition="P" number="2.0019" /><bold>kāmāsavo</bold>ti kāmesu āsavo, kāmasaṅkhāto vā āsavo kāmāsavo <pageBreak edition="V" number="0.0174" />, atthato pana kāmarāgo rūpādiabhirati ca kāmāsavo. Rūpārūpabhavesu chandarāgo jhānanikanti sassatadiṭṭhisahagato <pageBreak edition="M" number="0.0189" />rāgo bhavapatthanā ca <bold>bhavāsavo</bold>. Avijjāva <bold>avijjāsavo</bold>.</paragraph>
<paragraph line="83"><bold>Āsavānañca sambhava</bold>nti ettha ayonisomanasikāro avijjādayo ca kilesā āsavānaṃ sambhavo. Vuttañhetaṃ –</paragraph>
<indent line="84">‘‘Ayoniso, bhikkhave, manasikaroto anuppannā ceva āsavā uppajjanti, uppannā ca āsavā pavaḍḍhantī’’ti (ma. ni. 1.15).</indent>
<indent line="85">‘‘Avijjā, bhikkhave, pubbaṅgamā akusalānaṃ dhammānaṃ samāpattiyā anvadeva ahirikaṃ anottappa’’nti (itivu. 40) ca.</indent>
<paragraph line="86"><bold>Maggañca khayagāmina</bold>nti āsavānaṃ khayagāminaṃ ariyamaggañca. Tattha kāmāsavo anāgāmimaggena pahīyati, bhavāsavo avijjāsavo ca arahattamaggena. Kāmupādānaṃ viya kāmāsavopi aggamaggavajjhoti ca vadanti. Sesaṃ vuttanayameva. Aṭṭhame apubbaṃ natthi.</paragraph>
<centered line="87">Sattamaaṭṭhamasuttavaṇṇanā niṭṭhitā.</centered>
<subhead line="88">9. Taṇhāsuttavaṇṇanā</subhead>
<paragraph line="89" number="58">Navame taṇhāyanaṭṭhena <bold>taṇhā,</bold>rūpādivisayaṃ tasatīti vā <bold>taṇhā</bold>. Idāni taṃ vibhajitvā dassetuṃ <bold>‘‘kāmataṇhā’’</bold>tiādi vuttaṃ. Tattha pañcakāmaguṇiko rāgo <bold>kāmataṇhā</bold>. Rūpārūpabhavesu chandarāgo jhānanikanti sassatadiṭṭhisahagato rāgo bhavavasena patthanā ca <bold>bhavataṇhā</bold>. Ucchedadiṭṭhisahagato rāgo <bold>vibhavataṇhā</bold>. Apica pacchimataṇhādvayaṃ ṭhapetvā sesā sabbāpi taṇhā kāmataṇhā eva. Yathāha –</paragraph>
<indent line="90">‘‘Tattha katamā bhavataṇhā? Sassatadiṭṭhisahagato rāgo sārāgo cittassa sārāgo – ayaṃ vuccati bhavataṇhā. Tattha katamā vibhavataṇhā? Ucchedadiṭṭhisahagato rāgo sārāgo cittassa sārāgo, ayaṃ vuccati vibhavataṇhā <pageBreak edition="P" number="2.0020" />. Avasesā taṇhā kāmataṇhā’’ti (vibha. 916).</indent>
<paragraph line="91">Imā <pageBreak edition="M" number="0.0190" /><pageBreak edition="V" number="0.0175" />ca tisso taṇhā rūpataṇhā…pe… dhammataṇhāti visayabhedato paccekaṃ chabbidhāti katvā aṭṭhārasa honti. Tā ajjhattarūpādīsu aṭṭhārasa, bahiddhārūpādīsu aṭṭhārasāti chattiṃsa, iti atītā chattiṃsa, anāgatā chattiṃsa, paccuppannā chattiṃsāti vibhāgato aṭṭhasataṃ honti. Puna saṅgahe kariyamāne kālabhedaṃ anāmasitvā gayhamānā chattiṃseva honti, rūpādīnaṃ ajjhattikabāhiravibhāge akariyamāne aṭṭhāraseva, rūpādiārammaṇavibhāgamatte gayhamāne chaḷeva, ārammaṇavibhāgampi akatvā gayhamānā tissoyeva hontīti.</paragraph>
<paragraph line="92">Gāthāsu <bold>taṇhāyogenā</bold>ti taṇhāsaṅkhātena yogena, kāmayogena, bhavayogena ca. <bold>Saṃyuttā</bold>ti sambandhā, bhavādīsu saṃyojitā vā. Tenevāha <bold>‘‘rattacittā bhavābhave’’</bold>ti. Khuddake ceva mahante ca bhave laggacittāti attho. Atha vā <bold>bhavo</bold>ti sassatadiṭṭhi, <bold>abhavo</bold>ti ucchedadiṭṭhi. Tasmā bhavābhave sassatucchedadiṭṭhīsu sattavisattacittāti. Etena bhavataṇhā, vibhavataṇhā ca dassitā. Imasmiṃ pakkhe ‘‘taṇhāyogenā’’ti iminā kāmataṇhāva dassitāti veditabbā. <bold>Te yogayuttā mārassā</bold>ti te evaṃbhūtā puggalā mārassa pāsasaṅkhātena yogena yuttā baddhā. Rāgo hi mārayogo mārapāsoti vuccati. Yathāha –</paragraph>
<gatha1 line="93">‘‘Antalikkhacaro pāso, yvāyaṃ carati mānaso;</gatha1>
<gathalast line="94">Tena taṃ bādhayissāmi, na me samaṇa mokkhasī’’ti. (saṃ. ni. 1.151; mahāva. 33);</gathalast>
<paragraph line="95">Catūhi yogehi anupaddutattā yogakkhemaṃ, nibbānaṃ arahattañca, tassa anadhigamena <bold>ayogakkhemino</bold>. Uparūpari kilesābhisaṅkhārānaṃ jananato <bold>janā,</bold>pāṇino. Rūpādīsu sattā visattāti <bold>sattā</bold>.</paragraph>
<gatha1 line="96">‘‘Khandhānañca paṭipāṭi, dhātuāyatanāna ca;</gatha1>
<gathalast line="97">Abbocchinnaṃ vattamānā, saṃsāroti pavuccatī’’ti. –</gathalast>
<unindented line="98">Evaṃ vuttaṃ khandhādīnaṃ aparāparuppattisaṅkhātaṃ <bold>saṃsāraṃ gacchanti,</bold>tato na muccanti. Kasmā? Taṇhāyogayuttattā <pageBreak edition="P" number="2.0021" />. <bold>Jātimaraṇagāmino</bold>punappunaṃ jananamaraṇasseva upagamanasīlāti. Ettāvatā vaṭṭaṃ <pageBreak edition="V" number="0.0176" />dassetvā idāni vivaṭṭaṃ dassetuṃ <pageBreak edition="M" number="0.0191" /><bold>‘‘ye ca taṇhaṃ pahantvānā’’</bold>ti gāthamāha. Sā heṭṭhā vuttanayattā suviññeyyāva.</unindented>
<centered line="99">Navamasuttavaṇṇanā niṭṭhitā.</centered>
<subhead line="100">10. Māradheyyasuttavaṇṇanā</subhead>
<paragraph line="101" number="59">Dasamassa kā uppatti? Ekadivasaṃ kira satthā sekkhabahulāya parisāya parivuto nisinno tesaṃ ajjhāsayaṃ oloketvā upari visesādhigamāya ussāhaṃ janetuṃ asekkhabhūmiṃ thomento idaṃ suttaṃ abhāsi. Tattha <bold>atikkammā</bold>tiādīsu ayaṃ saṅkhepattho – <bold>atikkamma</bold>atikkamitvā abhibhavitvā. <bold>Māradheyyaṃ</bold>mārassa visayaṃ issariyaṭṭhānaṃ. <bold>Ādiccova</bold>yathā ādicco abbhādiupakkilesavimutto attano iddhiyā ānubhāvena tejasāti tīhi guṇehi samannāgato nabhaṃ abbhussakkamāno sabbaṃ ākāsagataṃ tamaṃ atikkamma atikkamitvā abhibhavitvā vidhamitvā <bold>virocati,</bold>obhāsati, tapati; evameva khīṇāsavo bhikkhu tīhi dhammehi samannāgato sabbupakkilesavimutto māradheyyasaṅkhātaṃ tebhūmakadhammappavattaṃ abhibhavitvā virocatīti.</paragraph>
<paragraph line="102"><bold>Asekkhenā</bold>ti ettha sikkhāsu jātāti sekkhā, sattannaṃ sekkhānaṃ eteti vā sekkhā, apariyositasikkhattā sayameva sikkhantīti vā sekkhā maggadhammā heṭṭhimaphalattayadhammā ca. Aggaphaladhammā pana upari sikkhitabbābhāvena na sekkhāti <bold>asekkhā</bold>. Yattha hi sekkhabhāvāsaṅkā atthi, tatthāyaṃ paṭisedhoti lokiyadhammesu nibbāne ca asekkhabhāvānāpatti daṭṭhabbā. Sīlasamādhipaññāsaṅkhātā hi sikkhā attano paṭipakkhakilesehi vippayuttā parisuddhā upakkilesānaṃ ārammaṇabhāvampi anupagamanato sātisayaṃ sikkhāti vattuṃ yuttā, aṭṭhasupi maggaphalesu vijjanti; tasmā catumaggaheṭṭhimaphalattayadhammā viya arahattaphaladhammāpi ‘‘tāsu sikkhāsu jātā’’ti ca, taṃsikkhāsamaṅgino arahato itaresaṃ viya sekkhatte <pageBreak edition="P" number="2.0022" />sati ‘‘sekkhassa ete’’ti ca ‘‘sikkhā sīlaṃ etesa’’nti ca sekkhāti āsaṅkā siyunti tadāsaṅkānivattanatthaṃ asekkhāti yathāvuttasekkhabhāvappaṭisedhaṃ katvā vuttaṃ. Arahattaphale pavattamānā hi sikkhā pariniṭṭhitakiccattā <pageBreak edition="M" number="0.0192" />na sikkhākiccaṃ karonti, kevalaṃ sikkhāphalabhāvena pavattanti. Tasmā tā na sikkhāvacanaṃ arahanti, nāpi taṃsamaṅgino sekkhavacanaṃ, na ca taṃsampayuttadhammā sikkhanasīlā. ‘‘Sikkhāsu jātā’’ti evamādiatthehi aggaphaladhammā <pageBreak edition="V" number="0.0177" />sekkhā na honti. Heṭṭhimaphalesu pana sikkhā sakadāgāmimaggavipassanādīnaṃ upanissayabhāvato sikkhākiccaṃ karontīti sikkhāvacanaṃ arahanti, taṃsamaṅgino ca sekkhavacanaṃ, taṃsampayuttā dhammā ca sikkhanasīlā. Sekkhadhammā yathāvuttehi atthehi sekkhā hontiyeva.</paragraph>
<paragraph line="103">Atha vā sekkhāti apariyositasikkhānaṃ vacananti, asekkhāti padaṃ pariyositasikkhānaṃ dassananti na lokiyadhammanibbānānaṃ asekkhabhāvāpatti. Vuḍḍhippattā sekkhā asekkhā ca sekkhadhammesu eva kesañci vuḍḍhippattānaṃ asekkhatā āpajjatīti arahattamaggadhammā vuḍḍhippattā. Yathāvuttehi ca atthehi sekkhāti katvā asekkhā āpannāti ce? Taṃ na, sadisesu tabbohārato. Arahattamaggato hi ninnānākaraṇaṃ arahattaphalaṃ ṭhapetvā pariññādikiccakaraṇaṃ vipākabhāvañca, tasmā te eva sekkhā dhammā arahattaphalabhāvaṃ āpannāti sakkā vattuṃ. Kusalasukhato ca vipākasukhaṃ santataratāya paṇītataranti vuḍḍhippattāva te dhammā hontīti ‘‘asekkhā’’ti vuccanti.</paragraph>
<paragraph line="104">Te pana asekkhadhamme khandhavasena idha tidhā vibhajitvā tehi samannāgamena khīṇāsavassa ānubhāvaṃ vibhāvento bhagavā <bold>‘‘asekkhena sīlakkhandhenā’’</bold>tiādimāha. Tattha <bold>sīla</bold>saddassa attho heṭṭhā vutto. <bold>Khandha</bold>saddo pana rāsimhi paññattiyaṃ ruḷhiyaṃ guṇeti bahūsu atthesu diṭṭhappayogo. Tathā hi ‘‘asaṅkheyyo appameyyo mahāudakakkhandhotveva saṅkhyaṃ gacchatī’’tiādīsu (a. ni. 4.51; 6.37) rāsimhi āgato. ‘‘Addasā kho bhagavā mahantaṃ dārukkhandhaṃ gaṅgāya nadiyā sotena vuyhamāna’’ntiādīsu (saṃ. ni. 4.241) paññattiyaṃ. ‘‘Cittaṃ mano mānasaṃ hadayaṃ paṇḍaraṃ <pageBreak edition="P" number="2.0023" />mano manāyatanaṃ viññāṇaṃ viññāṇakkhandho’’tiādīsu (dha. sa. 63, 65) ruḷhiyaṃ. ‘‘Na kho, āvuso visākha, ariyena aṭṭhaṅgikena maggena tayo khandhā saṅgahitā, tīhi ca kho, āvuso <pageBreak edition="M" number="0.0193" />visākha, khandhehi ariyo aṭṭhaṅgiko maggo saṅgahito’’tiādīsu (ma. ni. 1.462) guṇe. Idhāpi guṇeyeva daṭṭhabbo. Tasmā asekkhena sīlasaṅkhātena guṇenāti attho. <bold>Samannāgato</bold>ti sampayutto samaṅgībhūto. Samādahati etena, sayaṃ vā samādahati, samādhānameva vāti <bold>samādhi</bold>. Pakārehi jānāti yathāsabhāvaṃ paṭivijjhatīti <bold>paññā</bold>. Sīlameva khandho <bold>sīlakkhandho</bold>. Sesesupi eseva nayo.</paragraph>
<paragraph line="105">Tattha aggaphalabhūtā sammāvācā, sammākammanto, sammāājīvo ca sabhāveneva asekkho sīlakkhandho <pageBreak edition="V" number="0.0178" />nāma, tathā sammāsamādhi asekkho samādhikkhandho. Tadupakārakato pana sammāvāyāmasammāsatiyo samādhikkhandhe saṅgahaṃ gacchanti. Tathā sammādiṭṭhi asekkho paññākkhandho. Tadupakārakato sammāsaṅkappo paññākkhandhe saṅgahaṃ gacchatīti evamettha aṭṭhapi arahattaphaladhammā tīhi khandhehi saṅgahetvā dassitāti veditabbaṃ.</paragraph>
<paragraph line="106"><bold>Yassa ete subhāvitā</bold>ti yena arahatā ete sīlādayo asekkhadhammakkhandhā subhāvitā suṭṭhu vaḍḍhitā, so ādiccova virocatīti sambandho. ‘‘Yassa cete’’tipi paṭhanti. Tesañca saddo nipātamattaṃ. Evametasmiṃ vagge paṭhamasutte vaṭṭaṃ, pariyosānasutte vivaṭṭaṃ, itaresu vaṭṭavivaṭṭaṃ kathitaṃ.</paragraph>
<centered line="107">Dasamasuttavaṇṇanā niṭṭhitā.</centered>
<centered line="108">Paṭhamavaggavaṇṇanā niṭṭhitā.</centered>
<title line="109">2. Dutiyavaggo</title>
<subhead line="110">1. Puññakiriyavatthusuttavaṇṇanā</subhead>
<paragraph line="111" number="60">Dutiyavaggassa <pageBreak edition="V" number="0.0179" />paṭhame <bold>puññakiriyavatthūnī</bold>ti pujjabhavaphalaṃ nibbattenti, attano santānaṃ punantīti vā puññāni, puññāni ca tāni hetupaccayehi kattabbato kiriyā cāti puññakiriyā. Tā eva ca tesaṃ tesaṃ ānisaṃsānaṃ <pageBreak edition="M" number="0.0194" />vatthubhāvato puññakiriyavatthūni. <bold>Dānamaya</bold>nti <pageBreak edition="P" number="2.0024" />anupacchinnabhavamūlassa anuggahavasena pūjāvasena vā attano deyyadhammassa paresaṃ pariccāgacetanā dīyati etāyāti dānaṃ, dānameva dānamayaṃ. Cīvarādīsu hi catūsu paccayesu annādīsu vā dasasu dānavatthūsu rūpādīsu vā chasu ārammaṇesu taṃ taṃ dentassa tesaṃ uppādanato paṭṭhāya pubbabhāge pariccāgakāle pacchā somanassacittena anussaraṇe cāti tīsu kālesu vuttanayena pavattacetanā dānamayaṃ puññakiriyavatthu nāma.</paragraph>
<paragraph line="112"><bold>Sīlamaya</bold>nti niccasīlauposathaniyamādivasena pañca, aṭṭha, dasa vā sīlāni samādiyantassa sīlapūraṇatthaṃ pabbajissāmīti vihāraṃ gacchantassa pabbajantassa manorathaṃ matthakaṃ pāpetvā ‘‘pabbajito vatamhi sādhu suṭṭhū’’ti āvajjentassa saddhāya pātimokkhaṃ paripūrentassa paññāya cīvarādike paccavekkhantassa satiyā āpāthagatesu rūpādīsu cakkhudvārādīni saṃvarantassa vīriyena ājīvaṃ sodhentassa ca pavattā cetanā sīlatīti sīlamayaṃ puññakiriyavatthu nāma.</paragraph>
<paragraph line="113">Tathā paṭisambhidāyaṃ (paṭi. ma. 1.48) vuttena vipassanāmaggena cakkhuṃ aniccato dukkhato anattato vipassantassa sotaṃ, ghānaṃ, jivhaṃ, kāyaṃ, manaṃ. Rūpe…pe… dhamme, cakkhuviññāṇaṃ…pe… manoviññāṇaṃ. Cakkhusamphassaṃ…pe… manosamphassaṃ, cakkhusamphassajaṃ vedanaṃ…pe… manosamphassajaṃ vedanaṃ. Rūpasaññaṃ…pe… dhammasaññaṃ. Jarāmaraṇaṃ aniccato dukkhato anattato vipassantassa yā cetanā, yā ca pathavīkasiṇādīsu aṭṭhatiṃsāya ārammaṇesu pavattā jhānacetanā, yā ca anavajjesu kammāyatanasippāyatanavijjāṭṭhānesu paricayamanasikārādivasena <pageBreak edition="V" number="0.0180" />pavattā cetanā, sabbā bhāveti etāyāti <bold>bhāvanāmayaṃ</bold>vuttanayena puññakiriyavatthu cāti.</paragraph>
<paragraph line="114">Ekamekañcettha yathārahaṃ pubbabhāgato paṭṭhāya kāyena karontassa kāyakammaṃ hoti, tadatthaṃ vācaṃ nicchārentassa vacīkammaṃ, kāyaṅgaṃ vācaṅgañca acopetvā manasā cintentassa manokammaṃ. Annādīni dentassa <pageBreak edition="P" number="2.0025" />cāpi ‘‘annadānādīni demī’’ti vā dānapāramiṃ āvajjetvā vā dānakāle dānamayaṃ puññakiriyavatthu hoti. Vattasīse ṭhatvā dadato sīlamayaṃ, khayato <pageBreak edition="M" number="0.0195" />vayato kammato sammasanaṃ paṭṭhapetvā dadato bhāvanāmayaṃ puññakiriyavatthu hoti.</paragraph>
<paragraph line="115">Aparānipi satta puññakiriyavatthūni – apacitisahagataṃ puññakiriyavatthu veyyāvaccasahagataṃ pattianuppadānaṃ abbhanumodanaṃ desanāmayaṃ savanamayaṃ diṭṭhijugataṃ puññakiriyavatthūti. Saraṇagamanampi hi diṭṭhijugateneva saṅgayhati. Yaṃ panettha vattabbaṃ, taṃ parato āvi bhavissati.</paragraph>
<paragraph line="116">Tattha vuḍḍhataraṃ disvā paccuggamanapattacīvarapaṭiggahaṇābhivādanamaggasampadānādivasena <bold>apacāyanasahagataṃ</bold>veditabbaṃ. Vuḍḍhatarānaṃ vattapaṭipattikaraṇavasena, gāmaṃ piṇḍāya paviṭṭhaṃ bhikkhuṃ disvā pattaṃ gahetvā gāme bhikkhaṃ sampādetvā upasaṃharaṇavasena ‘‘gaccha bhikkhūnaṃ pattaṃ āharā’’ti sutvā vegena gantvā pattāharaṇādivasena ca <bold>veyyāvaccasahagataṃ</bold>veditabbaṃ. Cattāro paccaye datvā pupphagandhādīhi ratanattayassa pūjaṃ katvā aññaṃ vā tādisaṃ puññaṃ katvā ‘‘sabbasattānaṃ patti hotū’’ti pariṇāmavasena <bold>pattianuppadānaṃ</bold>veditabbaṃ. Tathā parehi dinnāya pattiyā kevalaṃ vā parehi kataṃ puññaṃ ‘‘sādhu, suṭṭhū’’ti anumodanavasena <bold>abbhanumodanaṃ</bold>veditabbaṃ. Attano paguṇadhammaṃ apaccāsīsanto hitajjhāsayena paresaṃ deseti – idaṃ <bold>desanāmayaṃ</bold>puññakiriyavatthu nāma. Yaṃ pana eko ‘‘evaṃ maṃ dhammakathikoti jānissantī’’ti icchāya ṭhatvā lābhasakkārasilokasannissito dhammaṃ deseti, taṃ na mahapphalaṃ hoti. ‘‘Addhā ayaṃ attahitaparahitānaṃ paṭipajjanūpāyo’’ti yonisomanasikārapurecārikahitapharaṇena muducittena dhammaṃ suṇāti, idaṃ <bold>savanamayaṃ</bold>puññakiriyavatthu hoti. Yaṃ paneko ‘‘iti maṃ saddhoti jānissantī’’ti suṇāti, taṃ na mahapphalaṃ hoti. Diṭṭhiyā ujugamanaṃ <bold>diṭṭhijugataṃ,</bold>‘‘atthi dinna’’ntiādinayappavattassa sammādassanassa etaṃ adhivacanaṃ. Idañhi pubbabhāge <pageBreak edition="P" number="2.0026" />vā pacchābhāge vā ñāṇavippayuttampi ujukaraṇakāle ñāṇasampayuttameva hoti. Apare panāhu ‘‘vijānanapajānanavasena dassanaṃ diṭṭhi kusalañca viññāṇaṃ kammassakatāñāṇādi ca sammādassana’’nti <pageBreak edition="V" number="0.0181" />. Tattha kusalena viññāṇena ñāṇassa anuppādepi attanā katapuññānussaraṇavaṇṇārahavaṇṇanādīnaṃ saṅgaho, kammassakatāñāṇena kammapathasammādiṭṭhiyā <pageBreak edition="M" number="0.0196" />. Itaraṃ pana diṭṭhijugataṃ sabbesaṃ niyamalakkhaṇaṃ. Yañhi kiñci puññaṃ karontassa diṭṭhiyā ujubhāveneva taṃ mahapphalaṃ hoti.</paragraph>
<paragraph line="117">Imesaṃ pana sattannaṃ puññakiriyavatthūnaṃ purimehi tīhi dānamayādīhi puññakiriyavatthūhi saṅgaho. Tattha hi apacāyanaveyyāvaccāni sīlamaye, pattianuppadānaabbhanumodanāni dānamaye, dhammadesanāsavanāni bhāvanāmaye, diṭṭhijugataṃ tīsupi. Tenāha bhagavā –</paragraph>
<indent line="118">‘‘Tīṇimāni, bhikkhave, puññakiriyavatthūni. Katamāni tīṇi? Dānamayaṃ…pe… bhāvanāmayaṃ puññakiriyavatthū’’ti (a. ni. 8.36).</indent>
<paragraph line="119">Ettha ca aṭṭhannaṃ kāmāvacarakusalacetanānaṃ vasena tiṇṇampi puññakiriyavatthūnaṃ pavatti hoti. Yathā hi paguṇaṃ dhammaṃ parivattentassa ekacce anusandhiṃ asallakkhentasseva gacchanti, evaṃ paguṇaṃ samathavipassanābhāvanaṃ anuyuñjantassa antarantarā ñāṇavippayuttacittenāpi manasikāro pavattati. Sabbaṃ taṃ pana mahaggatakusalacetanānaṃ vasena bhāvanāmayameva puññakiriyavatthu hoti, na itarāni. Gāthāya attho heṭṭhā vuttoyeva.</paragraph>
<centered line="120">Paṭhamasuttavaṇṇanā niṭṭhitā.</centered>
<subhead line="121">2. Cakkhusuttavaṇṇanā</subhead>
<paragraph line="122" number="61">Dutiye <bold>cakkhūnī</bold>ti cakkhantīti cakkhūni, samavisamaṃ ācikkhantāni viya pavattantīti attho. Atha vā cakkhanaṭṭhena cakkhūni. Kimidaṃ cakkhanaṃ nāma? Assādanaṃ, tathā hi vadanti ‘‘madhuṃ cakkhati byañjanaṃ cakkhatī’’ti imāni ca ārammaṇarasaṃ anubhavantāni assādentāni <pageBreak edition="P" number="2.0027" />viya hontīti cakkhanaṭṭhena cakkhūni. Tāni pana saṅkhepato dve cakkhūni – ñāṇacakkhu, maṃsacakkhu cāti. Tesu <bold>maṃsacakkhu</bold>heṭṭhā vuttameva. <bold>Ñāṇacakkhu</bold>dibbacakkhu, paññācakkhūti idha dvidhā katvā vuttaṃ.</paragraph>
<paragraph line="123">Tattha <pageBreak edition="M" number="0.0197" /><bold>dibbacakkhū</bold>ti dibbasadisattā dibbaṃ. Devatānañhi sucaritakammanibbattaṃ pittasemharuhirādīhi <pageBreak edition="V" number="0.0182" />apalibuddhaṃ upakkilesavimuttatāya dūrepi ārammaṇaggahaṇasamatthaṃ dibbaṃ pasādacakkhu hoti. Idañcāpi vīriyabhāvanābalanibbattaṃ ñāṇacakkhu tādisamevāti dibbasadisattā dibbaṃ, dibbavihāravasena paṭiladdhattā attano ca dibbavihārasannissitattā ālokapariggahena mahājutikattā. Tirokuṭṭādigatarūpadassanena mahāgatikattāpi dibbaṃ. Taṃ sabbaṃ saddasatthānusārena veditabbaṃ. Dassanaṭṭhena cakkhukiccakaraṇena cakkhumivātipi cakkhu, dibbañca taṃ cakkhu cāti dibbacakkhu.</paragraph>
<paragraph line="124">Pajānātīti <bold>paññā</bold>. Kiṃ pajānāti? Cattāri ariyasaccāni ‘‘idaṃ dukkha’’ntiādinā. Vuttañhetaṃ –</paragraph>
<indent line="125">‘‘Pajānātīti kho, āvuso, tasmā paññāti vuccati. Kiñca pajānāti? Idaṃ dukkha’’ntiādi (ma. ni. 1.449).</indent>
<paragraph line="126">Aṭṭhakathāyaṃ pana ‘‘paññāpanavasena paññā. Kinti paññāpeti? Aniccanti paññāpeti, dukkhanti paññāpeti, anattāti paññāpetī’’ti vuttaṃ. Sā panāyaṃ lakkhaṇādito yathāsabhāvapaṭivedhalakkhaṇā, akkhalitapaṭivedhalakkhaṇā vā kusalissāsakhittausupaṭivedho viya, visayobhāsanarasā padīpo viya, asammohapaccupaṭṭhānā araññagatasudesako viya. Visesato panettha āsavakkhayañāṇasaṅkhātā paññā catusaccadassanaṭṭhena <bold>paññācakkhū</bold>ti adhippetā. Yaṃ sandhāya vuttaṃ ‘‘cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādī’’ti (saṃ. ni. 5.1081; mahāva. 15).</paragraph>
<paragraph line="127">Etesu ca maṃsacakkhu parittaṃ, dibbacakkhu mahaggataṃ, itaraṃ appamāṇaṃ. Maṃsacakkhu rūpaṃ, itarāni arūpāni. Maṃsacakkhu dibbacakkhu ca lokiyāni sāsavāni rūpavisayāni, itaraṃ lokuttaraṃ anāsavaṃ catusaccavisayaṃ. Maṃsacakkhu abyākataṃ, dibbacakkhu siyā kusalaṃ <pageBreak edition="P" number="2.0028" />siyā abyākataṃ, tathā paññācakkhu. Maṃsacakkhu kāmāvacaraṃ, dibbacakkhu rūpāvacaraṃ, itaraṃ lokuttaranti evamādi vibhāgā veditabbā.</paragraph>
<paragraph line="128">Gāthāsu <bold>anuttara</bold>nti paññācakkhuṃ sandhāya vuttaṃ. Tañhi āsavakkhayañāṇabhāvato anuttaraṃ. <bold>Akkhāsi purisuttamo</bold>ti purisānaṃ uttamo aggo <pageBreak edition="M" number="0.0198" />sammāsambuddho desesi. <bold>Uppādo</bold>ti maṃsacakkhussa pavatti. <bold>Maggo</bold>ti upāyo, dibbacakkhussa kāraṇaṃ. Pakaticakkhumato eva hi dibbacakkhu <pageBreak edition="V" number="0.0183" />uppajjati, yasmā kasiṇālokaṃ vaḍḍhetvā dibbacakkhuñāṇassa uppādanaṃ, so ca kasiṇamaṇḍale uggahanimittena vinā natthīti. <bold>Yato</bold>ti yadā. <bold>Ñāṇa</bold>nti āsavakkhayañāṇaṃ. Tenevāha <bold>‘‘paññācakkhu anuttara’’</bold>nti. <bold>Yassa cakkhussa paṭilābhā</bold>ti yassa ariyassa paññācakkhussa uppattiyā bhāvanāya sabbasmā vaṭṭadukkhato pamuccati parimuccatīti.</paragraph>
<centered line="129">Dutiyasuttavaṇṇanā niṭṭhitā.</centered>
<subhead line="130">3. Indriyasuttavaṇṇanā</subhead>
<paragraph line="131" number="62">Tatiye <bold>indriyānī</bold>ti adhipateyyaṭṭhena indriyāni. Yāni hi sahajātadhammesu issarā viya hutvā tehi anuvattitabbāni, tāni indriyāni nāma. Apica indo bhagavā dhammissaro paramena cittissariyena samannāgato. Tena indena sabbapaṭhamaṃ diṭṭhattā adhigatattā paresañca diṭṭhattā desitattā vihitattā gocarabhāvanāsevanāhi diṭṭhattā ca indriyāni. Indaṃ vā maggādhigamassa upanissayabhūtaṃ puññakammaṃ, tassa liṅgānītipi indriyāni. <bold>Anaññātaññassāmītindriya</bold>nti ‘‘anamatagge saṃsāre anaññātaṃ anadhigataṃ amatapadaṃ catusaccadhammameva vā <pageBreak edition="P" number="2.0029" />jānissāmī’’ti paṭipannassa iminā pubbabhāgena uppannaṃ indriyaṃ, sotāpattimaggapaññāyetaṃ adhivacanaṃ. <bold>Aññindriya</bold>nti ājānanaindriyaṃ. Tatrāyaṃ vacanattho – ājānāti paṭhamamaggañāṇena diṭṭhamariyādaṃ anatikkamitvāva jānātīti aññā. Yatheva hi paṭhamamaggapaññā dukkhādīsu pariññābhisamayādivasena pavattati, tatheva ayampi pavattatīti aññā ca sā yathāvuttenaṭṭhena indriyaṃ cāti aññindriyaṃ. Ājānanaṭṭheneva aññassa vā ariyapuggalassa indriyanti aññindriyaṃ, sotāpattiphalato paṭṭhāya chasu ṭhānesu ñāṇassetaṃ adhivacanaṃ. <bold>Aññātāvindriya</bold>nti aññātāvino catūsu saccesu niṭṭhitañāṇakiccassa khīṇāsavassa uppajjanato indriyaṭṭhasambhavato ca aññātāvindriyaṃ. Ettha ca paṭhamapacchimāni paṭhamamaggacatutthaphalavasena ekaṭṭhānikāni, itaraṃ itaramaggaphalavasena chaṭṭhānikanti veditabbaṃ.</paragraph>
<paragraph line="132">Gāthāsu <pageBreak edition="M" number="0.0199" /><bold>sikkhamānassā</bold>ti adhisīlasikkhādayo sikkhamānassa bhāventassa. <bold>Ujumaggānusārino</bold>ti ujumaggo vuccati ariyamaggo, antadvayavivajjitattā tassa anussaraṇato ujumaggānusārino, paṭipāṭiyā magge uppādentassāti attho. <bold>Khayasmi</bold>nti anavasesakilesānaṃ khepanato khayasaṅkhāte aggamagge ñāṇaṃ paṭhamaṃ pureyeva uppajjati. <bold>Tato aññā anantarā</bold>ti tato maggañāṇato anantarā arahattaṃ uppajjati. Atha vā <bold>ujumaggānusārino</bold>ti <pageBreak edition="V" number="0.0184" />līnuddhaccapatiṭṭhānāyūhanādike vajjetvā samathavipassanaṃ yuganaddhaṃ katvā bhāvanāvasena pavattaṃ pubbabhāgamaggaṃ anussarantassa anugacchantassa paṭipajjantassa gotrabhuñāṇānantaraṃ diṭṭhekaṭṭhānaṃ kilesānaṃ khepanato khayasmiṃ sotāpattimagge paṭhamaṃ ñāṇaṃ anaññātaññassāmītindriyaṃ uppajjati. <bold>Tato aññā anantarā</bold>ti tato paṭhamañāṇato anantarā anantarato paṭṭhāya yāva aggamaggā aññā aññindriyaṃ uppajjati.</paragraph>
<paragraph line="133"><bold>Tato</bold><pageBreak edition="P" number="2.0030" /><bold>aññā vimuttassā</bold>ti tato aññā aññindriyato pacchā arahattamaggañāṇānantarā arahattaphalena paññāvimuttiyā aññātāvindriyena vimuttassa. <bold>Ñāṇaṃ ve hoti tādino</bold>ti arahattaphaluppattito uttarakāle iṭṭhāniṭṭhādīsu tādilakkhaṇappattassa khīṇāsavassa paccavekkhaṇañāṇaṃ uppajjati. Kathaṃ uppajjatīti āha <bold>‘‘akuppā me vimuttī’’</bold>ti. Tassa akuppabhāvassa kāraṇaṃ dasseti <bold>‘‘bhavasaṃyojanakkhayā’’</bold>ti.</paragraph>
<paragraph line="134">Idāni tādisaṃ khīṇāsavaṃ thomento <bold>‘‘sa ve indriyasampanno’’</bold>ti tatiyaṃ gāthamāha. Tattha <bold>indriyasampanno</bold>ti yathāvuttehi tīhi lokuttarindriyehi samannāgato, suddhehipi vā paṭippassaddhiladdhehi saddhādīhi indriyehi samannāgato paripuṇṇo, tato eva cakkhādīhi suṭṭhu vūpasantehi nibbisevanehi indriyehi samannāgato. Tenāha <bold>‘‘santo’’</bold>ti, sabbakilesapariḷāhavūpasamena upasantoti attho. <bold>Santipade rato</bold>ti nibbāne abhirato adhimutto. Ettha ca ‘‘indriyasampanno’’ti etena bhāvitamaggatā, pariññātakkhandhatā cassa dassitā. ‘‘Santo’’ti etena pahīnakilesatā, ‘‘santipade rato’’ti etena sacchikatanirodhatāti. Sesaṃ vuttanayameva.</paragraph>
<centered line="135">Tatiyasuttavaṇṇanā niṭṭhitā.</centered>
<subhead line="136">4. Addhāsuttavaṇṇanā</subhead>
<paragraph line="137" number="63">Catutthe <pageBreak edition="M" number="0.0200" /><bold>addhā</bold>ti kālā. <bold>Atīto addhā</bold>tiādīsu dve pariyāyā – suttantapariyāyo, abhidhammapariyāyo ca. Tattha suttantapariyāyena paṭisandhito pubbe atīto addhā nāma, cutito pacchā anāgato addhā nāma, saha cutipaṭisandhīhi tadanantaraṃ paccuppanno addhā nāma. Abhidhammapariyāyena uppādo, ṭhiti, bhaṅgoti ime tayo khaṇe patvā niruddhadhammā atīto addhā nāma, tayopi khaṇe <pageBreak edition="P" number="2.0031" />asampattā anāgato addhā nāma, khaṇattayasamaṅgino paccuppanno addhā nāma.</paragraph>
<paragraph line="138">Aparo <pageBreak edition="V" number="0.0185" />nayo – ayañhi atītādivibhāgo addhāsantatisamayakhaṇavasena catudhā veditabbo. Tesu addhāvibhāgo vutto. Santativasena sabhāgā ekautusamuṭṭhānā, ekāhārasamuṭṭhānā ca pubbāpariyavasena vattamānāpi paccuppannā. Tato pubbe visabhāgautuāhārasamuṭṭhānā atītā pacchā anāgatā. Cittajā ekavīthiekajavanaekasamāpattisamuṭṭhānā paccuppannā nāma, tato pubbe atītā, pacchā anāgatā. Kammasamuṭṭhānānaṃ pāṭiyekkaṃ santativasena atītādibhedo natthi, tesaṃyeva pana utuāhāracittasamuṭṭhānānaṃ upatthambhakavasena tassa atītādibhāvo veditabbo. Samayavasena ekamuhuttapubbaṇhasāyanharattidivādīsu samayesu santānavasena pavattamānā taṃtaṃsamaye paccuppannā nāma, tato pubbe atītā, pacchā anāgatā. Ayaṃ tāva rūpadhammesu nayo. Arūpadhammesu pana khaṇavasena uppādādikkhaṇattayapariyāpannā paccuppannā, tato pubbe atītā, pacchā anāgatā. Apica atikkantahetupaccayakiccā atītā, niṭṭhitahetukiccā aniṭṭhitapaccayakiccā paccuppannā, ubhayakiccaṃ asampattā anāgatā. Attano vā kiccakkhaṇe paccuppannā, tato pubbe atītā, pacchā anāgatā. Ettha ca khaṇādikathāva nippariyāyā, sesā pariyāyā. Ayañhi atītādibhedo nāma dhammānaṃ hoti, na kālassa. Atītādibhede pana dhamme upādāya paramatthato avijjamānopi kālo idha teneva vohārena atītotiādinā vuttoti veditabbo.</paragraph>
<paragraph line="139">Gāthāsu <pageBreak edition="M" number="0.0201" /><bold>akkheyyasaññino</bold>ti ettha akkhāyati, kathīyati, paññāpīyatīti akkheyyaṃ, kathāvatthu, atthato rūpādayo pañcakkhandhā. Vuttañhetaṃ –</paragraph>
<indent line="140">‘‘Atītaṃ vā addhānaṃ ārabbha kathaṃ katheyya, anāgataṃ vā…pe… paccuppannaṃ vā addhānaṃ ārabbha kathaṃ katheyyā’’ti (dī. ni. 3.305).</indent>
<paragraph line="141">Tathā –</paragraph>
<indent line="142">‘‘Yaṃ, bhikkhave <pageBreak edition="P" number="2.0032" />, rūpaṃ atītaṃ niruddhaṃ vipariṇataṃ, ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti; na tassa saṅkhā atthīti, na tassa saṅkhā bhavissatī’’ti (saṃ. ni. 3.62) –</indent>
<unindented line="143">Evaṃ vuttena niruttipathasuttenapi ettha attho dīpetabbo. Evaṃ kathāvatthubhāvena akkheyyasaṅkhāte khandhapañcake ahanti ca mamanti ca devoti ca manussoti ca itthīti ca purisoti ca ādinā <pageBreak edition="V" number="0.0186" />pavattasaññāvasena akkheyyasaññino, pañcasu upādānakkhandhesu sattapuggalādisaññinoti attho. <bold>Akkheyyasmiṃ</bold>taṇhādiṭṭhiggāhavasena <bold>patiṭṭhitā,</bold>rāgādivasena vā aṭṭhahākārehi patiṭṭhitā. Ratto hi rāgavasena patiṭṭhito hoti, duṭṭho dosavasena, mūḷho mohavasena, parāmaṭṭho diṭṭhivasena, thāmagato anusayavasena, vinibaddho mānavasena, aniṭṭhaṅgato vicikicchāvasena, vikkhepagato uddhaccavasena patiṭṭhito hotīti.</unindented>
<paragraph line="144"><bold>Akkheyyaṃ apariññāyā</bold>ti taṃ akkheyyaṃ tebhūmakadhamme tīhi pariññāhi aparijānitvā tassa aparijānanahetu. <bold>Yogamāyanti maccuno</bold>ti maraṇassa yogaṃ tena saṃyogaṃ upagacchanti, na visaṃyoganti attho.</paragraph>
<paragraph line="145">Atha vā <bold>yoga</bold>nti upāyaṃ, tena yojitaṃ pasāritaṃ mārasenaṭṭhāniyaṃ anatthajālaṃ kilesajālañca upagacchantīti vuttaṃ hoti. Tathā hi vuttaṃ –</paragraph>
<gathalast line="146">‘‘Na hi no saṅgaraṃ tena, mahāsenena maccunā’’ti. (ma. ni. 3.272; jā. 2.22.121; netti. 103);</gathalast>
<paragraph line="147">Ettāvatā vaṭṭaṃ dassetvā idāni vivaṭṭaṃ dassetuṃ <bold>‘‘akkheyyañca pariññāyā’’</bold>tiādi vuttaṃ. Tattha <bold>ca</bold>-saddo byatireke, tena akkheyyaparijānanena laddhabbaṃ vakkhamānameva visesaṃ joteti. <bold>Pariññāyā</bold>ti vipassanāsahitāya <pageBreak edition="M" number="0.0202" />maggapaññāya dukkhanti paricchijja jānitvā, tappaṭibaddhakilesappahānena vā taṃ samatikkamitvā tissannampi pariññānaṃ kiccaṃ matthakaṃ pāpetvā. <bold>Akkhātāraṃ na maññatī</bold>ti sabbaso maññanānaṃ pahīnattā khīṇāsavo akkhātāraṃ na maññati, kārakādisabhāvaṃ kiñci attānaṃ na paccetīti attho. <bold>Phuṭṭho</bold><pageBreak edition="P" number="2.0033" /><bold>vimokkho manasā, santipadamanuttara</bold>nti yasmā sabbasaṅkhatavimuttattā ‘‘vimokkho’’ti sabbakilesasantāpavūpasamanaṭṭhānatāya ‘‘santipada’’nti laddhanāmo nibbānadhammo phuṭṭho phusito patto, tasmā akkhātāraṃ na maññatīti. Atha vā ‘‘pariññāyā’’ti padena dukkhasaccassa pariññābhisamayaṃ samudayasaccassa pahānābhisamayañca vatvā idāni ‘‘phuṭṭho vimokkho manasā, santipadamanuttara’’nti iminā magganirodhānaṃ bhāvanāsacchikiriyābhisamayaṃ vadati. Tassattho – samucchedavasena sabbakilesehi vimuccatīti <bold>vimokkho,</bold>ariyamaggo. So panassa maggacittena phuṭṭho phusito bhāvito, teneva anuttaraṃ santipadaṃ nibbānaṃ phuṭṭhaṃ phusitaṃ sacchikatanti.</paragraph>
<paragraph line="148"><bold>Akkheyyasampanno</bold>ti <pageBreak edition="V" number="0.0187" />akkheyyanimittaṃ vividhāhi vipattīhi upaddute loke pahīnavipallāsatāya tato suparimutto akkheyyapariññābhinibbattāhi sampattīhi sampanno samannāgato. <bold>Saṅkhāya sevī</bold>ti paññāvepullappattiyā cīvarādipaccaye saṅkhāya parituletvāva sevanasīlo, saṅkhātadhammattā ca āpāthagataṃ sabbampi visayaṃ chaḷaṅgupekkhāvasena saṅkhāya sevanasīlo. <bold>Dhammaṭṭho</bold>ti asekkhadhammesu nibbānadhamme eva vā ṭhito. <bold>Vedagū</bold>ti veditabbassa catusaccassa pāraṅgatattā vedagū. Evaṃguṇo arahā bhavādīsu katthaci āyatiṃ punabbhavābhāvato manussadevāti saṅkhyaṃ na upeti, apaññattikabhāvameva gacchatīti anupādāparinibbānena desanaṃ niṭṭhāpesi.</paragraph>
<centered line="149">Catutthasuttavaṇṇanā niṭṭhitā.</centered>
<subhead line="150">5. Duccaritasuttavaṇṇanā</subhead>
<paragraph line="151" number="64">Pañcame duṭṭhu caritāni, duṭṭhāni vā caritāni <bold>duccaritāni</bold>. Kāyena duccaritaṃ, kāyato vā pavattaṃ duccaritaṃ <bold>kāyaduccaritaṃ</bold>. Sesesupi eseva nayo <pageBreak edition="M" number="0.0203" />. Imāni <pageBreak edition="P" number="2.0034" />ca duccaritāni paññattiyā vā kathetabbāni kammapathehi vā. Tattha paññattiyā tāva kāyadvāre paññattasikkhāpadassa vītikkamo kāyaduccaritaṃ, vacīdvāre paññattasikkhāpadassa vītikkamo vacīduccaritaṃ, ubhayattha paññattassa vītikkamo manoduccaritanti ayaṃ paññattikathā. Pāṇātipātādayo pana tisso cetanā kāyadvārepi, vacīdvārepi, uppannā kāyaduccaritaṃ, tathā catasso musāvādādicetanā vacīduccaritaṃ, abhijjhā, byāpādo, micchādiṭṭhīti tayo cetanāsampayuttadhammā manoduccaritanti ayaṃ kammapathakathā.</paragraph>
<paragraph line="152">Gāthāyaṃ kammapathappattoyeva pāpadhammo kāyaduccaritādibhāvena vuttoti tadaññaṃ pāpadhammaṃ saṅgaṇhituṃ <bold>‘‘yañcaññaṃ dosasañhita’’</bold>nti vuttaṃ. Tattha <bold>dosasañhita</bold>nti rāgādikilesasaṃhitaṃ. Sesaṃ suviññeyyameva.</paragraph>
<centered line="153">Pañcamasuttavaṇṇanā niṭṭhitā.</centered>
<subhead line="154">6. Sucaritasuttavaṇṇanā</subhead>
<paragraph line="155" number="65">Chaṭṭhe <pageBreak edition="V" number="0.0188" />suṭṭhu caritāni, sundarāni vā caritāni <bold>sucaritāni</bold>. Kāyena sucaritaṃ, kāyato vā pavattaṃ sucaritaṃ <bold>kāyasucaritaṃ</bold>. Sesesupi eseva nayo. Idhāpi pana paññattivasena, kammapathavasena cāti duvidhā kathā. Tattha kāyadvāre paññattasikkhāpadassa avītikkamo kāyasucaritaṃ, vacīdvāre paññattasikkhāpadassa avītikkamo vacīsucaritaṃ, ubhayattha paññattassa avītikkamo manosucaritanti ayaṃ paññattikathā. Pāṇātipātādīhi pana viramantassa uppannā tisso cetanāpi viratiyopi kāyasucaritaṃ, musāvādādīhi viramantassa catasso cetanāpi viratiyopi vacīsucaritaṃ, anabhijjhā, abyāpādo, sammādiṭṭhīti tayo cetanāsampayuttadhammā manosucaritanti ayaṃ kammapathakathā. Sesaṃ vuttanayameva.</paragraph>
<centered line="156">Chaṭṭhasuttavaṇṇanā niṭṭhitā.</centered>
<subhead line="157">7. Soceyyasuttavaṇṇanā</subhead>
<paragraph line="158" number="66">Sattame <pageBreak edition="M" number="0.0204" /><pageBreak edition="P" number="2.0035" /><bold>soceyyānī</bold>ti sucibhāvā. <bold>Kāyasoceyya</bold>nti kāyasucaritaṃ, vacīmanosoceyyānipi vacīmanosucaritāneva. Tathā hi vuttaṃ ‘‘tattha katamaṃ kāyasoceyyaṃ? Pāṇātipātā veramaṇī’’tiādi (a. ni. 3.121-122).</paragraph>
<paragraph line="159">Gāthāyaṃ samucchedavasena pahīnasabbakāyaduccaritattā kāyena sucīti <bold>kāyasuci. Soceyyasampanna</bold>nti paṭippassaddhakilesattā suparisuddhāya soceyyasampattiyā upetaṃ. Sesaṃ vuttanayameva.</paragraph>
<centered line="160">Sattamasuttavaṇṇanā niṭṭhitā.</centered>
<subhead line="161">8. Moneyyasuttavaṇṇanā</subhead>
<paragraph line="162" number="67">Aṭṭhame <bold>moneyyānī</bold>ti ettha idhalokaparalokaṃ attahitaparahitañca munātīti muni, kalyāṇaputhujjanena saddhiṃ satta sekkhā arahā ca. Idha pana arahāva adhippeto. Munino bhāvāti <bold>moneyyāni,</bold>arahato kāyavacīmanosamācārā.</paragraph>
<paragraph line="163">Atha <pageBreak edition="V" number="0.0189" />vā munibhāvakarā moneyyapaṭipadādhammā moneyyāni. Tesamayaṃ vitthāro –</paragraph>
<indent line="164">‘‘Tattha katamaṃ kāyamoneyyaṃ? Tividhakāyaduccaritassa pahānaṃ kāyamoneyyaṃ, tividhaṃ kāyasucaritaṃ kāyamoneyyaṃ, kāyārammaṇe ñāṇaṃ kāyamoneyyaṃ, kāyapariññā kāyamoneyyaṃ, pariññāsahagato maggo kāyamoneyyaṃ, kāyasmiṃ chandarāgappahānaṃ kāyamoneyyaṃ, kāyasaṅkhāranirodhā catutthajjhānasamāpatti kāyamoneyyaṃ.</indent>
<indent line="165">‘‘Tattha katamaṃ vacīmoneyyaṃ? Catubbidhavacīduccaritassa pahānaṃ vacīmoneyyaṃ, catubbidhaṃ vacīsucaritaṃ, vācārammaṇe ñāṇaṃ, vācāpariññā, pariññāsahagato maggo, vācāya chandarāgappahānaṃ, vacīsaṅkhāranirodhā dutiyajjhānasamāpatti vacīmoneyyaṃ.</indent>
<indent line="166">‘‘Tattha <pageBreak edition="M" number="0.0205" />katamaṃ manomoneyyaṃ? Tividhamanoduccaritassa pahānaṃ manomoneyyaṃ, tividhaṃ manosucaritaṃ, manārammaṇe ñāṇaṃ, manopariññā, pariññāsahagato maggo, manasmiṃ chandarāgappahānaṃ, cittasaṅkhāranirodhā <pageBreak edition="P" number="2.0036" />saññāvedayitanirodhasamāpatti manomoneyya’’nti (mahāni. 14; cūḷani. mettagūmāṇavapucchāniddesa 21).</indent>
<paragraph line="167"><bold>Ninhātapāpaka</bold>nti aggamaggajalena suṭṭhu vikkhālitapāpamalaṃ.</paragraph>
<centered line="168">Aṭṭhamasuttavaṇṇanā niṭṭhitā.</centered>
<subhead line="169">9. Paṭhamarāgasuttavaṇṇanā</subhead>
<paragraph line="170" number="68">Navame <bold>yassa kassacī</bold>ti aniyamitavacanaṃ, tasmā yassa kassaci puggalassa gahaṭṭhassa vā pabbajitassa vā. <bold>Rāgo appahīno</bold>ti rañjanaṭṭhena rāgo samucchedavasena na pahīno, maggena anuppattidhammataṃ na āpādito. Dosamohesupi eseva nayo. Tattha apāyagamanīyā rāgadosamohā paṭhamamaggena, oḷārikā kāmarāgadosā dutiyamaggena, teyeva anavasesā tatiyamaggena, bhavarāgo avasiṭṭhamoho ca catutthamaggena pahīyanti. Evametesu pahīyantesu tadekaṭṭhato sabbepi kilesā pahīyanteva. Evamete rāgādayo yassa kassaci bhikkhussa vā bhikkhuniyā vā upāsakassa vā upāsikāya vā maggena appahīnā. <bold>Baddho mārassā</bold>ti kilesamārena baddhoti vuccati. Yadaggena ca kilesamārena baddho, tadaggena abhisaṅkhāramārādīhipi <pageBreak edition="V" number="0.0190" />baddhoyeva hoti. <bold>Paṭimukkassa mārapāso</bold>ti paṭimukko assa anena appahīnakilesena puggalena tāyeva appahīnakilesatāya mārapāsasaṅkhāto kileso attano cittasantāne paṭimukko pavesito, tena sayaṃ bandhāpitoti attho. Atha vā paṭimukko assa bhaveyya mārapāso. Sukkapakkhe <bold>omukkassā</bold>ti avamukko mocito apanīto assa. Sesaṃ vuttavipariyāyena veditabbaṃ.</paragraph>
<paragraph line="171">Idha gāthā sukkapakkhavaseneva āgatā. Tatrāyaṃ saṅkhepattho – <bold>yassa</bold>ariyapuggalassa rāgadosāvijjā <bold>virājitā</bold>aggamaggena nirodhitā, taṃ bhāvitakāyasīlacittapaññatāya <pageBreak edition="M" number="0.0206" />bhāvitattesu arahantesu <bold>aññataraṃ</bold>abbhantaraṃ ekaṃ <bold>brahmabhūtaṃ</bold>brahmaṃ vā seṭṭhaṃ arahattaphalaṃ <pageBreak edition="P" number="2.0037" />pattaṃ. Yathā aññe khīṇāsavā pubbūpanissayasampattisamannāgatā hutvā āgatā, yathā ca te antadvayarahitāya sīlasamādhipaññākkhandhasahagatāya majjhimāya paṭipadāya nibbānaṃ gatā adhigatā. Yathā vā te khandhādīnaṃ tathalakkhaṇaṃ yāthāvato paṭivijjhiṃsu, yathā ca te tathadhamme dukkhādayo aviparītato abbhaññiṃsu, rūpādike ca visaye yathā te diṭṭhamattādivaseneva passiṃsu, yathā vā pana te aṭṭha anariyavohāre vajjetvā ariyavohāravaseneva pavattavācā, vācānurūpañca pavattakāyā, kāyānurūpañca pavattavācā, tathā ayampi ariyapuggaloti <bold>tathāgataṃ</bold>, catusaccabuddhatāya <bold>buddhaṃ</bold>, puggalaveraṃ kilesaveraṃ attānuvādādibhayañca atikkantanti <bold>verabhayātītaṃ</bold>. Sabbesaṃ kilesābhisaṅkhārādīnaṃ pahīnattā <bold>sabbappahāyinaṃ</bold>buddhādayo ariyā <bold>āhu</bold>kathenti kittentīti.</paragraph>
<centered line="172">Navamasuttavaṇṇanā niṭṭhitā.</centered>
<subhead line="173">10. Dutiyarāgasuttavaṇṇanā</subhead>
<paragraph line="174" number="69">Dasame atarīti tiṇṇo, na tiṇṇo <bold>atiṇṇo</bold>. <bold>Samudda</bold>nti saṃsārasamuddaṃ, cakkhāyatanādisamuddaṃ vā. Tadubhayampi duppūraṇaṭṭhena samuddo viyāti samuddaṃ. Atha vā samuddanaṭṭhena samuddaṃ, kilesavassanena sattasantānassa kilesasadanatoti attho. <bold>Savīci</bold>nti kodhūpāyāsavīcīhi savīciṃ. Vuttañhetaṃ ‘‘vīcibhayanti kho, bhikkhu, kodhūpāyāsassetaṃ adhivacana’’nti (itivu. 109; ma. ni. 2.162). <bold>Sāvaṭṭa</bold>nti pañcakāmaguṇāvaṭṭehi saha āvaṭṭaṃ. Vuttampi cetaṃ ‘‘āvaṭṭabhayanti kho, bhikkhu, pañcannetaṃ kāmaguṇānaṃ adhivacana’’nti (itivu. 109; ma. ni. 2.164; a. ni. 4.122). <bold>Sagahaṃ sarakkhasa</bold>nti attano gocaragatānaṃ <pageBreak edition="V" number="0.0191" />anatthajananato caṇḍamakaramacchakacchaparakkhasasadisehi visabhāgapuggalehi sahitaṃ. Tathā cāha ‘‘sagahaṃ sarakkhasanti <pageBreak edition="P" number="2.0038" />kho, bhikkhu, mātugāmassetaṃ adhivacana’’nti (itivu. 109). <bold>Atarī</bold>ti maggapaññānāvāya yathāvuttaṃ samuddaṃ uttari. <bold>Tiṇṇo</bold>ti nittiṇṇo. <bold>Pāraṅgato</bold>ti <pageBreak edition="M" number="0.0207" />tassa samuddassa pāraṃ paratīraṃ nirodhaṃ upagato. <bold>Thale tiṭṭhatī</bold>ti tato eva saṃsāramahoghaṃ kāmādimahoghañca atikkamitvā thale paratīre nibbāne bāhitapāpabrāhmaṇo tiṭṭhatīti vuccati.</paragraph>
<paragraph line="175">Idhāpi gāthā sukkapakkhavaseneva āgatā. Tattha <bold>ūmibhaya</bold>nti yathāvuttaūmibhayaṃ, bhāyitabbaṃ etasmāti taṃ ūmi bhayaṃ. <bold>Duttara</bold>nti duratikkamaṃ. <bold>Accatārī</bold>ti atikkami.</paragraph>
<paragraph line="176"><bold>Saṅgātigo</bold>ti rāgādīnaṃ pañcannaṃ saṅgānaṃ atikkantattā pahīnattā saṅgātigo. <bold>Atthaṅgato so na pamāṇametī</bold>ti so evaṃbhūto arahā rāgādīnaṃ pamāṇakaradhammānaṃ accantameva atthaṃ gatattā atthaṅgato, tato eva sīlādidhammakkhandhapāripūriyā ca ‘‘ediso sīlena samādhinā paññāyā’’ti kenaci pamiṇituṃ asakkuṇeyyo pamāṇaṃ na eti, atha vā anupādisesanibbānasaṅkhātaṃ atthaṃ gato so arahā ‘‘imāya nāma gatiyā ṭhito, ediso ca nāmagottenā’’ti pamiṇituṃ asakkuṇeyyatāya pamāṇaṃ na eti na upagacchati. Tato eva <bold>amohayi maccurājaṃ,</bold>tena anubandhituṃ asakkuṇeyyoti vadāmīti anupādisesanibbānadhātuyāva desanaṃ niṭṭhāpesi. Iti imasmiṃ vagge paṭhamapañcamachaṭṭhesu vaṭṭaṃ kathitaṃ, dutiyasattamaaṭṭhamesu vivaṭṭaṃ, sesesu vaṭṭavivaṭṭaṃ kathitanti veditabbaṃ.</paragraph>
<centered line="177">Dasamasuttavaṇṇanā niṭṭhitā.</centered>
<centered line="178">Dutiyavaggavaṇṇanā niṭṭhitā.</centered>
<title line="179">3. Tatiyavaggo</title>
<subhead line="180">1. Micchādiṭṭhikasuttavaṇṇanā</subhead>
<paragraph line="181" number="70">Tatiyavaggassa <pageBreak edition="V" number="0.0192" /><pageBreak edition="P" number="2.0039" />paṭhame <bold>diṭṭhā mayā</bold>ti mayā diṭṭhā, mama samantacakkhunā dibbacakkhunā cāti dvīhipi cakkhūhi diṭṭhā paccakkhato viditā. Tena anussavādiṃ paṭikkhipati, ayañca attho idāneva pāḷiyaṃ āgamissati. <bold>Kāyaduccaritena samannāgatā</bold>ti kāyaduccaritena samaṅgībhūtā. <bold>Ariyānaṃ upavādakā</bold>ti buddhādīnaṃ ariyānaṃ antamaso gihisotāpannānampi guṇaparidhaṃsanena abhūtabbhakkhānena upavādakā akkosakā garahakā. <bold>Micchādiṭṭhikā</bold>ti <pageBreak edition="M" number="0.0208" />viparītadassanā. <bold>Micchādiṭṭhikammasamādānā</bold>ti micchādassanahetu samādinnanānāvidhakammā ye ca, micchādiṭṭhimūlakesu kāyakammādīsu aññepi samādapenti. Ettha ca vacīmanoduccaritaggahaṇeneva ariyūpavādamicchādiṭṭhīsu gahitāsu punavacanaṃ mahāsāvajjabhāvadassanatthaṃ nesaṃ. Mahāsāvajjo hi ariyūpavādo ānantariyasadiso. Yathāha –</paragraph>
<indent line="182">‘‘Seyyathāpi, sāriputta, bhikkhu sīlasampanno, samādhisampanno, paññāsampanno, diṭṭheva dhamme aññaṃ ārādheyya; evaṃsampadamidaṃ, sāriputta, vadāmi taṃ vācaṃ appahāya, taṃ cittaṃ appahāya, taṃ diṭṭhiṃ appaṭinissajjitvā yathābhataṃ nikkhitto evaṃ niraye’’ti (ma. ni. 1.149).</indent>
<paragraph line="183">Micchādiṭṭhito ca mahāsāvajjataraṃ nāma aññaṃ natthi. Yathāha –</paragraph>
<indent line="184">‘‘Nāhaṃ, bhikkhave, aññaṃ ekadhammampi samanupassāmi, yaṃ evaṃ mahāsāvajjataraṃ yathayidaṃ, bhikkhave, micchādiṭṭhi. Micchādiṭṭhiparamāni, bhikkhave, vajjānī’’ti (a. ni. 1.310).</indent>
<paragraph line="185"><bold>Taṃ</bold><pageBreak edition="V" number="0.0193" /><bold>kho panā</bold>tiādi yathāvuttassa atthassa attapaccakkhabhāvaṃ daḷhataraṃ katvā dassetuṃ āraddhaṃ. Tampi suviññeyyameva.</paragraph>
<paragraph line="186">Gāthāsu <bold>micchā manaṃ paṇidhāyā</bold>ti abhijjhādīnaṃ vasena cittaṃ ayoniso ṭhapetvā. <bold>Micchā</bold><pageBreak edition="P" number="2.0040" /><bold>vācañca bhāsiyā</bold>ti micchā musāvādādivasena vācaṃ bhāsitvā. <bold>Micchā kammāni katvānā</bold>ti pāṇātipātādivasena kāyakammāni katvā. Atha vā <bold>micchā manaṃ paṇidhāyā</bold>ti micchādiṭṭhivasena cittaṃ viparītaṃ ṭhapetvā. Sesapadadvayepi eseva nayo. Idānissa tathā duccaritacaraṇe kāraṇaṃ dasseti <bold>appassuto</bold>ti, attano paresañca hitāvahena sutena virahitoti attho. <bold>Apuññakaro</bold>ti tato eva ariyadhammassa akovidatāya kibbisakārī pāpadhammo. <bold>Appasmiṃ idha jīvite</bold>ti idha manussaloke jīvite atiparitte. Tathā cāha ‘‘yo ciraṃ jīvati, so vassasataṃ appaṃ vā bhiyyo’’ti (dī. ni. 2.93; saṃ. ni. 1.145), ‘‘appamāyu manussāna’’nti (saṃ. ni. 1.145; mahāni. 10) ca. Tasmā bahussuto sappañño sīghaṃ puññāni katvā saggūpago nibbānapatiṭṭho <pageBreak edition="M" number="0.0209" />vā hoti. Yo pana appassuto apuññakaro, kāyassa bhedā duppañño nirayaṃ so upapajjatīti.</paragraph>
<centered line="187">Paṭhamasuttavaṇṇanā niṭṭhitā.</centered>
<subhead line="188">2. Sammādiṭṭhikasuttavaṇṇanā</subhead>
<paragraph line="189" number="71">Dutiye paṭhamasutte vuttavipariyāyena attho veditabbo.</paragraph>
<centered line="190">Dutiyasuttavaṇṇanā niṭṭhitā.</centered>
<subhead line="191">3. Nissaraṇiyasuttavaṇṇanā</subhead>
<paragraph line="192" number="72">Tatiye <bold>nissaraṇiyā</bold>ti nissaraṇapaṭisaṃyuttā. <bold>Dhātuyo</bold>ti sattasuññasabhāvā. <bold>Kāmāna</bold>nti kilesakāmānañceva vatthukāmānañca. Atha vā <bold>kāmāna</bold>nti kilesakāmānaṃ. Kilesakāmato hi nissaraṇā vatthukāmehipi nissaraṇaṃyeva hoti, na aññathā. Vuttañhetaṃ –</paragraph>
<gatha1 line="193">‘‘Na <pageBreak edition="V" number="0.0194" /><pageBreak edition="P" number="2.0041" />te kāmā yāni citrāni loke,</gatha1>
<gatha2 line="194">Saṅkapparāgo purisassa kāmo;</gatha2>
<gatha3 line="195">Tiṭṭhanti citrāni tatheva loke,</gatha3>
<gathalast line="196">Athettha dhīrā vinayanti chanda’’nti. (a. ni. 6.63);</gathalast>
<paragraph line="197"><bold>Nissaraṇa</bold>nti apagamo. <bold>Nekkhamma</bold>nti paṭhamajjhānaṃ, visesato taṃ asubhārammaṇaṃ daṭṭhabbaṃ. Yo pana taṃ jhānaṃ pādakaṃ katvā saṅkhāre sammasitvā tatiyamaggaṃ patvā anāgāmimaggena nibbānaṃ sacchikaroti, tassa cittaṃ accantameva kāmehi nissaṭanti idaṃ ukkaṭṭhato kāmānaṃ nissaraṇaṃ veditabbaṃ. <bold>Rūpāna</bold>nti rūpadhammānaṃ, visesena saddhiṃ ārammaṇehi kusalavipākakiriyābhedato sabbesaṃ rūpāvacaradhammānaṃ. <bold>Āruppa</bold>nti arūpāvacarajjhānaṃ. Keci pana ‘‘kāmāna’’nti padassa ‘‘sabbesaṃ kāmāvacaradhammāna’’nti atthaṃ vadanti. ‘‘Nekkhamma’’nti ca ‘‘pañca rūpāvacarajjhānānī’’ti. Taṃ aṭṭhakathāsu <pageBreak edition="M" number="0.0210" />natthi, na yujjati ca. <bold>Bhūta</bold>nti jātaṃ. <bold>Saṅkhata</bold>nti samecca sambhuyya paccayehi kataṃ. <bold>Paṭiccasamuppanna</bold>nti kāraṇato nibbattaṃ. Tīhipi padehi tebhūmake dhamme anavasesato pariyādiyati. <bold>Nirodho</bold>ti nibbānaṃ. Ettha ca paṭhamāya dhātuyā kāmapariññā vuttā, dutiyāya rūpapariññā, tatiyāya sabbasaṅkhatapariññā sabbabhavasamatikkamo vutto.</paragraph>
<paragraph line="198">Gāthāsu <bold>kāmanissaraṇaṃ ñatvā</bold>ti ‘‘idaṃ kāmanissaraṇaṃ – evañca kāmato nissaraṇa’’nti jānitvā. Atikkamati etenāti atikkamo, atikkamanūpāyo, taṃ <bold>atikkamaṃ</bold>āruppaṃ ñatvā. Sabbe saṅkhārā samanti vūpasamanti etthāti <bold>sabbasaṅkhārasamatho,</bold>nibbānaṃ, taṃ <bold>phusaṃ</bold>phusanto. Sesaṃ heṭṭhā vuttanayameva.</paragraph>
<centered line="199">Tatiyasuttavaṇṇanā niṭṭhitā.</centered>
<subhead line="200">4. Santatarasuttavaṇṇanā</subhead>
<paragraph line="201" number="73">Catutthe <pageBreak edition="P" number="2.0042" /><bold>rūpehī</bold>ti rūpāvacaradhammehi. <bold>Santatarā</bold>ti atisayena santā. Rūpāvacaradhammā hi kilesavikkhambhanato vitakkādioḷārikaṅgappahānato samādhibhūmibhāvato ca santā nāma, āruppā pana tehipi aṅgasantatāya ceva ārammaṇasantatāya ca atisayena santavuttikā, tena santatarāti vuttā. <bold>Nirodho</bold>ti nibbānaṃ. Saṅkhārāvasesasukhumabhāvappattitopi hi <pageBreak edition="V" number="0.0195" />catutthāruppato phalasamāpattiyova santatarā kilesadarathapaṭipassaddhito nibbānārammaṇato ca, kimaṅgaṃ pana sabbasaṅkhārasamatho nibbānaṃ. Tena vuttaṃ ‘‘āruppehi nirodho santataro’’ti.</paragraph>
<paragraph line="202">Gāthāsu <bold>rūpūpagā</bold>ti rūpabhavūpagā. Rūpabhavo hi idha rūpanti vutto, ‘‘rūpūpapattiyā maggaṃ bhāvetī’’tiādīsu viya. <bold>Arūpaṭṭhāyino</bold>ti arūpāvacarā. <bold>Nirodhaṃ appajānantā, āgantāro punabbhava</bold>nti etena rūpārūpāvacaradhammehi nirodhassa santabhāvameva dasseti. <bold>Arūpesu asaṇṭhitā</bold>ti arūparāgena arūpabhavesu appatiṭṭhahantā, tepi parijānantāti attho. <bold>Nirodhe ye vimuccantī</bold>ti ettha <bold>ye</bold>ti nipātamattaṃ. Sesaṃ heṭṭhā vuttanayameva.</paragraph>
<centered line="203">Catutthasuttavaṇṇanā niṭṭhitā.</centered>
<subhead line="204">5. Puttasuttavaṇṇanā</subhead>
<paragraph line="205" number="74">Pañcame <pageBreak edition="M" number="0.0211" /><bold>puttā</bold>ti atrajā orasaputtā, dinnakādayopi vā. <bold>Santo</bold>ti bhavantā <bold>saṃvijjamānā lokasmi</bold>nti imasmiṃ loke upalabbhamānā. Atthibhāvena santo, pākaṭabhāvena vijjamānā. <bold>Atijāto</bold>ti attano guṇehi mātāpitaro atikkamitvā jāto, tehi adhikaguṇoti attho. <bold>Anujāto</bold>ti <pageBreak edition="P" number="2.0043" />guṇehi mātāpitūnaṃ anurūpo hutvā jāto, tehi samānaguṇoti attho. <bold>Avajāto</bold>ti guṇehi mātāpitūnaṃ adhamo hutvā jāto, tehi hīnaguṇoti attho. Yehi pana guṇehi yutto mātāpitūnaṃ adhiko samo hīnoti ca adhippeto, te vibhajitvā dassetuṃ <bold>‘‘kathañca, bhikkhave, putto atijāto hotī’’</bold>ti kathetukamyatāya pucchaṃ katvā <bold>‘‘idha, bhikkhave, puttassā’’</bold>tiādinā niddeso āraddho.</paragraph>
<paragraph line="206">Tattha <bold>na buddhaṃ saraṇaṃ gatā</bold>tiādīsu <bold>buddho</bold>ti sabbadhammesu appaṭihatañāṇanimittānuttaravimokkhādhigamaparibhāvitaṃ khandhasantānaṃ, sabbaññutaññāṇapadaṭṭhānaṃ vā saccābhisambodhiṃ upādāya paññattiko sattātisayo buddho. Yathāha –</paragraph>
<indent line="207">‘‘Buddhoti yo so bhagavā sayambhū anācariyako pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ patto, balesu ca vasībhāva’’nti (cūḷani. pārāyanatthutigāthāniddesa 97; paṭi. ma. 1.161) –</indent>
<unindented line="208">Ayaṃ <pageBreak edition="V" number="0.0196" />tāva atthato buddhavibhāvanā.</unindented>
<paragraph line="209">Byañjanato pana savāsanāya kilesaniddāya accantavigamena buddhavā paṭibuddhavāti buddho, buddhiyā vā vikasitabhāvena buddhavā vibuddhavāti buddho, bujjhitāti buddho, bodhetāti buddhoti evamādinā nayena veditabbo. Yathāha –</paragraph>
<indent line="210">‘‘Bujjhitā saccānīti buddho, bodhetā pajāyāti buddho, sabbaññutāya buddho, sabbadassāvitāya buddho, anaññaneyyatāya buddho, visavitāya buddho, khīṇāsavasaṅkhātena buddho, nirupakkilesasaṅkhātena buddho, ekantavītarāgoti buddho, ekantavītadosoti <pageBreak edition="M" number="0.0212" />buddho, ekantavītamohoti buddho, ekantanikkilesoti buddho, ekāyanamaggaṃ gatoti buddho, eko anuttaraṃ sammāsambodhiṃ abhisambuddhoti buddho, abuddhivihatattā buddhipaṭilābhāti buddho, buddhoti cetaṃ nāmaṃ na mātarā kataṃ, na pitarā kataṃ, na bhātarā kataṃ, na bhaginiyā kataṃ, na mittāmaccehi kataṃ, na ñātisālohitehi kataṃ, na samaṇabrāhmaṇehi kataṃ, na devatāhi kataṃ, atha kho vimokkhantikametaṃ buddhānaṃ bhagavantānaṃ bodhiyā mūle saha sabbaññutaññāṇassa paṭilābhā sacchikā paññatti, yadidaṃ buddho’’ti (cūḷani. pārāyanatthutigāthāniddesa 97; paṭi. ma. 1.162).</indent>
<paragraph line="211">Hiṃsatīti <pageBreak edition="P" number="2.0044" /><bold>saraṇaṃ,</bold>sabbaṃ anatthaṃ apāyadukkhaṃ sabbaṃ saṃsāradukkhaṃ hiṃsati vināseti viddhaṃsetīti attho. <bold>Saraṇaṃ gatā</bold>ti ‘‘buddho bhagavā amhākaṃ saraṇaṃ gati parāyaṇaṃ paṭisaraṇaṃ aghassa hantā hitassa vidhātā’’ti iminā adhippāyena buddhaṃ bhagavantaṃ gacchāma bhajāma sevāma payirupāsāma. Evaṃ vā jānāma bujjhāmāti evaṃ gatā upagatā buddhaṃ saraṇaṃ gatā. Tappaṭikkhepena na buddhaṃ saraṇaṃ gatā.</paragraph>
<paragraph line="212"><bold>Dhammaṃ saraṇaṃ gatā</bold>ti adhigatamagge sacchikatanirodhe yathānusiṭṭhaṃ paṭipajjamāne catūsu apāyesu apatamāne katvā dhāretīti dhammo. So atthato ariyamaggo ceva nibbānañca. Vuttañhetaṃ –</paragraph>
<indent line="213">‘‘Yāvatā, bhikkhave, dhammā saṅkhatā, ariyo aṭṭhaṅgiko maggo tesaṃ aggamakkhāyatī’’ti vitthāro (a. ni. 4.34).</indent>
<paragraph line="214">Na <pageBreak edition="V" number="0.0197" />kevalañca ariyamagganibbānāni eva, apica kho ariyaphalehi saddhiṃ pariyattidhammo ca. Vuttañhetaṃ chattamāṇavakavimāne –</paragraph>
<gatha1 line="215">‘‘Rāgavirāgamanejamasokaṃ,</gatha1>
<gatha2 line="216">Dhammamasaṅkhatamappaṭikūlaṃ;</gatha2>
<gatha3 line="217">Madhuramimaṃ paguṇaṃ suvibhattaṃ,</gatha3>
<gathalast line="218">Dhammamimaṃ saraṇatthamupehī’’ti. (vi. va. 887);</gathalast>
<paragraph line="219">Tattha hi <bold>rāgavirāgo</bold>ti maggo kathito, <bold>anejamasoka</bold>nti phalaṃ, <bold>dhammasaṅkhata</bold>nti nibbānaṃ, <bold>appaṭikūlaṃ madhuramimaṃ paguṇaṃ suvibhatta</bold>nti piṭakattayena vibhattā <pageBreak edition="M" number="0.0213" />sabbadhammakkhandhā kathitā. Taṃ dhammaṃ vuttanayena saraṇanti gatā dhammaṃ saraṇaṃ gatā. Tappaṭikkhepena na dhammaṃ saraṇaṃ gatā.</paragraph>
<paragraph line="220">Diṭṭhisīlasaṅghātena saṃhatoti saṅgho. So atthato aṭṭhaariyapuggalasamūho. Vuttañhetaṃ tasmiṃ eva vimāne –</paragraph>
<gatha1 line="221">‘‘Yattha ca dinna mahapphalamāhu,</gatha1>
<gatha2 line="222">Catūsu sucīsu purisayugesu;</gatha2>
<gatha3 line="223">Aṭṭha ca puggala dhammadasā te,</gatha3>
<gathalast line="224">Saṅghamimaṃ saraṇatthamupehī’’ti. (vi. va. 888);</gathalast>
<paragraph line="225">Taṃ <pageBreak edition="P" number="2.0045" />saṅghaṃ vuttanayena saraṇanti gatā saṅghaṃ saraṇaṃ gatā. Tappaṭikkhepena na saṅghaṃ saraṇaṃ gatāti.</paragraph>
<paragraph line="226">Ettha ca saraṇagamanakosallatthaṃ saraṇaṃ saraṇagamanaṃ, yo ca saraṇaṃ gacchati saraṇagamanappabhedo, phalaṃ, saṃkileso, bhedo, vodānanti ayaṃ vidhi veditabbo.</paragraph>
<paragraph line="227">Tattha padatthato tāva hiṃsatīti <bold>saraṇaṃ,</bold>saraṇagatānaṃ teneva saraṇagamanena bhayaṃ santāsaṃ dukkhaṃ duggatiṃ parikilesaṃ hanati vināsetīti attho, ratanattayassetaṃ adhivacanaṃ. Atha vā hite pavattanena ahitā nivattanena ca sattānaṃ bhayaṃ hiṃsatīti buddho saraṇaṃ, bhavakantārato uttāraṇena assāsadānena ca dhammo, appakānampi kārānaṃ vipulaphalapaṭilābhakaraṇena saṅgho. Tasmā <pageBreak edition="V" number="0.0198" />imināpi pariyāyena ratanattayaṃ saraṇaṃ. Tappasādataggarutāhi vihatakileso tapparāyaṇatākārappavatto cittuppādo <bold>saraṇagamanaṃ</bold>. Taṃsamaṅgisatto <bold>saraṇaṃ gacchati,</bold>vuttappakārena cittuppādena ‘‘etāni me tīṇi ratanāni saraṇaṃ, etāni parāyaṇa’’nti evaṃ upetīti attho. Evaṃ tāva saraṇaṃ saraṇagamanaṃ, yo ca saraṇaṃ gacchatīti idaṃ tayaṃ veditabbaṃ.</paragraph>
<paragraph line="228">Pabhedato pana duvidhaṃ saraṇagamanaṃ – lokiyaṃ, lokuttarañca. Tattha lokuttaraṃ diṭṭhasaccānaṃ maggakkhaṇe saraṇagamanupakkilesasamucchedena ārammaṇato nibbānārammaṇaṃ hutvā kiccato sakalepi ratanattaye ijjhati, lokiyaṃ puthujjanānaṃ saraṇagamanupakkilesavikkhambhanena ārammaṇato buddhādiguṇārammaṇaṃ hutvā ijjhati. Taṃ atthato buddhādīsu vatthūsu saddhāpaṭilābho <pageBreak edition="M" number="0.0214" />, saddhāmūlikā ca sammādiṭṭhi dasasu puññakiriyavatthūsu diṭṭhijukammanti vuccati.</paragraph>
<paragraph line="229">Tayidaṃ catudhā pavattati – attasanniyyātanena, tapparāyaṇatāya, sissabhāvūpagamanena, paṇipātenāti. Tattha <bold>attasanniyyātanaṃ</bold>nāma ‘‘ajja ādiṃ katvā ahaṃ attānaṃ buddhassa niyyātemi, dhammassa, saṅghassā’’ti evaṃ buddhādīnaṃ attapariccajanaṃ. <bold>Tapparāyaṇaṃ</bold>nāma ‘‘ajja ādiṃ katvā ahaṃ buddhaparāyaṇo, dhammaparāyaṇo, saṅghaparāyaṇo iti maṃ dhārehī’’ti evaṃ tappaṭisaraṇabhāvo <pageBreak edition="P" number="2.0046" />tapparāyaṇatā. <bold>Sissabhāvūpagamanaṃ</bold>nāma ‘‘ajja ādiṃ katvā ahaṃ buddhassa antevāsiko, dhammassa, saṅghassa iti maṃ dhāretū’’ti evaṃ sissabhāvassa upagamanaṃ. <bold>Paṇipāto</bold>nāma ‘‘ajja ādiṃ katvā ahaṃ abhivādanapaccuṭṭhānaañjalikammasāmīcikammaṃ buddhādīnaṃ eva tiṇṇaṃ vatthūnaṃ karomi iti maṃ dhāretū’’ti evaṃ buddhādīsu paramanipaccakāro. Imesañhi catunnaṃ ākārānaṃ aññataraṃ karontena gahitaṃ eva hoti saraṇagamanaṃ.</paragraph>
<paragraph line="230">Apica ‘‘bhagavato attānaṃ pariccajāmi, dhammassa, saṅghassa attānaṃ pariccajāmi, jīvitaṃ pariccajāmi, pariccatto eva me attā jīvitañca, jīvitapariyantikaṃ buddhaṃ saraṇaṃ gacchāmi, buddho me saraṇaṃ tāṇaṃ leṇa’’nti evampi attasanniyyātanaṃ veditabbaṃ. ‘‘Satthārañca vatāhaṃ passeyyaṃ, bhagavantameva passeyyaṃ; sugatañca vatāhaṃ passeyyaṃ, bhagavantameva passeyyaṃ; sammāsambuddhañca vatāhaṃ passeyyaṃ; bhagavantameva passeyya’’nti (saṃ. ni. 2.154) evaṃ mahākassapattherassa saraṇagamanaṃ viya sissabhāvūpagamanaṃ daṭṭhabbaṃ.</paragraph>
<gatha1 line="231">‘‘So <pageBreak edition="V" number="0.0199" />ahaṃ vicarissāmi, gāmā gāmaṃ purā puraṃ;</gatha1>
<gathalast line="232">Namassamāno sambuddhaṃ, dhammassa ca sudhammata’’nti. (saṃ. ni. 1.246; su. ni. 194) –</gathalast>
<unindented line="233">Evaṃ āḷavakādīnaṃ saraṇagamanaṃ viya tapparāyaṇatā veditabbā. ‘‘Atha kho, brahmāyu, brāhmaṇo uṭṭhāyāsanā ekaṃsaṃ uttarāsaṅgaṃ karitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti ‘brahmāyu ahaṃ, bho gotama, brāhmaṇo, brahmāyu ahaṃ, bho gotama, brāhmaṇo’’’ti (ma. ni. 2.394) evaṃ paṇipāto daṭṭhabbo.</unindented>
<paragraph line="234">So <pageBreak edition="M" number="0.0215" />panesa ñātibhayācariyadakkhiṇeyyavasena catubbidho hoti. Tattha dakkhiṇeyyapaṇipātena saraṇagamanaṃ hoti, na itarehi. Seṭṭhavaseneva hi saraṇaṃ gayhati, seṭṭhavasena <pageBreak edition="P" number="2.0047" />bhijjati. Tasmā yo ‘‘ayameva loke sabbasattuttamo aggadakkhiṇeyyo’’ti vandati, teneva saraṇaṃ gahitaṃ hoti, na ñātibhayācariyasaññāya vandantena. Evaṃ gahitasaraṇassa upāsakassa vā upāsikāya vā aññatitthiyesu pabbajitampi ‘‘ñātako me aya’’nti vandato saraṇaṃ na bhijjati, pageva apabbajitaṃ. Tathā rājānaṃ bhayena vandato. So hi raṭṭhapūjitattā avandiyamāno anatthampi kareyyāti. Tathā yaṃkiñci sippaṃ sikkhāpakaṃ titthiyampi ‘‘ācariyo me aya’’nti vandatopi na bhijjati. Evaṃ saraṇagamanassa pabhedo veditabbo.</paragraph>
<paragraph line="235">Ettha ca lokuttarassa saraṇagamanassa cattāri sāmaññaphalāni vipākaphalaṃ, sabbadukkhakkhayo ānisaṃsaphalaṃ. Vuttañhetaṃ –</paragraph>
<gatha1 line="236">‘‘Yo ca buddhañca dhammañca, saṅghañca saraṇaṃ gato;</gatha1>
<gathalast line="237">Cattāri ariyasaccāni, sammappaññāya passati.</gathalast>
<gatha1 line="238">‘‘Dukkhaṃ dukkhasamuppādaṃ, dukkhassa ca atikkamaṃ;</gatha1>
<gathalast line="239">Ariyaṃ caṭṭhaṅgikaṃ maggaṃ, dukkhūpasamagāminaṃ.</gathalast>
<gatha1 line="240">‘‘Etaṃ kho saraṇaṃ khemaṃ, etaṃ saraṇamuttamaṃ;</gatha1>
<gathalast line="241">Etaṃ saraṇamāgamma, sabbadukkhā pamuccatī’’ti. (dha. pa. 190-192);</gathalast>
<paragraph line="242">Apica <pageBreak edition="V" number="0.0200" />niccato anupagamanādīnipi etassa ānisaṃsaphalaṃ veditabbaṃ. Vuttañhetaṃ –</paragraph>
<indent line="243">‘‘Aṭṭhānametaṃ, bhikkhave, anavakāso, yaṃ diṭṭhisampanno puggalo kañci saṅkhāraṃ niccato upagaccheyya, sukhato upagaccheyya, kañci dhammaṃ attato upagaccheyya, mātaraṃ jīvitā voropeyya, pitaraṃ jīvitā voropeyya, arahantaṃ jīvitā voropeyya, duṭṭhacitto tathāgatassa lohitaṃ uppādeyya, saṅghaṃ bhindeyya, aññaṃ satthāraṃ uddiseyya netaṃ ṭhānaṃ vijjatī’’ti (ma. ni. 3.127-128; a. ni. 1.268-276; vibha. 809).</indent>
<paragraph line="244">Lokiyassa <pageBreak edition="M" number="0.0216" />pana saraṇagamanassa bhavasampadāpi bhogasampadāpi phalameva. Vuttañhetaṃ –</paragraph>
<gatha1 line="245">‘‘Ye keci buddhaṃ saraṇaṃ gatāse,</gatha1>
<gatha2 line="246">Na te gamissanti apāyabhūmiṃ;</gatha2>
<gatha3 line="247">Pahāya mānusaṃ dehaṃ,</gatha3>
<gathalast line="248">Devakāyaṃ paripūressantī’’ti. (saṃ. ni. 1.37);</gathalast>
<paragraph line="249">Aparampi <pageBreak edition="P" number="2.0048" />vuttaṃ –</paragraph>
<indent line="250">‘‘Atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami…pe… ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca – ‘sādhu kho, devānaminda, buddhaṃ saraṇagamanaṃ hoti. Buddhaṃ saraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti – dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi…pe… dhammaṃ, saṅghaṃ…pe… phoṭṭhabbehī’’’ti (saṃ. ni. 4.341).</indent>
<paragraph line="251">Velāmasuttādivasenapi (a. ni. 9.20) saraṇagamanassa phalaviseso veditabbo. Evaṃ saraṇagamanassa phalaṃ veditabbaṃ.</paragraph>
<paragraph line="252">Lokiyasaraṇagamanañcettha <pageBreak edition="V" number="0.0201" />tīsu vatthūsu aññāṇasaṃsayamicchāñāṇādīhi saṃkilissati, na mahājutikaṃ hoti na mahāvipphāraṃ. Lokuttarassa pana saṃkileso natthi. Lokiyassa ca saraṇagamanassa duvidho bhedo – sāvajjo, anavajjo ca. Tattha sāvajjo aññasatthārādīsu attasanniyyātanādīhi hoti, so aniṭṭhaphalo. Anavajjo kālakiriyāya, so avipākattā aphalo. Lokuttarassa pana nevatthi bhedo. Bhavantarepi hi ariyasāvako aññaṃ satthāraṃ na uddisatīti evaṃ saraṇagamanassa saṃkileso ca bhedo ca veditabbo.</paragraph>
<paragraph line="253">Vodānampi <pageBreak edition="M" number="0.0217" />ca lokiyasseva yassa hi saṃkileso, tasseva tato vodānena bhavitabbaṃ. Lokuttaraṃ pana niccavodānamevāti.</paragraph>
<paragraph line="254"><bold>Pāṇātipātā</bold>ti ettha pāṇassa saraseneva patanasabhāvassa antarā eva atipātanaṃ atipāto, saṇikaṃ patituṃ adatvā sīghaṃ pātananti attho. Atikkamma vā satthādīhi abhibhavitvā pātanaṃ atipāto, pāṇaghātoti vuttaṃ hoti. <bold>Pāṇo</bold>ti cettha khandhasantāno, yo sattoti voharīyati, paramatthato rūpārūpajīvitindriyaṃ. Rūpajīvitindriye hi vikopite itarampi taṃsambandhatāya vinassatīti. Tasmiṃ pana pāṇe pāṇasaññino jīvitindriyupacchedakaupakkamasamuṭṭhāpikā <pageBreak edition="P" number="2.0049" />kāyavacīdvārānaṃ aññataradvārappavattā vadhakacetanā <bold>pāṇātipāto</bold>. Yāya hi cetanāya pavattamānassa jīvitindriyassa nissayabhūtesu upakkamakaraṇahetukamahābhūtapaccayā uppajjanakamahābhūtā purimasadisā na uppajjanti, visadisā eva uppajjanti, sā tādisappayogasamuṭṭhāpikā cetanā pāṇātipāto. Laddhūpakkamāni hi bhūtāni purimabhūtāni viya na visadānīti samānajātiyānaṃ kāraṇāni na hontīti. ‘‘Kāyavacīdvārānaṃ aññataradvārappavattā’’ti idaṃ manodvāre pavattāya vadhakacetanāya pāṇātipātatāsambhavadassanaṃ. Kulumbasuttepi hi ‘‘idhekacco samaṇo vā brāhmaṇo vā iddhimā ceto vasippatto aññissā kucchigataṃ gabbhaṃ pāpakena manasā anupekkhitā hotī’’ti vijjāmayiddhi adhippetā. Sā ca vacīdvāraṃ muñcitvā na sakkā nibbattetunti vacīdvāravaseneva nippajjati. Ye pana ‘‘bhāvanāmayiddhi tattha adhippetā’’ti vadanti, tesaṃ vādo kusalattikavedanattikavitakkattikabhūmantarehi virujjhati.</paragraph>
<paragraph line="255">Svāyaṃ pāṇātipāto guṇarahitesu tiracchānagatādīsu khuddake pāṇe appasāvajjo, mahāsarīre mahāsāvajjo. Kasmā? Payogamahantatāya. Payogasamattepi vatthumahantatādīhi mahāsāvajjo, guṇavantesu manussādīsu appaguṇe pāṇe appasāvajjo, mahāguṇe mahāsāvajjo <pageBreak edition="V" number="0.0202" />. Sarīraguṇānaṃ pana samabhāve sati kilesānaṃ upakkamānañca mudutāya appasāvajjo, tibbatāya mahāsāvajjo.</paragraph>
<paragraph line="256">Ettha ca payogavatthumahantatādīhi mahāsāvajjatā tehi paccayehi uppajjamānāya cetanāya balavabhāvato veditabbā. Yathādhippetassa payogassa <pageBreak edition="M" number="0.0218" />sahasā nipphādanavasena sakiccasādhikāya bahukkhattuṃ pavattajavanehi laddhāsevanāya ca sanniṭṭhāpakacetanāya payogassa mahantabhāvo. Satipi kadāci khuddake ceva mahante ca pāṇe payogassa samabhāve mahantaṃ hanantassa cetanā tibbatarā uppajjatīti vatthumahantatāpi cetanāya balavabhāvassa kāraṇaṃ. Iti ubhayampetaṃ cetanābalavabhāveneva mahāsāvajjatāya hetu hoti. Tathā hantabbassa mahāguṇabhāve tattha pavattaupakāracetanā viya khettavisesanipphattiyā apakāracetanāpi balavatī tibbatarā uppajjatīti tassa mahāsāvajjatā <pageBreak edition="P" number="2.0050" />daṭṭhabbā. Tasmā payogavatthuādipaccayānaṃ amahattepi guṇamahantatādipaccayehi cetanāya balavabhāvavaseneva mahāsāvajjatā veditabbā.</paragraph>
<paragraph line="257">Tassa pāṇo, pāṇasaññitā, vadhakacittaṃ, upakkamo, tena maraṇanti pañca sambhārā. Pañcasambhārayutto pāṇātipātoti pañcasambhārāvinimutto daṭṭhabbo. Tesu pāṇasaññitāvadhakacittāni pubbabhāgiyānipi honti, upakkamo vadhakacetanāsamuṭṭhāpito. Tassa cha payogā – sāhatthiko, āṇattiko, nissaggiyo, thāvaro, vijjāmayo, iddhimayoti. Tesu sahatthena nibbatto sāhatthiko. Paresaṃ āṇāpanavasena pavatto āṇattiko. Ususattiādīnaṃ nissajjanavasena pavatto nissaggiyo. Opātakhaṇanādivasena pavatto thāvaro. Āthabbaṇikādīnaṃ viya mantaparijappanapayogo vijjāmayo. Dāṭhākoṭṭanādīnaṃ viya kammavipākajiddhimayo.</paragraph>
<paragraph line="258">Etthāha – khaṇe khaṇe nirujjhanasabhāvesu saṅkhāresu, ko hantā, ko vā haññati? Yadi cittacetasikasantāno, so arūpitāya na chedanabhedanādivasena vikopanasamattho, nāpi vikopanīyo, atha rūpasantāno, so acetanatāya kaṭṭhakaliṅgarūpamoti na tattha chedanādinā pāṇātipāto labbhati, yathā matasarīre. Payogopi pāṇātipātassa yathāvutto paharaṇappahārādiko atītesu saṅkhāresu bhaveyya anāgatesu paccuppannesu vā. Tattha na tāva atītesu anāgatesu ca sambhavati tesaṃ avijjamānasabhāvattā, paccuppannesu <pageBreak edition="M" number="0.0219" />ca saṅkhārānaṃ khaṇikattā saraseneva nirujjhanasabhāvatāya vināsābhimukhesu nippayojano payogo siyā, vināsassa ca kāraṇarahitattā na paharaṇappahārādippayogahetukaṃ maraṇaṃ, nirīhattā ca saṅkhārānaṃ kassa <pageBreak edition="V" number="0.0203" />so payogo, khaṇikabhāvena vadhādhippāyasamakālameva bhijjanakassa yāva kiriyāpariyosānakālamanavaṭṭhānato kassa vā pāṇātipāto kammabandhoti?</paragraph>
<paragraph line="259">Vuccate – yathāvuttavadhakacetanāsamaṅgī saṅkhārānaṃ puñjo sattasaṅkhāto hantā. Tena pavattitavadhappayoganimittaṃ apagatusmāviññāṇajīvitindriyo matoti vohārassa vatthubhūto yathāvuttavadhappayogākaraṇe pubbe viya uddhaṃ pavattanāraho rūpārūpadhammapuñjo haññati, cittacetasikasantāno <pageBreak edition="P" number="2.0051" />eva vā. Vadhappayogāvisayabhāvepi tassa pañcavokārabhave rūpasantānādhīnavuttitāya bhūtarūpesu katappayogavasena jīvitindriyavicchedena sopi vicchijjatīti na pāṇātipātassa asambhavo, nāpi ahetuko, na ca payogo nippayojano. Paccuppannesu saṅkhāresu katappayogavasena tadanantaraṃ uppajjanārahassa saṅkhārakalāpassa tathā anuppattito khaṇikānañca saṅkhārānaṃ khaṇikamaraṇassa idha maraṇabhāvena anadhippetattā santatimaraṇassa ca yathāvuttanayena sahetukabhāvato na ahetukaṃ maraṇaṃ, nirīhakesupi saṅkhāresu yathāpaccayaṃ uppajjitvā atthibhāvamatteneva attano attano anurūpaphaluppādananiyatāni kāraṇāniyeva karontīti vuccati, yathā padīpo pakāsetīti, tatheva ghātakavohāro. Na ca kevalassa vadhādhippāyasahabhuno cittacetasikakalāpassa pāṇātipāto icchito, santānavasena vattamānasseva pana icchitoti attheva pāṇātipātena kammabandho. Santānavasena vattamānānañca padīpādīnaṃ atthakiriyāsiddhi dissatīti. Ayañca vicāraṇā adinnādānādīsupi yathāsambhavaṃ vibhāvetabbā. Tasmā <bold>pāṇātipātā</bold>. Na paṭiviratāti <bold>appaṭiviratā</bold>.</paragraph>
<paragraph line="260">Adinnassa ādānaṃ <bold>adinnādānaṃ,</bold>parassa haraṇaṃ theyyaṃ corikāti vuttaṃ hoti. Tattha <bold>adinna</bold>nti parapariggahitaṃ, yattha paro yathākāmakāritaṃ āpajjanto adaṇḍāraho anupavajjo ca hoti. Tasmiṃ parapariggahite <pageBreak edition="M" number="0.0220" />parapariggahitasaññino tadādāyakaupakkamasamuṭṭhāpikā theyyacetanā adinnādānaṃ. Taṃ hīne parasantake appasāvajjaṃ, paṇīte mahāsāvajjaṃ. Kasmā? Vatthupaṇītatāya. Tathā khuddake parasantake appasāvajjaṃ, mahante mahāsāvajjaṃ. Kasmā? Vatthumahantatāya payogamahantatāya ca. Vatthusamatte pana sati guṇādhikānaṃ santake vatthusmiṃ mahāsāvajjaṃ, taṃtaṃguṇādhikaṃ upādāya tato tato hīnaguṇassa santake vatthusmiṃ appasāvajjaṃ. Vatthuguṇānaṃ pana samabhāve sati kilesānaṃ payogassa ca mudubhāve appasāvajjaṃ, tibbabhāve mahāsāvajjaṃ.</paragraph>
<paragraph line="261">Tassa pañca sambhārā – parapariggahitaṃ, parapariggahitasaññitā, theyyacittaṃ, upakkamo, tena <pageBreak edition="V" number="0.0204" />haraṇanti. Cha payogā <pageBreak edition="P" number="2.0052" />sāhatthikādayova. Te ca kho yathānurūpaṃ theyyāvahāro, pasayhāvahāro, parikappāvahāro, paṭicchannāvahāro, kusāvahāroti imesaṃ avahārānaṃ vasena pavattā. Ettha ca mantaparijappanena parasantakaharaṇaṃ vijjāmayo payogo. Vinā mantena tādisena iddhānubhāvasiddhena kāyavacīpayogena parasantakassa ākaḍḍhanaṃ iddhimayo payogoti veditabbo.</paragraph>
<paragraph line="262"><bold>Kāmesū</bold>ti methunasamācāresu. <bold>Micchācāro</bold>ti ekantanindito lāmakācāro. Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā <bold>kāmesu micchācāro</bold>. Tattha agamanīyaṭṭhānaṃ nāma purisānaṃ tāva māturakkhitādayo dasa, dhanakkītādayo dasāti vīsati itthiyo, itthīsu pana dvinnaṃ sārakkhasaparidaṇḍānaṃ, dasannañca dhanakkītādīnanti dvādasannaṃ itthīnaṃ aññapurisā. Svāyaṃ micchācāro sīlādiguṇarahite agamanīyaṭṭhāne appasāvajjo, sīlādiguṇasampanne mahāsāvajjo. Guṇarahitepi ca abhibhavitvā micchā carantassa mahāsāvajjo, ubhinnaṃ samānacchandatāya appasāvajjo. Samānacchandabhāvepi kilesānaṃ upakkamānañca mudutāya appasāvajjo, tibbatāya mahāsāvajjo. Tassa cattāro sambhārā – agamanīyavatthu, tasmiṃ sevanacittaṃ, sevanapayogo, maggenamaggappaṭipattiadhivāsananti. Tattha attano ruciyā pavattitassa tayo, balakkārena pavattitassa tayoti anavasesaggahaṇena cattāro daṭṭhabbā, atthasiddhi pana tīheva. Eko payogo sāhatthikova.</paragraph>
<paragraph line="263"><bold>Musā</bold>ti <pageBreak edition="M" number="0.0221" />visaṃvādanapurekkhārassa atthabhañjako kāyavacīpayogo, visaṃvādanādhippāyena panassa paravisaṃvādakakāyavacīpayogasamuṭṭhāpikā cetanā <bold>musāvādo</bold>. Aparo nayo<bold>musā</bold>ti abhūtaṃ vatthu, <bold>vādo</bold>ti tassa bhūtato tacchato viññāpanaṃ. Tasmā atathaṃ vatthuṃ tathato paraṃ viññāpetukāmassa tathāviññāpanapayogasamuṭṭhāpikā cetanā <bold>musāvādo</bold>.</paragraph>
<paragraph line="264">So yamatthaṃ bhañjati, tassa appatāya appasāvajjo, mahantatāya mahāsāvajjo. Apica gahaṭṭhānaṃ attano santakaṃ adātukāmatāya natthīti ādinayappavatto appasāvajjo, sakkhinā <pageBreak edition="P" number="2.0053" />hutvā atthabhañjanavasena vutto mahāsāvajjo. Pabbajitānaṃ appakampi telaṃ vā sappiṃ vā labhitvā hasādhippāyena ‘‘ajja gāme telaṃ nadī maññe sandatī’’ti pūraṇakathānayena pavatto appasāvajjo, adiṭṭhaṃyeva pana ‘‘diṭṭha’’ntiādinā nayena vadantānaṃ mahāsāvajjo. Tathā yassa atthaṃ bhañjati, tassa appaguṇatāya appasāvajjo, mahāguṇatāya mahāsāvajjo. Kilesānaṃ mudutibbatāvasena ca appasāvajjamahāsāvajjatā labbhateva.</paragraph>
<paragraph line="265">Tassa <pageBreak edition="V" number="0.0205" />cattāro sambhārā – atathaṃ vatthu, visaṃvādanacittaṃ, tajjo vāyāmo, parassa tadatthavijānananti. Visaṃvādanādhippāyena hi payoge katepi parena tasmiṃ atthe aviññāte visaṃvādanassa asijjhanato parassa tadatthavijānanampi eko sambhāro veditabbo. Keci pana ‘‘abhūtavacanaṃ, visaṃvādanacittaṃ, parassa tadatthavijānananti tayo sambhārā’’ti vadanti. Sace pana paro dandhatāya vicāretvā tamatthaṃ jānāti, sanniṭṭhāpakacetanāya pavattattā kiriyāsamuṭṭhāpakacetanākkhaṇeyeva musāvādakammunā bajjhati.</paragraph>
<paragraph line="266"><bold>Surā</bold>ti piṭṭhasurā, pūvasurā, odanasurā, kiṇṇapakkhittā, sambhārasaṃyuttāti pañca surā. <bold>Meraya</bold>nti pupphāsavo, phalāsavo, madhvāsavo, guḷāsavo sambhārasaṃyuttoti pañca āsavā. Tadubhayampi madanīyaṭṭhena <bold>majjaṃ</bold>. Yāya cetanāya taṃ pivati, sā pamādakāraṇattā <bold>pamādaṭṭhānaṃ</bold>. Lakkhaṇato pana yathāvuttassa surāmerayasaṅkhātassa majjassa bījato paṭṭhāya madavasena kāyadvārappavattā pamādacetanā <bold>surāmerayamajjapamādaṭṭhānaṃ</bold>. Tassa majjabhāvo, pātukamyatācittaṃ, tajjo vāyāmo, ajjhoharaṇanti cattāro sambhārā. Akusalacitteneva cassa pātabbato ekantena sāvajjabhāvo <pageBreak edition="M" number="0.0222" />. Ariyasāvakānaṃ pana vatthuṃ ajānantānampi mukhaṃ na pavisati, pageva jānantānaṃ. Aḍḍhapasatamattassa pānaṃ appasāvajjaṃ, addhāḷhakamattassa pānaṃ tato mahantaṃ mahāsāvajjaṃ, kāyasañcālanasamatthaṃ bahuṃ pivitvā gāmaghātakādikammaṃ karontassa mahāsāvajjameva. Pāpakammañhi <pageBreak edition="P" number="2.0054" />pāṇātipātaṃ patvā khīṇāsave mahāsāvajjaṃ, adinnādānaṃ patvā khīṇāsavassa santake mahāsāvajjaṃ, micchācāraṃ patvā khīṇāsavāya bhikkhuniyā vītikkame, musāvādaṃ patvā musāvādena saṅghabhede, surāpānaṃ patvā kāyasañcālanasamatthaṃ bahuṃ pivitvā gāmaghātakādikammaṃ mahāsāvajjaṃ. Sabbehipi cetehi musāvādena saṅghabhedova mahāsāvajjo. Tañhi katvā kappaṃ niraye paccati.</paragraph>
<paragraph line="267">Idāni etesu sabhāvato, ārammaṇato, vedanato, mūlato, kammato, phalatoti chahi ākārehi vinicchayo veditabbo. Tattha <bold>sabhāvato</bold>pāṇātipātādayo sabbepi cetanāsabhāvāva. <bold>Ārammaṇato</bold>pāṇātipāto jīvitindriyārammaṇato saṅkhārārammaṇo, adinnādānaṃ sattārammaṇaṃ vā saṅkhārārammaṇaṃ vā, micchācāro phoṭṭhabbavasena saṅkhārārammaṇo, sattārammaṇoti eke. Musāvādo sattārammaṇo vā saṅkhārārammaṇo vā, surāpānaṃ saṅkhārārammaṇaṃ. <bold>Vedanato</bold>pāṇātipāto dukkhavedano, adinnādānaṃ tivedanaṃ, micchācāro sukhamajjhattavasena dvivedano, tathā surāpānaṃ. Sanniṭṭhāpakacittena pana ubhayampi majjhattavedanaṃ na hoti. Musāvādo tivedano. <bold>Mūlato</bold>pāṇātipāto dosamohavasena dvimūlako, adinnādānaṃ musāvādo ca dosamohavasena vā lobhamohavasena <pageBreak edition="V" number="0.0206" />vā, micchācāro surāpānañca lobhamohavasena dvimūlaṃ. <bold>Kammato</bold>musāvādoyevettha vacīkammaṃ, sesaṃ catubbidhampi kāyakammameva. <bold>Phalato</bold>sabbepi apāyūpapattiphalā ceva sugatiyampi appāyukatādinānāvidhaaniṭṭhaphalā cāti evamettha sabhāvādito vinicchayo veditabbo.</paragraph>
<paragraph line="268"><bold>Appaṭiviratā</bold>ti samādānaviratiyā sampattaviratiyā ca abhāvena na paṭiviratā. <bold>Dussīlā</bold>ti tato eva pañcasīlamattassāpi abhāvena nissīlā. <bold>Pāpadhammā</bold>ti lāmakadhammā, hīnācārā. <bold>Pāṇātipātā paṭivirato</bold>ti <pageBreak edition="M" number="0.0223" />sikkhāpadasamādānena pāṇātipātato virato, ārakā ṭhito. Esa nayo sesesupi.</paragraph>
<paragraph line="269">Idhāpi pāṇātipātāveramaṇiādīnaṃ sabhāvato ārammaṇato <pageBreak edition="P" number="2.0055" />, vedanato, mūlato, kammato, samādānato, bhedato, phalato ca viññātabbo vinicchayo. Tattha <bold>sabhāvato</bold>pañcapi cetanāyopi honti viratiyopi, virativasena pana desanā āgatā. Yā pāṇātipātā viramantassa ‘‘yā tasmiṃ samaye pāṇātipātā ārati viratī’’ti evaṃ vuttā kusalacittasampayuttā virati. Sā pabhedato tividhā – sampattavirati, samādānavirati, samucchedaviratīti. Tattha asamādinnasikkhāpadānaṃ attano jātivayabāhusaccādīni paccavekkhitvā ‘‘ayuttametaṃ amhākaṃ kātu’’nti sampattavatthuṃ avītikkamantānaṃ uppajjamānā virati <bold>sampattavirati</bold>nāma. Samādinnasikkhāpadānaṃ sikkhāpadasamādāne taduttari ca attano jīvitampi pariccajitvā vatthuṃ avītikkamantānaṃ uppajjamānā virati <bold>samādānavirati</bold>nāma. Ariyamaggasampayuttā pana virati <bold>samucchedavirati</bold>nāma, yassā uppattito paṭṭhāya ariyapuggalānaṃ ‘‘pāṇaṃ ghātessāmā’’ti cittampi na uppajjati. Tāsu samādānavirati idhādhippetā.</paragraph>
<paragraph line="270"><bold>Ārammaṇato</bold>pāṇātipātādīnaṃ ārammaṇāneva etesaṃ ārammaṇāni. Vītikkamitabbatoyeva hi virati nāma hoti. Yathā pana nibbānārammaṇo ariyamaggo kilese pajahati, evaṃ jīvitindriyādiārammaṇāyeva ete kusaladhammā pāṇātipātādīni dussīlyāni pajahanti. <bold>Vedanato</bold>sabbāpi sukhavedanāva.</paragraph>
<paragraph line="271"><bold>Mūlato</bold>ñāṇasampayuttacittena viramantassa alobhaadosaamohavasena timūlā honti, ñāṇavippayuttacittena viramantassa alobhaadosavasena dvimūlā. <bold>Kammato</bold>musāvādā veramaṇi vacīkammaṃ <pageBreak edition="V" number="0.0207" />, sesā kāyakammaṃ. <bold>Samādānato</bold>aññassa garuṭṭhāniyassa santike taṃ alabhantena sayameva vā pañca sīlāni ekajjhaṃ pāṭiyekkaṃ vā samādiyantena samādinnāni honti. <bold>Bhedato</bold>gahaṭṭhānaṃ yaṃ yaṃ vītikkantaṃ, taṃ tadeva bhijjati, itaraṃ na bhijjati. Kasmā? Gahaṭṭhā hi anibaddhasīlā honti, yaṃ yaṃ sakkonti, taṃ tadeva rakkhanti. Pabbajitānaṃ pana ekasmiṃ vītikkante sabbāni bhijjantīti.</paragraph>
<paragraph line="272"><bold>Phalato</bold>ti <pageBreak edition="M" number="0.0224" /><pageBreak edition="P" number="2.0056" />pāṇātipātā veramaṇiyā cettha aṅgapaccaṅgasampannatā, ārohapariṇāhasampatti, javanasampatti, suppatiṭṭhitapādatā, cārutā, mudutā, sucitā, sūratā, mahabbalatā, vissaṭṭhavacanatā, sattānaṃ piyamanāpatā, abhijjaparisatā, acchambhitā, duppadhaṃsiyatā, parūpakkamena amaraṇatā, mahāparivāratā, suvaṇṇatā, susaṇṭhānatā, appābādhatā, asokatā, piyamanāpehi avippayogo, dīghāyukatāti evamādīni phalāni.</paragraph>
<paragraph line="273">Adinnādānā veramaṇiyā mahādhanadhaññatā, anantabhogatā, thirabhogatā, icchitānaṃ bhogānaṃ khippaṃ paṭilābho, rājādīhi asādhāraṇabhogatā, uḷārabhogatā, tattha tattha jeṭṭhakabhāvo, natthibhāvassa ajānanatā, sukhavihāritāti evamādīni.</paragraph>
<paragraph line="274">Abrahmacariyā veramaṇiyā vigatapaccatthikatā, sabbasattānaṃ piyamanāpatā, annapānavatthacchādanādīnaṃ lābhitā, sukhasupanatā, sukhapaṭibujjhanatā, apāyabhayavimokkho, itthibhāvanapuṃsakabhāvānaṃ abhabbatā, akkodhanatā, saccakāritā, amaṅkutā, ārādhanasukhatā, paripuṇṇindriyatā, paripuṇṇalakkhaṇatā, nirāsaṅkatā, appossukkatā, sukhavihāritā, akutobhayatā, piyavippayogābhāvoti evamādīni. Yasmā pana micchācārāveramaṇiyā phalānipi ettheva antogadhāni, tasmā (abrahmacariyā veramaṇiyā).</paragraph>
<paragraph line="275">Musāvādā veramaṇiyā vippasannindriyatā, vissaṭṭhamadhurabhāṇitā, samasitasuddhadantatā, nātithūlatā, nātikisatā, nātirassatā, nātidīghatā, sukhasamphassatā, uppalagandhamukhatā, sussūsakaparisatā, ādeyyavacanatā, kamaladalasadisamudulohitatanujivhatā, alīnatā, anuddhatatāti evamādīni.</paragraph>
<paragraph line="276">Surāmerayamajjapamādaṭṭhānā veramaṇiyā atītānāgatapaccuppannesu kiccakaraṇīyesu appamādatā, ñāṇavantatā, sadā upaṭṭhitassatitā, uppannesu kiccakaraṇīyesu ṭhānuppattikapaṭibhānavantatā <pageBreak edition="V" number="0.0208" />, analasatā, ajaḷatā, anummattatā, acchambhitā, asārambhitā, anissukitā, amaccharitā, saccavāditā, apisuṇaapharusaasamphappalāpavāditā, kataññutā <pageBreak edition="P" number="2.0057" />, kataveditā, cāgavantatā, sīlavantatā, ujukatā, akkodhanatā, hirottappasampannatā <pageBreak edition="M" number="0.0225" />, ujudiṭṭhitā, mahantatā, paṇḍitatā, atthānatthakusalatāti evamādīni phalāni. Evamettha pāṇātipātāveramaṇiādīnampi sabhāvādito vinicchayo veditabbo.</paragraph>
<paragraph line="277"><bold>Sīlavā</bold>ti yathāvuttapañcasīlavasena sīlavā. <bold>Kalyāṇadhammo</bold>ti sundaradhammo, saraṇagamanaparidīpitāya diṭṭhisampattiyā sampannapaññoti attho. Yo pana putto mātāpitūsu assaddhesu dussīlesu ca sayampi tādiso, sopi avajātoyevāti veditabbo. Assaddhiyādayo hi idha avajātabhāvassa lakkhaṇaṃ vuttā, te ca tasmiṃ saṃvijjanti. Mātāpitaro pana upādāya puttassa atijātādibhāvo vuccatīti.</paragraph>
<paragraph line="278"><bold>Yo hoti kulagandhano</bold>ti kulacchedako kulavināsako. Chedanattho hi idha gandhasaddo, ‘‘uppalagandhapaccatthikā’’tiādīsu (pārā. 65) viya. Keci pana ‘‘kuladhaṃsano’’ti paṭhanti, so evattho.</paragraph>
<paragraph line="279"><bold>Ete kho puttā lokasmi</bold>nti ete atijātādayo tayo puttā eva imasmiṃ sattaloke puttā nāma, na ito vinimuttā atthi. Imesu pana <bold>ye bhavanti upāsakā</bold>ye saraṇagamanasampattiyā upāsakā bhavanti kammassakatāñāṇena kammassa kovidā, te ca paṇḍitā paññavanto, pañcasīladasasīlena <bold>sampannā</bold>paripuṇṇā. Yācakānaṃ vacanaṃ jānanti, tesaṃ mukhākāradassaneneva adhippāyapūraṇatoti <bold>vadaññū,</bold>tesaṃ vā ‘‘dehī’’ti vacanaṃ sutvā ‘‘ime pubbe dānaṃ adatvā evaṃbhūtā, mayā pana evaṃ na bhavitabba’’nti tesaṃ pariccāgena tadatthaṃ jānantīti vadaññū, paṇḍitānaṃ vā kammassakatādidīpakaṃ vacanaṃ jānantīti vadaññū. ‘‘Padaññū’’ti ca paṭhanti, padāniyā pariccāgasīlāti attho. Tato eva vigatamaccheramalattā <bold>vītamaccharā. Abbhaghanā</bold>ti abbhasaṅkhātā ghanā, ghanameghapaṭalā vā <bold>mutto cando</bold>viya, upāsakādiparisāsu khattiyādiparisāsu ca virocare virocanti, sobhantīti attho.</paragraph>
<centered line="280">Pañcamasuttavaṇṇanā niṭṭhitā.</centered>
<subhead line="281">6. Avuṭṭhikasuttavaṇṇanā</subhead>
<paragraph line="282" number="75">Chaṭṭhe <pageBreak edition="M" number="0.0226" /><pageBreak edition="V" number="0.0209" /><pageBreak edition="P" number="2.0058" /><bold>avuṭṭhikasamo</bold>ti avuṭṭhikameghasamo. Ekacco hi megho satapaṭalasahassapaṭalo hutvā uṭṭhahitvā thananto gajjanto vijjotanto ekaṃ udakabindumpi apātetvā vigacchati, tathūpamo ekacco puggaloti dassento āha ‘‘avuṭṭhikasamo’’ti. <bold>Padesavassī</bold>ti ekadesavassimeghasamo. Padesavassī viyāti hi padesavassī. Ekacco ekasmiṃyeva ṭhāne ṭhitesu manussesu yathā ekacce tementi, ekacce na tementi, evaṃ mandaṃ vassati, tathūpamaṃ ekaccaṃ puggalaṃ dasseti ‘‘padesavassī’’ti. <bold>Sabbatthābhivassī</bold>ti sabbasmiṃ pathavīpabbatasamuddādike jagatippadese abhivassimeghasamo. Ekacco hi sakalacakkavāḷagabbhaṃ pattharitvā sabbatthakameva abhivassati, taṃ cātuddīpikamahāmeghaṃ ekaccassa puggalassa upamaṃ katvā vuttaṃ ‘‘sabbatthābhivassī’’ti.</paragraph>
<paragraph line="283"><bold>Sabbesāna</bold>nti sabbesaṃ, ayameva vā pāṭho. <bold>Na dātā hotī</bold>ti adānasīlo hoti, thaddhamaccharitāya na kassaci kiñci detīti attho. Idāni dānassa khettaṃ deyyadhammañca vibhāgena dassetuṃ <bold>‘‘samaṇabrāhmaṇā’’</bold>tiādimāha. Tattha samitapāpasamaṇā ceva pabbajjamattasamaṇā ca bāhitapāpabrāhmaṇā ceva jātimattabrāhmaṇā ca idha ‘‘samaṇabrāhmaṇā’’ti adhippetā. <bold>Kapaṇā</bold>nāma duggatā daliddamanussā. <bold>Addhikā</bold>nāma pathāvino paribbayavihīnā. <bold>Vanibbakā</bold>nāma ye ‘‘iṭṭhaṃ detha kantaṃ manāpaṃ kālena anavajjaṃ udaggacittā pasannacittā, evaṃ dentā gacchatha sugatiṃ, gacchatha brahmaloka’’ntiādinā nayena dāne niyojentā dānassa vaṇṇaṃ thomentā vicaranti. <bold>Yācakā</bold>nāma ye kevalaṃ ‘‘muṭṭhimattaṃ detha, pasatamattaṃ detha, sarāvamattaṃ dethā’’ti appakampi yācamānā vicaranti. Tattha samaṇabrāhmaṇaggahaṇena guṇakhettaṃ upakārikhettañca dasseti, kapaṇādiggahaṇena karuṇākhettaṃ. <bold>Anna</bold>nti yaṃkiñci khādanīyaṃ bhojanīyaṃ. <bold>Pāna</bold>nti <pageBreak edition="P" number="2.0059" />ambapānādipānakaṃ. <bold>Vattha</bold>nti nivāsanapārupanādiacchādanaṃ. <bold>Yāna</bold>nti rathavayhādi antamaso upāhanaṃ upādāya gamanasādhanaṃ. <bold>Mālā</bold>ti ganthitāganthitabhedaṃ sabbaṃ pupphaṃ. <bold>Gandha</bold>nti yaṃkiñci gandhajātaṃ pisitaṃ apisitaṃ gandhūpakaraṇañca. <bold>Vilepana</bold>nti chavirāgakaraṇaṃ. <bold>Seyyā</bold>ti mañcapīṭhādi ceva pāvārakojavādi ca sayitabbavatthu. Seyyaggahaṇena cettha āsanampi gahitanti daṭṭhabbaṃ. <bold>Āvasatha</bold>nti vātātapādiparissayavinodanaṃ patissayaṃ. <bold>Padīpeyya</bold>nti dīpakapallikādipadīpūpakaraṇaṃ.</paragraph>
<paragraph line="284"><bold>Evaṃ</bold><pageBreak edition="M" number="0.0227" /><bold>kho, bhikkhave</bold>ti vijjamānepi deyyadhamme paṭiggāhakānaṃ evaṃ dātabbavatthuṃ sabbena sabbaṃ <pageBreak edition="V" number="0.0210" />adento puggalo avassikameghasadiso hoti. Idaṃ vuttaṃ hoti – bhikkhave, yathā so megho satapaṭalasahassapaṭalo hutvā uṭṭhahitvā na kiñci vassi vigacchati, evameva yo uḷāraṃ vipulañca bhogaṃ saṃharitvā gehaṃ āvasanto kassaci kaṭacchumattaṃ bhikkhaṃ vā uḷuṅkamattaṃ yāguṃ vā adatvā vigacchati, vivaso maccuvasaṃ gacchati, so avuṭṭhikasamo nāma hotīti. Iminā nayena sesesupi nigamanaṃ veditabbaṃ. Imesu ca tīsu puggalesu paṭhamo ekaṃseneva garahitabbo, dutiyo pasaṃsanīyo, tatiyo, pasaṃsanīyataro. Paṭhamo vā ekanteneva sabbanihīno, dutiyo majjhimo, tatiyo uttamoti veditabbo.</paragraph>
<paragraph line="285">Gāthāsu <bold>samaṇe</bold>ti upayogavasena bahuvacanaṃ tathā sesesupi. <bold>Laddhānā</bold>ti labhitvā, samaṇe dakkhiṇeyye pavāretvā puṭṭho na saṃvibhajati. <bold>Annaṃ pānañca bhojana</bold>nti annaṃ vā pānaṃ vā aññaṃ vā bhuñjitabbayuttakaṃ bhojanaṃ, taṃ na saṃvibhajati. Ayañhettha saṅkhepattho – yo atthikabhāvena upagate sampaṭiggāhake labhitvā annādinā saṃvibhāgamattampi na karoti, kiṃ so aññaṃ dānaṃ dassati, <bold>taṃ</bold>evarūpaṃ thaddhamacchariyaṃ <bold>purisādhamaṃ</bold>nihīnapuggalaṃ paṇḍitā <bold>avuṭṭhikasamoti āhu</bold>kathayantīti.</paragraph>
<paragraph line="286"><bold>Ekaccānaṃ</bold><pageBreak edition="P" number="2.0060" /><bold>na dadātī</bold>ti vijjamānepi mahati dātabbadhamme ekesaṃ sattānaṃ tesu kodhavasena vā, deyyadhamme lobhavasena vā na dadāti. <bold>Ekaccānaṃ pavecchatī</bold>ti ekesaṃyeva pana dadāti. <bold>Medhāvino</bold>ti paññavanto paṇḍitā janā.</paragraph>
<paragraph line="287"><bold>Subhikkhavāco</bold>ti yo upagatānaṃ yācakānaṃ ‘‘annaṃ detha, pānaṃ dethā’’tiādinā taṃ taṃ dāpeti, so sulabhabhikkhatāya subhikkhā vācā etassāti subhikkhavāco. ‘‘Subhikkhavassī’’tipi paṭhanti. Yathā loko subhikkho hoti, evaṃ sabbatthābhivassitamahāmegho subhikkhavassī nāma hoti. Evamayampi mahādānehi sabbatthābhivassī subhikkhavassīti. <bold>Āmodamāno pakiretī</bold>ti tuṭṭhahaṭṭhamānaso sahatthena dānaṃ dento paṭiggāhakakhette deyyadhammaṃ pakirento viya hoti, vācāyapi <bold>‘‘detha dethā’’ti bhāsati</bold>.</paragraph>
<paragraph line="288">Idāni <pageBreak edition="M" number="0.0228" />naṃ subhikkhavassitabhāvaṃ dassetuṃ <bold>‘‘yathāpi megho’’</bold>tiādi vuttaṃ. Tatrāyaṃ saṅkhepattho – yathā mahāmegho paṭhamaṃ mandanigghosena thanayitvā puna sakalanadīkandarāni ekaninnādaṃ karonto gajjayitvā pavassati, sabbatthakameva vārinā udakena thalaṃ ninnañca abhisandanto pūreti ekoghaṃ karoti, <bold>evameva</bold>idha imasmiṃ sattaloke ekacco uḷārapuggalo sabbasamatāya <pageBreak edition="V" number="0.0211" />so mahāmegho viya vassitabbattā <bold>tādiso</bold>yathā dhanaṃ <bold>uṭṭhānādhigataṃ</bold>attano uṭṭhānavīriyābhinibbattaṃ hoti, evaṃ analaso hutvā tañca <bold>dhammena</bold>ñāyena <bold>saṃharitvā</bold>tannibbattena annena pānena aññena ca deyyadhammena <bold>patte</bold>sampatte <bold>vanibbake sammā</bold>sammadeva desakālānurūpañceva icchānurūpañca <bold>tappeti</bold>sampavāretīti.</paragraph>
<centered line="289">Chaṭṭhasuttavaṇṇanā niṭṭhitā.</centered>
<subhead line="290">7. Sukhapatthanāsuttavaṇṇanā</subhead>
<paragraph line="291" number="76">Sattame <bold>sukhānī</bold>ti sukhanimittāni. <bold>Patthayamāno</bold>ti icchamāno ākaṅkhamāno. <bold>Sīla</bold>nti gahaṭṭhasīlaṃ pabbajitasīlañca. Gahaṭṭho ce gahaṭṭhasīlaṃ, pabbajito ce catupārisuddhisīlanti adhippāyo. <bold>Rakkheyyā</bold>ti <pageBreak edition="P" number="2.0061" />samādiyitvā avītikkamanto sammadeva gopeyya. <bold>Pasaṃsā me āgacchatū</bold>ti ‘‘mama kalyāṇo kittisaddo āgacchatū’’ti icchanto paṇḍito sappañño sīlaṃ rakkheyya. Sīlavato hi gahaṭṭhassa tāva ‘‘asuko asukakulassa putto sīlavā kalyāṇadhammo saddho pasanno dāyako kārako’’tiādinā parisamajjhe kalyāṇo kittisaddo abbhuggacchati, pabbajitassa ‘‘asuko nāma bhikkhu sīlavā vattasampanno sorato sukhasaṃvāso sagāravo sappatisso’’tiādinā…pe… abbhuggacchatīti. Vuttañhetaṃ –</paragraph>
<indent line="292">‘‘Puna caparaṃ, gahapatayo, sīlavato sīlasampannassa kalyāṇo kittisaddo abbhuggacchatī’’ti (a. ni. 5.213; udā. 76; mahāva. 285).</indent>
<paragraph line="293">Tathā <pageBreak edition="M" number="0.0229" />–</paragraph>
<indent line="294">‘‘Ākaṅkheyya ce, bhikkhave, bhikkhu – ‘sabrahmacārīnaṃ piyo cassaṃ manāpo, garu ca bhāvanīyo cā’ti, sīlesvevassa paripūrakārī’’tiādi (ma. ni. 1.65).</indent>
<paragraph line="295"><bold>Bhogā me uppajjantū</bold>ti ettha gahaṭṭhassa tāva sīlavato kalyāṇadhammassa yena yena sippaṭṭhānena jīvikaṃ kappeti – yadi kasiyā, yadi vaṇijjāya, yadi rājaporisena, taṃ taṃ yathākālaṃ yathāvidhiñca ativiya appamattabhāvato athassa anuppannā ceva bhogā uppajjanti, uppannā ca bhogā phātiṃ gamissanti. Pabbajitassa pana sīlācārasampannassa appamādavihārissa <pageBreak edition="V" number="0.0212" />sato sīlasampannassa sīlasampadāya appicchatādiguṇesu ca pasannā manussā uḷāruḷāre paccaye abhiharanti, evamassa anuppannā ceva bhogā uppajjanti, uppannā ca thirā honti. Tathā hi vuttaṃ –</paragraph>
<indent line="296">‘‘Puna caparaṃ, gahapatayo, sīlavā sīlasampanno appamādādhikaraṇaṃ mahantaṃ bhogakkhandhaṃ adhigacchatī’’ti (a. ni. 5.213; udā. 76; mahāva. 285).</indent>
<paragraph line="297">Tathā –</paragraph>
<indent line="298">‘‘Ākaṅkheyya ce, bhikkhave, bhikkhu – ‘lābhī assa cīvarapiṇḍapātasenāsanagilānapaccayabhesajjaparikkhārāna’nti, sīlesvevassa paripūrakārī’’ti (ma. ni. 1.65) ca –</indent>
<unindented line="299">Sesaṃ vuttanayameva.</unindented>
<paragraph line="300">Gāthāsu <bold>patthayāno</bold>ti patthayanto. <bold>Tayo sukhe</bold>ti tīṇi sukhāni. <bold>Vittalābha</bold>nti dhanalābhaṃ, bhoguppattinti attho. Visesato <pageBreak edition="P" number="2.0062" />cettha pasaṃsāya cetasikasukhaṃ, bhogehi kāyikasukhaṃ, itarena upapattisukhaṃ; tathā paṭhamena diṭṭhadhammasukhaṃ, tatiyena samparāyasukhaṃ, dutiyena ubhayasukhaṃ gahitanti veditabbaṃ.</paragraph>
<paragraph line="301">Idāni pasaṃsādikāraṇassa sīlassa viya pasaṃsādīnampi visesakāraṇaṃ pāpamittaparivajjanaṃ kalyāṇamittasevanañca ādīnavānisaṃsehi saddhiṃ dassento <bold>‘‘akaronto’’</bold>tiādimāha. Tattha <bold>saṅkiyo</bold>ti pāpasmiṃ parisaṅkitabbo ‘‘addhā iminā pāpaṃ kataṃ vā karissati vā, tathā hesa <pageBreak edition="M" number="0.0230" />pāpapurisehi saddhiṃ sañcaratī’’ti. <bold>Assā</bold>ti imassa pāpajanasevino puggalassa upari, assa vā puggalassa <bold>avaṇṇo</bold>abhūtopi pāpajanasevitāya <bold>ruhati</bold>virūḷhiṃ vepullaṃ āpajjati pattharati. <bold>Assā</bold>ti vā bhummatthe sāmivacanaṃ, tasmiṃ puggaleti attho. <bold>Sa ve tādisako hotī</bold>ti yo yādisaṃ pāpamittaṃ vā kalyāṇamittaṃ vā bhajati upasevati ca, so puggalo bhūmibhāgavasena udakaṃ viya tādisova hoti, pāpadhammo kalyāṇadhammo vā hoti. Kasmā? <bold>Sahavāso hi tādiso;</bold>yasmā sahavāso saṃsaggo uparāgo viya phalikamaṇīsu purisaupanissayabhūtaṃ <pageBreak edition="V" number="0.0213" />puggalākāraṃ gāhāpeti, tasmā pāpapuggalena saha vāso na kātabboti adhippāyo.</paragraph>
<paragraph line="302"><bold>Sevamāno sevamāna</bold>nti paraṃ pakatisuddhaṃ puggalaṃ kālena kālaṃ attānaṃ sevamānaṃ sevamāno bhajamāno pāpapuggalo, tena vā seviyamāno. <bold>Samphuṭṭho samphusa</bold>nti tena pakatisuddhena puggalena sahavāsena saṃsaggena samphuṭṭho pāpapuggalo sayampi, tathā taṃ phusanto. <bold>Saro diddho kalāpaṃ vā</bold>ti yathā nāma saro visena diddho litto sarakalāpagato sarasamūhasaṅkhātaṃ sarakalāpaṃ attanā phuṭṭhaṃ alittampi upalimpati, evaṃ pāpena <bold>upalepabhayā dhīro</bold>ti dhitisampannattā dhīro paṇḍitapuriso pāpasahāyo na bhaveyya.</paragraph>
<paragraph line="303"><bold>Pūtimacchaṃ kusaggenā</bold>ti yathā kucchitabhāvena pūtibhūtaṃ macchaṃ kusatiṇaggena yo puriso <bold>upanayhati</bold>puṭabandhavasena <pageBreak edition="P" number="2.0063" />bandhati, tassa te kusā apūtikāpi pūtimacchasambandhena pūti duggandhameva vāyanti. <bold>Evaṃ bālūpasevanā</bold>ti evaṃsampadā bālajanūpasevanā daṭṭhabbā. <bold>Evaṃ dhīrūpasevanā</bold>ti yathā asurabhinopi pattā tagarasambandhena surabhiṃ vāyanti, evaṃ paṇḍitūpasevanā pakatiyā asīlavato sīlasamādānādivasena sīlagandhavāyanassa kāraṇaṃ hoti.</paragraph>
<paragraph line="304"><bold>Tasmā</bold>ti yasmā akalyāṇamittasevanāya kalyāṇamittasevanāya ca ayaṃ ediso ādīnavo ānisaṃso ca, tasmā <bold>pattapuṭasseva</bold>palāsapuṭassa viya duggandhasugandhavatthusaṃsaggena asādhusādhujanasannissayena ca. <bold>Ñatvā sampākamattano</bold>ti attano dukkhudrayaṃ sukhudrayañca phalanipphattiṃ <pageBreak edition="M" number="0.0231" />ñatvā jānitvā <bold>asante</bold>pāpamitte na upaseveyya, <bold>sante</bold>upasante vantadose pasatthe vā paṇḍite seveyya. Tathā hi <bold>asanto nirayaṃ nenti, santo pāpenti suggati</bold>nti. Iti bhagavā paṭhamagāthāya yathāvuttāni tīṇi sukhanimittāni dassetvā tato parāhi pañcahi gāthāhi paṭipakkhaparivajjanena saddhiṃ pasaṃsāsukhassa āgamanaṃ dassetvā osānagāthāya tiṇṇampi sukhānaṃ āgamanakāraṇena saddhiṃ osānasukhaṃ dasseti.</paragraph>
<centered line="305">Sattamasuttavaṇṇanā niṭṭhitā.</centered>
<subhead line="306">8. Bhidurasuttavaṇṇanā</subhead>
<paragraph line="307" number="77">Aṭṭhame <bold>bhidurāya</bold>nti bhiduro ayaṃ. <bold>Kāyo</bold>ti rūpakāyo. So hi aṅgapaccaṅgānaṃ kesādīnañca <pageBreak edition="V" number="0.0214" />samūhaṭṭhena, evaṃ kucchitānaṃ jegucchānaṃ āyo uppattidesotipi kāyo. Tatrāyaṃ vacanattho – āyanti etthāti āyo. Ke āyanti? Kucchitā kesādayo. Iti kucchitānaṃ āyotipi kāyo <pageBreak edition="P" number="2.0064" />. Atthato pana catusantativasena pavattamānānaṃ bhūtupādāyadhammānaṃ puñjo. Idaṃ vuttaṃ hoti – bhikkhave, ayaṃ catumahābhūtamayo rūpakāyo bhiduro bhedanasīlo bhedanasabhāvo khaṇe khaṇe viddhaṃsanasabhāvoti. ‘‘Bhindarāya’’ntipi pāṭho, so evattho. <bold>Viññāṇa</bold>nti tebhūmakaṃ kusalādicittaṃ. Vacanattho pana – taṃ taṃ ārammaṇaṃ vijānātīti viññāṇaṃ. Yañhi sañjānanapajānanavidhuraṃ ārammaṇavijānanaṃ upaladdhi, taṃ viññāṇaṃ. <bold>Virāgadhamma</bold>nti virajjanadhammaṃ, palujjanasabhāvanti attho. <bold>Sabbe upadhī</bold>ti khandhūpadhi, kilesūpadhi, abhisaṅkhārūpadhi, pañcakāmaguṇūpadhīti ete ‘‘upadhīyati ettha dukkha’’nti upadhisaññitā sabbepi upādānakkhandhakilesābhisaṅkhārapañcakāmaguṇadhammā hutvā abhāvaṭṭhena <bold>aniccā,</bold>udayabbayappaṭipīḷanaṭṭhena <bold>dukkhā,</bold>jarāya maraṇena cāti dvidhā vipariṇāmetabbasabhāvatāya pakativijahanaṭṭhena <bold>vipariṇāmadhammā</bold>. Evamettha aniccadassanasukhatāya rūpadhamme viññāṇañca visuṃ gahetvā puna upadhivibhāgena sabbepi tebhūmakadhamme ekajjhaṃ gahetvā aniccadukkhānupassanāmukhena tathābujjhanakānaṃ puggalānaṃ ajjhāsayena sammasanacāro.kathito. Kāmañcettha <pageBreak edition="M" number="0.0232" />lakkhaṇadvayameva pāḷiyaṃ āgataṃ, ‘‘yaṃ dukkhaṃ, tadanattā’’ti (saṃ. ni. 3.15) pana vacanato dukkhalakkhaṇeneva anattalakkhaṇampi dassitamevāti veditabbaṃ.</paragraph>
<paragraph line="308">Gāthāyaṃ <bold>upadhīsu bhayaṃ disvā</bold>ti upadhīsu bhayatupaṭṭhānañāṇavasena bhayaṃ disvā, tesaṃ bhāyitabbataṃ passitvā. Iminā balavavipassanaṃ dasseti. Bhayatupaṭṭhānañāṇameva hi vibhajitvā visesavasena ādīnavānupassanā nibbidānupassanāti ca vuccati. <bold>Jātimaraṇamaccagā</bold>ti evaṃ sammasanto vipassanāñāṇaṃ maggena ghaṭetvā maggaparamparāya arahattaṃ patto jātimaraṇaṃ atīto nāma hoti. Kathaṃ? <bold>Sampatvā</bold><pageBreak edition="P" number="2.0065" /><bold>paramaṃ santi</bold>nti paramaṃ uttamaṃ anuttaraṃ santiṃ sabbasaṅkhārūpasamaṃ nibbānaṃ adhigantvā. Evaṃbhūto ca <bold>kālaṃ kaṅkhati bhāvitatto</bold>ti catunnaṃ ariyamaggānaṃ vasena bhāvanābhisamayanipphattiyā bhāvitakāyasīlacittapaññattā bhāvitatto maraṇaṃ jīvitañca anabhinandanto kevalaṃ attano khandhaparinibbānakālaṃ kaṅkhati udikkhati, na tassa katthaci patthanā hotīti. Tenāha –</paragraph>
<gatha1 line="309">‘‘Nābhinandāmi maraṇaṃ, nābhinandāmi jīvitaṃ;</gatha1>
<gatha1 line="310">Kālañca paṭikaṅkhāmi, nibbisaṃ bhatako yathā’’ti. (theragā. 606);</gatha1>
<centered line="311">Aṭṭhamasuttavaṇṇanā niṭṭhitā.</centered>
<subhead line="312">9. Dhātusosaṃsandanasuttavaṇṇanā</subhead>
<paragraph line="313" number="78">Navame <pageBreak edition="V" number="0.0215" /><bold>dhātuso</bold>ti dhātuto. Dhātūti ca ajjhāsayadhātu ajjhāsayasabhāvo adhippeto, yo adhimuttītipi vuccati. <bold>Saṃsandantī</bold>ti tāya dhātusabhāgatāya yathādhātu yathāajjhāsayaṃ allīyanti ekato honti. <bold>Samentī</bold>ti tāya eva samānajjhāsayatāya ekacittā hutvā samāgacchanti aññamaññaṃ bhajanti upasaṅkamanti, attano rucibhāvakhantidiṭṭhiyo vā tattha tattha same karontā pavattanti. <bold>Hīnādhimuttikā</bold>ti hīne kāmaguṇādike adhimutti etesanti hīnādhimuttikā, hīnajjhāsayā. <bold>Kalyāṇādhimuttikā</bold>ti kalyāṇe nekkhammādike adhimutti etesanti kalyāṇādhimuttikā, paṇītajjhāsayā. Sace hi ācariyupajjhāyā na sīlavanto <pageBreak edition="M" number="0.0233" />, antevāsikasaddhivihārikā ca sīlavanto, te ācariyupajjhāyepi na upasaṅkamanti, attano sadise sāruppabhikkhūyeva upasaṅkamanti. Sace pana ācariyupajjhāyā sīlavanto, itare na sīlavanto, tepi na ācariyupajjhāye upasaṅkamanti, attano sadise hīnādhimuttikeyeva upasaṅkamanti. Evaṃ upasaṅkamanaṃ pana na kevalaṃ etarahi eva, atha kho atītānāgatepīti dassento <bold>‘‘atītampi, bhikkhave’’</bold>tiādimāha. Saṅkhepato saṃkilesadhammesu abhiniviṭṭhā hīnādhimuttikā <pageBreak edition="P" number="2.0066" />, vodānadhammesu abhiniviṭṭhā kalyāṇādhimuttikā.</paragraph>
<paragraph line="314">Idaṃ pana dussīlānaṃ dussīlasevanameva, sīlavantānaṃ sīlavantasevanameva, duppaññānaṃ duppaññasevanameva, paññavantānaṃ paññavantasevanameva ko niyāmetīti? Ajjhāsayadhātu niyāmeti. Sambahulā kira bhikkhū ekasmiṃ gāme bhikkhācāraṃ caranti. Te manussā bahuṃ bhattaṃ āharitvā pattāni pūretvā ‘‘yathāsabhāgaṃ paribhuñjathā’’ti vatvā uyyojesuṃ. Bhikkhū āhaṃsu ‘‘āvuso, manussā dhātusaṃyuttakamme payojentī’’ti. Evaṃ ajjhāsayadhātu niyāmetīti. Dhātusaṃyuttena ayamattho dīpetabbo – gijjhakūṭapabbatasmiñhi gilānaseyyāya nipanno bhagavā ārakkhatthāya parivāretvā vasantesu sāriputtamoggallānādīsu ekamekaṃ attano parisāya saddhiṃ caṅkamantaṃ oloketvā bhikkhū āmantesi ‘‘passatha no tumhe, bhikkhave, sāriputtaṃ sambahulehi bhikkhūhi saddhiṃ caṅkamantanti. Evaṃ, bhante. Sabbe kho ete, bhikkhave, bhikkhū mahāpaññā’’ti (saṃ. ni. 2.99) sabbaṃ vitthāretabbaṃ.</paragraph>
<paragraph line="315">Gāthāsu <bold>saṃsaggā</bold>ti saṃkilesato sahavāsādivasena samāyogato, atha vā dassanasaṃsaggo, savanasaṃsaggo, samullāpasaṃsaggo, sambhogasaṃsaggo, kāyasaṃsaggoti evaṃ pañcavidhe saṃsagge yato kutoci <pageBreak edition="V" number="0.0216" />saṃsaggato. <bold>Vanatho jāto</bold>ti kileso uppanno maggena asamūhato. <bold>Asaṃsaggena chijjatī</bold>ti saṃsaggapaṭikkhepena kāyavivekādinā pubbabhāge chijjitvā puna accantāsaṃsaggena samucchedavivekena chijjati pahīyati. Ettāvatā saṅkhepato hīnādhimuttiyā samudayo atthaṅgamo ca dassito hoti.</paragraph>
<paragraph line="316">Yasmā <pageBreak edition="M" number="0.0234" />pana te saṃsaggā te ca kilesā kosajjavasena uppajjanti ceva vaḍḍhanti ca, na vīriyārambhavasena, tasmā hīnādhimuttike kusītapuggale vajjetvā kalyāṇādhimuttike āraddhavīriye sevantena asaṃsaggena saṃsaggajo vanatho chinditabboti yathāvuttamatthaṃ vitthārato dassento kusītasevanāya tāva ādīnavaṃ pakāsetuṃ <bold>‘‘parittaṃ dāru’’</bold>ntiādimāha.</paragraph>
<paragraph line="317">Tattha <bold>parittaṃ dāru</bold>nti khuddakaṃ kaṭṭhamayaṃ kullaṃ. <bold>Yathā sīde mahaṇṇave</bold>ti yathā khuddakaṃ kullaṃ āruhitvā mahāsamuddaṃ taritukāmo tīraṃ appatvā samuddamajjheyeva <pageBreak edition="P" number="2.0067" />sīdeyya, patitvā macchakacchapabhakkho bhaveyya. <bold>Evaṃ kusītaṃ āgamma, sādhujīvīpi sīdatī</bold>ti evameva kusītaṃ vīriyārambharahitaṃ kilesavasikaṃ puggalaṃ nissāya tena katasaṃsaggo sādhujīvīpi parisuddhājīvo parisuddhasīlopi samāno hīnasaṃsaggato uppannehi kāmavitakkādīhi khajjamāno pāraṃ gantuṃ asamattho saṃsāraṇṇaveyeva sīdati. <bold>Tasmā</bold>ti yasmā evaṃ anatthāvaho kusītasaṃsaggo, tasmā taṃ āgamma ālasiyānuyogena kucchitaṃ sīdatīti <bold>kusītaṃ</bold>. Tato eva <bold>hīnavīriyaṃ</bold>nibbīriyaṃ akalyāṇamittaṃ <bold>parivajjeyya</bold>. Ekanteneva pana kāyavivekādīnañceva tadaṅgavivekādīnañca vasena <bold>pavivittehi,</bold>tato eva kilesehi ārakattā <bold>ariyehi</bold>parisuddhehi nibbānaṃ paṭipesitattabhāvato <bold>pahitattehi</bold>ārammaṇalakkhaṇūpanijjhānānaṃ vasena jhāyanato <bold>jhāyīhi</bold>sabbakālaṃ paggahitavīriyatāya <bold>āraddhavīriyehi paṇḍitehi</bold>sappaññehiyeva saha āvaseyya saṃvaseyyāti.</paragraph>
<centered line="318">Navamasuttavaṇṇanā niṭṭhitā.</centered>
<subhead line="319">10. Parihānasuttavaṇṇanā</subhead>
<paragraph line="320" number="79">Dasame <bold>parihānāya saṃvattantī</bold>ti avuddhiyā bhavanti, maggādhigamassa paripanthāya honti. Adhigatassa pana maggassa parihāni nāma natthi. ‘‘Tayo dhammā’’ti dhammādhiṭṭhānavasena uddiṭṭhadhamme puggalādhiṭṭhānāya desanāya vibhajanto <bold>‘‘idha, bhikkhave, sekho bhikkhū’’</bold>tiādimāha.</paragraph>
<paragraph line="321">Tattha <pageBreak edition="V" number="0.0217" />kammaṃ āramitabbato ārāmo etassāti <bold>kammārāmo</bold>. Kamme ratoti <bold>kammarato</bold>. Kammārāmataṃ kammābhiratiṃ anuyutto payuttoti <pageBreak edition="M" number="0.0235" /><bold>kammārāmatamanuyutto</bold>. Tattha kammaṃ nāma itikattabbaṃ kammaṃ, seyyathidaṃ – cīvaravicāraṇaṃ, cīvarakaraṇaṃ, upatthambhanaṃ, pattatthavikaṃ, aṃsabandhanaṃ, kāyabandhanaṃ, dhamakaraṇaṃ, ādhārakaṃ, pādakathalikaṃ, sammajjanīti evamādīnaṃ upakaraṇānaṃ karaṇaṃ, yañca vihāre khaṇḍaphullādipaṭisaṅkharaṇaṃ <pageBreak edition="P" number="2.0068" />. Ekacco hi etāni karonto sakaladivasaṃ etāneva karoti. Taṃ sandhāyetaṃ vuttaṃ. Yo pana etesaṃ karaṇavelāyameva etāni karoti, uddesavelāyaṃ uddesaṃ gaṇhāti, sajjhāyavelāyaṃ sajjhāyati, cetiyaṅgaṇavattādikaraṇavelāyaṃ cetiyaṅgaṇavattādīni karoti, manasikāravelāyaṃ manasikāraṃ karoti sabbatthakakammaṭṭhāne vā pārihāriyakammaṭṭhāne vā, na so kammārāmo nāma. Tassa taṃ –</paragraph>
<indent line="322">‘‘Yāni kho pana tāni sabrahmacārīnaṃ uccāvacāni kiṃkaraṇīyāni, tattha dakkho hoti analaso, tatrupāyāya vīmaṃsāya samannāgato, alaṃ kātuṃ alaṃ saṃvidhātu’’nti (dī. ni. 3.345; a. ni. 10.18) –</indent>
<unindented line="323">Ādinā satthārā anuññātakaraṇameva hoti.</unindented>
<paragraph line="324"><bold>Bhassārāmo</bold>ti yo bhagavatā paṭikkhittarājakathādivasena rattindivaṃ vītināmeti, ayaṃ bhasse pariyantakārī na hotīti bhassārāmo nāma. Yo pana rattimpi divāpi dhammaṃ katheti, pañhaṃ vissajjeti, ayaṃ appabhasso bhasse pariyantakārīyeva. Kasmā? ‘‘Sannipatitānaṃ vo, bhikkhave, dvayaṃ karaṇīyaṃ – dhammī vā kathā, ariyo vā tuṇhībhāvo’’ti (ma. ni. 1.273) vuttavidhiṃyeva paṭipannoti.</paragraph>
<paragraph line="325"><bold>Niddārāmo</bold>ti yo yāvadatthaṃ udarāvadehakaṃ bhuñjitvā seyyasukhaṃ, passasukhaṃ, middhasukhaṃ anuyuñjati, yo ca gacchantopi nisinnopi ṭhitopi thinamiddhābhibhūto niddāyati, ayaṃ niddārāmo nāma. Yassa pana karajakāyagelaññena cittaṃ bhavaṅgaṃ otarati, nāyaṃ niddārāmo, tenevāha –</paragraph>
<indent line="326">‘‘Abhijānāmi kho panāhaṃ, aggivessana, gimhānaṃ pacchime māse pacchābhattaṃ piṇḍapātappaṭikkanto catugguṇaṃ saṅghāṭiṃ paññāpetvā dakkhiṇena passena sato sampajāno niddaṃ okkamitā’’ti (ma. ni. 1.387).</indent>
<paragraph line="327">Ettha <pageBreak edition="M" number="0.0236" /><pageBreak edition="V" number="0.0218" />ca puthujjanakalyāṇakopi sekhotveva veditabbo. Tasmā tassa sabbassapi visesādhigamassa itaresaṃ upari visesādhigamassa ca parihānāya vattantīti veditabbaṃ. Sukkapakkhassa vuttavipariyāyena atthavibhāvanā veditabbā.</paragraph>
<paragraph line="328">Gāthāsu <bold>uddhato</bold>ti cittavikkhepakarena uddhaccena uddhato avūpasanto. <bold>Appakiccassā</bold>ti anuññātassapi vuttappakārassa kiccassa yuttappayuttakāleyeva karaṇato appakicco assa bhaveyya. <bold>Appamiddho</bold>ti <pageBreak edition="P" number="2.0069" />‘‘divasaṃ caṅkamena nisajjāyā’’tiādinā vuttajāgariyānuyogena niddārahito assa. <bold>Anuddhato</bold>ti bhassārāmatāya uppajjanakacittavikkhepassa abhassārāmo hutvā parivajjanena na uddhato vūpasantacitto, samāhitoti attho. Sesaṃ pubbe vuttanayattā suviññeyyameva. Iti imasmiṃ vagge paṭhamadutiyapañcamachaṭṭhasattamaaṭṭhamanavamesu suttesu vaṭṭaṃ kathitaṃ, itaresu vaṭṭavivaṭṭaṃ.</paragraph>
<centered line="329">Dasamasuttavaṇṇanā niṭṭhitā.</centered>
<centered line="330">Tatiyavaggavaṇṇanā niṭṭhitā.</centered>
<title line="331">4. Catutthavaggo</title>
<subhead line="332">1. Vitakkasuttavaṇṇanā</subhead>
<paragraph line="333" number="80">Catutthavaggassa <pageBreak edition="V" number="0.0219" />paṭhame <bold>akusalavitakkā</bold>ti akosallasambhūtā vitakkā, micchāvitakkāti attho. <bold>Anavaññattipaṭisaṃyutto</bold>ti ettha <bold>anavaññattī</bold>ti anavaññā parehi attano ahīḷitatā aparibhūtatā, ‘‘aho vata maṃ pare na avajāneyyu’’nti evaṃ pavatto icchācāro, tāya anavaññattiyā paṭisaṃyutto saṃsaṭṭho, taṃ vā ārabbha pavatto anavaññattipaṭisaṃyutto vitakko. Tasmā ‘‘kathaṃ nu kho maṃ pare gahaṭṭhā ceva pabbajitā ca na orakato daheyyu’’nti sambhāvanakamyatāya icchācāre, ṭhatvā pavattitavitakkassetaṃ adhivacanaṃ. <bold>Lābhasakkārasilokapaṭisaṃyutto</bold>ti cīvarādilābhena ceva sakkārena ca kittisaddena <pageBreak edition="M" number="0.0237" />ca ārammaṇakaraṇavasena paṭisaṃyutto. <bold>Parānuddayatāpaṭisaṃyutto</bold>ti paresu anuddayatāpatirūpakena gehasitapemena paṭisaṃyutto. Yaṃ sandhāya vuttaṃ –</paragraph>
<indent line="334">‘‘Saṃsaṭṭho viharati rājūhi rājamahāmattehi brāhmaṇehi gahapatikehi titthiyehi titthiyasāvakehi sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanāva yogaṃ āpajjatī’’ti (saṃ. ni. 3.3; 4.241; vibha. 888).</indent>
<paragraph line="335">Gāthāsu anavaññattiyā paṭisaṃyutto puggalo <bold>anavaññattisaṃyutto</bold>. Lābhasakkāre <pageBreak edition="P" number="2.0070" />gāravo etassa, na dhammeti <bold>lābhasakkāragāravo</bold>. Sukhadukkhesu amā saha bhavāti amaccā, sahāyasadisā upaṭṭhākā. Tehi gehasitapemavasena saha nandanasīlo <bold>sahanandī amaccehi,</bold>iminā parānuddayatāpaṭisaṃyuttaṃ vitakkaṃ dasseti. <bold>Ārā saṃyojanakkhayā</bold>ti imehi tīhi vitakkehi abhibhūto puggalo saṃyojanakkhayato arahattato dūre, tassa taṃ dullabhanti attho.</paragraph>
<paragraph line="336"><bold>Puttapasu</bold>nti putte ca pasavo ca. Puttasaddena cettha dārādayo; pasusaddena assamahiṃsakhettavatthādayo <pageBreak edition="V" number="0.0220" />ca saṅgahitā. <bold>Vivāhe</bold>ti vivāhakārāpane. Iminā āvāhopi saṅgahito. <bold>Saṃharānī</bold>ti pariggahāni, parikkhārasaṅgahānīti attho. ‘‘Santhavānī’’ti ca paṭhanti, mittasanthavānīti attho. Sabbattha hitvāti sambandho. <bold>Bhabbo so tādiso bhikkhū</bold>ti so yathāvuttaṃ sabbaṃ papañcaṃ pariccajitvā yathā satthārā vuttāya sammāpaṭipattiyā, tathā passitabbato tādiso saṃsāre bhayaṃ ikkhatīti <bold>bhikkhu uttamaṃ sambodhiṃ</bold>arahattaṃ pattuṃ arahati.</paragraph>
<centered line="337">Paṭhamasuttavaṇṇanā niṭṭhitā.</centered>
<subhead line="338">2. Sakkārasuttavaṇṇanā</subhead>
<paragraph line="339" number="81">Dutiye <bold>sakkārenā</bold>ti sakkārena hetubhūtena, atha vā <bold>sakkārenā</bold>ti sakkārahetunā, sakkārahetukena vā. Sakkārañhi nissāya <pageBreak edition="M" number="0.0238" />idhekacce puggalā pāpicchā icchāpakatā icchācāre ṭhatvā ‘‘sakkāraṃ nibbattessāmā’’ti anekavihitaṃ anesanaṃ appatirūpaṃ āpajjitvā ito cutā apāyesu nibbattanti, apare yathāsakkāraṃ labhitvā tannimittaṃ mānamadamacchariyādivasena pamādaṃ āpajjitvā ito cutā apāyesu nibbattanti. Yaṃ sandhāya vuttaṃ – ‘‘sakkārena abhibhūtā pariyādinnacittā’’ti. Tattha <bold>abhibhūtā</bold>ti ajjhotthaṭā. <bold>Pariyādinnacittā</bold>ti khepitacittā, icchācārena mānamadādinā ca khayaṃ pāpitakusalacittā. Atha vā <bold>pariyādinnacittā</bold>ti <pageBreak edition="P" number="2.0071" />parito ādinnacittā, vuttappakārena akusalakoṭṭhāsena yathā kusalacittassa uppattivāro na hoti, evaṃ samantato gahitacittasantānāti attho. <bold>Asakkārenā</bold>ti hīḷetvā paribhavitvā parehi attani pavattitena asakkārena hetunā, asakkārahetukena vā mānādinā. <bold>Sakkārena ca asakkārena cā</bold>ti kehici pavattitena sakkārena kehici pavattitena asakkārena ca. Ye hi kehici paṭhamaṃ sakkatā hutvā tehiyeva asārabhāvaṃ ñatvā pacchā asakkatā honti, tādise sandhāya vuttaṃ ‘‘sakkārena ca asakkārena cā’’ti.</paragraph>
<paragraph line="340">Ettha sakkārena abhibhūtā devadattādayo nidassetabbā. Vuttampi cetaṃ –</paragraph>
<gatha1 line="341">‘‘Phalaṃ ve kadaliṃ hanti, phalaṃ veḷuṃ phalaṃ naḷaṃ;</gatha1>
<gathalast line="342">Sakkāro kāpurisaṃ hanti, gabbho assatariṃ yathā’’ti. (saṃ. ni. 1.183; a. ni. 4.68; cūḷava. 335);</gathalast>
<paragraph line="343">Sādhūnaṃ <pageBreak edition="V" number="0.0221" />upari katena asakkārena abhibhūtā daṇḍakīrājakāliṅgarājamajjharājādayo nidassetabbā. Vuttampi cetaṃ –</paragraph>
<gatha1 line="344">‘‘Kisañhi vacchaṃ avakiriya daṇḍakī,</gatha1>
<gatha2 line="345">Ucchinnamūlo sajano saraṭṭho;</gatha2>
<gatha3 line="346">Kukkuḷanāme nirayamhi paccati,</gatha3>
<gathalast line="347">Tassa phuliṅgāni patanti kāye.</gathalast>
<gatha1 line="348">‘‘Yo <pageBreak edition="M" number="0.0239" />saññate pabbajite avañcayi,</gatha1>
<gatha2 line="349">Dhammaṃ bhaṇante samaṇe adūsake;</gatha2>
<gatha3 line="350">Taṃ nāḷikeraṃ sunakhā parattha,</gatha3>
<gathalast line="351">Saṅgamma khādanti viphandamānaṃ’’. (jā. 2.17.70-71);</gathalast>
<gatha1 line="352">‘‘Upahacca manaṃ majjho, mātaṅgasmiṃ yasassine;</gatha1>
<gathalast line="353">Sapārisajjo ucchinno, majjhāraññaṃ tadā ahū’’ti. (jā. 2.19.96);</gathalast>
<paragraph line="354">Sakkārena ca asakkārena ca abhibhūtā aññatitthiyā nāṭaputtādayo nidassetabbā.</paragraph>
<paragraph line="355">Gāthāsu <pageBreak edition="P" number="2.0072" /><bold>ubhaya</bold>nti ubhayena sakkārena ca asakkārena ca. <bold>Samādhi na vikampatī</bold>ti na calati, ekaggabhāvena tiṭṭhati. Kassa pana na calatīti āha ‘‘appamādavihārino’’ti. Yo pamādakaradhammānaṃ rāgādīnaṃ suṭṭhu pahīnattā appamādavihārī arahā, tassa. So hi lokadhammehi na vikampati. <bold>Sukhumadiṭṭhivipassaka</bold>nti phalasamāpattiatthaṃ sukhumāya diṭṭhiyā paññāya abhiṇhaṃ pavattavipassanattā sukhumadiṭṭhivipassakaṃ. <bold>Upādānakkhayārāma</bold>nti catunnaṃ upādānānaṃ khayaṃ pariyosānabhūtaṃ arahattaphalaṃ āramitabbaṃ etassāti upādānakkhayārāmaṃ. Sesaṃ vuttanayameva.</paragraph>
<centered line="356">Dutiyasuttavaṇṇanā niṭṭhitā.</centered>
<subhead line="357">3. Devasaddasuttavaṇṇanā</subhead>
<paragraph line="358" number="82">Tatiye <pageBreak edition="V" number="0.0222" /><bold>devesū</bold>ti ṭhapetvā arūpāvacaradeve ceva asaññadeve ca tadaññesu upapattidevesu. <bold>Devasaddā</bold>ti devānaṃ pītisamudāhārasaddā. <bold>Niccharantī</bold>ti aññamaññaṃ ālāpasallāpavasena pavattanti. <bold>Samayā samayaṃ upādāyā</bold>ti samayato samayaṃ paṭicca. Idaṃ vuttaṃ hoti – yasmiṃ kāle ṭhitā te devā taṃ kālaṃ āgamma naṃ passissanti, tato taṃ samayaṃ sampattaṃ āgammāti. ‘‘Samayaṃ samayaṃ upādāyā’’ti ca keci paṭhanti, tesaṃ <pageBreak edition="M" number="0.0240" />taṃ taṃ samayaṃ paṭiccāti attho. <bold>Yasmiṃ samaye</bold>ti yadā ‘‘aṭṭhikaṅkalūpamā kāmā’’tiādinā (ma. ni. 1.234; pāci. 417), ‘‘sambādho gharāvāso’’tiādinā (dī. ni. 1.191; saṃ. ni. 2.154) ca kāmesu gharāvāse ca ādīnavā, tappaṭipakkhato nekkhamme ānisaṃsā ca sudiṭṭhā honti, tasmiṃ samaye. Tadā hissa ekantena pabbajjāya cittaṃ namati. <bold>Ariyasāvako</bold>ti ariyassa buddhassa bhagavato sāvako, sāvakabhāvaṃ upagantukāmo, ariyasāvako vā avassaṃbhāvī <pageBreak edition="P" number="2.0073" />. Antimabhavikaṃ sāvakabodhisattaṃ sandhāya ayamārambho. <bold>Kesamassuṃ ohāretvā</bold>ti kese ca massuñca ohāretvā apanetvā. <bold>Kāsāyāni vatthāni acchādetvā</bold>ti kasāyena rattatāya kāsāyāni brahmacariyaṃ carantānaṃ anucchavikāni vatthāni nivāsetvā ceva pārupitvā ca. <bold>Agārasmā anagāriyaṃ pabbajjāya cetetī</bold>ti agārasmā gharā nikkhamitvā anagāriyaṃ pabbajjaṃ pabbajeyyanti pabbajjāya ceteti pakappeti, pabbajatīti attho. Ettha ca yasmā agārassa hitaṃ kasivaṇijjādikammaṃ agāriyanti vuccati, tañca pabbajjāya natthi, tasmā pabbajjā anagāriyanti ñātabbā.</paragraph>
<paragraph line="359"><bold>Mārenā</bold>ti kilesamārena. <bold>Saṅgāmāya cetetī</bold>ti yujjhanatthāya cittaṃ uppādeti, māraṃ abhivijetuṃ sannayhati. Yasmā pana evarūpassa paṭipajjanakapuggalassa devaputtamāropi antarāyāya upakkamati, tasmā tassapi vasena mārenāti ettha devaputtamārenātipi attho veditabbo. Tassāpi ayaṃ icchāvighātaṃ karissatevāti. Yasmā pana pabbajitadivasato paṭṭhāya khuraggato vā paṭṭhāya sīlāni samādiyanto parisodhento samathavipassanāsu kammaṃ karonto yathārahaṃ tadaṅgappahānavikkhambhanappahānānaṃ vasena kilesamāraṃ paripāteti nāma, na yujjhati nāma sampahārassa abhāvato, tasmā vuttaṃ ‘‘mārena saddhiṃ saṅgāmāya cetetī’’ti.</paragraph>
<paragraph line="360"><bold>Sattanna</bold>nti koṭṭhāsato sattannaṃ, pabhedato pana te sattatiṃsa honti. Kathaṃ? Cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā <pageBreak edition="V" number="0.0223" />, ariyo aṭṭhaṅgiko maggoti. Evaṃ pabhedato sattatiṃsavidhāpi satipaṭṭhānādikoṭṭhāsato satteva hontīti vuttaṃ ‘‘sattanna’’nti. <bold>Bodhipakkhiyāna</bold>nti bujjhanaṭṭhena bodhīti laddhanāmassa ariyapuggalassa maggañāṇasseva vā pakkhe bhavānaṃ <pageBreak edition="P" number="2.0074" />bodhipakkhiyānaṃ <pageBreak edition="M" number="0.0241" />, bodhikoṭṭhāsiyānanti attho. ‘‘Bodhipakkhikāna’’ntipi pāṭho, bodhipakkhavantānaṃ, bodhipakkhe vā niyuttānanti attho. <bold>Bhāvanānuyogamanuyutto</bold>ti vipassanaṃ ussukkāpetvā ariyamaggabhāvanānuyogamanuyutto. Vipassanākkhaṇe hi satipaṭṭhānādayo pariyāyena bodhipakkhiyā nāma, maggakkhaṇeyeva pana te nippariyāyena bodhipakkhiyā nāma honti.</paragraph>
<paragraph line="361"><bold>Āsavānaṃ khayā</bold>ti kāmāsavādīnaṃ sabbesaṃ āsavānaṃ khayā. Āsavesu hi khīṇesu sabbe kilesā khīṇāyeva honti. Tena arahattamaggo vutto hoti. <bold>Anāsava</bold>nti āsavavirahitaṃ. <bold>Cetovimuttiṃ paññāvimutti</bold>nti ettha cetovacanena arahattaphalasamādhi, paññāvacanena taṃsampayuttā ca paññā vuttā. Tattha samādhi rāgato vimuttattā cetovimutti, paññā avijjāya vimuttattā paññāvimuttīti veditabbā. Vuttañhetaṃ bhagavatā –</paragraph>
<indent line="362">‘‘Yo hissa, bhikkhave, samādhi, tadassa samādhindriyaṃ. Yā hissa, bhikkhave, paññā, tadassa paññindriyaṃ. Iti kho, bhikkhave, rāgavirāgā cetovimutti, avijjāvirāgā paññāvimuttī’’ti (saṃ. ni. 5.516).</indent>
<paragraph line="363">Apicettha samathaphalaṃ cetovimutti, vipassanāphalaṃ paññāvimuttīti veditabbā. <bold>Diṭṭheva dhamme</bold>ti imasmiṃyeva attabhāve. <bold>Sayaṃ abhiññā sacchikatvā</bold>ti attanāyeva abhivisiṭṭhāya paññāya paccakkhaṃ katvā aparappaccayena ñatvā. <bold>Upasampajja viharatī</bold>ti pāpuṇitvā sampādetvā viharati. <bold>Tameva saṅgāmasīsaṃ abhivijiya ajjhāvasatī</bold>ti māraṃ abhivijinitvā vijitavijayattā tena katasaṅgāmasaṅkhātassa ariyamaggassa sīsabhūtaṃ arahattaphalasamāpattiissariyaṭṭhānaṃ, abhibhavanto āvasati, samāpajjati icceva attho. Ime ca devasaddā diṭṭhasaccesu devesu pavattanti, visesato suddhāvāsadevesūti veditabbaṃ.</paragraph>
<paragraph line="364">Gāthāsu <bold>mahanta</bold>nti sīlādiguṇamahattena mahantaṃ. <bold>Vītasārada</bold>nti <pageBreak edition="P" number="2.0075" />sārajjakarānaṃ kilesānaṃ abhāvena vigatasārajjaṃ apagatamaṅkubhāvaṃ. <bold>Purisājaññā</bold>ti assādīsu assājānīyādayo viya purisesu ājānīyabhūtā <pageBreak edition="M" number="0.0242" />uttamapurisā. <bold>Dujjayamajjhabhū</bold>ti pacurajanehi jetuṃ asakkuṇeyyaṃ kilesavāhiniṃ abhibhavi ajjhotthari. ‘‘Ajjayī’’tipi paṭhanti, ajinīti attho. <bold>Jetvāna maccuno</bold><pageBreak edition="V" number="0.0224" /><bold>senaṃ, vimokkhena anāvara</bold>nti lokattayābhibyāpanato diyaḍḍhasahassādivibhāgato ca vipulattā aññehi āvarituṃ paṭisedhetuṃ asakkuṇeyyattā ca anāvaraṃ, maccuno mārassa senaṃ vimokkhena ariyamaggena jetvā yo tvaṃ dujjayaṃ ajayi, tassa namo, te purisājaññāti sambandho.</paragraph>
<paragraph line="365"><bold>Itī</bold>ti vuttappakārena. <bold>Hi</bold>-iti nipātamattaṃ. Etaṃ <bold>pattamānasaṃ</bold>adhigatārahattaṃ khīṇāsavaṃ <bold>devatā</bold><bold>namassantī</bold>ti vuttamevatthaṃ nigamanavasena dasseti. Atha vā <bold>itī</bold>ti iminā kāraṇena. Kiṃ pana etaṃ kāraṇaṃ? Namucisenāvijayena pattamānasattaṃ. Iminā kāraṇena taṃ devatā namassantīti attho. Idāni taṃ kāraṇaṃ phalato dassetuṃ <bold>‘‘tañhi tassa na passanti, yena maccuvasaṃ vaje’’</bold>ti vuttaṃ. Tassattho – yasmā tassa purisājaññassa paṇidhāya gavesantāpi devā aṇumattampi taṃ kāraṇaṃ na passanti, yena so maccuno maraṇassa vasaṃ vaje upagaccheyya. Tasmā taṃ visuddhidevā namassantīti.</paragraph>
<centered line="366">Tatiyasuttavaṇṇanā niṭṭhitā.</centered>
<subhead line="367">4. Pañcapubbanimittasuttavaṇṇanā</subhead>
<paragraph line="368" number="83">Catutthe <bold>yadā</bold>ti yasmiṃ kāle. <bold>Devo</bold>ti upapattidevo. Tayo hi devā – sammutidevā, upapattidevā, visuddhidevāti. Tesu <bold>sammutidevā</bold>nāma rājāno khattiyā. <bold>Upapattidevā</bold>nāma cātumahārājikato paṭṭhāya taduparidevā. <bold>Visuddhidevā</bold>nāma khīṇāsavā. Idha pana kāmāvacaradevo adhippeto. Tena vuttaṃ ‘‘devoti upapattidevo’’ti. <bold>Devakāyā</bold>ti devasamūhato, devaṭṭhānato vā, devalokatoti attho. Samūhanivāsavācako hi ayaṃ kāyasaddo. <bold>Cavanadhammo</bold>ti <pageBreak edition="P" number="2.0076" />maraṇadhammo, āyukkhayena vā puññakkhayena vā upaṭṭhitamaraṇoti attho.</paragraph>
<paragraph line="369"><bold>Pañcassa</bold><pageBreak edition="M" number="0.0243" /><bold>pubbanimittāni pātubhavantī</bold>ti assa upaṭṭhitamaraṇassa devaputtassa pañca maraṇassa pubbanimittāni uppajjanti, pakāsāni vā honti. <bold>Mālā milāyantī</bold>ti tena piḷandhitamālā majjhanhikasamaye ātape khittā viya milātā vihatasobhā honti.</paragraph>
<paragraph line="370"><bold>Vatthāni kilissantī</bold>ti saradasamaye vigatavalāhake ākāse abbhussakkamānabālasūriyasadisappabhāni <pageBreak edition="V" number="0.0225" />nānāvirāgavaṇṇāni tena nivatthapārutavatthāni taṃ khaṇaṃyeva kaddame khipitvā madditāni viya vihatappabhāni malināni honti.</paragraph>
<paragraph line="371"><bold>Kacchehi sedā muccantī</bold>ti suparisuddhajātimaṇi viya susikkhitasippācariyaracitasuvaṇṇapaṭimā viya ca pubbe sedamalajallikārahitasarīrassa tasmiṃ khaṇe ubhohi kacchehi sedadhārā sandanti paggharanti. Na kevalañca kacchehiyeva, sakalasarīratopi panassa sedajalakaṇṇikā muccatiyeva, yena āmuttamuttājālagavacchito viya tassa kāyo hoti.</paragraph>
<paragraph line="372"><bold>Kāye dubbaṇṇiyaṃ okkamatī</bold>ti pubbe paṭisandhito paṭṭhāya yathānubhāvaṃ ekayojanaṃ dviyojanaṃ yāva dvādasayojanamattampi padesaṃ ābhāya pharitvā vijjotamāno kāyo hoti khaṇḍiccapāliccādivirahito, na sītaṃ na uṇhaṃ upaghātakaṃ, devadhītā soḷasavassuddesikā viya hoti, devaputto vīsativassuddesiko viya, taṃ khaṇaṃyeva nippabhe nitteje kāye virūpabhāvo anupavisati saṇṭhāti.</paragraph>
<paragraph line="373"><bold>Sake devo devāsane nābhiramatī</bold>ti attano accharāgaṇehi saddhiṃ kīḷanaparicaraṇakadibbāsane na ramati, na cittassādaṃ labhati. Tassa kira manussagaṇanāya sattahi divasehi maraṇaṃ bhavissatīti imāni pubbanimittāni pātubhavanti. So tesaṃ uppattiyā ‘‘evarūpāya nāma sampattiyā vinā bhavissāmī’’ti balavasokābhibhūto hoti. Tenassa kāye mahāpariḷāho <pageBreak edition="P" number="2.0077" />uppajjati, tena sabbato gattehi sedā muccanti. Cirataraṃ kālaṃ aparicitadukkho taṃ adhivāsetuṃ asakkonto ekacco ‘‘dayhāmi dayhāmī’’ti kandanto paridevanto katthaci assādaṃ alabhanto vijappanto vilapanto tahiṃ tahiṃ āhiṇḍati. Ekacco satiṃ upaṭṭhapetvā <pageBreak edition="M" number="0.0244" />kāyavācāhi vikāraṃ akarontopi piyavippayogadukkhaṃ asahanto vihaññamāno vicarati.</paragraph>
<paragraph line="374">Imāni pana pubbanimittāni yathā loke mahāpuññānaṃ rājarājamahāmattādīnaṃyeva ukkāpātabhūmicālacandaggāhādīni nimittāni paññāyanti, na sabbesaṃ; evameva mahesakkhadevānaṃyeva paññāyati. Uppannāni ca tāni ‘‘imāni maraṇassa pubbanimittāni nāmā’’ti keci devā jānanti, na sabbe. Tattha yo mandena kusalakammena nibbatto, so ‘‘idāni ko jānāti, ‘kuhiṃ nibbattissāmī’’’ti bhāyati. Yo pana mahāpuñño, so ‘‘bahuṃ mayā dānaṃ dinnaṃ, sīlaṃ rakkhitaṃ, puññaṃ upacitaṃ, ito cutassa me sugatiyeva pāṭikaṅkhā’’ti na <pageBreak edition="V" number="0.0226" />bhāyati na vikampati. Evaṃ upaṭṭhitapubbanimittaṃ pana taṃ gahetvā devatā nandanavanaṃ pavesenti sabbadevalokesu nandanavanaṃ atthiyeva.</paragraph>
<paragraph line="375"><bold>Tīhi vācāhi anumodentī</bold>ti idāni vuccamānehi tīhi vacanehi anumodenti, modaṃ pamodaṃ uppādenti, assāsenti, abhivadanavasena vā taṃkhaṇānurūpaṃ pamodaṃ karonti. Keci pana ‘‘anumodentī’’ti padassa ‘‘ovadantī’’ti vadanti. <bold>Ito</bold>ti devalokato. <bold>Bho</bold>ti ālapanaṃ. <bold>Sugati</bold>nti sundaragatiṃ, manussalokaṃ sandhāya vadanti. <bold>Gacchā</bold>ti paṭisandhiggahaṇavasena upehi.</paragraph>
<paragraph line="376"><bold>Evaṃ vutte</bold>ti evaṃ tadā tehi devehi tassa ‘‘ito bho sugatiṃ gacchā’’tiādinā vattabbavacane bhagavatā vutte <bold>aññataro</bold>nāmagottena apākaṭo tassaṃ parisāyaṃ nisinno anusandhikusalo eko bhikkhu ‘‘ete sugatiādayo bhagavatā avisesato vuttā avibhūtā, handa te vibhūtatare kārāpessāmī’’ti etaṃ ‘‘kiṃnu kho, bhante’’tiādivacanaṃ avoca. Saddhādiguṇavisesapaṭilābhakāraṇato devūpapattihetuto ca manussattaṃ devānaṃ <pageBreak edition="P" number="2.0078" />abhisammatanti āha <bold>‘‘manussattaṃ kho bhikkhu devānaṃ sugatigamanasaṅkhāta’’</bold>nti.</paragraph>
<paragraph line="377"><bold>Sugatigamanasaṅkhāta</bold>nti ‘‘sugatigamana’’nti sammā kathitaṃ, vaṇṇitaṃ thomitanti attho. <bold>Yaṃ manussabhūto</bold>ti ettha <bold>ya</bold>nti kiriyāparāmasanaṃ, tena <bold>paṭilabhatī</bold>ti ettha paṭilabhanakiriyā āmasīyati, yo saddhāpaṭilābhoti attho. <bold>Manussabhūto</bold>ti manussesu uppanno, manussabhāvaṃ vā <pageBreak edition="M" number="0.0245" />patto. Yasmā devaloke uppannānaṃ tathāgatassa dhammadesanā yebhuyyena dullabhā savanāya, na tathā manussānaṃ, tasmā vuttaṃ ‘‘manussabhūto’’ti. <bold>Tathāgatappavedite dhammavinaye</bold>ti tathāgatena bhagavatā desite sikkhattayasaṅgahe sāsane. Tañhi dhammato anapetattā dhammo ca, āsayānurūpaṃ vineyyānaṃ vinayanato vinayo cāti dhammavinayo, upanissayasampattiyā vā dhammato anapetattā dhammaṃ apparajakkhajātikaṃ vinetīti dhammavinayo. Dhammeneva vā vinayo, na daṇḍasatthehīti dhammavinayo, dhammayutto vā vinayoti dhammavinayo, dhammāya vā saha maggaphalanibbānāya vinayoti dhammavinayo, mahākaruṇāsabbaññutaññāṇādidhammato vā pavatto vinayoti dhammavinayo. Dhammo vā bhagavā dhammabhūto dhammakāyo dhammassāmī, tassa dhammassa vinayo, na takkiyānanti dhammavinayo, dhamme vā maggaphale nipphādetabbavisayabhūte vā pavatto vinayoti dhammavinayoti vuccati. Tasmiṃ dhammavinaye.</paragraph>
<paragraph line="378"><bold>Saddhaṃ</bold><pageBreak edition="V" number="0.0227" /><bold>paṭilabhatī</bold>ti ‘‘svākkhāto bhagavatā dhammo’’tiādinā saddhaṃ uppādeti. Saddho hi imasmiṃ dhammavinaye yathānusiṭṭhaṃ paṭipajjamāno diṭṭhadhammikasamparāyikaparamatthe ārādhessati. <bold>Suladdhalābhasaṅkhāta</bold>nti ettha yathā hiraññasuvaṇṇakhettavatthādilābho sattānaṃ upabhogasukhaṃ āvahati, khuppipāsādidukkhaṃ paṭibāhati, dhanadāliddiyaṃ vūpasameti, muttādiratanapaṭilābhahetu hoti, lokasantatiñca āvahati; evaṃ lokiyalokuttarā saddhāpi yathāsambhavaṃ lokiyalokuttaraṃ vipākasukhamāvahati, saddhādhurena paṭipannānaṃ <pageBreak edition="P" number="2.0079" />jātijarādidukkhaṃ paṭibāhati, guṇadāliddiyaṃ vūpasameti, satisambojjhaṅgādiratanapaṭilābhahetu hoti, lokasantatiñca āvahati. Vuttañhetaṃ –</paragraph>
<gatha1 line="379">‘‘Saddho sīlena sampanno, yaso bhogasamappito;</gatha1>
<gathalast line="380">Yaṃ yaṃ padesaṃ bhajati, tattha tattheva pūjito’’ti. (dha. pa. 303);</gathalast>
<paragraph line="381">Evaṃ saddhāpaṭilābhassa suladdhalābhatā veditabbā. Yasmā panāyaṃ saddhāpaṭilābho anugāmiko anaññasādhāraṇo sabbasampattihetu, lokiyassa ca hiraññasuvaṇṇādidhanalābhassa kāraṇaṃ. Saddhoyeva hi dānādīni puññāni katvā uḷāruḷāravittūpakaraṇāni adhigacchati, tehi ca attano <pageBreak edition="M" number="0.0246" />paresañca atthameva sampādeti. Assaddhassa pana tāni anatthāvahāni honti, idha ceva samparāye cāti, evampi saddhāya suladdhalābhatā veditabbā. Tathā hi –</paragraph>
<paragraph line="382">‘‘Saddhā bandhati pātheyyaṃ’’. (Saṃ. ni. 1.79).</paragraph>
<paragraph line="383">‘‘Saddhā dutiyā purisassa hotī’’ti ca. (Saṃ. ni. 1.36, 59).</paragraph>
<paragraph line="384">‘‘Saddhīdha vittaṃ purisassa seṭṭha’’nti ca. (Saṃ. ni. 1.73; su. ni. 184).</paragraph>
<paragraph line="385">‘‘Saddhāhattho mahānāgo’’ti ca. (A. ni. 6.43; theragā. 694).</paragraph>
<paragraph line="386">‘‘Saddhā bījaṃ tapo vuṭṭhī’’ti ca. (Saṃ. ni. 1.197; su. ni. 77).</paragraph>
<paragraph line="387">‘‘Saddhesiko, bhikkhave, ariyasāvako’’ti (a. ni. 7.67) ca.</paragraph>
<paragraph line="388">‘‘Saddhāya tarati ogha’’nti ca. (Saṃ. ni. 1.246) –</paragraph>
<unindented line="389">Anekesu ṭhānesu anekehi kāraṇehi saddhā saṃvaṇṇitā.</unindented>
<paragraph line="390">Idāni yāya saddhāya sāsane kusaladhammesu suppatiṭṭhito nāma hoti niyāmokkantiyā, taṃ saddhaṃ dassetuṃ <bold>‘‘sā kho panassā’’</bold>tiādi vuttaṃ. Tattha <bold>assā</bold>ti imassa bhaveyyāti attho. <bold>Niviṭṭhā</bold>ti abhiniviṭṭhā cittasantānaṃ anupaviṭṭhā. <bold>Mūlajātā</bold>ti jātamūlā. Kiṃ pana saddhāya mūlaṃ <pageBreak edition="V" number="0.0228" />nāma? Saddheyyavatthusmiṃ okappanahetubhūto upāyamanasikāro. Apica sappurisasevanā saddhammassavanaṃ yonisomanasikāro dhammānudhammappaṭipattīti cattāri sotāpattiyaṅgāni mūlāni veditabbāni. <bold>Patiṭṭhitā</bold>ti ariyamaggādhigamena kenaci akampanīyabhāvena avaṭṭhitā. Tenevāha ‘‘daḷhā asaṃhāriyā’’ti. <bold>Daḷhā</bold>ti thirā. <bold>Asaṃhāriyā</bold>ti kenaci saṃharituṃ vā hāpetuṃ vā apanetuṃ vā asakkuṇeyyā. Iti te devā tassa sotāpattimaggasamadhigamaṃ āsīsantā evaṃ vadanti. Attano devaloke kāmasukhūpabhogārahameva hi ariyapuggalaṃ te icchanti. Tenāha <pageBreak edition="P" number="2.0080" />‘‘ehi, deva, punappuna’’nti.</paragraph>
<paragraph line="391">Gāthāsu puññakkhayamaraṇampi jīvitindriyupacchedeneva hotīti āha <bold>‘‘cavati āyusaṅkhayā’’</bold>ti. <bold>Anumodata</bold>nti anumodantānaṃ. <bold>Manussānaṃ sahabyata</bold>nti <pageBreak edition="M" number="0.0247" />manussehi sahabhāvaṃ. Saha byetīti sahabyo, sahapavattanako, tassa bhāvo sahabyatā. <bold>Niviṭṭhassā</bold>ti niviṭṭhā bhaveyya. <bold>Yāvajīva</bold>nti yāva jīvitappavattiyā, yāva parinibbānāti attho.</paragraph>
<paragraph line="392"><bold>Appamāṇa</bold>nti sakkaccaṃ bahuṃ uḷāraṃ bahukkhattuñca karaṇavasena pamāṇarahitaṃ. <bold>Nirūpadhi</bold>nti kilesūpadhirahitaṃ, suvisuddhaṃ nimmalanti attho. Yasmā pana te devā mahaggatakusalaṃ na icchanti kāmalokasamatikkamanato, kāmāvacarapuññameva icchanti, tasmā evamettha attho veditabbo – ‘‘ito devalokato cuto manussesu uppajjitvā viññutaṃ patto kāyaduccaritādiṃ sabbaṃ duccaritaṃ pahāya kāyasucaritādiṃ sabbaṃ sucaritaṃ uḷāraṃ vipulaṃ upacinitvā ariyamaggena āgatasaddho bhavāhī’’ti. Yasmā pana lokuttaresu paṭhamamaggaṃ dutiyamaggampi vā icchanti attano devalokūpapattiyā anativattanato, tasmā tesampi vasena ‘‘appamāṇaṃ nirūpadhi’’ntipadānaṃ attho veditabbo – pamāṇakarānaṃ diṭṭhekaṭṭhaoḷārikakāmarāgādikilesānaṃ upacchedena <bold>appamāṇaṃ,</bold>sattamabhavato vā uppajjanārahassa khandhūpadhissa taṃnibbattakaabhisaṅkhārūpadhissa taṃtaṃmaggavajjhakilesūpadhissa ca pahānena tesaṃ anibbattanato nirupadhisaṅkhātanibbānasannissitattā ca <bold>nirupadhī</bold>ti.</paragraph>
<paragraph line="393">Evaṃ accantameva apāyadvārapidhāyakaṃ kammaṃ dassetvā idāni saggasampattinibbattakakammaṃ dassetuṃ <bold>‘‘tato opadhika’’</bold>ntiādi vuttaṃ. Tattha <bold>opadhika</bold>nti upadhivepakkaṃ attabhāvasampattiyā ceva bhogasampattiyā ca nibbattakanti attho. <bold>Upadhī</bold>ti hi attabhāvo vuccati. Yathāha ‘‘santekaccāni pāpakāni kammasamādānāni upadhisampattipaṭibāhitāni na vipaccantī’’ti <pageBreak edition="P" number="2.0081" />(vibha. 810). Kāmaguṇāpi. Yathāha ‘‘upadhīhi narassa socanā’’ti (saṃ. ni. 1.12; su. ni. 34). Tatrāyaṃ <pageBreak edition="V" number="0.0229" />vacanattho – upadhīyati ettha sukhadukkhanti upadhi, attabhāvo kāmaguṇā ca. Upadhikaraṇaṃ sīlaṃ etassa, upadhiṃ vā arahatīti opadhikaṃ, puññaṃ, taṃ bahuṃ uḷāraṃ katvā. Kathaṃ? <bold>Dānena</bold>. Dānañhi itarehi sukaranti evaṃ vuttaṃ. Dānenāti vā padena abhayadānampi vuttaṃ, na āmisadānamevāti sīlassāpi saṅgaho daṭṭhabbo. Yasmā pana te devā asurakāyahāniṃ ekanteneva devakāyapāripūriñca icchanti, tasmā tassa upāyaṃ <pageBreak edition="M" number="0.0248" />dassentā <bold>‘‘aññepi macce saddhamme, brahmacariye nivesayā’’</bold>ti dhammadāne niyojenti. <bold>Yadā vidū</bold>ti yasmiṃ kāle devā devaṃ cavantaṃ vidū vijāneyyuṃ, tadā imāya yathāvuttāya anukampāya dukkhāpanayanakamyatāya ‘‘deva, ime devakāye punappunaṃ uppajjanavasena <bold>ehi</bold>āgacchāhī’’ti ca anumodentīti.</paragraph>
<centered line="394">Catutthasuttavaṇṇanā niṭṭhitā.</centered>
<subhead line="395">5. Bahujanahitasuttavaṇṇanā</subhead>
<paragraph line="396" number="84">Pañcame <bold>loke</bold>ti ettha tayo lokā – sattaloko, saṅkhāraloko, okāsalokoti. Tesu indriyabaddhānaṃ rūpadhammānaṃ arūpadhammānaṃ rūpārūpadhammānañca santānavasena vattamānānaṃ samūho sattaloko, pathavīpabbatādibhedo okāsaloko, ubhayepi khandhā saṅkhāraloko. Tesu sattaloko idha adhippeto. Tasmā <bold>loke</bold>ti sattaloke. Tatthāpi na devaloke, na brahmaloke, manussaloke. Manussalokepi na aññasmiṃ cakkavāḷe, imasmiṃyeva cakkavāḷe. Tatrāpi na sabbaṭṭhānesu, ‘‘puratthimāya disāya gajaṅgalaṃ nāma nigamo, tassa aparena mahāsālā, tato paraṃ paccantimā janapadā, orato majjhe; puratthimadakkhiṇāya disāya sallavatī nāma nadī, tato paraṃ paccantimā janapadā, orato majjhe; dakkhiṇāya disāya setakaṇṇikaṃ nāma nigamo, tato paraṃ paccantimā janapadā <pageBreak edition="P" number="2.0082" />, orato majjhe; pacchimāya disāya thūṇaṃ nāma brāhmaṇagāmo, tato paraṃ paccantimā janapadā, orato majjhe; uttarāya disāya usiraddhajo nāma pabbato, tato paraṃ paccantimā janapadā, orato majjhe’’ti (mahāva. 259) evaṃ paricchinne āyāmato tiyojanasate vitthārato aḍḍhateyyayojanasate parikkhepato navayojanasate majjhimadese uppajjati tathāgato. Na kevalañca tathāgatova paccekabuddhā aggasāvakā asītimahātherā buddhamātā buddhapitā cakkavattirājā aññe ca sārappattā brāhmaṇagahapatikā ettheva uppajjanti. Idha pana tathāgatavāreyeva sabbatthakavasena ayaṃ nayo labbhati, itaresu ekadesavasena.</paragraph>
<paragraph line="397"><bold>Uppajjamānā</bold><pageBreak edition="M" number="0.0249" /><pageBreak edition="V" number="0.0230" /><bold>uppajjantī</bold>ti idaṃ pana ubhayampi vippakatavacanameva, uppajjantā bahujanahitatthāya uppajjanti, na aññena kāraṇenāti evamettha attho veditabbo. Evarūpañhettha saddalakkhaṇaṃ na sakkā aññena saddalakkhaṇena paṭibāhituṃ.</paragraph>
<paragraph line="398">Apica uppajjamāno nāma uppajjati nāma uppanno nāmāti ayaṃ pabhedo veditabbo. Tathāgato hi mahābhinīhāraṃ karonto, buddhakare dhamme pariyesanto, pāramiyo pūrento, pañca mahāpariccāge pariccajanto, ñātatthacariyaṃ caranto, lokatthacariyaṃ, buddhatthacariyaṃ koṭiṃ pāpento, pāramiyo pūretvā tusitabhavane tiṭṭhanto, tato otaritvā carimabhave paṭisandhiṃ gaṇhanto, agāramajjhe vasanto, abhinikkhamanto, mahāpadhānaṃ padahanto, paripakkañāṇo bodhimaṇḍaṃ āruyha mārabalaṃ vidhamento paṭhamayāme pubbenivāsaṃ anussaranto, majjhimayāme dibbacakkhuṃ visodhento, pacchimayāme paṭiccasamuppāde ñāṇaṃ otāretvā anekākāraṃ sabbasaṅkhāre sammasitvā sotāpattimaggaṃ paṭivijjhanto yāva anāgāmiphalaṃ sacchikarontopi <bold>uppajjamāno</bold>eva nāma, arahattamaggakkhaṇe <bold>uppajjati</bold>nāma, arahattaphalakkhaṇe pana <bold>uppanno</bold>nāma. Buddhānañhi sāvakānaṃ viya na paṭipāṭiyā iddhividhañāṇādīnaṃ uppādanakiccaṃ atthi, saheva pana arahattamaggena sakalopi buddhaguṇarāsi āgatova nāma hoti. Tasmā <pageBreak edition="P" number="2.0083" />te nibbattasabbakiccattā arahattaphalakkhaṇe uppannā nāma honti. Idha arahattaphalakkhaṇaṃ sandhāya ‘‘uppajjatī’’ti vutto. Uppanno hotīti ayañhettha attho.</paragraph>
<paragraph line="399">Sāvakopi khīṇāsavo sāvakabodhiyā hetubhūte puññasambhāre sambharanto pubbayogaṃ pubbacariyaṃ gatapaccāgatavattaṃ pūrento carimabhave nibbattanto anukkamena viññutaṃ patvā saṃsāre ādīnavaṃ disvā pabbajjāya cetayamāno pabbajjaṃ matthakaṃ pāpetvā sīlādīni paripūrento dhutadhamme samādāya vattamāno jāgariyaṃ anuyuñjanto ñāṇāni nibbattento vipassanaṃ paṭṭhapetvā heṭṭhimamagge adhigacchantopi <bold>uppajjamāno</bold>eva nāma, arahattamaggakkhaṇe <bold>uppajjati</bold>nāma, arahattaphalakkhaṇe pana <bold>uppanno</bold>nāma. Sekkho pana pubbūpanissayato paṭṭhāya yāva gotrabhuñāṇā <bold>uppajjamāno</bold>nāma, paṭhamamaggakkhaṇe <bold>uppajjati</bold>nāma, paṭhamaphalakkhaṇato paṭṭhāya <bold>uppanno</bold>nāma. Ettāvatā ‘‘tayome, bhikkhave, puggalā loke uppajjamānā uppajjantī’’ti padānaṃ attho vutto hoti.</paragraph>
<paragraph line="400">Idāni <pageBreak edition="M" number="0.0250" /><bold>bahujanahitāyā</bold>tiādīsu <bold>bahujanahitāyā</bold>ti mahājanassa hitatthāya. <bold>Bahujanasukhāyā</bold>ti mahājanassa sukhatthāya. <bold>Lokānukampāyā</bold>ti sattalokassa anukampaṃ paṭicca. Katarasattalokassāti <pageBreak edition="V" number="0.0231" />? Yo tathāgatassa dhammadesanaṃ sutvā dhammaṃ paṭivijjhati, amatapānaṃ pivati, tassa. Bhagavato hi dhammacakkappavattanasuttantadesanāya aññātakoṇḍaññappamukhā aṭṭhārasa brahmakoṭiyo dhammaṃ paṭivijjhiṃsu. Evaṃ yāva subhaddaparibbājakavinayanā dhammaṃ paṭividdhasattānaṃ gaṇanā natthi, mahāsamayasuttantadesanāyaṃ maṅgalasuttaṃ, cūḷarāhulovādaṃ, samacittadesanāyanti imesu catūsu ṭhānesu abhisamayaṃ pattasattānaṃ paricchedo natthi. Evametassa aparimāṇassa sattalokassa anukampāya. Sāvakassa pana arahato sekkhassa ca lokānukampāya uppatti dhammasenāpatiādīhi dhammabhaṇḍāgārikādīhi ca desitadesanāya paṭivedhappattasattānaṃ <pageBreak edition="P" number="2.0084" />vasena, aparabhāge ca mahāmahindattherādīhi desitadesanāya paṭividdhasaccānaṃ vasena, yāvajjatanā ito paraṃ anāgate ca sāsanaṃ nissāya saggamokkhamaggesu patiṭṭhahantānaṃ vasenapi ayamattho vibhāvetabbo.</paragraph>
<paragraph line="401">Apica <bold>bahujanahitāyā</bold>ti bahujanassa hitatthāya, nesaṃ paññāsampattiyā diṭṭhadhammikasamparāyikahitūpadesakoti. <bold>Bahujanasukhāyā</bold>ti bahujanassa sukhatthāya, cāgasampattiyā upakaraṇasukhasampadāyakoti. <bold>Lokānukampāyā</bold>ti lokassa anukampanatthāya, mettākaruṇāsampattiyā mātāpitaro viya lokassa rakkhitā gopitāti. <bold>Atthāya hitāya sukhāya devamanussāna</bold>nti idha devamanussaggahaṇena bhabbapuggale veneyyasatte eva gahetvā tesaṃ nibbānamaggaphalādhigamāya tathāgatassa uppatti dassitā paṭhamavāre, dutiyatatiyavāresu pana arahato sekkhassa ca vasena yojetabbaṃ. Tattha <bold>atthāyā</bold>ti iminā paramatthāya, nibbānāyāti vuttaṃ hoti. <bold>Hitāyā</bold>ti taṃsampāpakamaggatthāyāti vuttaṃ hoti. Nibbānasampāpakamaggato hi uttariṃ hitaṃ nāma natthi. <bold>Sukhāyā</bold>ti phalasamāpattisukhatthāyāti vuttaṃ hoti, tato uttari sukhābhāvato. Vuttañhetaṃ ‘‘ayaṃ samādhi paccuppannasukho ceva āyatiñca sukhavipāko’’ti (dī. ni. 3.355; a. ni. 5.27; vibha. 804).</paragraph>
<paragraph line="402"><bold>Tathāgato</bold>tiādīnaṃ <pageBreak edition="M" number="0.0251" />padānaṃ attho heṭṭhā vutto. <bold>Vijjācaraṇasampanno</bold>tiādīsu tissopi vijjā bhayabherave (ma. ni. 1.34 ādayo) āgatanayena, chapi vijjā chaḷabhiññāvasena, aṭṭhapi vijjā ambaṭṭhasutte āgatāti vijjāhi, sīlasaṃvarādīhi, pannarasahi caraṇadhammehi ca, anaññasādhāraṇehi sampanno samannāgatoti <bold>vijjācaraṇasampanno</bold>. Sobhanagamanattā, sundaraṃ ṭhānaṃ gatattā, sammā gatattā, sammā gadattā ca <bold>sugato</bold>. Sabbathā viditalokattā <bold>lokavidū</bold>. Natthi etassa uttaroti <bold>anuttaro</bold>. Purisadamme <pageBreak edition="P" number="2.0085" />purisaveneyye sāreti vinetīti <bold>purisadammasārathi</bold>. Diṭṭhadhammikasamparāyikaparamatthehi yathārahaṃ anusāsatīti <bold>satthā</bold>. Sabbassāpi neyyassa sabbappakārena <pageBreak edition="V" number="0.0232" />sayambhuñāṇena buddhattā <bold>buddho</bold>ti ayamettha saṅkhepo, vitthāro pana visuddhimaggato (visuddhi. 1.132-133) gahetabbo.</paragraph>
<paragraph line="403"><bold>So dhammaṃ deseti ādi…pe… pariyosānakalyāṇa</bold>nti so bhagavā sattesu kāruññaṃ paṭicca hitvāpi anuttaraṃ vivekasukhaṃ dhammaṃ deseti. Tañca kho appaṃ vā bahuṃ vā desento ādikalyāṇādippakārameva deseti. Kathaṃ? Ekagāthāpi hi samantabhaddakattā dhammassa paṭhamapādena ādikalyāṇā, dutiyatatiyehi majjhekalyāṇā, pacchimena pariyosānakalyāṇā. Ekānusandhikaṃ suttaṃ nidānena ādikalyāṇaṃ, nigamanena pariyosānakalyāṇaṃ, sesena majjhekalyāṇaṃ. Nānānusandhikaṃ suttaṃ paṭhamena anusandhinā ādikalyāṇaṃ, pacchimena pariyosānakalyāṇaṃ, sesehi majjhekalyāṇaṃ. Sakalopi vā sāsanadhammo attano atthabhūtena sīlena ādikalyāṇo, samathavipassanāmaggaphalehi majjhekalyāṇo, nibbānena pariyosānakalyāṇo. Sīlasamādhīhi vā ādikalyāṇo, vipassanāmaggehi majjhekalyāṇo, phalanibbānehi pariyosānakalyāṇo. Buddhasubuddhatāya vā ādikalyāṇo, dhammasudhammatāya majjhekalyāṇo, saṅghasuppaṭipattiyā pariyosānakalyāṇo. Taṃ sutvā tathattāya paṭipannena adhigantabbāya abhisambodhiyā vā ādikalyāṇo, paccekabodhiyā majjhekalyāṇo, sāvakabodhiyā pariyosānakalyāṇo. Suyyamāno cesa nīvaraṇavikkhambhanato savanenapi kalyāṇameva āvahatīti ādikalyāṇo, paṭipajjiyamāno samathavipassanāsukhāvahanato paṭipattiyāpi <pageBreak edition="M" number="0.0252" />sukhameva āvahatīti majjhekalyāṇo, tathāpaṭipanno ca paṭipattiphale niṭṭhite tādibhāvāvahanato paṭipattiphalenapi kalyāṇameva āvahatīti pariyosānakalyāṇo. Nāthappabhavattā ca pabhavasuddhiyā ādikalyāṇo, atthasuddhiyā majjhekalyāṇo, kiccasuddhiyā pariyosānakalyāṇo. Tena <pageBreak edition="P" number="2.0086" />vuttaṃ ‘‘so dhammaṃ deseti ādi…pe… pariyosānakalyāṇa’’nti.</paragraph>
<paragraph line="404">Yaṃ pana bhagavā dhammaṃ desento sāsanabrahmacariyaṃ maggabrahmacariyañca pakāseti, nānānayehi dīpeti, taṃ yathānurūpaṃ atthasampattiyā <bold>sātthaṃ,</bold>byañjanasampattiyā <bold>sabyañjanaṃ</bold>. Saṅkāsana, pakāsana, vivaraṇa, vibhajana, uttānīkaraṇa paññattiatthapadasamāyogato sātthaṃ, akkharapadabyañjanākāraniruttiniddesasampattiyā sabyañjanaṃ, atthagambhīratāpaṭivedhagambhīratāhi vā sātthaṃ, dhammagambhīratādesanāgambhīratāhi sabyañjanaṃ. Atthapaṭibhānapaṭisambhidāvisayato vā sātthaṃ, dhammaniruttipaṭisambhidāvisayato sabyañjanaṃ. Paṇḍitavedanīyato parikkhakajanappasādakanti sātthaṃ, saddheyyato lokiyajanappasādakanti sabyañjanaṃ. Gambhīrādhippāyato sātthaṃ, uttānapadato sabyañjanaṃ. Upanetabbassa abhāvato sakalaparipuṇṇabhāvena <bold>kevalaparipuṇṇaṃ,</bold>apanetabbassa abhāvato <pageBreak edition="V" number="0.0233" />niddosabhāvena <bold>parisuddhaṃ,</bold>apica paṭipattiyā adhigamabyattito <bold>sātthaṃ,</bold>pariyattiyā āgamabyattito <bold>sabyañjanaṃ,</bold>sīlādipañcadhammakkhandhapāripūriyā <bold>paripuṇṇaṃ</bold>, nirupakkilesato nittharaṇatthāya pavattito lokāmisanirapekkhato ca <bold>parisuddhaṃ,</bold>sikkhattayapariggahitattā brahmabhūtehi seṭṭhehi caritabbato tesaṃ cariyabhāvato ca<bold>brahmacariyaṃ</bold>. Tasmā ‘‘sātthaṃ sabyañjanaṃ…pe… pakāsetī’’ti vuccati. <bold>Paṭhamo</bold>ti gaṇanānupubbato sabbalokuttamabhāvato ca paṭhamo puggalo.</paragraph>
<paragraph line="405"><bold>Tasseva satthu sāvako</bold>ti tasseva yathāvuttaguṇassa satthu sammāsambuddhassa dhammadesanāya savanante jāto dhammasenāpatisadiso sāvako, na pūraṇādi viya paṭiññāmattena satthu sāvako. <bold>Pāṭipado</bold>ti paṭipadāsaṅkhātena ariyamaggena ariyāya jātiyā jāto bhavoti pāṭipado, aniṭṭhitapaṭipattikicco paṭipajjamānoti attho. Suttageyyādi pariyattidhammo bahuṃ suto etenāti <bold>bahussuto</bold>. Pātimokkhasaṃvarādisīlena <pageBreak edition="M" number="0.0253" />ceva āraññikaṅgādidhutaṅgavatehi <pageBreak edition="P" number="2.0087" />ca upapanno sampanno samannāgatoti <bold>sīlavatūpapanno</bold>. Iti bhagavā ‘‘lokānukampā nāma hitajjhāsayena dhammadesanā, sā ca imesu eva tīsu puggalesu paṭibaddhā’’ti dasseti. Sesaṃ suviññeyyameva.</paragraph>
<paragraph line="406">Gāthāsu <bold>tassanvayo</bold>ti tasseva satthu paṭipattiyā dhammadesanāya ca anugamanena tassanvayo anujāto. Avijjandhakāraṃ vidhamitvā saparasantānesu dhammālokasaṅkhātāya pabhāya karaṇato <bold>pabhaṅkarā. Dhammamudīrayantā</bold>ti catusaccadhammaṃ kathentā. <bold>Apāpurantī</bold>ti ugghāṭenti. <bold>Amatassa</bold>nibbānassa. <bold>Dvāraṃ</bold>ariyamaggaṃ. <bold>Yogā</bold>ti kāmayogādito. <bold>Satthavāhenā</bold>ti veneyyasatthavāhanato bhavakantāranittharaṇato satthavāho, bhagavā, tena satthavāhena. <bold>Sudesitaṃ maggamanukkamantī</bold>ti tena sammā desitaṃ ariyamaggaṃ tassa desanānusārena anugacchanti paṭipajjanti. <bold>Idhevā</bold>ti imasmiṃyeva attabhāve. Sesaṃ uttānameva.</paragraph>
<centered line="407">Pañcamasuttavaṇṇanā niṭṭhitā.</centered>
<subhead line="408">6. Asubhānupassīsuttavaṇṇanā</subhead>
<paragraph line="409" number="85">Chaṭṭhe <bold>asubhānupassī</bold>ti asubhaṃ anupassantā dvattiṃsākāravasena ceva uddhumātakādīsu gahitanimittassa upasaṃharaṇavasena ca kāyasmiṃ asubhaṃ asubhākāraṃ anupassakā hutvā viharatha. <bold>Ānāpānassatī</bold>ti ānāpāne sati, taṃ ārabbha pavattā sati, assāsapassāsapariggāhikā <pageBreak edition="V" number="0.0234" />satīti attho. Vuttañhetaṃ ‘‘ānanti assāso, no passāso. Pānanti passāso, no assāso’’tiādi (paṭi. ma. 1.160).</paragraph>
<paragraph line="410"><bold>Vo</bold>ti tumhākaṃ. <bold>Ajjhatta</bold>nti idha gocarajjhattaṃ adhippetaṃ. <bold>Parimukha</bold>nti abhimukhaṃ. <bold>Sūpaṭṭhitā</bold>ti suṭṭhu upaṭṭhitā. Idaṃ vuttaṃ hoti – ānāpānassati ca tumhākaṃ kammaṭṭhānābhimukhaṃ suṭṭhu upaṭṭhitā <pageBreak edition="P" number="2.0088" />hotūti. Atha vā <bold>parimukha</bold>nti pariggahitaniyyānaṃ. Vuttañhetaṃ paṭisambhidāyaṃ – ‘‘parīti pariggahaṭṭho, mukhanti niyyānaṭṭho <pageBreak edition="M" number="0.0254" />, satīti upaṭṭhānaṭṭho, tena vuccati parimukhaṃ sati’’nti (paṭi. ma. 1.164). Iminā catusatipaṭṭhānasoḷasappabhedā ānāpānassatikammaṭṭhānabhāvanā dassitāti daṭṭhabbā.</paragraph>
<paragraph line="411">Evaṃ saṅkhepeneva rāgacaritavitakkacaritānaṃ sappāyaṃ paṭikūlamanasikārakāyānupassanāvasena samathakammaṭṭhānaṃ vipassanākammaṭṭhānañca upadisitvā idāni suddhavipassanākammaṭṭhānameva dassento <bold>‘‘sabbasaṅkhāresu aniccānupassino viharathā’’</bold>ti āha. Tattha aniccaṃ, aniccalakkhaṇaṃ, aniccānupassanā, aniccānupassīti idaṃ catukkaṃ veditabbaṃ. Hutvā, abhāvato, udayabbayayogato, tāvakālikato, niccapaṭikkhepato ca khandhapañcakaṃ <bold>aniccaṃ</bold>nāma. Tassa yo hutvā abhāvākāro, taṃ <bold>aniccalakkhaṇaṃ</bold>nāma. Taṃ ārabbha pavattā vipassanā <bold>aniccānupassanā</bold>. Taṃ aniccanti vipassako <bold>aniccānupassī</bold>. Ettha ca ekādasavidhā asubhakathā paṭhamajjhānaṃ pāpetvā, soḷasavatthukā ca ānāpānakathā catutthajjhānaṃ pāpetvā, vipassanākathā ca vitthārato vattabbā, sā pana sabbākārato visuddhimagge (visuddhi. 2.737-740) kathitāti tattha vuttanayeneva veditabbā.</paragraph>
<paragraph line="412">Idāni asubhānupassanādīhi nipphādetabbaṃ phalavisesaṃ dassetuṃ <bold>‘‘asubhānupassīna’’</bold>ntiādimāha. Tattha <bold>subhāya dhātuyā</bold>ti subhabhāve, subhanimitteti attho. <bold>Rāgānusayo</bold>ti subhārammaṇe uppajjanāraho kāmarāgānusayo. So kesādīsu uddhumātakādīsu vā asubhānupassīnaṃ asubhanimittaṃ gahetvā tattha paṭhamajjhānaṃ nibbattetvā taṃ pādakaṃ katvā vipassanaṃ paṭṭhapetvā adhigatena anāgāmimaggena <bold>pahīyati,</bold>sabbaso samucchindīyatīti attho. Vuttañhetaṃ ‘‘asubhā bhāvetabbā kāmarāgassa pahānāyā’’ti (a. ni. 9.3; udā. 31). <bold>Bāhirā</bold>ti bahiddhāvatthukattā anatthāvahattā ca bāhirā bahibhūtā. <bold>Vitakkāsayā</bold>ti kāmasaṅkappādimicchāvitakkā. Te <pageBreak edition="P" number="2.0089" />hi appahīnā āsayānugatā sati paccayasamavāye uppajjanato vitakkāsayāti vuttā. Kāmavitakko cettha kāmarāgaggahaṇena gahito evāti tadavasesā <pageBreak edition="V" number="0.0235" />vitakkā eva vuttāti veditabbā. <bold>Vighātapakkhikā</bold>ti dukkhabhāgiyā, icchāvighātanibbattanakā vā. <bold>Te na hontī</bold>ti <pageBreak edition="M" number="0.0255" />te pahīyanti. Byāpādavitakko, vihiṃsāvitakko, ñātivitakko, janapadavitakko, amarāvitakko, anavaññattipaṭisaṃyutto vitakko, lābhasakkārasilokapaṭisaṃyutto vitakko, parānuddayatāpaṭisaṃyutto vitakkoti aṭṭha, kāmavitakkena saddhiṃ navavidhā mahāvitakkā ānāpānassatisamādhinā tannissitāya ca vipassanāya pubbabhāge vikkhambhitā. Taṃ pādakaṃ katvā adhigatena ariyamaggena yathārahaṃ anavasesato pahīyanti. Vuttampi cetaṃ ‘‘ānāpānassati bhāvetabbā vitakkupacchedāyā’’ti (a. ni. 9.3; udā. 31).</paragraph>
<paragraph line="413"><bold>Yā avijjā, sā pahīyatī</bold>ti yā saccasabhāvapaṭicchādinī sabbānatthakārī sakalassa vaṭṭadukkhassa mūlabhūtā avijjā, sā aniccānupassīnaṃ viharataṃ samucchijjati. Idaṃ kira bhagavatā aniccākārato vuṭṭhitassa sukkhavipassakakhīṇāsavassa vasena vuttaṃ. Tassāyaṃ saṅkhepattho – tebhūmakesu sabbasaṅkhāresu aniccādito sammasanaṃ paṭṭhapetvā vipassantānaṃ yadā aniccanti pavattamānā vuṭṭhānagāminīvipassanā maggena ghaṭīyati, anukkamena arahattamaggo uppajjati, tesaṃ aniccānupassīnaṃ viharataṃ avijjā anavasesato pahīyati, arahattamaggavijjā uppajjatīti. <bold>Aniccānupassīnaṃ viharata</bold>nti idaṃ aniccalakkhaṇassa tesaṃ pākaṭabhāvato itarassa lakkhaṇadvayassa gahaṇe upāyabhāvato vā vuttaṃ, na pana ekasseva lakkhaṇassa anupassitabbato. Vuttañhetaṃ ‘‘yadaniccaṃ taṃ dukkhaṃ, yaṃ dukkhaṃ tadanattā’’ti (saṃ. ni. 3.15). Aparampi vuttaṃ ‘‘aniccasaññino hi, meghiya, anattasaññā saṇṭhāti, anattasaññī asmimānasamugghātaṃ pāpuṇātī’’ti.</paragraph>
<paragraph line="414">Gāthāsu <bold>ānāpāne paṭissato</bold>ti ānāpānanimittasmiṃ paṭi paṭi sato, upaṭṭhitassatīti attho. <bold>Passa</bold>nti <pageBreak edition="P" number="2.0090" />āsavakkhayañāṇacakkhunā saṅkhārūpasamaṃ nibbānaṃ passanto. <bold>Ātāpī sabbadā</bold>ti antarāvosānaṃ anāpajjitvā asubhānupassanādīsu satataṃ ātāpī yuttappayutto, tato eva <bold>yato</bold>vāyamamāno, niyato vā sammattaniyāmena <bold>tattha</bold>sabbasaṅkhārasamathe nibbāne arahattaphalavimuttiyā vimuccati. Sesaṃ vuttanayameva.</paragraph>
<centered line="415">Chaṭṭhasuttavaṇṇanā niṭṭhitā.</centered>
<subhead line="416">7. Dhammānudhammapaṭipannasuttavaṇṇanā</subhead>
<paragraph line="417" number="86">Sattame <pageBreak edition="M" number="0.0256" /><pageBreak edition="V" number="0.0236" /><bold>dhammānudhammapaṭipannassā</bold>ti ettha dhammo nāma navavidho lokuttaradhammo, tassa dhammassa anudhammo sīlavisuddhiādi pubbabhāgapaṭipadādhammo, taṃ dhammānudhammaṃ paṭipannassa adhigantuṃ paṭipajjamānassa. <bold>Ayamanudhammo hotī</bold>ti ayaṃ anucchavikasabhāvo patirūpasabhāvo hoti. <bold>Veyyākaraṇāyā</bold>ti kathanāya. <bold>Dhammānudhammapaṭipannoya</bold>nti <bold>ya</bold>nti karaṇatthe paccattavacanaṃ. Idaṃ vuttaṃ hoti – yena anudhammena taṃ dhammānudhammaṃ paṭipannoti byākaramāno sammadeva byākaronto nāma siyā, na tatonidānaṃ viññūhi garahitabbo siyāti. <bold>Ya</bold>nti vā kiriyāparāmasanaṃ, tenetaṃ dasseti ‘‘yadidaṃ dhammasseva bhāsanaṃ, dhammavitakkasseva ca vitakkanaṃ tadubhayābhāve ñāṇupekkhāya, ayaṃ dhammānudhammapaṭipannassa bhikkhuno tathārūpo ayanti kathanāyānurūpahetu anucchavikakāraṇaṃ. <bold>Bhāsamāno dhammaṃyeva bhāseyyā</bold>ti kathento ce dasakathāvatthudhammaṃyeva katheyya, na tappaṭipakkhamahicchatādiadhammaṃ. Vuttañhetaṃ –</paragraph>
<indent line="418">‘‘Yāyaṃ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati. Seyyathidaṃ – appicchakathā, santuṭṭhikathā, pavivekakathā, asaṃsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā <pageBreak edition="P" number="2.0091" />, evarūpāya kathāya nikāmalābhī hoti akicchalābhī akasiralābhī’’ti (a. ni. 9.3; udā. 31).</indent>
<paragraph line="419">Abhisallekhikāya kathāya lābhī eva hi taṃ bhāseyya. Etena kalyāṇamittasampadā dassitā.</paragraph>
<paragraph line="420"><bold>Dhammavitakka</bold>nti nekkhammavitakkādiṃ dhammato anapetaṃ vitakkayato ‘‘sīlādipaṭipadaṃ paripūressāmī’’ti uparūpari ussāho abhivaḍḍhissati. So pana vitakko sīlādīnaṃ anupakāradhamme vajjetvā upakāradhamme anubrūhanavasena hānabhāgiyabhāvaṃ apanetvā ṭhitibhāgiyabhāvepi aṭṭhatvā visesabhāgiyataṃ nibbedhabhāgiyatañca pāpanavasena pavattiyā anekappabhedo veditabbo. <bold>No adhammavitakka</bold>nti kāmavitakkaṃ no vitakkeyyāti <pageBreak edition="M" number="0.0257" />attho. <bold>Tadubhayaṃ vā panā</bold>ti yadetaṃ paresaṃ anuggahaṇatthaṃ dhammabhāsanaṃ attano anuggahaṇatthaṃ dhammavitakkanañca vuttaṃ. Atha vā pana taṃ ubhayaṃ <bold>abhinivajjetvā</bold>appaṭipajjitvā akatvā. <bold>Upekkhako</bold>ti <pageBreak edition="V" number="0.0237" />tathāpaṭipattiyaṃ udāsīno samathavipassanābhāvanameva anubrūhanto vihareyya, samathapaṭipattiyaṃ upekkhako hutvā vipassanāyameva kammaṃ karonto vihareyya. Vipassanampi ussukkāpetvā tatthapi saṅkhārupekkhāñāṇavasena upekkhako yāva vipassanāñāṇaṃ maggena ghaṭīyati, tāva yathā taṃ tikkhaṃ sūraṃ pasannaṃ hutvā vahati, tathā vihareyya sato sampajānoti.</paragraph>
<paragraph line="421">Gāthāsu samathavipassanādhammo āramitabbaṭṭhena ārāmo etassāti <bold>dhammārāmo</bold>. Tasmiṃyeva dhamme ratoti <bold>dhammarato</bold>. Tasseva dhammassa punappunaṃ vicintanato <bold>dhammaṃ anuvicintayaṃ</bold>taṃ dhammaṃ āvajjento, manasi karontoti attho. <bold>Anussara</bold>nti tameva dhammaṃ uparūparibhāvanāvasena anussaranto. Atha vā vimuttāyatanasīse ṭhatvā paresaṃ desanāvasena sīlādidhammo āramitabbaṭṭhena ārāmo etassāti <bold>dhammārāmo</bold>. Tatheva tasmiṃ dhamme rato abhiratoti <bold>dhammarato</bold>. Tesaṃyeva sīlādidhammānaṃ gatiyo samanvesanto kāmavitakkādīnaṃ okāsaṃ adatvā nekkhammasaṅkappādidhammaṃyeva anuvicintanato <bold>dhammaṃ anuvicintayaṃ</bold><pageBreak edition="P" number="2.0092" />. Tadubhayaṃ vā pana oḷārikato dahanto ajjhupekkhitvā samathavipassanādhammameva uparūpari bhāvanāvasena anussaranto anubrūhanavasena pavattento. <bold>Saddhammā</bold>ti sattatiṃsappabhedā bodhipakkhiyadhammā navavidhalokuttaradhammā ca <bold>na parihāyati,</bold>na cirasseva taṃ adhigacchatīti attho.</paragraph>
<paragraph line="422">Idāni tassa anussaraṇavidhiṃ dassento <bold>‘‘caraṃ vā’’</bold>tiādimāha. Tattha <bold>caraṃ vā</bold>ti bhikkhācāravasena caṅkamanavasena ca caranto vā. <bold>Yadi vā tiṭṭha</bold>nti tiṭṭhanto vā <bold>nisinno</bold>vā, <bold>uda vā saya</bold>nti sayanto vā. Evaṃ catūsupi iriyāpathesu. <bold>Ajjhattaṃ samayaṃ citta</bold>nti yathāvutte kammaṭṭhānasaṅkhāte gocarajjhatte attano cittaṃ rāgādikilesānaṃ vūpasamanavasena pajahanavasena samayaṃ samento. <bold>Santimevādhigacchatī</bold>ti accantasantiṃ nibbānameva pāpuṇātīti.</paragraph>
<centered line="423">Sattamasuttavaṇṇanā niṭṭhitā.</centered>
<subhead line="424">8. Andhakaraṇasuttavaṇṇanā</subhead>
<paragraph line="425" number="87">Aṭṭhame <pageBreak edition="M" number="0.0258" /><bold>akusalavitakkā</bold>ti akosallasambhūtā vitakkā. <bold>Andhakaraṇā</bold>tiādīsu yassa sayaṃ uppajjanti, taṃ yathābhūtadassananivāraṇena andhaṃ karontīti <bold>andhakaraṇā</bold>. Na paññācakkhuṃ karontīti <bold>acakkhukaraṇā</bold>. Aññāṇaṃ karontīti <bold>aññāṇakaraṇā. Paññānirodhikā</bold>ti <pageBreak edition="V" number="0.0238" />kammassakatāpaññā, jhānapaññā, vipassanāpaññāti imā tisso paññā appavattikaraṇena nirodhentīti paññānirodhikā. Aniṭṭhaphaladāyakattā dukkhasaṅkhātassa vighātassa pakkhe vattantīti <bold>vighātapakkhikā</bold>. Kilesanibbānaṃ na saṃvattayantīti <bold>anibbānasaṃvattanikā</bold>.</paragraph>
<paragraph line="426"><bold>Kāmavitakko</bold>ti kāmapaṭisaṃyutto vitakko. So hi kilesakāmasahito hutvā vatthukāmesu pavattati. Byāpādapaṭisaṃyutto vitakko <bold>byāpādavitakko</bold>. Vihiṃsāpaṭisaṃyutto <pageBreak edition="P" number="2.0093" />vitakko <bold>vihiṃsāvitakko</bold>. Ime dve ca sattesupi saṅkhāresupi uppajjanti. Kāmavitakko hi piyamanāpe satte vā saṅkhāre vā vitakkentassa uppajjati, byāpādavitakko appiye amanāpe satte vā saṅkhāre vā kujjhitvā olokanakālato paṭṭhāya yāva nāsanā uppajjati, vihiṃsāvitakko saṅkhāresu na uppajjati, saṅkhārā dukkhāpetabbā nāma natthi, ‘‘ime sattā haññantu vā bajjhantu vā ucchijjantu vā vinassantu vā mā vā ahesu’’nti cintanakāle pana sattesu uppajjati.</paragraph>
<paragraph line="427">Imeyeva pana kāmasaṅkappādayo. Atthato hi kāmavitakkādīnaṃ kāmasaṅkappādīnañca nānākaraṇaṃ natthi, taṃsampayuttā pana saññādayo kāmasaññādayo. Kāmadhātuādīnaṃ pana yasmā pāḷiyaṃ –</paragraph>
<indent line="428">‘‘Kāmapaṭisaṃyutto takko vitakko…pe… micchāsaṅkappo, ayaṃ vuccati kāmadhātu, sabbepi akusalā dhammā kāmadhātu. Byāpādapaṭisaṃyutto takko vitakko…pe… micchāsaṅkappo, ayaṃ vuccati byāpādadhātu. Dasasu āghātavatthūsu cittassa āghāto paṭighāto…pe… anattamanatā cittassa, ayaṃ vuccati byāpādadhātu. Vihiṃsāpaṭisaṃyutto takko vitakko micchāsaṅkappo <pageBreak edition="M" number="0.0259" />, ayaṃ vuccati vihiṃsādhātu. Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena satte viheṭheti, ayaṃ vihiṃsādhātū’’ti (vibha. 182, 910) –</indent>
<unindented line="429">Āgatattā viseso labbhati.</unindented>
<paragraph line="430">Tattha dve kathā sabbasaṅgāhikā ca asambhinnā ca. Tattha kāmadhātuyā gahitāya itarā dvepi gahitā nāma honti. Tato pana nīharitvā ayaṃ byāpādadhātu, ayaṃ vihiṃsādhātūti dassetīti ayaṃ sabbasaṅgāhikā nāma. Kāmadhātuṃ kathento pana bhagavā byāpādadhātuṃ byāpādadhātuṭṭhāne <pageBreak edition="V" number="0.0239" />, vihiṃsādhātuṃ vihiṃsādhātuṭṭhāne ṭhapetvāva avasesaṃ kāmadhātu nāmāti kathesīti ayaṃ asambhinnakathā nāma.</paragraph>
<paragraph line="431">Sukkapakkhe vuttavipariyāyena attho veditabbo. Nekkhammapaṭisaṃyutto vitakko <bold>nekkhammavitakko</bold>. So asubhapubbabhāge kāmāvacaro hoti, asubhajjhāne rūpāvacaro, taṃ jhānaṃ pādakaṃ katvā uppannamaggaphalakāle lokuttaro. Abyāpādapaṭisaṃyutto vitakko <bold>abyāpādavitakko</bold>. So mettāpubbabhāge <pageBreak edition="P" number="2.0094" />kāmāvacaro hoti, mettājhāne rūpāvacaro, taṃ jhānaṃ pādakaṃ katvā uppannamaggaphalakāle lokuttaro. Avihiṃsāpaṭisaṃyutto vitakko <bold>avihiṃsāvitakko</bold>. So karuṇāpubbabhāge kāmāvacaro, karuṇājjhāne rūpāvacaro, taṃ jhānaṃ pādakaṃ katvā uppannamaggaphalakāle lokuttaro. Yadā pana alobho sīsaṃ hoti, tadā itare dve tadanvāyikā honti. Yadā mettā sīsaṃ hoti, tadā itare dve tadanvāyikā honti. Yadā karuṇā sīsaṃ hoti, tadā itare dve tadanvāyikā honti.</paragraph>
<paragraph line="432">Imeyeva pana nekkhammasaṅkappādayo. Atthato hi nekkhammavitakkādīnaṃ nekkhammasaṅkappādīnañca nānākaraṇaṃ natthi, taṃsampayuttā pana saññādayo nekkhammasaññādayo. Nekkhammadhātuādīnaṃ pana yasmā pāḷiyaṃ –</paragraph>
<indent line="433">‘‘Nekkhammapaṭisaṃyutto takko vitakko saṅkappo, ayaṃ vuccati nekkhammadhātu, sabbepi kusalā dhammā nekkhammadhātu. Abyāpādapaṭisaṃyutto takko vitakko saṅkappo, ayaṃ vuccati abyāpādadhātu. Yā sattesu metti mettāyanā mettācetovimutti <pageBreak edition="M" number="0.0260" />, ayaṃ vuccati abyāpādadhātu. Avihiṃsāpaṭisaṃyutto takko vitakko saṅkappo – ayaṃ vuccati avihiṃsādhātu. Yā sattesu karuṇā karuṇāyanā karuṇācetovimutti – ayaṃ vuccati avihiṃsādhātū’’ti. (Vibha. 182) –</indent>
<unindented line="434">Āgatattā viseso labbhati. Idhāpi sabbasaṅgāhikā, asambhinnāti dve kathā vuttanayeneva veditabbā. Sesaṃ suviññeyyameva.</unindented>
<paragraph line="435">Gāthāsu <bold>vitakkaye</bold>ti vitakkeyya. <bold>Nirākare</bold>ti attano santānato nīhareyya vinodeyya, pajaheyyāti attho. <bold>Save vitakkāni vicāritāni, sameti vuṭṭhīva rajaṃ samūhata</bold>nti yathā nāma gimhānaṃ pacchime māse pathaviyaṃ samūhataṃ samantato uṭṭhitaṃ rajaṃ mahato akālameghassa vassato vuṭṭhi <pageBreak edition="V" number="0.0240" />ṭhānaso vūpasameti, evameva so yogāvacaro vitakkāni micchāvitakke ca vicāritāni taṃsampayuttavicāre ca sameti vūpasameti samucchindati. Tathābhūto ca <bold>vitakkūpasamena cetasā</bold>sabbesaṃ micchāvitakkānaṃ upasamanato vitakkūpasamena <pageBreak edition="P" number="2.0095" />ariyamaggacittena. <bold>Idheva</bold>diṭṭheva dhamme, <bold>santipadaṃ</bold>nibbānaṃ, <bold>samajjhagā</bold>samadhigato hotīti.</paragraph>
<centered line="436">Aṭṭhamasuttavaṇṇanā niṭṭhitā.</centered>
<subhead line="437">9. Antarāmalasuttavaṇṇanā</subhead>
<paragraph line="438" number="88">Navame <bold>antarāmalā</bold>ti ettha <bold>antarā</bold>saddo –</paragraph>
<gatha1 line="439">‘‘Nadītīresu saṇṭhāne, sabhāsu rathiyāsu ca;</gatha1>
<gathalast line="440">Janā saṅgamma mantenti, mañca tañca kimantara’’nti. –</gathalast>
<unindented line="441">Ādīsu (saṃ. ni. 1.228) kāraṇe āgato. ‘‘Addasā maṃ, bhante, aññatarā itthī vijjantarikāya bhājanaṃ dhovantī’’tiādīsu (ma. ni. 2.149) khaṇe. ‘‘Apicāyaṃ tapodā dvinnaṃ mahānirayānaṃ antarikāya āgacchatī’’tiādīsu (pārā. 231) vivare.</unindented>
<gatha1 line="442">‘‘Pītavatthe pītadhaje, pītālaṅkārabhūsite;</gatha1>
<gathalast line="443">Pītantarāhi vaggūhi, apiḷandhāva sobhasī’’ti. –</gathalast>
<unindented line="444">Ādīsu <pageBreak edition="M" number="0.0261" />(vi. va. 658) uttarisāṭake. ‘‘Yassantarato na santi kopā’’tiādīsu (udā. 20) citte. Idhāpi citte eva daṭṭhabbo. Tasmā antare citte bhavā <bold>antarā</bold>. Yasmiṃ santāne uppannā, tassa malinabhāvakaraṇato <bold>malā</bold>. Tattha malaṃ nāma duvidhaṃ – sarīramalaṃ, cittamalanti. Tesu sarīramalaṃ sedajallikādi sarīre nibbattaṃ, tattha laggaṃ āgantukarajañca, taṃ udakenapi nīharaṇīyaṃ, na tathā saṃkilesikaṃ. Cittamalaṃ pana rāgādisaṃkilesikaṃ, taṃ ariyamaggeheva nīharaṇīyaṃ. Vuttañhetaṃ porāṇehi –</unindented>
<gatha1 line="445">‘‘Rūpena saṃkiliṭṭhena, saṃkilissanti māṇavā;</gatha1>
<gathalast line="446">Rūpe suddhe visujjhanti, anakkhātaṃ mahesinā.</gathalast>
<gatha1 line="447">‘‘Cittena <pageBreak edition="V" number="0.0241" />saṃkiliṭṭhena, saṃkilissanti māṇavā;</gatha1>
<gathalast line="448">Citte suddhe visujjhanti, iti vuttaṃ mahesinā’’ti. (dī. ni. aṭṭha. 2.373; ma. ni. aṭṭha. 1.106);</gathalast>
<paragraph line="449">Tenāha bhagavā ‘‘cittasaṃkilesā, bhikkhave, sattā saṃkilissanti, cittavodānā visujjhantī’’ti (saṃ. ni. 3.100). Tasmā bhagavā idhāpi <pageBreak edition="P" number="2.0096" />cittamalavisodhanāya paṭipajjitabbanti dassento ‘‘tayome, bhikkhave, antarāmalā’’ti āha.</paragraph>
<paragraph line="450">Yathā cete lobhādayo sattānaṃ citte uppajjitvā malinabhāvakarā nānappakārasaṃkilesavidhāyakāti antarāmalā, evaṃ ekato bhuñjitvā, ekato sayitvā, otāragavesī amittasattu viya citte eva uppajjitvā sattānaṃ nānāvidhaanatthāvahā, nānappakāradukkhanibbattakāti dassento <bold>‘‘antarāamittā’’</bold>tiādimāha. Tattha mittapaṭipakkhato <bold>amittā,</bold>sapattakiccakaraṇato <bold>sapattā,</bold>hiṃsanato <bold>vadhakā,</bold>ujuvipaccanīkato <bold>paccatthikā</bold>.</paragraph>
<paragraph line="451">Tattha dvīhi ākārehi lobhādīnaṃ amittādibhāvo veditabbo. Verīpuggalo hi antaraṃ labhamāno attano verissa satthena vā sīsaṃ pāteti, upāyena vā mahantaṃ anatthaṃ uppādeti. Ime ca lobhādayo paññāsirapātanena yonisampaṭipādanena ca tādisaṃ tato balavataraṃ anatthaṃ nibbattenti. Kathaṃ? Cakkhudvārasmiñhi iṭṭhādīsu ārammaṇesu āpāthagatesu yathārahaṃ tāni ārabbha lobhādayo uppajjanti, ettāvatāssa paññāsiraṃ <pageBreak edition="M" number="0.0262" />pātitaṃ nāma hoti. Sotadvārādīsupi eseva nayo. Evaṃ tāva paññāsirapātanato amittādisadisatā veditabbā. Lobhādayo pana kammanidānā hutvā aṇḍajādibhedā catasso yoniyo upanenti. Tassa yoniupagamanamūlakāni pañcavīsati mahābhayāni dvattiṃsa kammakaraṇāni ca āgatāneva honti. Evaṃ yonisampaṭipādanatopi nesaṃ amittādisadisatā veditabbā. Iti lobhādayo amittādisadisatāya cittasambhūtatāya ca ‘‘antarāamittā’’tiādinā vuttā. Apica amittehi kātuṃ asakkuṇeyyaṃ lobhādayo karonti, amittādibhāvo ca lobhādīhi jāyatīti tesaṃ amittādibhāvo veditabbo. Vuttañhetaṃ –</paragraph>
<gatha1 line="452">‘‘Diso disaṃ yantaṃ kayirā, verī vā pana verinaṃ;</gatha1>
<gathalast line="453">Micchāpaṇihitaṃ cittaṃ, pāpiyo naṃ tato kare’’ti. (dha. pa. 42; udā. 33);</gathalast>
<paragraph line="454">Gāthāsu <pageBreak edition="V" number="0.0242" />attano paresañca anatthaṃ janetīti <bold>anatthajanano</bold>. Vuttañhetaṃ –</paragraph>
<indent line="455">‘‘Yadapi luddho abhisaṅkharoti kāyena vācāya manasā tadapi akusalaṃ; yadapi luddho lobhena abhibhūto <pageBreak edition="P" number="2.0097" />pariyādinnacitto parassa asatā dukkhaṃ uppādeti vadhena vā bandhena vā jāniyā vā garahāya vā pabbājanāya vā balavamhi balattho iti, tadapi akusalaṃ, itissame lobhajā lobhanidānā lobhasamudayā lobhapaccayā aneke pāpakā akusalā dhammā sambhavantī’’ti (a. ni. 3.70).</indent>
<paragraph line="456">Aparampi vuttaṃ –</paragraph>
<indent line="457">‘‘Ratto kho, brāhmaṇa, rāgena abhibhūto pariyādinnacitto attabyābādhāyapi ceteti, parabyābādhāyapi ceteti, ubhayabyābādhāyapi ceteti, cetasikampi dukkhaṃ domanassaṃ paṭisaṃvedetī’’tiādi (a. ni. 3.54).</indent>
<paragraph line="458"><bold>Cittappakopano</bold>ti cittasaṅkhobhano. Lobho hi lobhanīye vatthusmiṃ uppajjamāno cittaṃ khobhento pakopento vipariṇāmento vikāraṃ <pageBreak edition="M" number="0.0263" />āpādento uppajjati, pasādādivasena pavattituṃ na deti. <bold>Bhayamantarato jātaṃ, taṃ jano nāvabujjhatī</bold>ti taṃ lobhasaṅkhātaṃ antarato abbhantare attano citteyeva jātaṃ anatthajananacittappakopanādiṃ bhayaṃ bhayahetuṃ ayaṃ bālamahājano nāvabujjhati na jānātīti.</paragraph>
<paragraph line="459"><bold>Luddho atthaṃ na jānātī</bold>ti attatthaparatthādibhedaṃ atthaṃ hitaṃ luddhapuggalo yathābhūtaṃ na jānāti. <bold>Dhammaṃ na passatī</bold>ti dasakusalakammapathadhammampi luddho lobhena abhibhūto pariyādinnacitto na passati paccakkhato na jānāti, pageva uttarimanussadhammaṃ. Vuttampi cetaṃ –</paragraph>
<indent line="460">‘‘Ratto kho, brāhmaṇa, rāgena abhibhūto pariyādinnacitto attatthampi yathābhūtaṃ na pajānāti, paratthampi yathābhūtaṃ na pajānāti, ubhayatthampi yathābhūtaṃ na pajānātī’’tiādi (a. ni. 3.55).</indent>
<paragraph line="461"><bold>Andhatama</bold>nti andhabhāvakaraṃ tamaṃ. <bold>Ya</bold>nti yattha. Bhummatthe hi etaṃ paccattavacanaṃ. Yasmiṃ kāle lobho sahate abhibhavati naraṃ, andhatamaṃ tadā hotīti. <bold>Ya</bold>nti vā kāraṇavacanaṃ. Yasmā <pageBreak edition="V" number="0.0243" />lobho uppajjamāno naraṃ sahate abhibhavati, tasmā andhatamaṃ tadā hotīti yojanā, ya-ta-saddānaṃ ekantasambandhabhāvato. Atha vā <bold>ya</bold>nti kiriyāparāmasanaṃ, ‘‘lobho sahate’’ti ettha yadetaṃ lobhassa sahanaṃ abhibhavanaṃ vuttaṃ. Etaṃ andhabhāvakarassa tamassa gamanaṃ uppādoti attho. Atha <pageBreak edition="P" number="2.0098" />vā yaṃ naraṃ lobho sahate abhibhavati, tassa andhatamaṃ tadā hoti, tato ca luddho atthaṃ na jānāti, luddho dhammaṃ na passatīti evamettha attho daṭṭhabbo.</paragraph>
<paragraph line="462"><bold>Yo ca lobhaṃ pahantvānā</bold>ti yo pubbabhāge tadaṅgavasena vikkhambhanavasena ca yathārahaṃ samathavipassanāhi lobhaṃ pajahitvā tathā pajahanahetu <bold>lobhaneyye</bold>dibbepi rūpādike upaṭṭhite <bold>na lubbhati,</bold>balavavipassanānubhāvena <bold>lobho pahīyate tamhā</bold>ti tasmā ariyapuggalā ariyamaggena lobho pahīyati pajahīyati, accantameva pariccajīyati. Yathā kiṃ? <bold>Udabindūva pokkharā</bold>ti paduminipaṇṇato udakabindu viya. Sesagāthānampi iminā nayena attho veditabbo.</paragraph>
<paragraph line="463">Tathā <pageBreak edition="M" number="0.0264" />dosassa –</paragraph>
<indent line="464">‘‘Yadapi duṭṭho abhisaṅkharoti kāyena vācāya manasā tadapi akusalaṃ; yadapi duṭṭho dosena abhibhūto pariyādinnacitto parassa asatā dukkhaṃ uppādeti vadhena vā bandhena vā jāniyā vā garahāya vā pabbājanāya vā balavamhi balattho iti, tadapi akusalaṃ. Itissame dosajā dosanidānā dosasamudayā dosapaccayā aneke pāpakā akusalā dhammā sambhavantī’’ti (a. ni. 3.70).</indent>
<paragraph line="465">Tathā –</paragraph>
<indent line="466">‘‘Duṭṭho kho, brāhmaṇa, dosena abhibhūto pariyādinnacitto attabyābādhāyapi ceteti, parabyābādhāyapi ceteti, ubhayabyābādhāyapi ceteti cetasikampi dukkhaṃ domanassaṃ paṭisaṃvedetī’’ti (a. ni. 3.55).</indent>
<paragraph line="467">Tathā –</paragraph>
<indent line="468">‘‘Duṭṭho kho, brāhmaṇa, dosena abhibhūto pariyādinnacitto attatthampi yathābhūtaṃ na pajānāti <pageBreak edition="V" number="0.0244" />, paratthampi yathābhūtaṃ na pajānāti, ubhayatthampi yathā bhūtaṃ na pajānātī’’ti (a. ni. 3.55) –</indent>
<unindented line="469">Ādisuttapadānusārena anatthajananatā atthahānihetutā ca veditabbā.</unindented>
<paragraph line="470">Tathā mohassa ‘‘yadapi mūḷho abhisaṅkharoti kāyena vācāya manasā’’tiādinā (a. ni. 3.70), ‘‘mūḷho kho, brāhmaṇa, mohena abhibhūto pariyādinnacitto attabyābādhāyapi cetetī’’tiādinā(a. ni. 3.55), ‘‘attatthampi yathābhūtaṃ na pajānātī’’tiādinā (a. ni. 3.55) ca āgatasuttapadānusārena veditabbā.</paragraph>
<paragraph line="471"><bold>Tālapakkaṃva</bold><pageBreak edition="P" number="2.0099" /><bold>bandhanā</bold>ti tālaphalaṃ viya usumuppādena vaṇṭato, tatiyamaggañāṇuppādena tassa cittato doso pahīyati, pariccajīyatīti attho. <bold>Mohaṃ vihanti so sabba</bold>nti so ariyapuggalo sabbaṃ <pageBreak edition="M" number="0.0265" />anavasesaṃ mohaṃ catutthamaggena vihanti vidhamati samucchindati. <bold>Ādiccovudayaṃ tama</bold>nti ādicco viya udayaṃ uggacchanto tamaṃ andhakāraṃ.</paragraph>
<centered line="472">Navamasuttavaṇṇanā niṭṭhitā.</centered>
<subhead line="473">10. Devadattasuttavaṇṇanā</subhead>
<paragraph line="474" number="89">Dasame <bold>tīhi, bhikkhave, asaddhammehi abhibhūto</bold>ti kā uppatti? Devadatte hi avīcimahānirayaṃ paviṭṭhe devadattapakkhiyā aññatitthiyā ca ‘‘samaṇena gotamena abhisapito devadatto pathaviṃ paviṭṭho’’ti abbhācikkhiṃsu. Taṃ sutvā sāsane anabhippasannā manussā ‘‘siyā nu kho etadevaṃ, yathā ime bhaṇantī’’ti āsaṅkaṃ uppādesuṃ. Taṃ pavattiṃ bhikkhū bhagavato ārocesuṃ. Atha bhagavā ‘‘na, bhikkhave, tathāgatā kassaci abhisapaṃ denti, tasmā na devadatto mayā abhisapito, attano kammeneva nirayaṃ paviṭṭho’’ti vatvā tesaṃ micchāgāhaṃ paṭisedhento imāya aṭṭhuppattiyā idaṃ suttaṃ abhāsi.</paragraph>
<paragraph line="475">Tattha <bold>asaddhammehī</bold>ti asataṃ dhammehi, asantehi vā dhammehi. <bold>Atekiccho</bold>ti buddhehipi anivattanīyattā avīcinibbattiyā tikicchābhāvato atekiccho, atikicchanīyoti attho. Asantaguṇasambhāvanādhippāyena pavattā pāpā icchā etassāti pāpiccho, tassa bhāvo <bold>pāpicchatā</bold><pageBreak edition="V" number="0.0245" />, tāya. ‘‘Ahaṃ buddho bhavissāmi, saṅghaṃ pariharissāmī’’ti tassa icchā uppannā. Kokālikādayo pāpā lāmakā mittā etassāti pāpamitto, tassa bhāvo <bold>pāpamittatā,</bold>tāya. <bold>Uttarikaraṇīye</bold>ti jhānābhiññāhi uttarikaraṇīye adhigantabbe maggaphale anadhigate sati eva, taṃ anadhigantvāti attho. <bold>Oramattakenā</bold>ti appamattakena jhānābhiññāmattena. <bold>Visesādhigamenā</bold>ti uttarimanussadhammādhigamena. <bold>Antarā</bold>ti <pageBreak edition="P" number="2.0100" />vemajjhe. <bold>Vosānaṃ āpādī</bold>ti akatakiccova samāno ‘‘katakiccomhī’’ti maññamāno samaṇadhammato vigamaṃ āpajji. Iti bhagavā iminā suttena visesato puthujjanabhāve ādīnavaṃ pakāsesi bhāriyo puthujjanabhāvo, yatra hi nāma jhānābhiññāpariyosānā <pageBreak edition="M" number="0.0266" />sampattiyo nibbattetvāpi anekānatthāvahaṃ nānāvidhaṃ dukkhahetuṃ asantaguṇasambhāvanaṃ asappurisasaṃsaggaṃ ālasiyānuyogañca avijahanto avīcimhi kappaṭṭhiyaṃ atekicchaṃ kibbisaṃ pasavissatīti.</paragraph>
<paragraph line="476">Gāthāsu <bold>mā</bold>ti paṭisedhe nipāto. <bold>Jātū</bold>ti ekaṃsena. <bold>Kocī</bold>ti sabbasaṅgāhakavacanaṃ. <bold>Lokasmi</bold>nti sattaloke. Idaṃ vuttaṃ hoti ‘‘imasmiṃ sattaloke koci puggalo ekaṃsena pāpiccho mā hotū’’ti. <bold>Tadamināpi jānātha, pāpicchānaṃ yathā gatī</bold>ti pāpicchānaṃ puggalānaṃ yathā gati yādisī nipphatti, yādiso abhisamparāyo, taṃ imināpi kāraṇena jānāthāti devadattaṃ nidassento evamāha. <bold>Paṇḍitoti samaññāto</bold>ti pariyattibāhusaccena paṇḍitoti ñāto. <bold>Bhāvitattoti sammato</bold>ti jhānābhiññāhi bhāvitacittoti sambhāvito. Tathā hi so pubbe ‘‘mahiddhiko godhiputto, mahānubhāvo godhiputto’’ti dhammasenāpatināpi pasaṃsito ahosi. <bold>Jalaṃva yasasā aṭṭhā, devadattoti vissuto</bold>ti attano kittiyā parivārena jalanto viya obhāsento viya ṭhito devadattoti evaṃ vissuto pākaṭo ahosi. <bold>‘‘Me sutta’’</bold>ntipi pāṭho, mayā sutaṃ sutamattaṃ, katipāheneva atathābhūtattā tassa taṃ paṇḍiccādi savanamattamevāti attho.</paragraph>
<paragraph line="477"><bold>So samānamanuciṇṇo, āsajja naṃ tathāgata</bold>nti so evaṃbhūto devadatto ‘‘buddhopi sakyaputto, ahampi sakyaputto, buddhopi samaṇo, ahampi samaṇo, buddhopi iddhimā, ahampi iddhimā, buddhopi dibbacakkhuko, ahampi dibbacakkhuko, buddhopi dibbasotako, ahampi dibbasotako, buddhopi <pageBreak edition="P" number="2.0101" />cetopariyañāṇalābhī, ahampi cetopariyañāṇalābhī, buddhopi atītānāgatapaccuppanne dhamme jānāti, ahampi te jānāmī’’ti attano pamāṇaṃ ajānitvā sammāsambuddhaṃ attanā samasamaṭṭhapanena samānaṃ āpajjanto ‘‘idānāhaṃ buddho bhavissāmi, bhikkhusaṅghaṃ pariharissāmī’’ti abhimārapayojanā tathāgataṃ āsajja āsādetvā viheṭhetvā. ‘‘Pamādamanujīno’’tipi <pageBreak edition="V" number="0.0246" />paṭhanti. Tassattho ‘‘vuttanayena pamādaṃ <pageBreak edition="M" number="0.0267" />āpajjanto pamādaṃ nissāya bhagavatā saddhiṃ yugaggāhacittuppādena saheva jhānābhiññāhi anujīno parihīno’’ti. <bold>Avīcinirayaṃ patto, catudvāraṃ bhayānaka</bold>nti jālānaṃ tattha uppannasattānaṃ vā nirantaratāya ‘‘avīcī’’ti laddhanāmaṃ catūsu passesu catumahādvārayogena catudvāraṃ atibhayānakaṃ mahānirayaṃ paṭisandhiggahaṇavasena patto. Tathā hi vuttaṃ –</paragraph>
<gatha1 line="478">‘‘Catukkaṇṇo catudvāro, vibhatto bhāgaso mito;</gatha1>
<gathalast line="479">Ayopākārapariyanto, ayasā paṭikujjito.</gathalast>
<gatha1 line="480">‘‘Tassa ayomayā bhūmi, jalitā tejasā yutā;</gatha1>
<gathalast line="481">Samantā yojanasataṃ, pharitvā tiṭṭhati sabbadā’’ti. (ma. ni. 3.250; a. ni. 3.36; pe. va. 693-694; jā. 2.19.86-87);</gathalast>
<paragraph line="482"><bold>Aduṭṭhassā</bold>ti aduṭṭhacittassa. <bold>Dubbhe</bold>ti dūseyya. <bold>Tameva pāpaṃ phusatī</bold>ti tameva aduṭṭhadubbhiṃ pāpapuggalaṃ pāpaṃ nihīnaṃ pāpaphalaṃ phusati pāpuṇāti abhibhavati. <bold>Bhesmā</bold>ti vipulabhāvena gambhīrabhāvena ca bhiṃsāpento viya, vipulagambhīroti attho. <bold>Vādenā</bold>ti dosena. <bold>Vihiṃsatī</bold>ti bādhati āsādeti. <bold>Vādo tamhi na rūhatī</bold>ti tasmiṃ tathāgate parena āropiyamāno doso na ruhati, na tiṭṭhati, visakumbho viya samuddassa, na tassa vikāraṃ janetīti attho.</paragraph>
<paragraph line="483">Evaṃ chahi gāthāhi pāpicchatādisamannāgatassa nirayūpagabhāvadassanena <pageBreak edition="P" number="2.0102" />dukkhato aparimuttataṃ dassetvā idāni tappaṭipakkhadhammasamannāgatassa dukkhakkhayaṃ dassento <bold>‘‘tādisaṃ mitta’’</bold>nti osānagāthamāha. Tassattho –<bold>yassa</bold>sammā paṭipannassa <bold>maggānugo</bold>paṭipattimaggaṃ anugato sammā paṭipanno appicchatādiguṇasamannāgamena sakalavaṭṭadukkhassa <bold>khayaṃ</bold>pariyosānaṃ pāpuṇeyya. Tādisaṃ buddhaṃ vā buddhasāvakaṃ vā <bold>paṇḍito</bold>sappañño, attano <bold>mittaṃ kubbetha</bold>tena mettikaṃ kareyya, <bold>tañca seveyya</bold>tameva payirupāseyyāti.</paragraph>
<paragraph line="484">Iti imasmiṃ vagge chaṭṭhasattamasuttesu vivaṭṭaṃ kathitaṃ, itaresu vaṭṭavivaṭṭaṃ kathitaṃ.</paragraph>
<centered line="485">Dasamasuttavaṇṇanā niṭṭhitā.</centered>
<centered line="486">Catutthavaggavaṇṇanā niṭṭhitā.</centered>
<title line="487">5. Pañcamavaggo</title>
<subhead line="488">1. Aggappasādasuttavaṇṇanā</subhead>
<paragraph line="489" number="90">Pañcamavaggassa <pageBreak edition="M" number="0.0268" /><pageBreak edition="V" number="0.0247" />paṭhame <bold>aggappasādā</bold>ti ettha ayaṃ <bold>agga</bold>saddo ādikoṭikoṭṭhāsaseṭṭhesu dissati. Tathā hesa ‘‘ajjatagge, samma dovārika, āvarāmi dvāraṃ nigaṇṭhānaṃ nigaṇṭhīnaṃ (ma. ni. 2.70). Ajjatagge pāṇupetaṃ saraṇaṃ gata’’nti (dī. ni. 1.250; pārā. 15) ca ādīsu ādimhi dissati. ‘‘Teneva aṅgulaggena taṃ aṅgulaggaṃ parāmaseyya (kathā. 441). Ucchaggaṃ veḷagga’’nti ca ādīsu koṭiyaṃ. ‘‘Ambilaggaṃ vā madhuraggaṃ vā tittakaggaṃ vā (saṃ. ni. 5.374). Anujānāmi, bhikkhave, vihāraggena vā pariveṇaggena vā bhājetu’’nti (cūḷava. 318) ca ādīsu koṭṭhāse. ‘‘Ayaṃ imesaṃ catunnaṃ puggalānaṃ aggo ca seṭṭho ca uttamo ca pavaro ca (a. ni. 4.95). Aggohamasmi lokassā’’ti ca ādīsu (dī. ni. 2.31; ma. ni. 3.207) seṭṭhe. Svāyamidhāpi seṭṭheyeva daṭṭhabbo. Tasmā aggesu seṭṭhesu pasādā, aggabhūtā seṭṭhabhūtā vā pasādā aggappasādāti attho.</paragraph>
<paragraph line="490">Purimasmiñca atthe aggasaddena buddhādiratanattayaṃ vuccati. Tesu bhagavā tāva asadisaṭṭhena, guṇavisiṭṭhaṭṭhena, asamasamaṭṭhena ca aggo. So hi mahābhinīhāraṃ dasannaṃ <pageBreak edition="P" number="2.0103" />pāramīnaṃ pavicayañca ādiṃ katvā tehi bodhisambhāraguṇehi ceva buddhaguṇehi ca sesajanehi asadisoti asadisaṭṭhena aggo. Ye cassa guṇā mahākaruṇādayo, te sesasattānaṃ guṇehi visiṭṭhāti guṇavisiṭṭhaṭṭhenapi sabbasattuttamatāya aggo. Ye pana purimakā sammāsambuddhā sabbasattehi asamā, tehi saddhiṃ ayameva rūpakāyaguṇehi ceva dhammakāyaguṇehi ca samoti asamasamaṭṭhenapi aggo. Tathā dullabhapātubhāvato acchariyamanussabhāvato bahujanahitasukhāvahato adutiyaasahāyādibhāvato ca bhagavā loke aggoti vuccati. Yathāha –</paragraph>
<indent line="491">‘‘Ekapuggalassa <pageBreak edition="V" number="0.0248" />, bhikkhave, pātubhāvo dullabho lokasmiṃ, katamassa ekapuggalassa? Tathāgatassa arahato sammāsambuddhassa.</indent>
<indent line="492">‘‘Ekapuggalo <pageBreak edition="M" number="0.0269" />, bhikkhave, loke uppajjamāno uppajjati acchariyamanusso.</indent>
<indent line="493">‘‘Ekapuggalo, bhikkhave, loke uppajjamāno uppajjati bahujana…pe… sammāsambuddho.</indent>
<indent line="494">‘‘Ekapuggalo, bhikkhave, loke uppajjamāno uppajjati, adutiyo asahāyo appaṭimo appaṭisamo appaṭibhāgo appaṭipuggalo asamo asamasamo dvipadānaṃ aggo. Katamo ekapuggalo? Tathāgato arahaṃ sammāsambuddho’’ti (a. ni. 1.170-172, 174).</indent>
<paragraph line="495">Dhammasaṅghāpi aññadhammasaṅghehi asadisaṭṭhena visiṭṭhaguṇatāya dullabhapātubhāvādinā ca aggā. Tathā hi tesaṃ svākkhātatādisuppaṭipannatādiguṇavisesehi aññadhammasaṅghā sadisā appataranihīnā vā natthi, kuto seṭṭhā. Sayameva ca pana tehi visiṭṭhaguṇatāya seṭṭhā. Tathā dullabhuppādaacchariyabhāvabahujanahitasukhāvahā adutiyaasahāyādisabhāvā ca te. Yadaggena hi bhagavā dullabhapātubhāvo, tadaggena dhammasaṅghāpīti. Acchariyādibhāvepi eseva nayo. Evaṃ aggesu seṭṭhesu uttamesu pavaresu guṇavisiṭṭhesu pasādāti <bold>aggappasādā</bold>.</paragraph>
<paragraph line="496">Dutiyasmiṃ pana atthe yathāvuttesu aggesu buddhādīsu uppattiyā aggabhūtā pasādā aggappasādā. Ye pana ariyamaggena āgatā aveccappasādā, te ekanteneva aggabhūtā pasādāti aggappasādā. Yathāha ‘‘idha <pageBreak edition="P" number="2.0104" />, bhikkhave, ariyasāvako buddhe aveccappasādena samannāgato hotī’’tiādi (saṃ. ni. 5.1027). Aggavipākattāpi cete aggappasādā. Vuttañhi ‘‘agge kho pana pasannānaṃ aggo vipāko’’ti.</paragraph>
<paragraph line="497"><bold>Yāvatā</bold>ti yattakā. <bold>Sattā</bold>ti pāṇino. <bold>Apadā</bold>ti apādakā. <bold>Dvipadā</bold>ti dvipādakā. Sesapadadvayepi eseva nayo. Vā-saddo samuccayattho, na vikappattho. Yathā ‘‘anuppanno vā kāmāsavo uppajjati, uppanno vā kāmāsavo pavaḍḍhatī’’ti (ma. ni. 1.17) ettha anuppanno ca uppanno cāti attho. Yathā ca ‘‘bhūtānaṃ vā sattānaṃ ṭhitiyā sambhavesīnaṃ vā anuggahāyā’’ti <pageBreak edition="M" number="0.0270" /><pageBreak edition="V" number="0.0249" />(ma. ni. 1.402; saṃ. ni. 2.12) ettha bhūtānañca sambhavesīnañcāti attho. Yathā ca ‘‘aggito vā udakato vā mithubhedato vā’’ti (dī. ni. 2.152; udā. 76; mahāva. 286) ettha aggito ca udakato ca mithubhedato cāti attho, evaṃ ‘‘apadā vā…pe… aggamakkhāyatī’’ti etthāpi apadā ca dvipadā cāti sampiṇḍanavasena attho daṭṭhabbo. Tena vuttaṃ ‘‘vā-saddo samuccayattho, na vikappattho’’ti.</paragraph>
<paragraph line="498"><bold>Rūpino</bold>ti rūpavanto. Na rūpinoti <bold>arūpino. Saññino</bold>ti saññāvanto. Na saññinoti <bold>asaññino. Nevasaññināsaññino</bold>nāma bhavaggapariyāpannā. Ettāvatā ca kāmabhavo, rūpabhavo, arūpabhavo, ekavokārabhavo, catuvokārabhavo, pañcavokārabhavo, saññībhavo, asaññībhavo, nevasaññīnāsaññībhavoti navavidhepi bhave satte anavasesato pariyādiyitvā dassesi dhammarājā. Ettha hi rūpiggahaṇena kāmabhavo rūpabhavo pañcavokārabhavo ekavokārabhavo ca dassito, arūpiggahaṇena arūpabhavo catuvokārabhavo ca dassito. Saññībhavādayo pana sarūpeneva dassitā. Apadādiggahaṇena kāmabhavapañcavokārabhavasaññībhavānaṃ ekadeso dassitoti.</paragraph>
<paragraph line="499">Kasmā <pageBreak edition="P" number="2.0105" />panettha yathā adutiyasutte ‘‘dvipadānaṃ aggo’’ti dvipadānaṃ gahaṇameva akatvā apadādiggahaṇaṃ katanti? Vuccate – adutiyasutte tāva seṭṭhataravasena dvipadaggahaṇameva kataṃ. Imasmiñhi loke seṭṭho nāma uppajjamāno apadacatuppadabahuppadesu na uppajjati, dvipadesuyeva uppajjati. Kataresu dvipadesu? Manussesu ceva devesu ca. Manussesu uppajjamāno sakalalokaṃ vase vattetuṃ samattho buddho hutvā uppajjati. Aṅguttaraṭṭhakathāyaṃ pana ‘‘tisahassimahāsahassilokadhātuṃ vase vattetuṃ samattho’’ti (a. ni. aṭṭha. 1.1.174) vuttaṃ. Devesu uppajjamāno dasasahassilokadhātuṃ vase vattanako mahābrahmā hutvā uppajjati, so tassa kappiyakārako vā ārāmiko vā sampajjati. Iti tatopi seṭṭhataravasenesa ‘‘dvipadānaṃ aggo’’ti tattha vutto, idha pana anavasesapariyādānavasena evaṃ vuttaṃ. Yāvattakā hi sattā attabhāvapariyāpannā apadā vā…pe… nevasaññīnāsaññino vā, tathāgato tesaṃ <pageBreak edition="M" number="0.0271" />aggamakkhāyatīti. Niddhāraṇe cetaṃ sāmivacanaṃ, makāro padasandhikaro. Aggo akkhāyatīti padavibhāgo.</paragraph>
<paragraph line="500"><bold>Aggo vipāko hotī</bold>ti agge sammāsambuddhe pasannānaṃ yo pasādo, so aggo seṭṭho uttamo <pageBreak edition="V" number="0.0250" />koṭibhūto vā, tasmā tassa vipākopi aggo seṭṭho uttamo koṭibhūto uḷāratamo paṇītatamo hoti. So pana pasādo duvidho lokiyalokuttarabhedato. Tesu lokiyassa tāva –</paragraph>
<gatha1 line="501">‘‘Ye keci buddhaṃ saraṇaṃ gatāse, na te gamissanti apāyabhūmiṃ;</gatha1>
<gathalast line="502">Pahāya mānusaṃ dehaṃ, devakāyaṃ paripūressanti. (dī. ni. 2.332; saṃ. ni. 1.37);</gathalast>
<gatha1 line="503">‘‘Buddhoti kittayantassa, kāye bhavati yā pīti;</gatha1>
<gathalast line="504">Varameva hi sā pīti, kasiṇenapi jambudīpassa.</gathalast>
<gatha1 line="505">‘‘Sataṃ hatthī sataṃ assā, sataṃ assatarī rathā;</gatha1>
<gatha2 line="506">Sataṃ kaññāsahassāni, āmukkamaṇikuṇḍalā;</gatha2>
<gathalast line="507">Ekassa padavītihārassa, kalaṃ nāgghanti soḷasiṃ’’. (saṃ. ni. 1.242; cūḷava. 305);</gathalast>
<indent line="508">‘‘Sādhu <pageBreak edition="P" number="2.0106" />kho, devānaminda, buddhaṃ saraṇagamanaṃ hoti, buddhaṃ saraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti – dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī’’ti (saṃ. ni. 4.341) –</indent>
<unindented line="509">Evamādīnaṃ suttapadānaṃ vasena pasādassa phalavisesayogo veditabbo. Tasmā so apāyadukkhavinivattanena saddhiṃ sampattibhavesu sukhavipākadāyakoti daṭṭhabbo. Lokuttaro pana sāmaññaphalavipākadāyako vaṭṭadukkhavinivattako ca. Sabbopi cāyaṃ pasādo paramparāya vaṭṭadukkhaṃ vinivattetiyeva. Vuttañhetaṃ –</unindented>
<indent line="510">‘‘Yasmiṃ <pageBreak edition="M" number="0.0272" />, bhikkhave, samaye ariyasāvako attano saddhaṃ anussarati, nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ, na mohapariyuṭṭhitaṃ cittaṃ hoti, ujugatamevassa tasmiṃ samaye cittaṃ hoti. Ujugatacittassa pāmojjaṃ jāyati, pamuditassa <pageBreak edition="V" number="0.0251" />pīti jāyati…pe… nāparaṃ itthattāyāti pajānātī’’ti (a. ni. 6.10; 26).</indent>
<paragraph line="511"><bold>Dhammā</bold>ti sabhāvadhammā. <bold>Saṅkhatā</bold>ti samecca sambhuyya paccayehi katāti saṅkhatā, sappaccayadhammā. Hetūhi paccayehi ca na kehici katāti <bold>asaṅkhatā</bold>, appaccayanibbānaṃ. Saṅkhatānaṃ paṭiyogibhāvena ‘‘asaṅkhatā’’ti puthuvacanaṃ. <bold>Virāgo tesaṃ aggamakkhāyatī</bold>ti tesaṃ saṅkhatāsaṅkhatadhammānaṃ yo virāgasaṅkhāto asaṅkhatadhammo, so sabhāveneva saṇhasukhumabhāvato santatarapaṇītatarabhāvato gambhīrādibhāvato madanimmadanādibhāvato ca aggaṃ seṭṭhaṃ uttamaṃ pavaranti vuccati. <bold>Yadida</bold>nti nipāto, yo ayanti attho. <bold>Madanimmadano</bold>tiādīni sabbāni nibbānavevacanāniyeva. Tathā hi taṃ āgamma mānamadapurisamadādiko sabbo mado nimmadīyati pamaddīyati, kāmapipāsādikā sabbā pipāsā vinīyati, kāmālayādikā sabbepi ālayā samugghātīyanti, sabbepi kammavaṭṭakilesavaṭṭavipākavaṭṭā upacchijjanti, aṭṭhasatabhedā <pageBreak edition="P" number="2.0107" />sabbāpi taṇhā khīyati, sabbepi kilesā virajjanti, sabbaṃ dukkhaṃ nirujjhati, tasmā madanimmadano…pe… nirodhoti vuccati. Yā panesā taṇhā bhavena bhavaṃ, phalena kammaṃ vinati saṃsibbatīti katvā vānanti vuccati. Taṃ vānaṃ ettha natthi, etasmiṃ vā adhigate ariyapuggalassa na hotīti <bold>nibbānaṃ</bold>.</paragraph>
<paragraph line="512"><bold>Aggo vipāko hotī</bold>ti etthāpi –</paragraph>
<gathalast line="513">‘‘Ye keci dhammaṃ saraṇaṃ gatāse…pe…. (dī. ni. 2.332; saṃ. ni. 1.37);</gathalast>
<gathalast line="514">‘‘Dhammoti kittayantassa, kāye bhavati yā pīti…pe….</gathalast>
<indent line="515">‘‘Sādhu kho, devānaminda, dhammaṃ saraṇagamanaṃ hoti. Dhammaṃ saraṇagamanahetu kho, devānaminda, evamidhekacce…pe… dibbehi phoṭṭhabbehī’’ti (saṃ. ni. 4.341) –</indent>
<unindented line="516">Evamādīnaṃ <pageBreak edition="M" number="0.0273" />suttapadānaṃ vasena dhamme pasādassa phalavisesayogo veditabbo. Evamettha asaṅkhatadhammavaseneva aggabhāvo āgato, sabbasaṅkhatanissaraṇadassanatthaṃ ariyamaggavasenapi ayamattho labbhateva. Vuttañhetaṃ –</unindented>
<indent line="517">‘‘Yāvatā <pageBreak edition="V" number="0.0252" />, bhikkhave, dhammā saṅkhatā, ariyo aṭṭhaṅgiko maggo tesaṃ aggamakkhāyatī’’ti (a. ni. 4.34).</indent>
<indent line="518">‘‘Maggānaṭṭhaṅgiko seṭṭho’’ti ca. (Dha. pa. 273).</indent>
<paragraph line="519"><bold>Saṅghā vā gaṇā vā</bold>ti janasamūhasaṅkhātā yāvatā loke saṅghā vā gaṇā vā. <bold>Tathāgatasāvakasaṅgho</bold>ti aṭṭhaariyapuggalasamūhasaṅkhāto diṭṭhisīlasāmaññena saṃhato tathāgatassa sāvakasaṅgho. <bold>Tesaṃ aggamakkhāyatī</bold>ti attano sīlasamādhipaññāvimuttiādiguṇavisesena tesaṃ saṅghānaṃ aggo seṭṭho uttamo pavaroti vuccati. <bold>Yadida</bold>nti yāni imāni. <bold>Cattāri purisayugānī</bold>ti yugaḷavasena paṭhamamaggaṭṭho paṭhamaphalaṭṭhoti idamekaṃ yugaḷaṃ, yāva catutthamaggaṭṭho <pageBreak edition="P" number="2.0108" />catutthaphalaṭṭhoti idamekaṃ yugaḷanti evaṃ cattāri purisayugāni. <bold>Aṭṭha purisapuggalā</bold>ti purisapuggalavasena eko paṭhamamaggaṭṭho eko paṭhamaphalaṭṭhoti iminā nayena aṭṭha purisapuggalā. Ettha ca purisoti vā puggaloti vā ekatthāni etāni padāni, veneyyavasena panevaṃ vuttaṃ. <bold>Esa bhagavato sāvakasaṅgho</bold>ti yānimāni yugavasena cattāri purisayugāni, pāṭekkato aṭṭha purisapuggalā, esa bhagavato sāvakasaṅgho.</paragraph>
<paragraph line="520"><bold>Āhuneyyo</bold>tiādīsu ānetvā hunitabbanti āhunaṃ, dūratopi āgantvā sīlavantesu dātabbanti attho. Catunnaṃ paccayānametaṃ adhivacanaṃ. Mahapphalabhāvakaraṇato taṃ āhunaṃ paṭiggahetuṃ yuttoti āhuneyyo. Atha vā dūratopi āgantvā sabbaṃ sāpateyyampi ettha hunitabbaṃ, sakkādīnampi āhavanaṃ arahatīti vā āhavanīyo. Yo cāyaṃ brāhmaṇānaṃ āhavanīyo nāma aggi, yattha hutaṃ mahapphalanti tesaṃ laddhi, so ce hutassa mahapphalatāya āhavanīyo, saṅghova āhavanīyo. Saṅghe hutañhi mahapphalaṃ hoti. Yathāha –</paragraph>
<gatha1 line="521">‘‘Yo <pageBreak edition="M" number="0.0274" />ca vassasataṃ jantu, aggiṃ paricare vane;</gatha1>
<gatha2 line="522">Ekañca bhāvitattānaṃ, muhuttamapi pūjaye;</gatha2>
<gathalast line="523">Sā eva pūjanā seyyo, yañce vassasataṃ huta’’nti. (dha. pa. 107);</gathalast>
<paragraph line="524">Tayidaṃ nikāyantare ‘‘āhavanīyo’’ti padaṃ idha ‘‘āhuneyyo’’ti iminā padena atthato ekaṃ, byañjanato pana kiñcimattameva nānaṃ, tasmā evamatthavaṇṇanā katā.</paragraph>
<paragraph line="525"><bold>Pāhuneyyo</bold>ti <pageBreak edition="V" number="0.0253" />ettha pana pāhunaṃ vuccati disāvidisato āgatānaṃ piyamanāpānaṃ ñātimittānaṃ atthāya sakkārena paṭiyattaṃ āgantukadānaṃ, tampi ṭhapetvā te tathārūpe pāhunake saṅghasseva dātuṃ yuttaṃ. Tathā hesa ekabuddhantarepi dissati abbokiṇṇañca. Ayaṃ panettha padattho – ‘‘piyamanāpattakarehi dhammehi samannāgato’’ti evaṃ pāhunamassa <pageBreak edition="P" number="2.0109" />dātuṃ yuttaṃ, pāhunañca paṭiggahetuṃ yuttoti pāhuneyyo. Yesaṃ pana pāhavanīyoti pāḷi, tesaṃ yasmā saṅgho pubbakāraṃ arahati, tasmā saṅgho sabbapaṭhamaṃ ānetvā ettha hunitabbanti pāhavanīyo, sabbappakārena vā āhavanaṃ arahatīti pāhavanīyo. Svāyamidha teneva atthena pāhuneyyoti vuccati.</paragraph>
<paragraph line="526">‘‘Dakkhiṇā’’ti paralokaṃ saddahitvā dātabbadānaṃ, taṃ dakkhiṇaṃ arahati dakkhiṇāya vā hito mahapphalabhāvakaraṇena visodhanatoti <bold>dakkhiṇeyyo</bold>. Ubho hatthe sirasi patiṭṭhapetvā sabbalokena kariyamānaṃ añjalikammaṃ arahatīti <bold>añjalikaraṇīyo</bold>. <bold>Anuttaraṃ puññakkhettaṃ lokassā</bold>ti sabbalokassa asadisaṃ puññavirūhanaṭṭhānaṃ. Yathā hi rattasālīnaṃ vā yavānaṃ vā virūhanaṭṭhānaṃ ‘‘rattasālikkhettaṃ yavakkhetta’’nti vuccati, evaṃ saṅgho sadevakassa lokassa puññavirūhanaṭṭhānaṃ. Saṅghaṃ nissāya hi lokassa nānappakārahitasukhanibbattakāni puññāni virūhanti, tasmā saṅgho anuttaraṃ puññakkhettaṃ lokassa. Idhāpi –</paragraph>
<gathalast line="527">‘‘Ye keci saṅghaṃ saraṇaṃ gatāse…pe…. (dī. ni. 2.332; saṃ. ni. 1.37);</gathalast>
<gathalast line="528">‘‘Saṅghoti kittayantassa, kāye bhavati yā pīti…pe…’’.</gathalast>
<indent line="529">‘‘Sādhu <pageBreak edition="M" number="0.0275" />kho, devānaminda, saṅghaṃ saraṇagamanaṃ hoti, saṅghaṃ saraṇagamanahetu kho devānaminda…pe… dibbehi phoṭṭhabbehī’’ti (saṃ. ni. 4.341) –</indent>
<unindented line="530">Ādīnaṃ suttapadānaṃ vasena saṅghe pasādassa phalavisesayogo, tenassa aggatā aggavipākatā ca veditabbā. Tathā anuttariyapaṭilābho sattamabhavādito paṭṭhāya vaṭṭadukkhasamucchedo anuttarasukhādhigamoti evamādiuḷāraphalanipphādanavasena aggavipākatā veditabbā.</unindented>
<paragraph line="531">Gāthāsu <bold>aggato</bold>ti agge ratanattaye, aggabhāvato vā pasannānaṃ. <bold>Aggaṃ dhamma</bold>nti aggasabhāvaṃ buddhasubuddhataṃ dhammasudhammataṃ <pageBreak edition="P" number="2.0110" />saṅghasuppaṭipattiṃ ratanattayassa anaññasādhāraṇaṃ uttamasabhāvaṃ <pageBreak edition="V" number="0.0254" />, dasabalādisvākkhātatādisuppaṭipannatādiguṇasabhāvaṃ vā <bold>vijānataṃ</bold>vijānantānaṃ. Evaṃ sādhāraṇato aggappasādavatthuṃ dassetvā idāni asādhāraṇato taṃ vibhāgena dassetuṃ <bold>‘‘agge buddhe’’</bold>tiādi vuttaṃ. Tattha <bold>pasannāna</bold>nti aveccappasādena itarappasādena ca pasannānaṃ adhimuttānaṃ. <bold>Virāgūpasame</bold>ti virāge upasame ca, sabbassa rāgassa sabbesaṃ kilesānaṃ accantavirāgahetubhūte accantaupasamahetubhūte cāti attho. <bold>Sukhe</bold>ti vaṭṭadukkhakkhayabhāvena saṅkhārūpasamasukhabhāvena ca sukhe.</paragraph>
<paragraph line="532"><bold>Aggasmiṃ dānaṃ dadata</bold>nti agge ratanattaye dānaṃ dentānaṃ deyyadhammaṃ pariccajantānaṃ. Tattha dharamānaṃ bhagavantaṃ catūhi paccayehi upaṭṭhahantā pūjentā sakkarontā parinibbutañca bhagavantaṃ uddissa dhātucetiyādike upaṭṭhahantā pūjentā sakkarontā buddhe dānaṃ dadanti nāma. ‘‘Dhammaṃ pūjessāmā’’ti dhammadhare puggale catūhi paccayehi upaṭṭhahantā pūjentā sakkarontā dhammañca ciraṭṭhitikaṃ karontā dhamme dānaṃ dadanti nāma. Tathā ariyasaṅghaṃ catūhi paccayehi upaṭṭhahantā pūjentā sakkarontā taṃ uddissa itarasmimpi tathā paṭipajjantā saṅghe dānaṃ dadanti nāma. <bold>Aggaṃ puññaṃ pavaḍḍhatī</bold>ti evaṃ ratanattaye pasannena cetasā uḷāraṃ pariccāgaṃ uḷārañca pūjāsakkāraṃ pavattentānaṃ divase divase aggaṃ uḷāraṃ kusalaṃ upacīyati. Idāni tassa puññassa aggavipākatāya aggabhāvaṃ dassetuṃ <bold>‘‘aggaṃ āyū’’</bold>tiādi vuttaṃ. Tattha <bold>aggaṃ āyū</bold>ti dibbaṃ vā mānusaṃ vā aggaṃ uḷāratamaṃ āyu. <bold>Pavaḍḍhatī</bold>ti uparūpari brūhati. <bold>Vaṇṇo</bold>ti rūpasampadā. <bold>Yaso</bold>ti <pageBreak edition="M" number="0.0276" /><pageBreak edition="P" number="2.0111" />parivārasampadā. <bold>Kittī</bold>ti thutighoso. <bold>Sukha</bold>nti kāyikaṃ cetasikañca sukhaṃ. <bold>Bala</bold>nti kāyabalaṃ ñāṇabalañca.</paragraph>
<paragraph line="533"><bold>Aggassa dātā</bold>ti aggassa ratanattayassa dātā, atha vā aggassa deyyadhammassa dānaṃ uḷāraṃ katvā tattha puññaṃ pavattetā. <bold>Aggadhammasamāhito</bold>ti aggena pasādadhammena dānādidhammena ca samāhito samannāgato acalappasādayutto, tassa vā vipākabhūtehi bahujanassa piyamanāpatādidhammehi yutto. <bold>Aggappatto pamodatī</bold>ti yattha yattha sattanikāye uppanno, tattha tattha aggabhāvaṃ seṭṭhabhāvaṃ adhigato, aggabhāvaṃ vā lokuttaramaggaphalaṃ adhigato pamodati abhiramati paritussatīti.</paragraph>
<centered line="534">Paṭhamasuttavaṇṇanā niṭṭhitā.</centered>
<subhead line="535">2. Jīvikasuttavaṇṇanā</subhead>
<paragraph line="536" number="91">Dutiyaṃ <pageBreak edition="V" number="0.0255" />aṭṭhuppattivasena desitaṃ. Ekasmiñhi samaye bhagavati kapilavatthusmiṃ nigrodhārāme viharante bhikkhū āgantukabhikkhūnaṃ senāsanāni paññāpentā pattacīvarāni paṭisāmentā sāmaṇerā ca lābhabhājanīyaṭṭhāne sampattasampattānaṃ lābhaṃ gaṇhantā uccāsaddā mahāsaddā ahesuṃ. Taṃ sutvā bhagavā bhikkhū paṇāmesi. Te kira sabbeva navā adhunāgatā imaṃ dhammavinayaṃ. Taṃ ñatvā mahābrahmā āgantvā ‘‘abhinandatu, bhante, bhagavā bhikkhusaṅgha’’nti (ma. ni. 2.158) tesaṃ paṇāmitabhikkhūnaṃ anuggaṇhanaṃ yāci. Bhagavā tassa okāsaṃ akāsi. Atha mahābrahmā ‘‘katāvakāso khomhi bhagavatā’’ti bhagavantaṃ abhivādetvā padakkhiṇaṃ katvā pakkāmi. Atha bhagavā ‘‘bhikkhusaṅgho āgacchatū’’ti ānandattherassa ākāraṃ dassesi. Atha te bhikkhū ānandattherena pakkositā bhagavantaṃ upasaṅkamitvā sārajjamānarūpā ekamantaṃ nisīdiṃsu. Bhagavā tesaṃ sappāyadesanaṃ vīmaṃsanto ‘‘ime āmisahetu paṇāmitā, piṇḍiyālopadhammadesanā nesaṃ sappāyā’’ti <pageBreak edition="P" number="2.0112" />cintetvā <bold>‘‘antamidaṃ, bhikkhave’’</bold>ti imaṃ desanaṃ desesi.</paragraph>
<paragraph line="537">Tatrāyaṃ <pageBreak edition="M" number="0.0277" /><bold>anta</bold>saddo ‘‘santi, bhikkhave, eke samaṇabrāhmaṇā pubbantakappikā pubbantānudiṭṭhino’’tiādīsu (dī. ni. 1.29) koṭṭhāse āgato. ‘‘Antamakāsi dukkhassa, antavā ayaṃ loko parivaṭumo’’tiādīsu (dī. ni. 1.55) paricchede. ‘‘Haritantaṃ vā pathantaṃ vā selantaṃ vā’’tiādīsu (ma. ni. 1.304) mariyādāyaṃ. ‘‘Antaṃ antaguṇa’’ntiādīsu (dī. ni. 2.377; khu. pā. 3.dvattiṃsākāra) sarīrāvayave ‘‘caranti loke parivārachannā, anto asuddhā bahi sobhamānā’’tiādīsu (saṃ. ni. 1.122; mahāni. 191) citte. ‘‘Appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni anto nimuggaposīnī’’tiādīsu (dī. ni. 2.69; saṃ. ni. 1.172; mahāva. 9) abbhantare.</paragraph>
<gatha1 line="538">‘‘Migānaṃ koṭṭhuko anto, pakkhīnaṃ pana vāyaso;</gatha1>
<gathalast line="539">Eraṇḍo anto rukkhānaṃ, tayo antā samāgatā’’ti. (jā. 1.3.135) –</gathalast>
<unindented line="540">Ādīsu lāmake. Idhāpi lāmake eva daṭṭhabbo. Tasmā <bold>antamidaṃ bhikkhave jīvikāna</bold>nti bhikkhave <pageBreak edition="V" number="0.0256" />idaṃ jīvikānaṃ antaṃ pacchimaṃ lāmakaṃ, sabbanihīnaṃ jīvitanti attho. <bold>Yadidaṃ piṇḍolya</bold>nti yaṃ idaṃ piṇḍapariyesanena bhikkhācariyāya jīvikaṃ kappentassa jīvitaṃ. Ayaṃ panettha padattho – piṇḍāya ulatīti piṇḍolo, tassa kammaṃ piṇḍolyaṃ, piṇḍapariyesanena jīvikāti attho.</unindented>
<paragraph line="541"><bold>Abhisāpo</bold>ti akkoso. Kupitā hi manussā attano paccatthikaṃ ‘‘pilotikakhaṇḍaṃ nivāsetvā kapālahattho piṇḍaṃ pariyesamāno careyyāsī’’ti akkosanti. Atha vā ‘‘kiṃ tuyhaṃ akātabbaṃ atthi, yo tvaṃ evaṃ balavīriyūpapannopi hirottappaṃ pahāya kapaṇo piṇḍolo vicarasi pattapāṇī’’ti evampi akkosantiyeva. <bold>Tañca</bold><pageBreak edition="P" number="2.0113" /><bold>kho eta</bold>nti taṃ etaṃ abhisapampi samānaṃ piṇḍolyaṃ. <bold>Kulaputtā upenti atthavasikā</bold>ti mama sāsane jātikulaputtā ca ācārakulaputtā ca atthavasikā kāraṇavasikā hutvā kāraṇavasaṃ paṭicca upenti upagacchanti.</paragraph>
<paragraph line="542"><bold>Rājābhinītā</bold>tiādīsu ye rañño santakaṃ khāditvā raññā bandhanāgāre bandhāpitā palāyitvā pabbajanti, te raññā bandhanaṃ abhinītattā <bold>rājābhinītā</bold>nāma. Ye pana corehi aṭaviyaṃ gahetvā ekaccesu māriyamānesu <pageBreak edition="M" number="0.0278" />ekacce ‘‘mayaṃ sāmi tumhehi vissaṭṭhā gehaṃ anajjhāvasitvā pabbajissāma, tattha tattha yaṃ yaṃ buddhapūjādipuññaṃ karissāma, tato tato tumhākaṃ pattiṃ dassāmā’’ti tehi vissaṭṭhā pabbajanti, te <bold>corābhinītā</bold>nāma corehi māretabbataṃ abhinītattā. Ye pana iṇaṃ gahetvā paṭidātuṃ asakkontā palāyitvā pabbajanti, te <bold>iṇaṭṭā</bold>nāma. Tañca kho etaṃ piṇḍolyaṃ kulaputtā mama sāsane neva rājābhinītā…pe… na ājīvikāpakatā upenti, apica kho ‘‘otiṇṇamhā jātiyā…pe… paññāyethā’’ti upentīti padasambandho.</paragraph>
<paragraph line="543">Tattha <bold>otiṇṇamhā</bold>ti otiṇṇā amhā. <bold>Jātiyā</bold>tiādīsu tamhi tamhi sattanikāye khandhānaṃ paṭhamābhinibbatti <bold>jāti,</bold>paripāko <bold>jarā,</bold>bhedo <bold>maraṇaṃ</bold>. Ñātirogabhogasīladiṭṭhibyasanehi phuṭṭhassa santāpo anto nijjhānaṃ <bold>soko,</bold>tehi phuṭṭhassa vacīvippalāpo <bold>paridevo</bold>. Aniṭṭhaphoṭṭhabbapaṭihatakāyassa kāyapīḷanaṃ <bold>dukkhaṃ,</bold>āghātavatthūsu upahatacittassa cetopīḷanaṃ <bold>domanassaṃ</bold>. Ñātibyasanādīhi eva phuṭṭhassa paridevenapi adhivāsetuṃ asamatthassa cittasantāpasamuṭṭhito bhuso āyāso <bold>upāyāso</bold>. Etehi jātiādīhi otiṇṇā <bold>dukkhotiṇṇā,</bold>tehi jātiādidukkhehi anto anupaviṭṭhā. <bold>Dukkhaparetā</bold>ti tehi dukkhadukkhavatthūhi <pageBreak edition="V" number="0.0257" />abhibhūtā. Jātiādayo hi dukkhassa vatthubhāvato dukkhā, dukkhabhāvato ca sokaparidevadukkhadomanassupāyāsā dukkhāti. <bold>Appeva nāma…pe… paññāyethā</bold>ti imassa sakalassa vaṭṭadukkharāsissa <pageBreak edition="P" number="2.0114" />paricchedakaraṇaṃ osānakiriyā api nāma paññāyeyya.</paragraph>
<paragraph line="544"><bold>So ca hoti abhijjhālū</bold>ti idaṃ yo kulaputto ‘‘dukkhassantaṃ karissāmī’’ti pubbe cittaṃ uppādetvā pabbajito aparabhāge taṃ pabbajjaṃ tathārūpaṃ kātuṃ na sakkoti, taṃ dassetuṃ vuttaṃ. Tattha <bold>abhijjhālū</bold>ti parabhaṇḍānaṃ abhijjhāyitā. <bold>Tibbasārāgo</bold>ti balavarāgo. <bold>Byāpannacitto</bold>ti byāpādena pūtibhūtattā vipannacitto. <bold>Paduṭṭhamanasaṅkappo</bold>ti tikhiṇasiṅgo viya caṇḍagoṇo paresaṃ upaghātavasena duṭṭhacitto. <bold>Muṭṭhassatī</bold>ti bhattanikkhittakāko viya, maṃsanikkhittasunakho viya ca naṭṭhassati, idha kataṃ ettha na sarati. <bold>Asampajāno</bold>ti nippañño khandhādiparicchedarahito. <bold>Asamāhito</bold>ti caṇḍasote baddhanāvā viya asaṇṭhito. <bold>Vibbhantacitto</bold>ti panthāruḷhamigo viya bhantamano. <bold>Pākatindriyo</bold>ti yathā gihī <pageBreak edition="M" number="0.0279" />saṃvarābhāvena pariggahaparijane olokenti asaṃvutindriyā, evaṃ asaṃvutindriyo hoti.</paragraph>
<paragraph line="545"><bold>Chavālāta</bold>nti chavānaṃ daḍḍhaṭṭhāne alātaṃ. <bold>Ubhatopadittaṃ majjhe gūthagata</bold>nti pamāṇena aṭṭhaṅgulamattaṃ ubhato dvīsu koṭīsu ādittaṃ majjhe gūthamakkhitaṃ. <bold>Neva gāme</bold>ti sace hi taṃ yuganaṅgalagopānasipakkhapāsakādīnaṃ atthāya upanetuṃ sakkā assa gāme kaṭṭhatthaṃ phareyya. Sace khettakuṭiyā kaṭṭhattharamañcakādīnaṃ atthāya upanetuṃ sakkā assa, araññe kaṭṭhatthaṃ phareyya. Yasmā pana ubhayatthāpi na sakkā, tasmā evaṃ vuttaṃ. <bold>Tathūpamāha</bold>nti tathūpamaṃ chavālātasadisaṃ ahaṃ imaṃ yathāvuttapuggalaṃ vadāmi. <bold>Gihibhogā ca parihīno</bold>ti yo agāre vasantehi gihīhi dāyajje bhājiyamāne aññathā ca bhogo laddhabbo assa, tato ca parihīno. <bold>Sāmaññatthañcā</bold>ti ācariyupajjhāyānaṃ ovāde ṭhatvā pariyattipaṭivedhavasena pattabbaṃ sāmaññatthañca na paripūreti. Imaṃ pana upamaṃ satthā na dussīlassa vasena āhari <pageBreak edition="P" number="2.0115" />, parisuddhasīlassa pana alasassa abhijjhādīhi dosehi dūsitacittassa puggalassa vasena āharīti veditabbaṃ.</paragraph>
<paragraph line="546">Gāthāsu <bold>gihibhogā</bold>ti kāmasukhasambhogato. <bold>Parihīno</bold>ti jīno. <bold>Sāmaññattha</bold>nti paṭivedhabāhusaccañceva pariyattibāhusaccañca. Tādiso hi asutaṃ sotuṃ sutaṃ pariyodāpetuṃ na sakkoti alasabhāvato. Duṭṭhu bhagoti <bold>dubbhago,</bold>alakkhiko kāḷakaṇṇipuriso. <bold>Paridhaṃsamāno</bold>ti vinassamāno. <bold>Pakiretī</bold>ti vikireti viddhaṃseti. Sabbametaṃ bhāvino sāmaññatthassa <pageBreak edition="V" number="0.0258" />anuppādanameva sandhāya vuttaṃ. <bold>Chavālātaṃva nassatī</bold>ti so tādiso puggalo yathāvuttaṃ chavālātaṃ viya kassaci anupayujjamāno eva nassati ubhato paribhaṭṭhabhāvato. Evaṃ ‘‘kāyavācāhi akatavītikkamopi cittaṃ avisodhento nassati, pageva katavītikkamo dussīlo’’ti tassa apāyadukkhabhāgibhāvadassanena dussīle ādīnavaṃ dassetvā tato satte vivecetukāmo <bold>‘‘kāsāvakaṇṭhā’’</bold>tiādinā gāthādvayamāha. Tassattho heṭṭhā vutto eva.</paragraph>
<centered line="547">Dutiyasuttavaṇṇanā niṭṭhitā.</centered>
<subhead line="548">3. Saṅghāṭikaṇṇasuttavaṇṇanā</subhead>
<paragraph line="549" number="92">Tatiye <pageBreak edition="M" number="0.0280" /><bold>saṅghāṭikaṇṇe</bold>ti cīvarakoṭiyaṃ. <bold>Gahetvā</bold>ti parāmasitvā. <bold>Anubandho assā</bold>ti anugato bhaveyya. Idaṃ vuttaṃ hoti – ‘‘bhikkhave, idhekacco bhikkhu attano hatthena mayā pārutassa sugatamahācīvarassa kaṇṇe parāmasanto viya maṃ anugaccheyya, evaṃ mayhaṃ āsannataro hutvā vihareyyā’’ti. <bold>Pāde pādaṃ nikkhipanto</bold>ti gacchantassa mama pāde pādaṃ nikkhittaṭṭhāne pāduddhāraṇānantaraṃ attano pādaṃ nikkhipanto. Ubhayenāpi ‘‘ṭhānagamanādīsu avijahanto sabbakālaṃ mayhaṃ samīpe eva vihareyya cepī’’ti dasseti. <bold>So ārakāva mayhaṃ, ahañca tassā</bold>ti so bhikkhu mayā vuttaṃ paṭipadaṃ apūrento mama dūreyeva, ahañca tassa dūreyeva. Etena maṃsacakkhunā tathāgatadassanaṃ rūpakāyasamodhānañca <pageBreak edition="P" number="2.0116" />akāraṇaṃ, ñāṇacakkhunāva dassanaṃ dhammakāyasamodhānameva ca pamāṇanti dasseti. Tenevāha ‘‘dhammañhi so, bhikkhave, bhikkhu na passati, dhammaṃ apassanto na maṃ passatī’’ti. Tattha dhammo nāma navavidho lokuttaradhammo. So ca abhijjhādīhi dūsitacittena na sakkā passituṃ, tasmā dhammassa adassanato dhammakāyañca na passatīti. Tathā hi vuttaṃ –</paragraph>
<indent line="550">‘‘Kiṃ te, vakkali, iminā pūtikāyena diṭṭhena? Yo kho, vakkali, dhammaṃ passati so maṃ passati; yo maṃ passati, so dhammaṃ passatī’’ti (saṃ. ni. 3.87).</indent>
<indent line="551">‘‘Dhammabhūto brahmabhūto’’ti (ma. ni. 1.203; paṭi. ma. 3.5) ca.</indent>
<indent line="552">‘‘Dhammakāyo itipi, brahmakāyo itipī’’ti (dī. ni. 3.118) ca ādi.</indent>
<paragraph line="553"><bold>Yojanasate</bold>ti <pageBreak edition="V" number="0.0259" />yojanasate padese, yojanasatamatthaketi attho. Sesaṃ vuttavipariyāyena veditabbaṃ. Ariyamaggādhigamavasena cassa anabhijjhāluādibhāvo daṭṭhabbo.</paragraph>
<paragraph line="554">Gāthāsu <bold>mahiccho</bold>ti kāmesu tibbasārāgatāya mahāiccho. <bold>Vighātavā</bold>ti paduṭṭhamanasaṅkappatāya sattesu āghātavasena mahicchatāya icchitālābhena ca vighātavā. <bold>Ejānugo</bold>ti ejāsaṅkhātāya taṇhāya <pageBreak edition="M" number="0.0281" />dāso viya hutvā taṃ anugacchanto. Rāgādikilesapariḷāhābhibhavena <bold>anibbuto</bold>. Rūpādivisayānaṃ abhikaṅkhanena <bold>giddho. Passa yāvañca ārakā</bold>ti anejassa nibbutassa vītagedhassa sammāsambuddhassa okāsavasena samīpepi samāno mahiccho vighātavā ejānugo anibbuto giddho bālaputhujjano dhammasabhāvato yattakaṃ dūre, tassa so dūrabhāvo passa, vattumpi na sukaranti attho. Vuttañhetaṃ –</paragraph>
<gatha1 line="555">‘‘Nabhañca dūre pathavī ca dūre,</gatha1>
<gatha2 line="556">Pāraṃ samuddassa tathāhu dūre;</gatha2>
<gatha3 line="557">Tato have dūrataraṃ vadanti,</gatha3>
<gathalast line="558">Satañca dhammo asatañca rājā’’ti. (a. ni. 4.47; jā. 2.21.414);</gathalast>
<paragraph line="559"><bold>Dhammamabhiññāyā</bold>ti <pageBreak edition="P" number="2.0117" />catusaccadhammaṃ abhiññāya aññāya ñātatīraṇapariññāhi yathārahaṃ pubbabhāge jānitvā. <bold>Dhammamaññāyā</bold>ti tameva dhammaṃ aparabhāge maggañāṇena pariññādivasena yathāmariyādaṃ jānitvā. <bold>Paṇḍito</bold>ti paṭivedhabāhusaccena paṇḍito. <bold>Rahadova nivāte cā</bold>ti nivātaṭṭhāne rahado viya <bold>anejo</bold>kilesacalanarahito upasammati, yathā so rahado nivātaṭṭhāne vātena anabbhāhato sannisinnova hoti, evaṃ ayampi sabbathāpi paṭippassaddhakileso kilesacalanarahito arahattaphalasamādhinā vūpasammati, sabbakālaṃ upasantasabhāvova hoti. <bold>Anejo</bold>ti so evaṃ anejādisabhāvo arahā anejādisabhāvassa sammāsambuddhassa okāsato dūrepi samāno dhammasabhāvato adūre santike evāti.</paragraph>
<centered line="560">Tatiyasuttavaṇṇanā niṭṭhitā.</centered>
<subhead line="561">4. Aggisuttavaṇṇanā</subhead>
<paragraph line="562" number="93">Catutthe <pageBreak edition="V" number="0.0260" />anudahanaṭṭhena aggi, rāgo eva aggi rāgaggi. Rāgo hi uppajjamāno satte anudahati jhāpeti, tasmā ‘‘aggī’’ti vuccati. Itaresupi dvīsu eseva nayo. Tattha yathā aggi yadeva indhanaṃ nissāya uppajjati, taṃ nidahati, mahāpariḷāho ca hoti, evamimepi <pageBreak edition="M" number="0.0282" />rāgādayo yasmiṃ santāne sayaṃ uppannā, taṃ nidahanti, mahāpariḷāhā ca honti dunnibbāpayā. Tesu rāgapariḷāhena santattahadayānaṃ icchitālābhadukkhena maraṇappattānaṃ sattānaṃ pamāṇaṃ natthi. Ayaṃ tāva rāgassa anudahanatā. Dosassa pana anudahanatāya visesato manopadosikā devā, mohassa anudahanatāya khiḍḍāpadosikā devā ca nidassanaṃ. Mohavasena hi tesaṃ satisammoso hoti, tasmā khiḍḍāvasena āhāravelaṃ ativattentā kālaṃ karonti. Ayaṃ tāva rāgādīnaṃ diṭṭhadhammiko anudahanabhāvo. Samparāyiko pana nirayādīsu nibbattāpanavasena ghorataro duradhivāso ca. Ayañca attho ādittapariyāyena vibhāvetabbo.</paragraph>
<paragraph line="563">Gāthāsu <bold>kāmesu mucchite</bold>ti vatthukāmesu pātabyatāvasena mucchaṃ bālyaṃ pamādaṃ micchācāraṃ āpanne. <bold>Byāpanne</bold>ti <pageBreak edition="P" number="2.0118" />byāpannacitte dahatīti sambandho. <bold>Nare pāṇātipātino</bold>ti idaṃ dosaggissa. <bold>Ariyadhamme akovide</bold>ti ye khandhāyatanādīsu sabbena sabbaṃ uggahaparipucchāya manasikārarahitā ariyadhammassa akusalā, te sammohena abhibhūtā visesena sammūḷhā nāmāti vuttā. <bold>Ete aggī ajānantā</bold>ti ‘‘ete rāgaggiādayo idha ceva samparāye ca anudahantī’’ti ajānanttāā pariññābhisamayavasena pahānābhisamayavasena ca appaṭivijjhantā. <bold>Sakkāyābhiratā</bold>ti sakkāye upādānakkhandhapañcake taṇhādiṭṭhimānanandanābhiratā. <bold>Vaḍḍhayantī</bold>ti punappunaṃ uppajjanena vaḍḍhayanti ācinanti. <bold>Niraya</bold>nti aṭṭhavidhaṃ mahānirayaṃ, soḷasavidhaṃ ussadanirayanti sabbampi nirayaṃ. <bold>Tiracchānañca yoniyo</bold>ti tiracchānayoniyo ca. <bold>Asura</bold>nti asurakāyaṃ pettivisayañca vaḍḍhayantīti sambandho.</paragraph>
<paragraph line="564">Ettāvatā rāgaggiādīnaṃ idha ceva samparāye ca anudahanabhāvadassanamukhena vaṭṭaṃ dassetvā idāni nesaṃ nibbāpanena vivaṭṭaṃ dassetuṃ <bold>‘‘ye ca rattindivā’’</bold>tiādi vuttaṃ. Tattha <bold>yuttā</bold>ti bhāvanānuyogavasena yuttā. Kattha? <bold>Sammāsambuddhasāsane</bold>. Tena aññasāsane rāgaggiādīnaṃ nibbāpanābhāvaṃ dasseti. Tathā hi anaññasādhāraṇaṃ tesaṃ nibbāpanavidhiṃ asubhakammaṭṭhānaṃ saṅkhepeneva dassento –</paragraph>
<gatha1 line="565">‘‘Te <pageBreak edition="V" number="0.0261" />nibbāpenti rāgaggiṃ, niccaṃ asubhasaññino;</gatha1>
<gatha2 line="566">Dosaggiṃ pana mettāya, nibbāpenti naruttamā;</gatha2>
<gathalast line="567">Mohaggiṃ pana paññāya, yāyaṃ nibbedhagāminī’’ti. –</gathalast>
<unindented line="568">Āha <pageBreak edition="M" number="0.0283" />. Tattha <bold>asubhasaññino</bold>ti dvattiṃsākāravasena ceva uddhumātakādivasena ca asubhabhāvanānuyogena asubhasaññino. <bold>Mettāyā</bold>ti <pageBreak edition="P" number="2.0119" />‘‘so mettāsahagatena cetasā ekaṃ disaṃ pharitvā viharatī’’ti (a. ni. 3.64, 66) vuttāya mettābhāvanāya. Ettha ca asubhajjhānañca pādakaṃ katvā nibbattitaanāgāmimaggena rāgaggidosaggīnaṃ nibbāpanaṃ veditabbaṃ. <bold>Paññāyā</bold>ti vipassanāpaññāsahitāya maggapaññāya. Tenevāha ‘‘yāyaṃ nibbedhagāminī’’ti. Sā hi kilesakkhandhaṃ vinivijjhantī gacchati pavattatīti <bold>nibbedhagāminī</bold>ti vuccati. <bold>Asesaṃ parinibbantī</bold>ti arahattamaggena asesaṃ rāgaggiādiṃ nibbāpetvā saupādisesāya nibbānadhātuyā ṭhitā paññāvepullappattiyā <bold>nipakā</bold>pubbeva sammappadhānena sabbaso kosajjassa suppahīnattā phalasamāpattisamāpajjanena akilāsubhāvena ca <bold>rattindivamatanditā</bold>carimakacittanirodhena anupādisesāya nibbānadhātuyā asesaṃ parinibbanti. Tato ca <bold>asesaṃ</bold>nissesaṃ <bold>vaṭṭadukkhaṃ accaguṃ</bold>atikkamaṃsu.</unindented>
<paragraph line="569">Evaṃ ye rāgaggiādike nibbāpenti, tesaṃ anupādisesanibbānena nibbutiṃ dassetvā idāni paṭividdhaguṇehi thomento osānagāthamāha. Tattha <bold>ariyaddasā</bold>ti ariyehi buddhādīhi passitabbaṃ kilesehi vā ārakattā ariyaṃ nibbānaṃ, ariyaṃ catusaccameva vā diṭṭhavantoti ariyaddasā. Vedassa maggañāṇassa, tena vā vedena saṃsārassa pariyosānaṃ gatāti <bold>vedaguno. Sammadaññāyā</bold>ti sammadeva sabbaṃ ājānitabbaṃ kusalādiṃ khandhādiñca jānitvā. Sesaṃ vuttanayameva.</paragraph>
<centered line="570">Catutthasuttavaṇṇanā niṭṭhitā.</centered>
<subhead line="571">5. Upaparikkhasuttavaṇṇanā</subhead>
<paragraph line="572" number="94">Pañcame <bold>tathā tathā</bold>ti tena tena pakārena. <bold>Upaparikkheyyā</bold>ti vīmaṃseyya parituleyya sammaseyya vā. <bold>Yathā yathāssa upaparikkhato</bold>ti yathā yathā assa bhikkhuno upaparikkhantassa. <bold>Bahiddhā</bold><pageBreak edition="P" number="2.0120" /><bold>cassa viññāṇaṃ avikkhittaṃ avisaṭa</bold>nti bahiddhā rūpādiārammaṇe uppajjanakavikkhepābhāvato <pageBreak edition="V" number="0.0262" />avikkhittaṃ samāhitaṃ, tato eva avisaṭaṃ siyā <pageBreak edition="M" number="0.0284" />. Idaṃ vuttaṃ hoti – bhikkhave, yena yena pakārena imassa āraddhavipassakassa bhikkhuno upaparikkhato saṅkhāre sammasantassa pubbe samāhitākārasallakkhaṇavasena samathanimittaṃ gahetvā sakkaccaṃ nirantaraṃ sammasanañāṇaṃ pavattentassa attano vipassanācittaṃ kammaṭṭhānato bahiddhā rūpādiārammaṇe uppajjanakaṃ na siyā, accāraddhavīriyatāya uddhaccapakkhiyaṃ na siyā, tena tena pakārena bhikkhu upaparikkheyya parituleyyāti. <bold>Ajjhattaṃ asaṇṭhita</bold>nti yasmā vīriye mandaṃ vahante samādhissa balavabhāvato kosajjābhibhavena ajjhattaṃ gocarajjhattasaṅkhāte kammaṭṭhānārammaṇe saṅkocavasena ṭhitattā saṇṭhitaṃ nāma hoti, vīriyasamatāya pana yojitāya asaṇṭhitaṃ hoti vīthiṃ paṭipannaṃ. Tasmā yathā yathāssa upaparikkhato viññāṇaṃ ajjhattaṃ asaṇṭhitaṃ assa, vīthipaṭipannaṃ siyā, tathā tathā upaparikkheyya. <bold>Anupādāya na paritasseyyā</bold>ti yathā yathāssa upaparikkhato ‘‘etaṃ mama, eso me attā’’ti taṇhādiṭṭhiggāhavasena rūpādīsu kañci saṅkhāraṃ aggahetvā tato eva taṇhādiṭṭhiggāhavasena na paritasseyya, tathā tathā upaparikkheyyāti sambandho. Kathaṃ pana upaparikkhato tividhampetaṃ siyāti? Uddhaccapakkhiye kosajjapakkhiye ca dhamme vajjento vīriyasamataṃ yojetvā pubbeva vipassanupakkilesehi cittaṃ visodhetvā yathā sammadeva vipassanāñāṇaṃ vipassanāvīthiṃ paṭipajjati, tathā sammasato.</paragraph>
<paragraph line="573">Iti bhagavā catusaccakammaṭṭhānikassa bhikkhuno anukkamena paṭipadāñāṇadassanavisuddhiyā āraddhāya accāraddhavīriyaatisithilavīriyavipassanupakkilesehi cittassa visodhanūpāyaṃ dassetvā idāni tathā visodhite vipassanāñāṇe na cirasseva vipassanaṃ maggena ghaṭetvā sakalavaṭṭadukkhasamatikkamāya saṃvattantīti dassento <bold>‘‘bahiddhā, bhikkhave</bold><pageBreak edition="P" number="2.0121" />, <bold>viññāṇe’’</bold>tiādimāha, taṃ vuttanayameva. Yaṃ pana vuttaṃ – <bold>‘‘āyatiṃ jātijarāmaraṇadukkhasamudayasambhavo na hotī’’</bold>ti, tassattho – evaṃ vipassanaṃ maggena ghaṭetvā maggapaṭipāṭiyā aggamaggena anavasesato kilesesu khīṇesu āyatiṃ anāgate jātijarāmaraṇasakalavaṭṭadukkhasamudayasaṅkhāto sambhavo uppādo ca na hoti, jātisaṅkhāto vā dukkhasamudayo jarāmaraṇasaṅkhāto dukkhasambhavo ca na hoti.</paragraph>
<paragraph line="574">Gāthāyaṃ <pageBreak edition="M" number="0.0285" /><bold>sattasaṅgappahīnassā</bold>ti taṇhāsaṅgo, diṭṭhisaṅgo, mānasaṅgo, kodhasaṅgo, avijjāsaṅgo, kilesasaṅgo, duccaritasaṅgoti imesaṃ sattannaṃ saṅgānaṃ pahīnattā sattasaṅgappahīnassa. Keci pana ‘‘sattānusayā eva satta saṅgā’’ti vadanti. <bold>Netticchinnassā</bold>ti chinnabhavanettikassa <pageBreak edition="V" number="0.0263" />. <bold>Vikkhīṇo jātisaṃsāro</bold>ti punappunaṃ jāyanavasena pavattiyā jātihetukattā ca jātibhūto saṃsāroti jātisaṃsāro, so bhavanettiyā chinnattā vikkhīṇo parikkhīṇo, tato eva <bold>natthi tassa punabbhavo</bold>ti.</paragraph>
<centered line="575">Pañcamasuttavaṇṇanā niṭṭhitā.</centered>
<subhead line="576">6. Kāmūpapattisuttavaṇṇanā</subhead>
<paragraph line="577" number="95">Chaṭṭhe <bold>kāmūpapattiyo</bold>ti kāmapaṭilābhā kāmapaṭisevanā vā. <bold>Paccupaṭṭhitakāmā</bold>ti nibaddhakāmā nibaddhārammaṇā yathā taṃ manussā. Manussā hi nibaddhavatthusmiṃ vasaṃ vattenti. Yattha paṭibaddhacittā honti, satampi sahassampi datvā tameva mātugāmaṃ ānetvā nibaddhabhogaṃ bhuñjanti. Ekacce ca devā. Cātumahārājikato paṭṭhāya hi catudevalokavāsino nibaddhavatthusmiṃyeva vasaṃ vattenti. Pañcasikhavatthu cettha nidassanaṃ. Tathā ekacce āpāyike nerayike ṭhapetvā sesaapāyasattāpi nibaddhavatthusmiṃyeva vasaṃ vattenti. Macchā hi attano macchiyā, kacchapo kacchapiyāti evaṃ sabbepi tiracchānā petā vinipātikā <pageBreak edition="P" number="2.0122" />ca. Tasmā nerayike ṭhapetvā sesaapāyasatte upādāya yāva tusitakāyā ime sattā paccupaṭṭhitakāmā nāma, <bold>nimmānaratino</bold>ti sayaṃ nimmite nimmāne rati etesanti nimmānaratino. Te hi nīlapītādivasena yādisaṃ yādisaṃ rūpaṃ icchanti, tādisaṃ tādisaṃ nimminitvā ramanti āyasmato anuruddhassa purato manāpakāyikā devatā viya. <bold>Paranimmitavasavattino</bold>ti parehi nimmite kāme vasaṃ vattentīti paranimmitavasavattino. Tesañhi manaṃ ñatvā pare yathārucitaṃ kāmabhogaṃ nimminanti, te tattha vasaṃ vattenti. Kathaṃ te parassa manaṃ jānantīti? Pakatisevanāvasena. Yathā hi kusalo sūdo rañño bhuñjantassa yaṃ yaṃ ruccati, taṃ taṃ jānāti, evaṃ pakatiyā abhirucitārammaṇaṃ ñatvā tādiseyeva nimminanti, te tattha vasaṃ <pageBreak edition="M" number="0.0286" />vattenti, methunasevanādivasena kāme paribhuñjanti. Keci pana ‘‘hasitamattena olokitamattena āliṅgitamattena hatthaggahaṇamattena ca tesaṃ kāmakiccaṃ ijjhatī’’ti vadanti, taṃ aṭṭhakathāyaṃ ‘‘etaṃ pana natthī’’ti paṭikkhittaṃ. Na hi kāyena aphusantassa phoṭṭhabbaṃ kāmakiccaṃ sādheti. Channampi kāmāvacaradevānaṃ kāmā pākatikā eva. Vuttañhetaṃ –</paragraph>
<gatha1 line="578">‘‘Cha ete kāmāvacarā, sabbakāmasamiddhino;</gatha1>
<gathalast line="579">Sabbesaṃ ekasaṅkhātaṃ, āyu bhavati kittaka’’nti. (vibha. 1023);</gathalast>
<paragraph line="580">Gāthāsu <pageBreak edition="V" number="0.0264" /><bold>ye caññe</bold>ti ye yathāvuttadevehi aññe ca kāmabhogino manussā ceva ekacce apāyūpagā ca sabbe te. <bold>Itthabhāvaññathābhāva</bold>nti imaṃ yathāpaṭiladdhattabhāvañceva, upapattibhavantarasaṅkhātaṃ ito aññathābhāvañcāti dvippabhedaṃ saṃsāraṃ <bold>nātivattare</bold>na atikkamanti. <bold>Sabbe pariccaje kāme</bold>ti dibbādibhede sabbepi kāme vatthukāme ca kilesakāme ca pariccajeyya. Kilesakāme anāgāmimaggena pajahantoyeva hi vatthukāme pariccajati nāma. <bold>Piyarūpasātagadhita</bold>nti <pageBreak edition="P" number="2.0123" />piyarūpesu rūpādīsu sukhavedanassādena gadhitaṃ giddhaṃ. <bold>Chetvā sotaṃ duraccaya</bold>nti aññehi duraccayaṃ duratikkamaṃ taṇhāsotaṃ arahattamaggena samucchinditvā. Sesaṃ heṭṭhā vuttanayamevāti.</paragraph>
<centered line="581">Chaṭṭhasuttavaṇṇanā niṭṭhitā.</centered>
<subhead line="582">7. Kāmayogasuttavaṇṇanā</subhead>
<paragraph line="583" number="96">Sattame <bold>kāmayogayutto</bold>ti pañcakāmaguṇiko rāgo kāmayogo, tena yutto kāmayogayutto, asamucchinnakāmarāgassetaṃ adhivacanaṃ. Rūpārūpabhavesu chandarāgo bhavayogo, tathā jhānanikanti sassatadiṭṭhisahagato ca rāgo, tena yutto <bold>bhavayogayutto,</bold>appahīnabhavarāgoti attho. <bold>Āgāmī</bold>ti brahmaloke ṭhitopi paṭisandhiggahaṇavasena imaṃ manussalokaṃ āgamanasīlo. Tenevāha <bold>‘‘āgantā itthatta’’</bold>nti. Manussattabhāvasaṅkhātaṃ itthabhāvaṃ āgamanadhammo <pageBreak edition="M" number="0.0287" />, manussesu upapajjanasīloti attho. Kāmañcettha kāmayogo itthattaṃ āgamanassa kāraṇaṃ. Yo pana kāmayogayutto, so ekantena bhavayogayuttopi hotīti dassanatthaṃ ‘‘kāmayogayutto, bhikkhave, bhavayogayutto’’ti ubhayampi ekajjhaṃ katvā vuttaṃ.</paragraph>
<paragraph line="584"><bold>Kāmayogavisaṃyutto</bold>ti ettha asubhajjhānampi kāmayogavisaṃyogo, taṃ pādakaṃ katvā adhigato anāgāmimaggo ekanteneva kāmayogavisaṃyogo nāma, tasmā tatiyamaggaphale ṭhito ariyapuggalo ‘‘kāmayogavisaṃyutto’’ti vutto. Yasmā pana rūpārūpabhavesu chandarāgo anāgāmimaggena na pahīyati, tasmā so appahīnabhavayogattā ‘‘bhavayogayutto’’ti vutto. <bold>Anāgāmī</bold>ti kāmalokaṃ paṭisandhiggahaṇavasena anāgamanato anāgāmī. Kāmayogavisaṃyogavaseneva hi saddhiṃ anavasesaorambhāgiyasaṃyojanasamugghātena ajjhattasaṃyojanābhāvasiddhito itthattaṃ anāgantvā hoti, tattha parinibbāyī anāvattidhammo. Yassa pana anavasesaṃ bhavayogo pahīno, tassa avijjāyogādiavasiṭṭhakilesāpi tadekaṭṭhabhāvato pahīnā eva hontīti <pageBreak edition="P" number="2.0124" />, so parikkhīṇabhavasaṃyojano <pageBreak edition="V" number="0.0265" />‘‘arahaṃ khīṇāsavo’’ti vuccati. Tena vuttaṃ ‘‘kāmayogavisaṃyutto, bhikkhave, bhavayogavisaṃyutto arahaṃ hoti khīṇāsavo’’ti. Ettha ca kāmayogavisaṃyogo anāgāmī catutthajjhānassa sukhadukkhasomanassadomanassappahānaṃ viya, tatiyamaggassa diṭṭhivicikicchāsīlabbataparāmāsasaṃyojanaparikkhayo viya ca catutthamaggassa vaṇṇabhaṇanatthaṃ vuttoti daṭṭhabbaṃ. Paṭhamapadena sotāpannasakadāgāmīhi saddhiṃ sabbo puthujjano gahito, dutiyapadena pana sabbo anāgāmī, tatiyapadena arahāti arahattanikūṭena desanaṃ niṭṭhāpesi.</paragraph>
<paragraph line="585">Gāthāsu <bold>ubhaya</bold>nti ubhayena, kāmayogena, bhavayogena ca saṃyuttāti attho. <bold>Sattā gacchanti saṃsāra</bold>nti puthujjanā sotāpannā sakadāgāminoti ime tividhā sattā kāmayogabhavayogānaṃ appahīnattā gacchanti saṃsāranti. Tato eva jātimaraṇagāmino honti. Ettha ekabījī, kolaṃkolo, sattakkhattuparamoti tīsu sotāpannesu sabbamudu sattakkhattuparamo, so aṭṭhamaṃ bhavaṃ na nibbatteti, attano <pageBreak edition="M" number="0.0288" />paricchinnajātivasena pana saṃsarati, tathā itarepi. Sakadāgāmīsupi yo idha sakadāgāmimaggaṃ patvā devaloke uppajjitvā puna idha nibbattati, so attano paricchinnajātivaseneva saṃsarati. Ye pana sakadāgāmino vomissakanayena vinā tattha tattha devesuyeva manussesuyeva vā nibbattanti, te uparimaggādhigamāya yāva indriyaparipākā punappunaṃ uppajjanato saṃsarantiyeva. Puthujjane pana vattabbameva natthi sabbabhavasaṃyojanānaṃ aparikkhīṇattā. Tena vuttaṃ –</paragraph>
<gatha1 line="586">‘‘Kāmayogena saṃyuttā, bhavayogena cūbhayaṃ;</gatha1>
<gathalast line="587">Sattā gacchanti saṃsāraṃ, jātimaraṇagāmino’’ti.</gathalast>
<paragraph line="588"><bold>Kāme pahantvānā</bold>ti kāmarāgasaṅkhāte kilesakāme anāgāmimaggena pajahitvā. <bold>Chinnasaṃsayā</bold>ti samucchinnakaṅkhā, tañca kho sotāpattimaggeneva. Vaṇṇabhaṇanatthaṃ pana catutthamaggassa evaṃ <pageBreak edition="P" number="2.0125" />vuttaṃ. Arahanto hi idha ‘‘chinnasaṃsayā’’ti adhippetā. Tenevāha <bold>‘‘khīṇamānapunabbhavā’’</bold>ti. Sabbaso khīṇo navavidhopi māno āyatiṃ punabbhavo ca etesanti khīṇamānapunabbhavā. Mānaggahaṇena cettha tadekaṭṭhatāya lakkhaṇavasena vā sabbo catutthamaggavajjho kileso gahitoti. Khīṇamānatāya ca saupādisesā nibbānadhātu vuttā hoti, khīṇapunabbhavatāya anupādisesā. Sesaṃ suviññeyyameva.</paragraph>
<centered line="589">Sattamasuttavaṇṇanā niṭṭhitā.</centered>
<subhead line="590">8. Kalyāṇasīlasuttavaṇṇanā</subhead>
<paragraph line="591" number="97">Aṭṭhame <pageBreak edition="V" number="0.0266" /><bold>kalyāṇasīlo</bold>ti sundarasīlo, pasatthasīlo, paripuṇṇasīlo. Tattha sīlapāripūrī dvīhi kāraṇehi hoti sammadeva sīlavipattiyā ādīnavadassanena, sīlasampattiyā ca ānisaṃsadassanena. Idha pana sabbaparibandhavippamuttassa sabbākāraparipuṇṇassa maggasīlassa phalasīlassa ca vasena kalyāṇatā veditabbā. <bold>Kalyāṇadhammo</bold>ti sabbe bodhipakkhiyadhammā adhippetā, tasmā kalyāṇā satipaṭṭhānādibodhipakkhiyadhammā etassāti kalyāṇadhammo. <bold>Kalyāṇapañño</bold>ti ca maggaphalapaññāvaseneva <pageBreak edition="M" number="0.0289" />kalyāṇapañño. Lokuttarā eva hi sīlādidhammā ekantakalyāṇā nāma akuppasabhāvattā. Keci pana ‘‘catupārisuddhisīlavasena kalyāṇasīlo, vipassanāmaggadhammavasena kalyāṇadhammo, maggaphalapaññāvasena kalyāṇapañño’’ti vadanti. Asekkhā eva te sīladhammapaññāti eke. Apare pana bhaṇanti – sotāpannasakadāgāmīnaṃ maggaphalasīlaṃ kalyāṇasīlaṃ nāma, tasmā ‘‘kalyāṇasīlo’’ti iminā sotāpanno sakadāgāmī ca gahitā honti. Te hi sīlesu paripūrakārino nāma. Anāgāmimaggaphaladhammā aggamaggadhammā ca kalyāṇadhammā nāma. Tattha hi bodhipakkhiyadhammā bhāvanāpāripūriṃ gacchanti. Tasmā ‘‘kalyāṇadhammo’’ti iminā tatiyamaggaṭṭhato paṭṭhāya tayo ariyā gahitā honti. Paññākiccassa matthakappattiyā aggaphale paññā kalyāṇapaññā nāma, tasmā paññāvepullappatto arahā ‘‘kalyāṇapañño’’ti vutto. Evameva puggalā gahitā hontīti. Kiṃ iminā papañcena? Aggamaggaphaladhammā idha kalyāṇasīlādayo <pageBreak edition="P" number="2.0126" />vuttāti ayamamhākaṃ khanti. Dhammavibhāgena hi ayaṃ puggalavibhāgo, na dhammavibhāgoti.</paragraph>
<paragraph line="592"><bold>Kevalī</bold>ti ettha kevalaṃ vuccati kenaci avomissakatāya sabbasaṅkhatavivittaṃ nibbānaṃ, tassa adhigatattā arahā kevalī. Atha vā pahānabhāvanāpāripūriyā pariyosānaanavajjadhammapāripūriyā ca kalyāṇakaṭṭhena abyāsekasukhatāya ca kevalaṃ arahattaṃ, tadadhigamena kevalī khīṇāsavo. Maggabrahmacariyavāsaṃ vasitvā pariyosāpetvā ṭhitoti <bold>vusitavā</bold>. Uttamehi aggabhūtehi vā asekkhadhammehi samannāgatattā <bold>‘‘uttamapuriso’’</bold>ti vuccati.</paragraph>
<paragraph line="593"><bold>Sīlavā</bold>ti ettha kenaṭṭhena sīlaṃ? Sīlanaṭṭhena sīlaṃ. Kimidaṃ sīlanaṃ nāma? Samādhānaṃ, susīlyavasena kāyakammādīnaṃ avippakiṇṇatāti attho. Atha vā upadhāraṇaṃ, jhānādikusaladhammānaṃ patiṭṭhānavasena ādhārabhāvoti attho. Tasmā sīlati, sīletīti vā sīlaṃ. Ayaṃ tāva saddalakkhaṇanayena sīlaṭṭho. Apare pana ‘‘siraṭṭho sīlaṭṭho, sītalaṭṭho sīlaṭṭho, sivaṭṭho <pageBreak edition="V" number="0.0267" />sīlaṭṭho’’ti niruttinayena atthaṃ vaṇṇayanti. Tayidaṃ pāripūrito atisayato vā sīlaṃ assa atthīti <bold>sīlavā,</bold>catupārisuddhisīlavasena sīlasampannoti attho. Tattha yaṃ jeṭṭhakasīlaṃ <pageBreak edition="M" number="0.0290" />, taṃ vitthāretvā dassetuṃ <bold>‘‘pātimokkhasaṃvarasaṃvuto’’</bold>tiādi vuttanti ekaccānaṃ ācariyānaṃ adhippāyo.</paragraph>
<paragraph line="594">Aparena pana bhaṇanti – ubhayatthāpi pātimokkhasaṃvaro bhagavatā vutto. Pātimokkhasaṃvaro eva hi sīlaṃ, itaresu indriyasaṃvaro chadvārarakkhaṇamattameva, ājīvapārisuddhi dhammena paccayuppādanamattameva, paccayasannissitaṃ paṭiladdhapaccaye ‘‘idamattha’’nti paccavekkhitvā paribhuñjanamattameva. Nippariyāyena pātimokkhasaṃvarova sīlaṃ. Yassa so bhinno, so sīsacchinno puriso viya hatthapāde ‘‘sesāni rakkhissatī’’ti na vattabbo. Yassa pana so arogo, acchinnasīso viya puriso, tāni puna pākatikāni katvā rakkhituṃ sakkoti. Tasmā <bold>sīlavā</bold>ti iminā pātimokkhasīlameva uddisitvā taṃ vitthāretuṃ <bold>‘‘pātimokkhasaṃvarasaṃvuto’’</bold>tiādi vuttanti.</paragraph>
<paragraph line="595">Tattha <pageBreak edition="P" number="2.0127" /><bold>pātimokkha</bold>nti sikkhāpadasīlaṃ. Tañhi yo naṃ pāti rakkhati, taṃ mokkheti moceti āpāyikādīhi dukkhehīti pātimokkhaṃ. Saṃvaraṇaṃ saṃvaro, kāyavācāhi avītikkamo. Pātimokkhameva saṃvaro pātimokkhasaṃvaro, tena saṃvuto pihitakāyavācoti <bold>pātimokkhasaṃvarasaṃvuto</bold>. Idamassa tasmiṃ sīle patiṭṭhitabhāvaparidīpanaṃ. <bold>Viharatī</bold>ti tadanurūpavihārasamaṅgibhāvaparidīpanaṃ. <bold>Ācāragocarasampanno</bold>ti heṭṭhā pātimokkhasaṃvarassa, upari visesānuyogassa ca upakārakadhammaparidīpanaṃ. <bold>Aṇumattesu vajjesu bhayadassāvī</bold>ti pātimokkhasīlato acavanadhammatāparidīpanaṃ. <bold>Samādāyā</bold>ti sikkhāpadānaṃ anavasesato ādānaparidīpanaṃ. <bold>Sikkhatī</bold>ti sikkhāya samaṅgibhāvaparidīpanaṃ. <bold>Sikkhāpadesū</bold>ti sikkhitabbadhammaparidīpanaṃ.</paragraph>
<paragraph line="596">Aparo nayo – kilesānaṃ balavabhāvato pāpakiriyāya sukarabhāvato puññakiriyāya ca dukkarabhāvato bahukkhattuṃ apāyesu patanasīloti pātī, puthujjano. Aniccatāya vā bhavādīsu kammavegakkhitto ghaṭiyantaṃ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa pātanasīloti pātī, sattasantāno, cittameva vā. Taṃ pātinaṃ saṃsāradukkhato mokkhetīti pātimokkho. Cittassa hi vimokkhena satto vimutto <pageBreak edition="M" number="0.0291" />. ‘‘Cittavodānā visujjhantī’’ti (saṃ. ni. 3.100) ‘‘anupādāya āsavehi <pageBreak edition="V" number="0.0268" />cittaṃ vimutta’’nti (ma. ni. 2.206) ca vuttaṃ. Atha vā avijjādinā hetunā saṃsāre patati gacchati pavattatīti pāti. ‘‘Avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarata’’nti (saṃ. ni. 2.124; 5.520) hi vuttaṃ. Tassa pātino sattassa taṇhādisaṃkilesattayato mokkho etenāti pātimokkho. ‘‘Kaṇṭhekālo’’tiādīnaṃ viyassa samāsasiddhi veditabbā.</paragraph>
<paragraph line="597">Atha <pageBreak edition="P" number="2.0128" />vā pāteti vinipāteti dukkheti pāti, cittaṃ. Vuttañhi ‘‘cittena nīyati loko, cittena parikassatī’’ti (saṃ. ni. 1.62). Tassa pātino mokkho etenāti pātimokkho. Patati vā etena apāyadukkhe saṃsāradukkhe cāti pāti, taṇhādisaṃkileso. Vuttañhi ‘‘taṇhā janeti purisaṃ (saṃ. ni. 1.56-57), taṇhādutiyo puriso’’ti (itivu. 15, 105; cūḷani. pārāyanānugītigāthāniddesa 107) ca ādi. Tato pātito mokkhoti pātimokkho. Atha vā patati etthāti pāti, cha ajjhattikāni bāhirāni ca āyatanāni. Vuttañhi ‘‘chasu loko samuppanno, chasu kubbati santhava’’nti (saṃ. ni. 1.70). Tato chaajjhattikabāhirāyatanasaṅkhātato pātito mokkhoti pātimokkho. Atha vā pāto vinipāto assa atthīti pātī, saṃsāro. Tato mokkhoti pātimokkho. Atha vā sabbalokādhipatibhāvato dhammissaro bhagavā patīti vuccati, muccati etenāti mokkho, patino mokkho tena paññattattāti patimokkho, patimokkho eva pātimokkho. Sabbaguṇānaṃ vā mūlabhāvato uttamaṭṭhena pati ca so yathāvuttaṭṭhena mokkho cāti patimokkho, patimokkho eva pātimokkho. Tathā hi vuttaṃ ‘‘pātimokkhanti mukhametaṃ pamukhameta’’nti (mahāva. 135) vitthāro.</paragraph>
<paragraph line="598">Atha vā <bold>pa</bold>iti pakāre, <bold>atī</bold>ti accantatthe nipāto. Tasmā pakārehi accantaṃ mokkhetīti pātimokkho. Idañhi sīlaṃ sayaṃ tadaṅgavasena, samādhisahitaṃ paññāsahitañca vikkhambhanavasena samucchedavasena ca accantaṃ mokkheti mocetīti pātimokkhaṃ. Pati pati mokkhoti vā <pageBreak edition="M" number="0.0292" />patimokkho, tamhā tamhā vītikkamitabbadosato pati paccekaṃ mokkhoti attho. Patimokkho eva pātimokkho. Mokkhoti vā nibbānaṃ, tassa mokkhassa paṭibimbabhūtanti patimokkhaṃ. Pātimokkhasīlasaṃvaro hi sūriyassa aruṇuggamanaṃ viya nibbānassa udayabhūto tappaṭibhāgo viya hoti yathārahaṃ kilesanibbāpanatoti patimokkhaṃ, patimokkhaṃ eva pātimokkhaṃ. Atha <pageBreak edition="P" number="2.0129" />vā mokkhaṃ pati vattati mokkhābhimukhanti patimokkhaṃ, patimokkhameva pātimokkhanti evaṃ tāvettha pātimokkhasaddassa attho veditabbo.</paragraph>
<paragraph line="599">Saṃvarati <pageBreak edition="V" number="0.0269" />pidahati etenāti <bold>saṃvaro,</bold>pātimokkhameva saṃvaroti <bold>pātimokkhasaṃvaro</bold>. Atthato pana tato tato vītikkamitabbato viratiyo cetanā vā, tena pātimokkhasaṃvarena upeto samannāgato <bold>pātimokkhasaṃvarasaṃvuto</bold>ti vutto. Vuttañhetaṃ vibhaṅge –</paragraph>
<indent line="600">‘‘Iminā pātimokkhasaṃvarena upeto hoti samupeto upagato samupagato sampanno samannāgato. Tena vuccati pātimokkhasaṃvarasaṃvuto’’ti (vibha. 511).</indent>
<paragraph line="601"><bold>Viharatī</bold>ti iriyāpathavihārena viharati, iriyati, vattati. <bold>Ācāragocarasampanno</bold>ti veḷudānādimicchājīvassa kāyapāgabbhiyādīnañca akaraṇena, sabbaso anācāraṃ vajjetvā ‘‘kāyiko avītikkamo, vācasiko avītikkamo’’ti evaṃ vuttabhikkhusāruppaācārasampattiyā vesiyādiagocaraṃ vajjetvā piṇḍapātādiatthaṃ upasaṅkamituṃ yuttaṭṭhānasaṅkhātagocarena ca sampannattā ācāragocarasampanno. Apica yo bhikkhu satthari sagāravo sappatisso sabrahmacārīsu sagāravo sappatisso hirottappasampanno sunivattho supāruto pāsādikena abhikkantena paṭikkantena ālokitena vilokitena samiñjitena pasāritena okkhittacakkhu iriyāpathasampanno indriyesu guttadvāro bhojane mattaññū jāgariyānuyutto satisampajaññena samannāgato appiccho santuṭṭho pavivitto asaṃsaṭṭho ābhisamācārikesu sakkaccakārī garucittīkārabahulo viharati, ayaṃ vuccati ācārasampanno.</paragraph>
<paragraph line="602">Gocaro <pageBreak edition="M" number="0.0293" />pana – upanissayagocaro, ārakkhagocaro, upanibandhagocaroti tividho. Tattha dasakathāvatthuguṇasamannāgato vuttalakkhaṇo kalyāṇamitto yaṃ nissāya asutaṃ suṇāti, sutaṃ pariyodapeti, kaṅkhaṃ vitarati, diṭṭhiṃ ujukaṃ karoti, cittaṃ pasādeti, yassa ca anusikkhanto saddhāya vaḍḍhati, sīlena, sutena, cāgena, paññāya vaḍḍhati, ayaṃ <bold>upanissayagocaro</bold>. Yo bhikkhu antaragharaṃ paviṭṭho vīthiṃ paṭipanno okkhittacakkhu yugamattadassāvī saṃvuto gacchati, na hatthiṃ <pageBreak edition="P" number="2.0130" />olokento, na assaṃ, na rathaṃ, na pattiṃ, na itthiṃ, na purisaṃ olokento, na uddhaṃ olokento, na adho olokento, na disāvidisā pekkhamāno gacchati, ayaṃ <bold>ārakkhagocaro. Upanibandhagocaro</bold>pana cattāro satipaṭṭhānā, yattha bhikkhu attano cittaṃ upanibandhati. Vuttañhetaṃ bhagavatā –</paragraph>
<indent line="603">‘‘Ko ca, bhikkhave, bhikkhuno gocaro sako pettiko visayo? Yadidaṃ – cattāro satipaṭṭhānā’’ti (saṃ. ni. 5.372).</indent>
<paragraph line="604">Iti <pageBreak edition="V" number="0.0270" />yathāvuttāya ācārasampattiyā imāya ca gocarasampattiyā samannāgatattā <bold>ācāragocarasampanno</bold>.</paragraph>
<paragraph line="605"><bold>Aṇumattesu vajjesu bhayadassāvī</bold>ti appamattakesu aṇuppamāṇesu asañcicca āpannasekhiyaakusalacittuppādādibhedesu vajjesu bhayadassanasīlo. Yo hi bhikkhu paramāṇumattaṃ vajjaṃ aṭṭhasaṭṭhiyojanasatasahassubbedhasinerupabbatarājasadisaṃ katvā passati, yopi bhikkhu sabbalahukaṃ dubbhāsitamattaṃ pārājikasadisaṃ katvā passati, ayaṃ aṇumattesu vajjesu bhayadassāvī nāma. <bold>Samādāya sikkhati sikkhāpadesū</bold>ti yaṃ kiñci sikkhāpadesu sikkhitabbaṃ, taṃ sabbena sabbaṃ sabbathā sabbaṃ anavasesaṃ samādiyitvā sikkhati vattati, pūretīti attho. <bold>Iti kalyāṇasīlo</bold>ti iminā pakārena kalyāṇasīlo samāno. Puggalādhiṭṭhānavasena hi niddiṭṭhaṃ sīlaṃ ‘‘evaṃ kho, bhikkhave, bhikkhu kalyāṇasīlo hotī’’ti vuttapuggalādhiṭṭhānavaseneva nigametvā ‘‘kalyāṇadhammo’’ti ettha vuttadhamme niddisitukāmena ‘‘tesaṃ dhammānaṃ idaṃ sīlaṃ adhiṭṭhāna’’nti dassetuṃ puna ‘‘iti kalyāṇasīlo’’ti vuttaṃ. <bold>Sattannaṃ bodhipakkhiyāna</bold>ntiādi sabbaṃ heṭṭhā vuttatthameva. Puna <bold>kalyāṇasīlo</bold>tiādi nigamanaṃ.</paragraph>
<paragraph line="606">Gāthāsu <pageBreak edition="M" number="0.0294" /><bold>dukkaṭa</bold>nti duṭṭhu kataṃ, duccaritanti attho. <bold>Hirimana</bold>nti hirimantaṃ hirisampannaṃ, sabbaso pāpapavattiyā jigucchanasabhāvanti attho. <bold>Hirimana</bold>nti vā hirisahitacittaṃ. Hiriggahaṇeneva cettha ottappampi gahitanti veditabbaṃ. Hirottappaggahaṇena ca sabbaso duccaritābhāvassa hetuṃ dassento kalyāṇasīlataṃ hetuto vibhāveti. <bold>Sambodhī</bold>ti <pageBreak edition="P" number="2.0131" />ariyañāṇaṃ, taṃ gacchanti bhajantīti <bold>sambodhigāmino,</bold>bodhipakkhikāti attho. <bold>Anussada</bold>nti rāgussadādirahitaṃ. ‘‘Tathāvidha’’ntipi paṭhanti. ‘‘Bodhipakkhikānaṃ dhammānaṃ bhāvanānuyogamanuyutto’’ti yathā yathā pubbe vuttaṃ, tathāvidhaṃ tādisanti attho. <bold>Dukkhassā</bold>ti vaṭṭadukkhassa, vaṭṭadukkhahetuno vā. <bold>Idheva khayamattano</bold>ti āsavakkhayādhigamena attano vaṭṭadukkhahetuno samudayapakkhiyassa kilesagaṇassa idheva imasmiṃyeva attabhāve khayaṃ anuppādaṃ pajānāti, vaṭṭadukkhasseva vā idheva carimakacittanirodhena khayaṃ khīṇabhāvaṃ pajānāti. <bold>Tehi dhammehi sampanna</bold>nti tehi yathāvuttasīlādidhammehi samannāgataṃ. <bold>Asita</bold>nti taṇhādiṭṭhinissayānaṃ pahīnattā asitaṃ, katthaci anissitaṃ. <bold>Sabbalokassā</bold>ti sabbasmiṃ sattaloke. Sesaṃ vuttanayameva.</paragraph>
<centered line="607">Aṭṭhamasuttavaṇṇanā niṭṭhitā.</centered>
<subhead line="608">9. Dānasuttavaṇṇanā</subhead>
<paragraph line="609" number="98">Navame <pageBreak edition="V" number="0.0271" /><bold>dāna</bold>nti dātabbaṃ, savatthukā vā cetanā dānaṃ, sampattipariccāgassetaṃ adhivacanaṃ. <bold>Āmisadāna</bold>nti cattāro paccayā deyyabhāvavasena āmisadānaṃ nāma. Te hi taṇhādīhi āmasitabbato āmisanti vuccanti. Tesaṃ vā pariccāgacetanā āmisadānaṃ. <bold>Dhammadāna</bold>nti idhekacco ‘‘ime dhammā kusalā, ime dhammā akusalā, ime dhammā sāvajjā, ime dhammā anavajjā, ime viññugarahitā, ime viññuppasatthā; ime samattā samādinnā ahitāya dukkhāya saṃvattanti, ime hitāya sukhāya saṃvattantī’’ti kusalākusalakammapathe vibhajanto kammakammavipāke idhalokaparaloke paccakkhato dassento viya pākaṭaṃ karonto akusalehi dhammehi nivattāpento, kusalesu dhammesu patiṭṭhāpento, dhammaṃ deseti, idaṃ dhammadānaṃ. Yo pana ‘‘ime dhammā abhiññeyyā <pageBreak edition="M" number="0.0295" />, ime pariññeyyā, ime pahātabbā, ime sacchikātabbā, ime bhāvetabbā’’ti saccāni vibhāvento amatādhigamāya paṭipattidhammaṃ <pageBreak edition="P" number="2.0132" />deseti, idaṃ sikhāppattaṃ dhammadānaṃ nāma. <bold>Etadagga</bold>nti etaṃ aggaṃ. <bold>Yadida</bold>nti yaṃ idaṃ dhammadānaṃ vuttaṃ, etaṃ imesu dvīsu dānesu aggaṃ seṭṭhaṃ uttamaṃ. Vivaṭṭagāmidhammadānañhi nissāya sabbānatthato parimuccati, sakalaṃ vaṭṭadukkhaṃ atikkamati. Lokiyaṃ pana dhammadānaṃ sabbesaṃ dānānaṃ nidānaṃ sabbasampattīnaṃ mūlaṃ. Tenāha –</paragraph>
<gatha1 line="610">‘‘Sabbadānaṃ dhammadānaṃ jināti, sabbarasaṃ dhammaraso jināti;</gatha1>
<gathalast line="611">Sabbaratiṃ dhammaratī jināti, taṇhakkhayo sabbadukkhaṃ jinātī’’ti. (dha. pa. 354) –</gathalast>
<unindented line="612">Abhayadānamettha dhammadāneneva saṅgahitanti daṭṭhabbaṃ.</unindented>
<paragraph line="613">Sādhāraṇabhogitādhippāyena attanā paribhuñjitabbato catupaccayato sayameva abhuñjitvā paresaṃ saṃvibhajanaṃ <bold>āmisasaṃvibhāgo</bold>. Sādhāraṇabhogitādhippāyeneva attanā viditassa adhigatassa dhammassa appossukko ahutvā paresaṃ upadeso <bold>dhammasaṃvibhāgo</bold>. Catūhi paccayehi catūhi ca saṅgahavatthūhi paresaṃ anuggaṇhanaṃ anukampanaṃ <bold>āmisānuggaho</bold>. Vuttanayeneva dhammena paresaṃ anuggaṇhanaṃ anukampanaṃ <bold>dhammānuggaho</bold>. Sesaṃ vuttanayameva.</paragraph>
<paragraph line="614">Gāthāsu <bold>yamāhu dānaṃ parama</bold>nti yaṃ dānaṃ cittakhettadeyyadhammānaṃ uḷārabhāvena paramaṃ uttamaṃ, bhogasampattiādīnaṃ vā pūraṇato phalanato, parassa vā lobhamacchariyādikassa paṭipakkhassa maddanato <pageBreak edition="V" number="0.0272" />hiṃsanato ‘‘parama’’nti buddhā bhagavanto āhu. <bold>Anuttara</bold>nti yaṃ dānaṃ cetanādisampattiyā sātisayapavattiyā aggabhāvena aggavipākattā ca uttararahitaṃ anuttarabhāvasādhanaṃ cāti āhu. <bold>Yaṃ saṃvibhāga</bold>nti etthāpi ‘‘paramaṃ anuttara’’nti padadvayaṃ ānetvā yojetabbaṃ. <bold>Avaṇṇayī</bold>ti kittayi, ‘‘bhojanaṃ, bhikkhave, dadamāno dāyako paṭiggāhakānaṃ pañca ṭhānāni detī’’tiādinā (a. ni. 5.37), ‘‘evaṃ <pageBreak edition="P" number="2.0133" />ce, bhikkhave, sattā jāneyyuṃ dānasaṃvibhāgassa vipāka’’ntiādinā (itivu. 26) ca pasaṃsayi. Yathā pana dānaṃ saṃvibhāgo ca paramaṃ anuttarañca hoti, taṃ dassetuṃ <bold>‘‘aggamhī’’</bold>tiādi vuttaṃ. Tattha <bold>aggamhī</bold>ti sīlādiguṇavisesayogena seṭṭhe anuttare puññakkhette sammāsambuddhe ariyasaṅghe ca. <bold>Pasannacitto</bold>ti <pageBreak edition="M" number="0.0296" />kammaphalasaddhāya ratanattayasaddhāya ca cittaṃ pasādento okappento. Cittasampattiyā hi khettasampattiyā ca parittepi deyyadhamme dānaṃ mahānubhāvaṃ hoti mahājutikaṃ mahāvipphāraṃ. Vuttañhetaṃ –</paragraph>
<gatha1 line="615">‘‘Natthi citte pasannamhi, appakā nāma dakkhiṇā;</gatha1>
<gathalast line="616">Tathāgate vā sambuddhe, atha vā tassa sāvake’’ti. (vi. va. 804; netti. 95);</gathalast>
<paragraph line="617"><bold>Viññū</bold>ti sappañño. <bold>Pajāna</bold>nti sammadeva dānaphalaṃ dānānisaṃsaṃ pajānanto. <bold>Ko na yajetha kāle</bold>ti yuttappattakāle ko nāma dānaṃ na dadeyya? Saddhā, deyyadhammo, paṭiggāhakāti imesaṃ tiṇṇaṃ sammukhibhūtakāleyeva hi dānaṃ sambhavati, na aññathā, paṭiggāhakānaṃ vā dātuṃ yuttakāle.</paragraph>
<paragraph line="618">Evaṃ paṭhamagāthāya āmisadānasaṃvibhāgānuggahe dassetvā idāni dhammadānasaṃvibhāgānuggahe dassetuṃ <bold>‘‘ye ceva bhāsantī’’</bold>ti dutiyagāthamāha. Tattha <bold>ubhaya</bold>nti ‘‘bhāsanti suṇantī’’ti vuttā desakā paṭiggāhakāti ubhayaṃ. Ayaṃ panettha saṅkhepattho – ye <bold>sugatassa</bold>bhagavato <bold>sāsane</bold>saddhamme <bold>pasannacittā</bold>vimuttāyatanasīse ṭhatvā desenti paṭiggaṇhanti ca, tesaṃ desakapaṭiggāhakānaṃ so dhammadānadhammasaṃvibhāgadhammānuggahasaṅkhāto <bold>attho</bold>. Paramatthasādhanato <bold>paramo</bold>. Taṇhāsaṃkilesādisabbasaṃkilesamalavisodhanena <bold>visujjhati</bold>. Kīdisānaṃ? <bold>Ye appamattā sugatassa sāsane</bold>. Ye ca –</paragraph>
<gatha1 line="619">‘‘Sabbapāpassa akaraṇaṃ, kusalassa upasampadā;</gatha1>
<gathalast line="620">Sacittapariyodapanaṃ, etaṃ buddhāna sāsana’’nti. (dī. ni. 2.90; dha. pa. 183) –</gathalast>
<unindented line="621">Saṅkhepato <pageBreak edition="V" number="0.0273" />evaṃ pakāsite sammāsambuddhassa sāsane ovāde anusiṭṭhiyaṃ appamattā adhisīlasikkhādayo sakkaccaṃ <pageBreak edition="P" number="2.0134" />sampādenti. Tesaṃ <bold>visujjhati,</bold>arahattaphalavisuddhiyā ativiya vodāyatīti.</unindented>
<centered line="622">Navamasuttavaṇṇanā niṭṭhitā.</centered>
<subhead line="623">10. Tevijjasuttavaṇṇanā</subhead>
<paragraph line="624" number="99">Dasame <bold>dhammenā</bold>ti ñāyena, sammāpaṭipattisaṅkhātena hetunā kāraṇena. Yāya hi paṭipadāya tevijjo hoti, sā paṭipadā idha dhammoti <pageBreak edition="M" number="0.0297" />veditabbā. Kā pana sā paṭipadāti? Caraṇasampadā ca vijjāsampadā ca. <bold>Tevijja</bold>nti pubbenivāsānussatiñāṇādīhi tīhi vijjāhi samannāgataṃ. <bold>Brāhmaṇa</bold>nti bāhitapāpabrāhmaṇaṃ. <bold>Paññāpemī</bold>ti ‘‘brāhmaṇo’’ti jānāpemi patiṭṭhapemi. <bold>Nāññaṃ lapitalāpanamattenā</bold>ti aññaṃ jātimattabrāhmaṇaṃ aṭṭhakādīhi lapitamattavippalapanamattena brāhmaṇaṃ na paññāpemīti. Atha vā <bold>lapitalāpanamattenā</bold>ti mantānaṃ ajjhenaajjhāpanamattena. Ubhayathāpi yaṃ pana brāhmaṇā sāmavedādivedattayaajjhenena tevijjaṃ brāhmaṇaṃ vadanti, taṃ paṭikkhipati. Bhagavatā hi ‘‘paramatthato atevijjaṃ brāhmaṇaṃyeva cete bhovādino avijjānivutā ‘tevijjo brāhmaṇo’ti vadanti, evaṃ pana tevijjo brāhmaṇo hotī’’ti dassanatthaṃ tathā bujjhanakānaṃ puggalānaṃ ajjhāsayena ayaṃ desanā āraddhā.</paragraph>
<paragraph line="625">Tattha yasmā vijjāsampanno caraṇasampannoyeva hoti caraṇasampadāya vinā vijjāsampattiyā abhāvato, tasmā caraṇasampadaṃ antogadhaṃ katvā vijjāsīseneva brāhmaṇaṃ paññāpetukāmo <bold>‘‘dhammenāhaṃ, bhikkhave, tevijjaṃ brāhmaṇaṃ paññāpemī’’</bold>ti desanaṃ samuṭṭhāpetvā <bold>‘‘kathañcāhaṃ, bhikkhave, dhammena tevijjaṃ brāhmaṇaṃ paññāpemī’’</bold>ti kathetukamyatāya pucchaṃ katvā puggalādhiṭṭhānāya desanāya vijjattayaṃ vibhajanto <bold>‘‘idha, bhikkhave, bhikkhū’’</bold>tiādimāha.</paragraph>
<paragraph line="626">Tattha <bold>anekavihita</bold>nti anekavidhaṃ, anekehi vā pakārehi pavattitaṃ, saṃvaṇṇitanti attho. <bold>Pubbenivāsa</bold>nti <pageBreak edition="P" number="2.0135" />samanantarātītabhavaṃ ādiṃ katvā tattha tattha nivutthakkhandhasantānaṃ. <bold>Nivuttha</bold>nti ajjhāvutthaṃ anubhūtaṃ, attano santāne uppajjitvā niruddhaṃ, nivutthadhammaṃ vā nivutthaṃ, gocaranivāsena nivutthaṃ, attano viññāṇena viññātaṃ paraviññāṇaviññātampi vā chinnavaṭumakānussaraṇādīsu. <bold>Anussaratī</bold>ti ‘‘ekampi jātiṃ dvepi jātiyo’’ti evaṃ jātipaṭipāṭivasena <pageBreak edition="V" number="0.0274" />anugantvā sarati, anudeva vā sarati, citte abhininnāmite parikammasamanantaraṃ sarati.</paragraph>
<paragraph line="627"><bold>Seyyathida</bold>nti āraddhappakāradassanatthe nipāto. Teneva yvāyaṃ pubbenivāso āraddho hoti, tassa pakāraṃ dassento <bold>‘‘ekampi jāti’’</bold>ntiādimāha. Tattha <bold>ekampi jāti</bold>nti ekampi paṭisandhimūlakaṃ cutipariyosānaṃ ekabhavapariyāpannaṃ khandhasantānaṃ. Esa nayo <bold>dvepi jātiyo</bold>tiādīsu. <bold>Anekepi saṃvaṭṭakappe</bold>tiādīsu pana parihāyamāno kappo saṃvaṭṭakappo <pageBreak edition="M" number="0.0298" />, vaḍḍhamāno vivaṭṭakappo. Tattha saṃvaṭṭena saṃvaṭṭaṭṭhāyī gahito hoti tammūlakattā, vivaṭṭena ca vivaṭṭaṭṭhāyī. Evañhi sati yāni tāni ‘‘cattārimāni, bhikkhave, kappassa asaṅkhyeyyāni. Katamāni cattāri? Saṃvaṭṭo, saṃvaṭṭaṭṭhāyī, vivaṭṭo, vivaṭṭaṭṭhāyī’’ti (a. ni. 4.156) vuttāni cattāri asaṅkhyeyyāni, tāni pariggahitāni honti.</paragraph>
<paragraph line="628">Tattha tayo saṃvaṭṭā – tejosaṃvaṭṭo, āposaṃvaṭṭo, vāyosaṃvaṭṭoti. Tisso saṃvaṭṭasīmā – ābhassarā, subhakiṇhā, vehapphalāti. Yadā kappo tejena saṃvaṭṭati, ābhassarato heṭṭhā agginā ḍayhati. Yadā udakena saṃvaṭṭati, subhakiṇhato heṭṭhā udakena vilīyati. Yadā vātena saṃvaṭṭati, vehapphalato heṭṭhā vātena viddhaṃsiyati. Vitthārato pana koṭisatasahassacakkavāḷaṃ ekato vinassati. Iti evarūpo ayaṃ pubbenivāsaṃ anussaranto bhikkhu anekepi saṃvaṭṭakappe anekepi vivaṭṭakappe anekepi saṃvaṭṭavivaṭṭakappe anussarati. Kathaṃ? <bold>Amutrāsi</bold>ntiādinā nayena.</paragraph>
<paragraph line="629">Tattha <bold>amutrāsi</bold>nti amumhi saṃvaṭṭakappe amumhi bhave vā yoniyā vā gatiyā vā viññāṇaṭṭhitiyā vā sattāvāse vā sattanikāye vā ahamahosiṃ. <bold>Evaṃnāmo</bold>ti <pageBreak edition="P" number="2.0136" />tisso vā phusso vā. <bold>Evaṃgotto</bold>ti gotamo vā kassapo vā. <bold>Evaṃvaṇṇo</bold>ti odāto vā sāmo vā. <bold>Evamāhāro</bold>ti sālimaṃsodanāhāro vā pavattaphalabhojano vā. <bold>Evaṃsukhadukkhappaṭisaṃvedī</bold>ti anekappakārānaṃ kāyikacetasikānaṃ sāmisanirāmisādippabhedānaṃ vā sukhadukkhānaṃ paṭisaṃvedī. <bold>Evamāyupariyanto</bold>ti evaṃ vassasataparimāṇāyupariyanto vā caturāsītikappasatasahassaparimāṇāyupariyanto vā. <bold>So tato cuto amutra udapādi</bold>nti sohaṃ tato bhavato yonito gatito viññāṇaṭṭhitito sattāvāsato sattanikāyato vā cuto puna amukasmiṃ nāma bhave yoniyā gatiyā viññāṇaṭṭhitiyā sattāvāse sattanikāye vā udapādiṃ. <bold>Tatrāpāsi</bold>nti atha tatrapi <pageBreak edition="V" number="0.0275" />bhave yoniyā gatiyā viññāṇaṭṭhitiyā sattāvāse sattanikāye vā puna ahosiṃ. <bold>Evaṃnāmo</bold>tiādi vuttanayameva.</paragraph>
<paragraph line="630">Atha <pageBreak edition="M" number="0.0299" />vā yasmā ‘‘amutrāsi’’nti idaṃ anupubbena ārohantassa attano abhinīhārānurūpaṃ yathābalaṃ saraṇaṃ, ‘‘so tato cuto’’ti paṭinivattantassa paccavekkhaṇaṃ, tasmā ‘‘idhūpapanno’’ti imissā idhūpapattiyā anantaraṃ ‘‘amutra udapādi’’nti vuttaṃ. <bold>Tatrāpāsi</bold>nti tatrapi bhave…pe… sattanikāye vā āsiṃ. <bold>Evaṃnāmo</bold>ti datto vā mitto vā, <bold>evaṃgotto</bold>ti vāseṭṭho vā kassapo vā. <bold>Evaṃvaṇṇo</bold>ti kāḷo vā odāto vā. <bold>Evamāhāro</bold>ti sudhāhāro vā sāliodanādiāhāro vā. <bold>Evaṃsukhadukkhappaṭisaṃvedī</bold>ti dibbasukhappaṭisaṃvedī vā mānusasukhadukkhappaṭisaṃvedī vā. <bold>Evamāyupariyanto</bold>ti evaṃ taṃtaṃparamāyupariyanto. <bold>So tato cuto</bold>ti sohaṃ tato bhavādito cuto. <bold>Idhūpapanno</bold>ti idha imasmiṃ carimabhave manusso hutvā upapanno nibbatto.</paragraph>
<paragraph line="631"><bold>Itī</bold>ti evaṃ. <bold>Sākāraṃ sauddesa</bold>nti nāmagottādivasena sauddesaṃ, vaṇṇādivasena sākāraṃ. Nāmagottena <pageBreak edition="P" number="2.0137" />hi sattā ‘‘tisso gotamo’’ti uddisīyanti, vaṇṇādīhi ‘‘sāmo odāto’’ti nānattato paññāyanti. Tasmā nāmagottaṃ uddeso, itare ākārā. <bold>Ayamassa paṭhamā vijjā adhigatā</bold>ti ayaṃ iminā bhikkhunā paṭhamaṃ adhigamavasena paṭhamā, viditakaraṇaṭṭhena vijjā adhigatā sacchikatā hoti. Kiṃ panāyaṃ viditaṃ karoti? Pubbenivāsaṃ. <bold>Avijjā</bold>ti tasseva pubbenivāsassa aviditakaraṇaṭṭhena tassa paṭicchādakamoho vuccati. <bold>Tamo</bold>ti sveva moho paṭicchādakaṭṭhena tamoti vuccati. <bold>Āloko</bold>ti sā eva vijjā obhāsakaraṇaṭṭhena āloko. Ettha ca vijjā adhigatāti ayaṃ attho, sesaṃ pasaṃsāvacanaṃ. Yojanā panettha – ayaṃ kho tena bhikkhunā vijjā adhigatā, tassa adhigatavijjassa avijjā vihatā, vinaṭṭhāti attho. Kasmā? Yasmā vijjā uppannāti. Sesapadadvayepi eseva nayo.</paragraph>
<paragraph line="632"><bold>Yathā ta</bold>nti ettha <bold>yathā</bold>ti opammatthe, <bold>ta</bold>nti nipātamattaṃ. Satiyā avippavāsena <bold>appamattassa</bold>. Vīriyātāpena <bold>ātāpino</bold>. Kāye ca jīvite ca anapekkhatāya <bold>pahitattassa</bold>pesitacittassāti attho. Idaṃ vuttaṃ hoti – yathā appamattassa ātāpino pahitattassa viharato avijjā vihaññeyya, vijjā uppajjeyya, tamo vihaññeyya, āloko uppajjeyya; evameva tassa bhikkhuno avijjā vihatā, vijjā uppannā <pageBreak edition="M" number="0.0300" />, tamo vihato, āloko uppanno, tassa padhānānuyogassa anurūpameva phalaṃ labhitvā viharatīti.</paragraph>
<paragraph line="633"><bold>Dibbena</bold><pageBreak edition="V" number="0.0276" /><bold>cakkhunā</bold>ti ettha yaṃ vattabbaṃ, taṃ heṭṭhā vuttameva. <bold>Visuddhenā</bold>ti cutūpapātadassanena diṭṭhivisuddhihetubhāvato visuddhaṃ. Yo hi cutimattameva passati na upapātaṃ, so ucchedadiṭṭhiṃ gaṇhāti. Yo upapātamattameva passati na cutiṃ, so navasattapātubhāvadiṭṭhiṃ gaṇhāti. Yo pana tadubhayaṃ passati, so yasmā duvidhampi taṃ diṭṭhigataṃ ativattati, tasmāssa taṃ dassanaṃ diṭṭhivisuddhihetu hoti, tadubhayampāyaṃ buddhaputto passati. Tena vuttaṃ ‘‘cutūpapātadassanena diṭṭhivisuddhihetubhāvato <pageBreak edition="P" number="2.0138" />visuddha’’nti. Ekādasaupakkilesavirahato vā <bold>visuddhaṃ</bold>. Yathāha ‘‘vicikicchā cittassa upakkilesoti – iti viditvā vicikicchaṃ cittassa upakkilesaṃ pajahiṃ, amanasikāro…pe… thinamiddhaṃ, chambhitattaṃ, uppillaṃ, duṭṭhullaṃ, accāraddhavīriyaṃ, atilīnavīriyaṃ, abhijappā, nānattasaññā, atinijjhāyitattaṃ rūpānaṃ cittassa upakkileso’’ti (ma. ni. 3.242) evaṃ vuttehi ekādasahi upakkilesehi anupakkiliṭṭhattā <bold>visuddhaṃ</bold>. Manussūpacāraṃ atikkamitvā rūpadassanena <bold>atikkantamānusakaṃ,</bold>maṃsacakkhuṃ vā atikkantattā atikkantamānusakaṃ. Tena dibbena cakkhunā visuddhena atikkantamānusakena. <bold>Satte passatī</bold>ti manussamaṃsacakkhunā viya satte passati dakkhati āloketi.</paragraph>
<paragraph line="634"><bold>Cavamāne upapajjamāne</bold>ti ettha cutikkhaṇe upapattikkhaṇe vā dibbacakkhunāpi daṭṭhuṃ na sakkā. Ye pana āsannacutikā idāni cavissanti, te cavamānā. Ye ca gahitapaṭisandhikā sampatinibbattā vā, te upapajjamānāti adhippetā. Te evarūpe cavamāne upapajjamāne ca passatīti dasseti. <bold>Hīne</bold>ti mohanissandayuttattā hīnānaṃ jātikulabhogādīnaṃ vasena hīḷite paribhūte. <bold>Paṇīte</bold>ti amohanissandayuttattā tabbiparīte. <bold>Suvaṇṇe</bold>ti adosanissandayuttattā iṭṭhakantamanāpavaṇṇayutte. <bold>Dubbaṇṇe</bold>ti dosanissandayuttattā aniṭṭhaakantāmanāpavaṇṇayutte. Abhirūpe virūpetipi attho. <bold>Sugate</bold>ti sugatigate, alobhanissandayuttattā vā aḍḍhe mahaddhane. <bold>Duggate</bold>ti duggatigate, lobhanissandayuttattā vā dalidde appannapānabhojane. <bold>Yathākammūpage</bold>ti yaṃ yaṃ kammaṃ upacitaṃ, tena tena upagate <pageBreak edition="M" number="0.0301" />. Tattha purimehi ‘‘cavamāne’’tiādīhi dibbacakkhukiccaṃ vuttaṃ, iminā pana padena yathākammūpagañāṇakiccaṃ.</paragraph>
<paragraph line="635">Tassa <pageBreak edition="P" number="2.0139" />ca ñāṇassa ayaṃ uppattikkamo – idha bhikkhu heṭṭhā nirayābhimukhaṃ ālokaṃ vaḍḍhetvā nerayike satte passati mahantaṃ dukkhaṃ anubhavamāne, idaṃ dassanaṃ dibbacakkhuñāṇakiccameva. So ca evaṃ manasi karoti ‘‘kiṃ nu kho kammaṃ katvā ime sattā etaṃ dukkhaṃ anubhavantī’’ti, athassa ‘‘idaṃ nāma katvā’’ti taṃkammārammaṇaṃ ñāṇaṃ uppajjati. Tathā upari <pageBreak edition="V" number="0.0277" />devalokābhimukhaṃ ālokaṃ vaḍḍhetvā nandanavanamissakavanaphārusakavanādīsu satte passati dibbasampattiṃ anubhavamāne, idampi dassanaṃ dibbacakkhuñāṇakiccameva. So evaṃ manasi karoti ‘‘kiṃ nu kho kammaṃ katvā ime sattā etaṃ sampattiṃ anubhavantī’’ti? Athassa ‘‘idaṃ nāma katvā’’ti taṃkammārammaṇaṃ ñāṇaṃ uppajjati, idaṃ yathākammūpagañāṇaṃ nāma. Imassa visuṃ parikammaṃ nāma natthi. Yathā cimassa, evaṃ anāgataṃsañāṇassapi. Dibbacakkhupādakāneva hi imāni dibbacakkhunā saheva ijjhanti. <bold>Kāyaduccaritenā</bold>tiādīsu yaṃ vattabbaṃ, taṃ heṭṭhā vuttanayameva. Idha <bold>vijjā</bold>ti dibbacakkhuñāṇavijjā. <bold>Avijjā</bold>ti sattānaṃ cutipaṭisandhicchādikā avijjā. Sesaṃ vuttanayameva.</paragraph>
<paragraph line="636">Tatiyavāre <bold>vijjā</bold>ti arahattamaggañāṇavijjā. <bold>Avijjā</bold>ti catusaccappaṭicchādikā avijjā. Sesaṃ heṭṭhā vuttanayattā suviññeyyameva. <bold>Evaṃ kho</bold>tiādi nigamanaṃ.</paragraph>
<paragraph line="637">Gāthāsu ayaṃ saṅkhepattho – <bold>yo</bold>yathāvuttaṃ <bold>pubbenivāsaṃ aveti</bold>avagacchati, vuttanayena pākaṭaṃ katvā jānāti. ‘‘Yovedī’’tipi pāṭho, yo avedi viditaṃ katvā ṭhitoti attho. Chabbīsatidevalokasaṅkhātaṃ saggaṃ catubbidhaṃ apāyañca vuttanayeneva dibbacakkhunā passati. <bold>Atho</bold>ti tato paraṃ jātikkhayasaṅkhātaṃ arahattaṃ nibbānameva vā patto adhigato. Tato eva <bold>abhiññā</bold>abhivisiṭṭhāya maggapaññāya jānitabbaṃ catusaccadhammaṃ jānitvā kiccavosānena <bold>vosito</bold>niṭṭhānappatto. Moneyyadhammasamannāgamena <bold>muni,</bold>khīṇāsavo yasmā <bold>etāhi</bold>yathāvuttāhi <bold>tīhi vijjāhi</bold>samannāgatattā tato tatiyavijjāya sabbathā bāhitapāpattā ca <bold>tevijjo brāhmaṇo</bold>nāma hoti. Tasmā tameva ahaṃ tevijjaṃ brāhmaṇaṃ <pageBreak edition="M" number="0.0302" />vadāmi, aññaṃ pana lapitalāpanaṃ yajuādimantapadānaṃ <pageBreak edition="P" number="2.0140" />ajjhāpanaparaṃ <bold>tevijjaṃ</bold>brāhmaṇaṃ na vadāmi, tevijjoti taṃ na kathemīti.</paragraph>
<paragraph line="638">Iti imasmiṃ vagge dutiyasutte vaṭṭaṃ kathitaṃ, pañcamaaṭṭhamadasamasuttesu vivaṭṭaṃ kathitaṃ, itaresu vaṭṭavivaṭṭaṃ kathitanti veditabbaṃ.</paragraph>
<centered line="639">Dasamasuttavaṇṇanā niṭṭhitā.</centered>
<centered line="640">Pañcamavaggavaṇṇanā niṭṭhitā.</centered>
<centered line="641">Paramatthadīpaniyā khuddakanikāya-aṭṭhakathāya</centered>
<centered line="642">Itivuttakassa tikanipātavaṇṇanā niṭṭhitā.</centered>
</body>
</document>