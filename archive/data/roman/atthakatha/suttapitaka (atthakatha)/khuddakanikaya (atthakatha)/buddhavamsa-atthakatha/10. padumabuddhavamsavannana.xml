<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0511a.att10.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/10. padumabuddhavamsavannana.xml</archivePath>
    <baseFileName>10. padumabuddhavamsavannana</baseFileName>
    <titlePath>10. Padumabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">10. Padumabuddhavaṃsavaṇṇanā</chapter>
    <paragraph line="2">Anomadassissa <pageBreak edition="Vipassana Research Institut" number="0.0203" /> pana bhagavato aparabhāge vassasatasahassāyukā manussā anukkamena parihāyitvā dasavassāyukā hutvā puna anukkamena vaḍḍhitvā asaṅkhyeyyāyukā hutvā puna parihāyamānā vassasatasahassāyukā ahesuṃ. Tathā <bold>padumo</bold> nāma satthā loke uppajji. Sopi pāramiyo pūretvā tusitapure nibbattitvā tato cavitvā campakanagare asamassa nāma rañño kule rūpādīhi asamāya asamāya nāma aggamahesiyā kucchismiṃ paṭisandhiṃ aggahesi. So dasannaṃ māsānaṃ accayena campakuyyāne mātukucchito nikkhami. Jāte pana kumāre ākāsato sakalajambudīpe samuddapariyante padumavassaṃ nipati. Tenassa nāmaggahaṇadivase nāmaṃ gaṇhantā nemittakā ca ñātakā ca ‘‘mahāpadumakumāro’’tveva nāmamakaṃsu. So dasavassasahassāni agāraṃ ajjhāvasi. Nanduttara-vasuttara-yasuttarānāmakā tayo pāsādā ahesuṃ. Uttarādevippamukhāni tettiṃsa itthisahassāni paccupaṭṭhitāni ahesuṃ.</paragraph>
    <paragraph line="3">Atha <pageBreak edition="Myanmar" number="0.0212" /> mahāsatto uttarāya nāma mahādeviyā rammakumāre nāma uppanne cattāri nimittāni disvā ājaññarathena mahābhinikkhamanaṃ nikkhami. Taṃ pabbajantaṃ ekā purisakoṭi anupabbaji. So tehi parivuto aṭṭha māse padhānacariyaṃ caritvā visākhapuṇṇamāya dhaññavatīnagare sudhaññaseṭṭhissa dhītāya dhaññavatiyā nāma dinnaṃ madhupāyāsaṃ paribhuñjitvā mahāsālavane divāvihāraṃ vītināmetvā sāyanhasamaye titthakājīvakena dinnā aṭṭha tiṇamuṭṭhiyo gahetvā mahāsoṇabodhiṃ upasaṅkamitvā aṭṭhattiṃsahatthavitthataṃ tiṇasantharakaṃ paññapetvā pallaṅkaṃ ābhujitvā caturaṅgavīriyaṃ adhiṭṭhāya mārabalaṃ <pageBreak edition="Pali Text Society" number="0.0178" /> vidhamitvā tīsu yāmesu tisso vijjā sacchikatvā – ‘‘anekajātisaṃsāraṃ…pe… taṇhānaṃ khayamajjhagā’’ti (dha. pa. 153-154) udānaṃ udānetvā sattasattāhaṃ bodhisamīpeyeva vītināmetvā brahmuno āyācanaṃ adhivāsetvā dhammadesanāya bhājanabhūte puggale upaparikkhanto attanā saha pabbajite koṭisaṅkhe bhikkhū disvā taṅkhaṇeyeva anilapathena gantvā dhaññavatīnagarasamīpe dhanañjayuyyāne otaritvā tehi parivuto tesaṃ majjhe dhammacakkaṃ pavattesi. Tadā koṭisatānaṃ abhisamayo ahosi. Tena vuttaṃ –</paragraph>
    <hangnum line="4" number="1"></hangnum>
    <gatha1 line="5"> ‘‘Anomadassissa <pageBreak edition="Vipassana Research Institut" number="0.0204" /> aparena, sambuddho dvipaduttamo;</gatha1>
    <gathalast line="6">Padumo nāma nāmena, asamo appaṭipuggalo.</gathalast>
    <hangnum line="7" number="2"></hangnum>
    <gatha1 line="8"> ‘‘Tassāpi asamaṃ sīlaṃ, samādhipi anantako;</gatha1>
    <gathalast line="9">Asaṅkhyeyyaṃ ñāṇavaraṃ, vimuttipi anūpamā.</gathalast>
    <hangnum line="10" number="3"></hangnum>
    <gatha1 line="11"> ‘‘Tassāpi atulatejassa, dhammacakkappavattane;</gatha1>
    <gathalast line="12">Abhisamayā tayo āsuṃ, mahātamapavāhanā’’ti.</gathalast>
    <paragraph line="13">Tattha <bold>asamaṃ sīla</bold>nti aññesaṃ sīlena asadisaṃ, uttamaṃ seṭṭhanti attho. <bold>Samādhipi anantako</bold>ti samādhipi appameyyo, tassa anantabhāvo lokavivaraṇayamakapāṭihāriyādīsu daṭṭhabbo. <bold>Ñāṇavara</bold>nti sabbaññutaññāṇaṃ, asādhāraṇañāṇāni vā. <bold>Vimuttipī</bold>ti arahattaphalavimuttipi bhagavato. <bold>Anūpamā</bold>ti upamāvirahitā. <bold>Atulatejassā</bold>ti atulañāṇatejassa. ‘‘Atulañāṇatejā’’tipi pāṭho. Tassa ‘‘tayo abhisamayā’’ti iminā <pageBreak edition="Myanmar" number="0.0213" /> uttarapadena sambandho daṭṭhabbo. <bold>Mahātamapavāhanā</bold>ti mahāmohavināsakā, mohandhakāraviddhaṃsakāti attho.</paragraph>
    <paragraph line="14">Athāparena samayena padumo bhagavā attano kaniṭṭhabhātaraṃ sālakumārañca upasālakumārañca ñātisamāgame saparivāre pabbājetvā tesaṃ dhammaṃ desento navuti koṭiyo dhammāmataṃ pāyesi. Yadā pana rammattherassa dhammaṃ desesi, tadā asītikoṭīnaṃ tatiyo abhisamayo ahosi. Tena vuttaṃ –</paragraph>
    <hangnum line="15" number="4"></hangnum>
    <gatha1 line="16"> ‘‘Paṭhamābhisamaye buddho, koṭisatamabodhayi;</gatha1>
    <gathalast line="17">Dutiyābhisamaye dhīro, navutikoṭimabodhayi.</gathalast>
    <hangnum line="18" number="5"></hangnum>
    <gatha1 line="19"> ‘‘Yadā ca padumo buddho, ovadī sakamatrajaṃ;</gatha1>
    <gathalast line="20">Tadā asītikoṭīnaṃ, tatiyābhisamayo ahū’’ti.</gathalast>
    <paragraph line="21">Yadā <pageBreak edition="Pali Text Society" number="0.0179" /> pana subhāvitatto nāma rājā padumassa buddhassa buddhapadumavadanassa santike koṭisatasahassaparivāro ehibhikkhupabbajjāya pabbajito, tasmiṃ sannipāte bhagavā pātimokkhaṃ uddisi, so pana paṭhamo sannipāto ahosi.</paragraph>
    <paragraph line="22">Athāparena <pageBreak edition="Vipassana Research Institut" number="0.0205" /> samayena mahāpadumo munivasabho usabhasamagatī usabhavatīnagaraṃ upanissāya vassaṃ upagañchi. Nagaravāsino manussā bhagavantaṃ dassanakāmā upasaṅkamiṃsu. Tesaṃ bhagavā dhammaṃ desesi. Tattha ca bahavo manussā pasannacittā pabbajiṃsu. Tato dasabalo tehi ca aññehi ca tīhi bhikkhusatasahassehi saddhiṃ visuddhipavāraṇaṃ pavāresi. So dutiyo sannipāto ahosi. Ye pana tattha na pabbajiṃsu, te kathinānisaṃsaṃ sutvā pāṭipade pañcasu māsesu pañcānisaṃsadāyakaṃ kathinacīvaramadaṃsu. Tato taṃ bhikkhū dhammasenāpatiṃ aggasāvakaṃ visālamatiṃ sālattheraṃ kathinatthāratthaṃ yācitvā kathinacīvaraṃ tassādaṃsu. Therassa kathinacīvare kayiramāne bhikkhū sibbane sahāyakā ahesuṃ. Padumo pana sammāsambuddho sūcicchidde suttāni āvunitvā adāsi. Niṭṭhite pana cīvare bhagavā tīhi bhikkhusatasahassehi cārikaṃ pakkāmi.</paragraph>
    <paragraph line="23">Athāparena <pageBreak edition="Myanmar" number="0.0214" /> samayena sīhavikkantagāmī purisasīho viya buddhasīho gosiṅgasālavanasadise paramasurabhikusumaphalabhāravinamitasākhāviṭape vimalakamalakuvalayasamalaṅkate sisiramadhuravārivāhena paripūrite ruru-camara-sīha-byaggha-aja-haya-gavaya-mahiṃsādi vividhamigagaṇavicarite surabhikusumagandhāvabaddhahadayāhi bhamaramadhukarayuvatīhi anubhūtappacārāhi samantato gumbagumbāyamāne phalarasapamuditahadayāhi kākalisadisamadhuravirutāhi kokilavadhūhi upagīyamāne paramaramaṇīye vivitte vijane yogānukūle pavane vassāvāsamupagañchi. Tasmiṃ viharantaṃ saparivārakaṃ dasabalaṃ tathāgataṃ dhammarājaṃ buddhasiriyā virocamānaṃ disvā manussā tassa dhammaṃ sutvā pasīditvā ehibhikkhupabbajjāya pabbajiṃsu. Tadā dvīhi bhikkhusatasahassehi parivuto pavāresi. So tatiyo sannipāto ahosi. Tena vuttaṃ –</paragraph>
    <hangnum line="24" number="6"></hangnum>
    <gatha1 line="25"> ‘‘Sannipātā tayo āsuṃ, padumassa mahesino;</gatha1>
    <gathalast line="26">Koṭisatasahassānaṃ, paṭhamo āsi samāgamo.</gathalast>
    <hangnum line="27" number="7"></hangnum>
    <gatha1 line="28"> ‘‘Kathinatthārasamaye, uppanne kathinacīvare;</gatha1>
    <gathalast line="29">Dhammasenāpatitthāya, bhikkhū sibbiṃsu cīvaraṃ.</gathalast>
    <hangnum line="30" number="8"></hangnum>
    <gatha1 line="31"> ‘‘Tadā te vimalā bhikkhū, chaḷabhiññā mahiddhikā;</gatha1>
    <gathalast line="32">Tīṇi satasahassāni, samiṃsu aparājitā.</gathalast>
    <hangnum line="33" number="9"></hangnum>
    <gatha1 line="34"> ‘‘Punāparaṃ <pageBreak edition="Vipassana Research Institut" number="0.0206" /><pageBreak edition="Pali Text Society" number="0.0180" /> so narāsabho, pavane vāsaṃ upāgami;</gatha1>
    <gathalast line="35">Tadā samāgamo āsi, dvinnaṃ satasahassina’’nti.</gathalast>
    <paragraph line="36">Tattha <bold>kathinatthārasamaye</bold>ti kathinacīvarattharaṇasamaye. <bold>Dhammasenāpatitthāyā</bold>ti dhammasenāpatisālattheratthaṃ. <bold>Aparājitā</bold>ti na parājitā, vibhattilopo daṭṭhabbo. <bold>So</bold>ti so mahāpadumo. <bold>Pavane</bold>ti mahāvane. <bold>Vāsa</bold>nti vassāvāsaṃ. <bold>Upāgamī</bold>ti upāgato. <bold>Dvinnaṃ satasahassina</bold>nti dvinnaṃ satasahassānaṃ. ‘‘Tadā āsi samāgamo’’tipi pāṭho yadi atthi sundaro bhaveyya.</paragraph>
    <paragraph line="37">Tadā tathāgate tasmiṃ vanasaṇḍe vasante amhākaṃ bodhisatto sīho hutvā sattāhaṃ nirodhasamāpattiṃ samāpajjitvā nisinnaṃ disvā pasannacitto <pageBreak edition="Myanmar" number="0.0215" /> hutvā padakkhiṇaṃ katvā sañjātapītisomanasso tikkhattuṃ sīhanādaṃ naditvā sattāhaṃ buddhārammaṇaṃ pītiṃ avijahitvā pītisukheneva gocarāya apakkamitvā jīvitapariccāgaṃ katvā payirupāsamāno aṭṭhāsi. Atha satthā tassa sattāhassa accayena nirodhasamāpattito vuṭṭhāya narasīho sīhaṃ oloketvā – ‘‘bhikkhusaṅghepissa cittappasādo hotūti saṅgho āgacchatū’’ti cintesi. Anekakoṭibhikkhū tāvadeva āgañchiṃsu. Sīho saṅghepi cittaṃ pasādesi. Atha satthā tassa cittaṃ oloketvā – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum line="38" number="10"></hangnum>
    <gatha1 line="39"> ‘‘Ahaṃ tena samayena, sīho āsiṃ migādhibhū;</gatha1>
    <gathalast line="40">Pavivekamanubrūhantaṃ, pavane addasaṃ jinaṃ.</gathalast>
    <hangnum line="41" number="11"></hangnum>
    <gatha1 line="42"> ‘‘Vanditvā sirasā pāde, katvāna taṃ padakkhiṇaṃ;</gatha1>
    <gathalast line="43">Tikkhattuṃ abhināditvā, sattāhaṃ jinamupaṭṭhahaṃ.</gathalast>
    <hangnum line="44" number="12"></hangnum>
    <gatha1 line="45"> ‘‘Sattāhaṃ varasamāpattiyā, vuṭṭhahitvā tathāgato;</gatha1>
    <gathalast line="46">Manasā cintayitvāna, koṭibhikkhū samānayi.</gathalast>
    <hangnum line="47" number="13"></hangnum>
    <gatha1 line="48"> ‘‘Tadāpi so mahāvīro, tesaṃ majjhe viyākari;</gatha1>
    <gathalast line="49">Aparimeyyito kappe, ayaṃ buddho bhavissati.</gathalast>
    <hangnum line="50" number="14"></hangnum>
    <gatha1 line="51"> ‘‘Padhānaṃ <pageBreak edition="Vipassana Research Institut" number="0.0207" /> padahitvāna…pe… hessāma sammukhā imaṃ.</gatha1>
    <hangnum line="52" number="15"></hangnum>
    <gatha1 line="53"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha1>
    <gathalast line="54">Uttariṃ vatamadhiṭṭhāsiṃ, dasapāramipūriyā’’ti.</gathalast>
    <paragraph line="55">Tattha <pageBreak edition="Pali Text Society" number="0.0181" /><bold>pavivekamanubrūhanta</bold>nti nirodhasamāpattiṃ samāpannanti attho. <bold>Padakkhiṇa</bold>nti tikkhattuṃ padakkhiṇaṃ katvā. <bold>Abhināditvā</bold>ti tikkhattuṃ sīhanādaṃ naditvā. <bold>Upaṭṭhaha</bold>nti upaṭṭhahiṃ. Ayameva vā pāṭho. <bold>Varasamāpattiyā</bold>ti nirodhasamāpattito vuṭṭhahitvā. <bold>Manasā cintayitvānā</bold>ti ‘‘sabbepi bhikkhū idha āgacchantū’’ti manasāva cintetvā. <bold>Samānayī</bold>ti samāhari.</paragraph>
    <paragraph line="56">Tassa pana <bold>padumassa bhagavato</bold> campakaṃ nāma nagaraṃ ahosi. Asamo nāma rājā pitā ahosi, mātāpi tassa asamā nāma, sālo <pageBreak edition="Myanmar" number="0.0216" /> ca upasālo ca dve aggasāvakā, varuṇo nāmupaṭṭhāko, rādhā ca surādhā ca dve aggasāvikā, mahāsoṇarukkho bodhi, aṭṭhapaṇṇāsahatthubbedhaṃ sarīraṃ, āyu vassasatasahassaṃ ahosi, rūpādīhi guṇehi anuttarā uttarā nāmassa aggamahesī, rammakumāro nāmassa atirammo tanayo ahosi. Tena vuttaṃ –</paragraph>
    <hangnum line="57" number="16"></hangnum>
    <gatha1 line="58"> ‘‘Campakaṃ nāma nagaraṃ, asamo nāma khattiyo;</gatha1>
    <gathalast line="59">Asamā nāma janikā, padumassa mahesino.</gathalast>
    <hangnum line="60" number="21"></hangnum>
    <gatha1 line="61"> ‘‘Sālo ca upasālo ca, ahesuṃ aggasāvakā;</gatha1>
    <gathalast line="62">Varuṇo nāmupaṭṭhāko, padumassa mahesino.</gathalast>
    <hangnum line="63" number="22"></hangnum>
    <gatha1 line="64"> ‘‘Rādhā ceva surādhā ca, ahesuṃ aggasāvikā;</gatha1>
    <gathalast line="65">Bodhi tassa bhagavato, mahāsoṇoti vuccati.</gathalast>
    <hangnum line="66" number="24"></hangnum>
    <gatha1 line="67"> ‘‘Aṭṭhapaṇṇāsaratanaṃ, accuggato mahāmuni;</gatha1>
    <gathalast line="68">Pabhā niddhāvatī tassa, asamā sabbato disā.</gathalast>
    <hangnum line="69" number="25"></hangnum>
    <gatha1 line="70"> ‘‘Candappabhā sūriyappabhā, ratanaggimaṇippabhā;</gatha1>
    <gathalast line="71">Sabbāpi tā hatā honti, patvā jinapabhuttamaṃ.</gathalast>
    <hangnum line="72" number="26"></hangnum>
    <gatha1 line="73"> ‘‘Vassasatasahassāni <pageBreak edition="Vipassana Research Institut" number="0.0208" />, āyu vijjati tāvade;</gatha1>
    <gathalast line="74">Tāvatā tiṭṭhamāno so, tāresi janataṃ bahuṃ.</gathalast>
    <hangnum line="75" number="27"></hangnum>
    <gatha1 line="76"> ‘‘Paripakkamānase satte, bodhayitvā asesato;</gatha1>
    <gathalast line="77">Sesake anusāsitvā, nibbuto so sasāvako.</gathalast>
    <hangnum line="78" number="28"></hangnum>
    <gatha1 line="79"> ‘‘Uragova tacaṃ jiṇṇaṃ, vaddhapattaṃva pādapo;</gatha1>
    <gathalast line="80">Jahitvā sabbasaṅkhāre, nibbuto so yathā sikhī’’ti.</gathalast>
    <paragraph line="81">Tattha <pageBreak edition="Pali Text Society" number="0.0182" /><bold>ratanaggimaṇippabhā</bold>ti ratanappabhā ca aggippabhā ca maṇippabhā ca. <bold>Hatā</bold>ti abhibhūtā. <bold>Jinapabhuttama</bold>nti jinassa sarīrappabhaṃ uttamaṃ patvā hatāti attho. <bold>Paripakkamānase</bold>ti paripakkindriye veneyyasatte. <bold>Vaddhapatta</bold>nti purāṇapattaṃ. <bold>Pādapo vā</bold>ti pādapo viya. <bold>Sabbasaṅkhāre</bold>ti sabbepi <pageBreak edition="Myanmar" number="0.0217" /> ajjhattikabāhire saṅkhāre. ‘‘Hitvā sabbasaṅkhāra’’ntipi pāṭho, soyevattho. <bold>Yathā sikhī</bold>ti aggi viya nirupādāno nibbutiṃ sugato gatoti. Sesamettha gāthāsu heṭṭhā vuttanayattā uttānamevāti.</paragraph>
    <centered line="82">Padumabuddhavaṃsavaṇṇanā niṭṭhitā.</centered>
    <centered line="83">Niṭṭhito aṭṭhamo buddhavaṃso.</centered>
  </content>
</document>