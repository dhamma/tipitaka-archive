<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0511a.att5.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/5. mangalabuddhavamsavannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha</directory>
    <basename>5. mangalabuddhavamsavannana</basename>
    <titlePath>5. Maṅgalabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">5. Maṅgalabuddhavaṃsavaṇṇanā</chapter>
    <paragraph line="2">Koṇḍaññe <pageBreak edition="Vipassana Research Institut" number="0.0162" /> kira satthari parinibbute tassa sāsanaṃ vassasatasahassaṃ pavattittha. Buddhānubuddhānaṃ sāvakānaṃ antaradhānena sāsanamassa antaradhāyi. Koṇḍaññassa pana aparabhāge ekamasaṅkhyeyyamatikkamitvā ekasmiṃyeva kappe cattāro buddhā nibbattiṃsu <bold>maṅgalo, sumano, revato, sobhito</bold>ti. Tattha <bold>maṅgalo</bold> pana lokanāyako kappasatasahassādhikāni soḷasa asaṅkhyeyyāni pāramiyo pūretvā tusitapure nibbattitvā tattha yāvatāyukaṃ ṭhatvā pañcasu pubbanimittesu uppannesu buddhakolāhalaṃ nāma <pageBreak edition="Myanmar" number="0.0171" /> udapādi, tadā dasasahassacakkavāḷe devatāyo ekasmiṃ cakkavāḷe sannipatitvā āyācanti –</paragraph>
    <gatha1 line="3">‘‘Kālo <pageBreak edition="Pali Text Society" number="0.0142" /> kho te mahāvīra, uppajja mātukucchiyaṃ;</gatha1>
    <gathalast line="4">Sadevakaṃ tārayanto, bujjhassu amataṃ pada’’nti. (bu. vaṃ. 1.67);</gathalast>
    <paragraph line="5">Evaṃ devehi āyācito katapañcavilokano tusitā kāyā cavitvā sabbanagaruttame uttaranagare anuttarassa uttarassa nāma rañño kule uttarāya nāma deviyā kucchismiṃ paṭisandhiṃ gaṇhi. Tadā anekāni pāṭihāriyāni pāturahuṃ. Tāni dīpaṅkarabuddhavaṃse vuttanayeneva veditabbāni. Tassā uttarāya kira mahādeviyā kucchismiṃ sabbalokamaṅgalassa maṅgalassa mahāsattassa paṭisandhiggahaṇato paṭṭhāya sarīrappabhā rattindivaṃ asītihatthappamāṇaṃ padesaṃ pharitvā candālokasūriyālokehi anabhibhavanīyā hutvā aṭṭhāsi. Sā ca aññenālokena vinā attano sarīrappabhāsamudayeneva andhakāraṃ vidhamitvā aṭṭhasaṭṭhiyā dhātīhi paricāriyamānā vicarati.</paragraph>
    <paragraph line="6">Sā kira devatāhi katārakkhā dasannaṃ māsānaṃ accayena paramasurabhikusumaphaladharasākhāviṭape kamalakuvalayasamalaṅkate ruru-sīha-byaggha-gaja-gavaya-mahiṃsapasadavividhamigagaṇavicarite paramaramaṇīye uttaramadhuruyyāne nāma maṅgaluyyāne maṅgalamahāpurisaṃ vijāyi <pageBreak edition="Vipassana Research Institut" number="0.0163" />. So jātamattova mahāsatto sabbā disā viloketvā uttarābhimukho sattapadavītihārena gantvā āsabhiṃ vācaṃ nicchāresi. Tasmiñca khaṇe sakaladasasahassilokadhātūsu devatā dissamānasarīrā dibbamālādīhi samalaṅkatagattā tattha tattha ṭhatvā jayamaṅgalathutivacanāni sampavattesuṃ. Pāṭihāriyāni vuttanayāneva. Nāmaggahaṇadivase panassa lakkhaṇapāṭhakā sabbamaṅgalasampattiyā jātoti ‘‘maṅgalakumāro’’ tveva nāmaṃ kariṃsu.</paragraph>
    <paragraph line="7">Tassa kira yasavā rucimā sirimāti tayo pāsādā ahesuṃ. Yasavatīdevippamukhāni tiṃsanāṭakitthisahassāni ahesuṃ. Tattha mahāsatto navavassasahassāni dibbasukhasadisaṃ sukhaṃ anubhavitvā yasavatiyā aggamahesiyā kucchismiṃ sīlavaṃ nāma puttaṃ labhitvā cattāri nimittāni disvā alaṅkataṃ paṇḍaraṃ nāma sundaraturaṅgavaramāruyha mahābhinikkhamanaṃ nikkhamitvā <pageBreak edition="Myanmar" number="0.0172" /> pabbaji. Taṃ pana pabbajantaṃ tisso manussakoṭiyo anupabbajiṃsu. Tehi parivuto mahāpuriso aṭṭha māse padhānacariyamacari.</paragraph>
    <paragraph line="8">Tato visākhapuṇṇamāya uttaragāme uttaraseṭṭhino dhītāya uttarāya nāma dinnaṃ pakkhittadibbojaṃ madhupāyāsaṃ paribhuñjitvā surabhikusumālaṅkate nīlobhāse manorame sālavane divāvihāraṃ vītināmetvā uttarena nāma ājīvakena dinnā aṭṭha tiṇamuṭṭhiyo gahetvā asitañjanagirisaṅkāsaṃ akkantavarakanakajālakūṭaṃva sītacchāyaṃ vividhamigagaṇasampātavirahitaṃ mandamāluteritāya ghanasākhāya samalaṅkataṃ naccantamiva pītiyā virocamānaṃ nāgabodhiṃ upasaṅkamitvā mattavaranāgagāmī nāgabodhiṃ padakkhiṇaṃ katvā pubbuttarapasse ṭhatvā aṭṭhapaṇṇāsahatthavitthataṃ tiṇasantharaṃ santharitvā tattha pallaṅkaṃ ābhujitvā caturaṅgasamannāgataṃ vīriyaṃ adhiṭṭhahitvā sabalaṃ mārabalaṃ viddhaṃsetvā pubbenivāsadibbacakkhuñāṇāni paṭilabhitvā paccayākārasammasanaṃ <pageBreak edition="Pali Text Society" number="0.0143" /> katvā khandhesu aniccādivasena abhinivisitvā anukkamena anuttaraṃ sammāsambodhiṃ patvā –</paragraph>
    <gatha1 line="9">‘‘Anekajātisaṃsāraṃ, sandhāvissaṃ anibbisaṃ;</gatha1>
    <gathalast line="10">Gahakāraṃ gavesanto, dukkhā jāti punappunaṃ.</gathalast>
    <gatha1 line="11">‘‘Gahakāraka diṭṭhosi, puna gehaṃ na kāhasi;</gatha1>
    <gatha2 line="12">Sabbā te phāsukā bhaggā, gahakūṭaṃ visaṅkhataṃ;</gatha2>
    <gathalast line="13">Visaṅkhāragataṃ cittaṃ, taṇhānaṃ khayamajjhagā’’ti. (dha. pa. 153-154) –</gathalast>
    <unindented line="14">Udānaṃ <pageBreak edition="Vipassana Research Institut" number="0.0164" /> udānesi.</unindented>
    <paragraph line="15">Maṅgalassa pana sammāsambuddhassa aññehi buddhehi adhikatarā sarīrappabhā ahosi. Yathā pana aññesaṃ sammāsambuddhānaṃ samantā asītihatthappamāṇā vā byāmappamāṇā vā sarīrappabhā ahosi, na evaṃ tassa. Tassa pana bhagavato sarīrappabhā niccakālaṃ dasasahassilokadhātuṃ pharitvā aṭṭhāsi. Tarugirigharapākāraghaṭakavāṭādayo suvaṇṇapaṭṭapariyonaddhā viya ahesuṃ. Navutivassasatasahassāni āyu tassa ahosi. Ettakaṃ kālaṃ candasūriyatārakādīnaṃ pabhā natthi. Rattindivaparicchedo na paññāyittha. Divā sūriyālokena viya sattā niccaṃ buddhālokeneva sabbakammāni <pageBreak edition="Myanmar" number="0.0173" /> karontā vicariṃsu. Sāyaṃ pupphanakakusumānaṃ pāto ca ravanakasakuṇādīnañca vasena loko rattindivaparicchedaṃ sallakkhesi.</paragraph>
    <paragraph line="16">Kiṃ pana aññesaṃ buddhānaṃ ayamānubhāvo natthīti? No natthi. Tepi hi ākaṅkhamānā dasasahassilokadhātuṃ tato vā bhiyyo ābhāya phareyyuṃ. Maṅgalassa pana bhagavato pubbapatthanāvasena aññesaṃ byāmappabhā viya sarīrappabhā niccameva dasasahassilokadhātuṃ pharitvā aṭṭhāsi. So kira bodhisattakāle vessantarattabhāvasadise attabhāve saputtadāro vaṅkapabbatasadise pabbate vasi. Atheko sabbajanaviheṭhako <bold>kharadāṭhiko</bold> nāma manussabhakkho mahesakkho yakkho mahāpurisassa dānajjhāsayataṃ sutvā brāhmaṇavaṇṇena upasaṅkamitvā mahāsattaṃ dve dārake yāci. Mahāsatto ‘‘dadāmi brāhmaṇassa puttake’’ti haṭṭhapahaṭṭho udakapariyantaṃ pathaviṃ kampento dve dārake adāsi. Atha kho yakkho tassa passantasseva mahāpurisassa taṃ brāhmaṇavaṇṇaṃ pahāya analajālapiṅgalavirūpanayano visamavirūpakuṭilabhīmadāṭho cipiṭakavirūpanāso kapilapharusadīghakeso navadaḍḍhatālakkhandhasadisakāyo hutvā te dārake muḷālakalāpaṃ viya gahetvā khādi. Mahāpurisassa yakkhaṃ oloketvā mukhe vivaṭamatte aggijālaṃ viya lohitadhāraṃ uggirantaṃ tassa mukhaṃ disvāpi kesaggamattampi domanassaṃ na uppajji. ‘‘Sudinnaṃ vata me dāna’’nti cintayato panassa sarīre mahantaṃ pītisomanassaṃ udapādi. So ‘‘imassa me nissandena anāgate iminā nīhārena rasmiyo nikkhamantū’’ti patthanamakāsi. Tassa taṃ patthanaṃ nissāya buddhabhūtassa sarīrato rasmiyo nikkhamitvā ettakaṃ ṭhānaṃ phariṃsu.</paragraph>
    <paragraph line="17">Aparampi pubbacariyaṃ tassa atthi. Ayaṃ kira bodhisattakāle ekassa buddhassa cetiyaṃ disvā – ‘‘imassa buddhassa mama <pageBreak edition="Pali Text Society" number="0.0144" /> jīvitaṃ pariccajituṃ vaṭṭatī’’ti daṇḍadīpikāveṭhananiyāmena sakalasarīraṃ <pageBreak edition="Vipassana Research Institut" number="0.0165" /> veṭhāpetvā ratanamattamakuḷaṃ satasahassagghanikaṃ suvaṇṇapātiṃ sugandhasappissa pūrāpetvā tattha sahassavaṭṭiyo jāletvā taṃ sīsenādāya sakalasarīraṃ jālāpetvā jinacetiyaṃ padakkhiṇaṃ karonto sakalarattiṃ vītināmesi. Evaṃ yāva aruṇuggamanā vāyamantassa lomakūpamattampi usumaṃ na gaṇhi. Padumagabbhaṃ paviṭṭhakālo <pageBreak edition="Myanmar" number="0.0174" /> viya ahosi. Dhammo hi nāmesa attānaṃ rakkhantaṃ rakkhati. Tenāha bhagavā –</paragraph>
    <gatha1 line="18">‘‘Dhammo have rakkhati dhammacāriṃ, dhammo suciṇṇo sukhamāvahāti;</gatha1>
    <gathalast line="19">Esānisaṃso dhamme suciṇṇe, na duggatiṃ gacchati dhammacārī’’ti. (theragā. 303; jā. 1.10.102; 1.15.385);</gathalast>
    <paragraph line="20">Imassāpi kammassa nissandena tassa sarīrobhāso dasasahassilokadhātuṃ pharitvā aṭṭhāsi (dha. sa. aṭṭha. nidānakathā). Tena vuttaṃ –</paragraph>
    <hangnum line="21" number="1"></hangnum>
    <gatha1 line="22"> ‘‘Koṇḍaññassa aparena, maṅgalo nāma nāyako;</gatha1>
    <gathalast line="23">Tamaṃ loke nihantvāna, dhammokkamabhidhārayi.</gathalast>
    <hangnum line="24" number="2"></hangnum>
    <gatha1 line="25"> ‘‘Atulāsi pabhā tassa, jinehaññehi uttariṃ;</gatha1>
    <gathalast line="26">Candasūriyappabhaṃ hantvā, dasasahassī virocatī’’ti.</gathalast>
    <paragraph line="27">Tattha <bold>tama</bold>nti lokandhakārañca hadayatamañca. <bold>Nihantvānā</bold>ti abhibhavitvā. <bold>Dhammokka</bold>nti ettha ayaṃ pana <bold>ukkā</bold>-saddo suvaṇṇakāramūsādīsu anekesu atthesu dissati. Tathāhi ‘‘saṇḍāsena jātarūpaṃ gahetvā ukkāmukhe pakkhipeyyā’’ti (ma. ni. 3.360) āgataṭṭhāne suvaṇṇakārānaṃ mūsā ‘‘ukkā’’ti veditabbā. ‘‘Ukkaṃ bandheyya, ukkaṃ bandhitvā ukkāmukhaṃ ālimpeyyā’’ti āgataṭṭhāne kammārānaṃ aṅgārakapallaṃ. ‘‘Kammārānaṃ yathā ukkā, anto jhāyati no bahī’’ti (jā. 2.22.649) āgataṭṭhāne kammāruddhanaṃ. ‘‘Evaṃvipāko ukkāpāto bhavissatī’’ti (dī. ni. 1.24, 208) āgataṭṭhāne vāyuvego ‘‘ukkā’’ti vuccati. ‘‘Ukkāsu dhāriyamānāsū’’ti (dī. ni. 1.159) āgataṭṭhāne dīpikā ‘‘ukkā’’ti vuccati. Idhāpi dīpikā ukkāti adhippetā (ma. ni. aṭṭha. 1.76 ādayo). Tasmā idha dhammamayaṃ ukkaṃ abhidhārayi, avijjandhakārapaṭicchannassa avijjandhakārābhibhūtassa lokassa dhammamayaṃ ukkaṃ dhāresīti attho.</paragraph>
    <paragraph line="28"><bold>Atulāsī</bold>ti <pageBreak edition="Vipassana Research Institut" number="0.0166" /><pageBreak edition="Pali Text Society" number="0.0145" /> atulyā āsi. Ayameva vā pāṭho, aññehi buddhehi asadisā ahosīti attho. <bold>Jinehaññehī</bold>ti jinehi aññehi <pageBreak edition="Myanmar" number="0.0175" />. <bold>Candasūriyappabhaṃ hantvā</bold>ti candasūriyānaṃ pabhaṃ abhihantvā. <bold>Dasasahassī virocatī</bold>ti candasūriyālokaṃ vinā buddhālokeneva dasasahassī virocatīti attho.</paragraph>
    <paragraph line="29">Maṅgalasammāsambuddho pana adhigatabodhiñāṇo bodhimūleyeva sattasattāhāni vītināmetvā brahmuno dhammāyācanaṃ sampaṭicchitvā – ‘‘kassa nu kho ahaṃ imaṃ dhammaṃ deseyya’’nti (ma. ni. 1.284; 2.341; mahāva. 10) upadhārento attanā saha pabbajitānaṃ bhikkhūnaṃ tisso koṭiyo upanissayasampannaṃ addasa. Athassa etadahosi – ‘‘ime kulaputtā maṃ pabbajantaṃ anupabbajitā upanissayasampannā ca, te mayā visākhapuṇṇamāya vivekatthikena vissajjitā sirivaḍḍhananagaraṃ upanissāya sirivanagahanaṃ gantvā viharanti, handāhaṃ tattha gantvā dhammaṃ tesaṃ desessāmī’’ti attano pattacīvaraṃ gahetvā haṃsarājā viya gaganatalamabbhuggantvā sirivanagahane paccuṭṭhāsi. Te ca bhikkhū bhagavantaṃ vanditvā antevāsikavattaṃ dassetvā bhagavantaṃ parivāretvā nisīdiṃsu. Tesaṃ bhagavā sabbabuddhanisevitaṃ <bold>dhammacakkappavattanasuttantaṃ</bold> kathesi. Tato tisso bhikkhukoṭiyo arahattaṃ pāpuṇiṃsu. Devamanussānaṃ koṭisatasahassānaṃ dhammābhisamayo ahosi. Tena vuttaṃ –</paragraph>
    <hangnum line="30" number="3"></hangnum>
    <gatha1 line="31"> ‘‘Sopi buddho pakāsesi, caturo saccavaruttame;</gatha1>
    <gathalast line="32">Te te saccarasaṃ pītvā, vinodenti mahātamaṃ.</gathalast>
    <hangnum line="33" number="4"></hangnum>
    <gatha1 line="34"> ‘‘Patvāna bodhimatulaṃ, paṭhame dhammadesane;</gatha1>
    <gathalast line="35">Koṭisatasahassānaṃ, dhammābhisamayo ahū’’ti.</gathalast>
    <paragraph line="36">Tattha <bold>caturo</bold>ti cattāri. <bold>Saccavaruttame</bold>ti saccāni ca varāni ca saccavarāni, saccāni uttamānīti attho. ‘‘Cattāro saccavaruttame’’tipi pāṭho, tassa cattāri saccavarāni uttamānīti attho. <bold>Te te</bold>ti te te devamanussā buddhena bhagavatā vinītā. <bold>Saccarasa</bold>nti catusaccapaṭivedhāmatarasaṃ pivitvā. <bold>Vinodenti mahātama</bold>nti tena tena maggena pahātabbaṃ mohatamaṃ vinodenti, viddhaṃsentīti attho. <bold>Patvānā</bold>ti paṭivijjhitvā. <bold>Bodhi</bold>nti ettha panāyaṃ <bold>bodhi</bold>-saddo –</paragraph>
    <gatha1 line="37">‘‘Magge <pageBreak edition="Myanmar" number="0.0176" /><pageBreak edition="Vipassana Research Institut" number="0.0167" /> phale ca nibbāne, rukkhe paññattiyaṃ tathā;</gatha1>
    <gathalast line="38">Sabbaññute ca ñāṇasmiṃ, bodhisaddo panāgato’’.</gathalast>
    <paragraph line="39">Tathā <pageBreak edition="Pali Text Society" number="0.0146" /> hi panesa – ‘‘bodhi vuccati catūsu maggesu ñāṇa’’ntiādīsu (cūḷani. khaggavisāṇasuttaniddesa 121) magge āgato. ‘‘Upasamāya abhiññāya sambodhāya saṃvattatī’’ti (ma. ni. 1.33; 3.323; mahāva. 13; saṃ. ni. 5.1081; paṭi. ma. 2.30) ettha phale. ‘‘Patvāna bodhiṃ amataṃ asaṅkhata’’nti ettha nibbāne. ‘‘Antarā ca gayaṃ antarā ca bodhi’’nti (ma. ni. 1.285; 2.341; mahāva. 11) ettha assattharukkhe. ‘‘Bodhi kho rājakumāro bhoto gotamassa pāde sirasā vandatī’’ti ettha (ma. ni. 2.324; cūḷava. 268) paññattiyaṃ. ‘‘Pappoti bodhiṃ varabhūrimedhaso’’ti (dī. ni. 3.217) ettha sabbaññutaññāṇe. Idhāpi sabbaññutaññāṇe daṭṭhabbo. Arahattamaggañāṇepi vaṭṭati (ma. ni. aṭṭha. 1.13; udā. aṭṭha. 1; pārā. aṭṭha. 1.11; cariyā. aṭṭha. nidānakathā). <bold>Atula</bold>nti tularahitaṃ pamāṇātītaṃ, appamāṇanti attho. Sambodhiṃ patvā dhammaṃ desentassa tassa bhagavato paṭhame dhammadesaneti attho gahetabbo.</paragraph>
    <paragraph line="40">Yadā pana cittaṃ nāma nagaraṃ upanissāya viharanto campakarukkhamūle kaṇḍambarukkhamūle amhākaṃ bhagavā viya titthiyānaṃ mānamaddanaṃ yamakapāṭihāriyaṃ katvā surāsurayuvatiratisambhavane ruciranavakanakarajatamayavarabhavane tāvatiṃsabhavane pāricchattakarukkhamūle paṇḍukambalasilātale nisīditvā abhidhammaṃ kathesi, tadā koṭisatasahassānaṃ devatānaṃ dhammābhisamayo ahosi, ayaṃ dutiyo abhisamayo. Yadā pana sunando nāma cakkavattirājā surabhinagare pūritacakkavattivatto hutvā cakkaratanaṃ paṭilabhi. Taṃ kira maṅgaladasabale loke uppanne cakkaratanaṃ ṭhānā osakkitaṃ disvā sunando rājā vigatānando brāhmaṇe paripucchi – ‘‘imaṃ cakkaratanaṃ mama kusalena nibbattaṃ, kasmā ṭhānā osakkita’’nti? Tato te tassa rañño osakkanakāraṇaṃ byākariṃsu. ‘‘Cakkavattirañño āyukkhayena vā pabbajjūpagamanena vā buddhapātubhāvena vā cakkaratanaṃ ṭhānā osakkatīti vatvā tuyhaṃ pana, mahārāja, āyukkhayo natthi, atidīghāyuko tvaṃ, maṅgalo pana sammāsambuddho loke uppanno, tena te cakkaratanaṃ osakkita’’nti. Taṃ sutvā sunando cakkavattirājā saparijano <pageBreak edition="Myanmar" number="0.0177" /> taṃ cakkaratanaṃ sirasā vanditvā āyāci – ‘‘yāvāhaṃ tavānubhāvena maṅgaladasabalaṃ sakkarissāmi, tāva tvaṃ mā antaradhāyassū’’ti. Atha naṃ cakkaratanaṃ yathāṭhāneyeva aṭṭhāsi.</paragraph>
    <paragraph line="41">Tato <pageBreak edition="Vipassana Research Institut" number="0.0168" /> samupāgatānando sunando cakkavattirājā chattiṃsayojanaparimaṇḍalāya parisāya parivuto sabbalokamaṅgalaṃ maṅgaladasabalaṃ upasaṅkamitvā sasāvakasaṅghaṃ satthāraṃ mahādānena santappetvā arahantānaṃ koṭisatasahassānaṃ kāsikavatthāni datvā tathāgatassa sabbaparikkhāre datvā sakalalokavimhayakaraṃ bhagavato pūjaṃ katvā maṅgalaṃ sabbalokanāthaṃ upasaṅkamitvā dasanakhasamodhānasamujjalaṃ <pageBreak edition="Pali Text Society" number="0.0147" /> vimalakamalamakuḷasamamañjaliṃ sirasi katvā vanditvā dhammassavanatthāya ekamantaṃ nisīdi. Puttopi tassa anurājakumāro nāma tatheva nisīdi.</paragraph>
    <paragraph line="42">Tadā sunandacakkavattirājappamukhānaṃ tesaṃ bhagavā anupubbikathaṃ kathesi. Sunando cakkavattī saddhiṃ parisāya saha paṭisambhidāhi arahattaṃ pāpuṇi. Atha satthā tesaṃ pubbacariyaṃ olokento iddhimayapattacīvarassa upanissayaṃ disvā cakkajālasamalaṅkataṃ dakkhiṇahatthaṃ pasāretvā – ‘‘etha, bhikkhavo’’ti āha. Sabbe taṅkhaṇaṃyeva duvaṅgulakesā iddhimayapattacīvaradharā vassasaṭṭhikattherā viya ākappasampannā hutvā bhagavantaṃ parivārayiṃsu. Ayaṃ tatiyo abhisamayo ahosi. Tena vuttaṃ –</paragraph>
    <hangnum line="43" number="5"></hangnum>
    <gatha1 line="44"> ‘‘Surindadevabhavane, buddho dhammamadesayi;</gatha1>
    <gathalast line="45">Koṭisatasahassānaṃ, dutiyābhisamayo ahu.</gathalast>
    <hangnum line="46" number="6"></hangnum>
    <gatha1 line="47"> ‘‘Yadā sunando cakkavattī, sambuddhaṃ upasaṅkami;</gatha1>
    <gathalast line="48">Tadā āhani sambuddho, dhammabheriṃ varuttamaṃ.</gathalast>
    <hangnum line="49" number="7"></hangnum>
    <gatha1 line="50"> ‘‘Sunandassānucarā janatā, tadāsuṃ navutikoṭiyo;</gatha1>
    <gathalast line="51">Sabbepi te niravasesā, ahesuṃ ehibhikkhukā’’ti.</gathalast>
    <paragraph line="52">Tattha <bold>surindadevabhavane</bold>ti puna devindabhavaneti attho. <bold>Dhamma</bold>nti abhidhammaṃ. <bold>Āhanī</bold>ti abhihani. <bold>Varuttama</bold>nti varo bhagavā uttamaṃ dhammabherinti attho. <bold>Anucarā</bold>ti nibaddhacarā sevakā. <bold>Āsu</bold>nti ahesuṃ. ‘‘Tadāsi navutikoṭiyo’’tipi <pageBreak edition="Myanmar" number="0.0178" /> pāṭho. Tassa janatā āsi, sā janatā kittakāti ce, navutikoṭiyoti attho.</paragraph>
    <paragraph line="53">Atha maṅgale kira lokanāthe mekhale pure viharante tasmiṃyeva pure sudevo ca dhammaseno ca māṇavakā māṇavakasahassaparivārā tassa bhagavato santike ehibhikkhupabbajjāya pabbajiṃsu <pageBreak edition="Vipassana Research Institut" number="0.0169" />. Māghapuṇṇamāya dvīsu aggasāvakesu saparivāresu arahattaṃ pattesu satthā koṭisatasahassabhikkhugaṇamajjhe pātimokkhaṃ uddisi, ayaṃ paṭhamo sannipāto ahosi. Puna uttarārāme nāma anuttare ñātisamāgame pabbajitānaṃ koṭisatasahassānaṃ samāgame pātimokkhaṃ uddisi, ayaṃ dutiyo sannipāto ahosi. Sunandacakkavattibhikkhugaṇasamāgame navutikoṭisahassānaṃ bhikkhūnaṃ majjhe pātimokkhaṃ uddisi, ayaṃ tatiyo sannipāto ahosi. Tena vuttaṃ –</paragraph>
    <hangnum line="54" number="8"></hangnum>
    <gatha1 line="55"> ‘‘Sannipātā <pageBreak edition="Pali Text Society" number="0.0148" /> tayo āsuṃ, maṅgalassa mahesino;</gatha1>
    <gathalast line="56">Koṭisatasahassānaṃ, paṭhamo āsi samāgamo.</gathalast>
    <hangnum line="57" number="9"></hangnum>
    <gatha1 line="58"> ‘‘Dutiyo koṭisatasahassānaṃ, tatiyo navutikoṭinaṃ;</gatha1>
    <gathalast line="59">Khīṇāsavānaṃ vimalānaṃ, tadā āsi samāgamo’’ti.</gathalast>
    <paragraph line="60">Tadā amhākaṃ bodhisatto surucibrāhmaṇagāme suruci nāma brāhmaṇo hutvā tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ padako veyyākaraṇo lokāyatamahāpurisalakkhaṇesu anavayo ahosi. So satthāraṃ upasaṅkamitvā dasabalassa madhuradhammakathaṃ sutvā bhagavati pasīditvā saraṇaṃ gantvā – ‘‘sve mayhaṃ bhikkhaṃ gaṇhathā’’ti sasāvakasaṅghaṃ bhagavantaṃ nimantesi. So bhagavatā ‘‘brāhmaṇa, kittakehi bhikkhūhi te attho’’ti vutto – ‘‘kittakā pana vo, bhante, parivārā bhikkhū’’ti āha. Tadā paṭhamasannipātova hoti, tasmā ‘‘koṭisatasahassa’’nti vutte – ‘‘yadi evaṃ, bhante, sabbehipi saddhiṃ mayhaṃ bhikkhaṃ gaṇhathā’’ti nimantesi. Satthā adhivāsesi.</paragraph>
    <paragraph line="61">Brāhmaṇo bhagavantaṃ svātanāya nimantetvā attano gharaṃ gacchanto cintesi – ‘‘ahaṃ ettakānaṃ bhikkhūnaṃ yāgubhattavatthādīni dātuṃ sakkomi, nisīdanaṭṭhānaṃ <pageBreak edition="Myanmar" number="0.0179" /> pana kathaṃ bhavissatī’’ti. Tassa kira sā cintanā caturāsītiyojanasahassappamāṇe merumatthake ṭhitassa devarājassa dasasatanayanassa paṇḍukambalasilāsanassa uṇhākāraṃ janesi. Atha sakko devarājā āsanassa uṇhabhāvaṃ disvā – ‘‘ko nu kho maṃ imamhā ṭhānā cāvetukāmo’’ti samuppannaparivitakko dibbena cakkhunā manussalokaṃ olokento mahāpurisaṃ disvā – ‘‘ayaṃ mahāsatto buddhappamukhaṃ bhikkhusaṅghaṃ nimantetvā tassa nisīdanatthāya cintesi, mayāpi tattha gantvā <pageBreak edition="Vipassana Research Institut" number="0.0170" /> puññakoṭṭhāsaṃ gahetuṃ vaṭṭatī’’ti vaḍḍhakīvaṇṇaṃ nimminitvā vāsipharasuhattho mahāpurisassa purato pāturahosi. So ‘‘atthi nu kho kassaci bhatiyā kattabbakamma’’nti āha.</paragraph>
    <paragraph line="62">Mahāsatto disvā ‘‘kiṃ kammaṃ kātuṃ sakkhissasī’’ti āha. ‘‘Mama ajānanasippaṃ nāma natthi, yo yo yaṃ yaṃ icchati maṇḍapaṃ vā pāsādaṃ vā aññaṃ vā kiñci nivesanādikaṃ, tassa tassa taṃ taṃ kātuṃ samatthomhī’’ti. ‘‘Tena hi mayhaṃ kammaṃ atthī’’ti. ‘‘Kiṃ, ayyā’’ti? ‘‘Svātanāya mayā koṭisatasahassabhikkhū nimantitā, tesaṃ nisīdanamaṇḍapaṃ karissasī’’ti? ‘‘Ahaṃ nāma kareyyaṃ, sace me bhatiṃ dātuṃ sakkhissathā’’ti. ‘‘Sakkhissāmi, tātā’’ti. ‘‘Yadi evaṃ, sādhu, karissāmī’’ti vatvā ekaṃ padesaṃ olokesi. So dvādasayojanappamāṇo padeso kasiṇamaṇḍalaṃ viya samatalo paramaramaṇīyo ahosi. Puna so ‘‘ettake ṭhāne sattaratanamayo daṭṭhabbasāramaṇḍo maṇḍapo uṭṭhahatū’’ti <pageBreak edition="Pali Text Society" number="0.0149" /> cintetvā olokesi. Tato tāvadeva maṇḍapasadiso pathavitalaṃ bhinditvā maṇḍapo uṭṭhahi. Tassa sovaṇṇamayesu thambhesu rajatamayā ghaṭakā ahesuṃ, rajatamayesu thambhesu sovaṇṇamayā ghaṭakā, maṇitthambhesu pavāḷamayā ghaṭakā, pavāḷamayesu thambhesu maṇimayā ghaṭakā, sattaratanamayesu thambhesu sattaratanamayā ghaṭakā ahesuṃ.</paragraph>
    <paragraph line="63">Tato maṇḍapassa antarantarāpi kiṅkiṇikajālā olambatū’’ti olokesi, saha olokanena kiṅkiṇikajālā olambi, yassa mandavāteritassa pañcaṅgikasseva turiyassa paramamanoramo madhuro saddo niccharati, dibbasaṅgītivattanakālo viya ahosi. ‘‘Antarantarā dibbagandhadāmapupphadāmapattadāmasattaratanadāmāni olambantū’’ti cintesi, saha cintāya dāmāni olambiṃsu. ‘‘Koṭisatasahassasaṅkhānaṃ bhikkhūnaṃ āsanāni ca <pageBreak edition="Myanmar" number="0.0180" /> kappiyamahagghapaccattharaṇāni ādhārakāni ca pathaviṃ bhinditvā uṭṭhahantū’’ti cintesi, tāvadeva uṭṭhahiṃsu. ‘‘Koṇe koṇe ekekā udakacāṭi uṭṭhahatū’’ti cintesi, taṅkhaṇaṃyeva udakacāṭiyo paramasītalena madhurena suvisuddhasugandhakappiyavārinā puṇṇā kadalipaṇṇapihitamukhā uṭṭhahiṃsu. So dasasatanayano ettakaṃ māpetvā brāhmaṇassa santikaṃ gantvā – ‘‘ehi, ayya, tava maṇḍapaṃ disvā mayhaṃ bhatiṃ dehī’’ti āha. Mahāpuriso gantvā taṃ maṇḍapaṃ olokesi. Tassa olokentasseva sakalasarīraṃ pañcavaṇṇāya pītiyā nirantaraṃ phuṭaṃ ahosi.</paragraph>
    <paragraph line="64">Athassa maṇḍapaṃ olokayato etadahosi – ‘‘nāyaṃ maṇḍapo manussabhūtena kato, mayhaṃ ajjhāsayaṃ mayhaṃ guṇaṃ āgamma addhā sakkassa devarañño bhavanaṃ uṇhaṃ ahosi, tato sakkena <pageBreak edition="Vipassana Research Institut" number="0.0171" /> devānamindena ayaṃ maṇḍapo nimmito’’ti. ‘‘Na kho pana me yuttaṃ evarūpe maṇḍape ekadivasaṃyeva dānaṃ dātuṃ, sattāhaṃ dassāmī’’ti cintesi. Bāhirakadānaṃ nāma tattakampi samānaṃ bodhisattānaṃ hadayaṃ tuṭṭhiṃ kātuṃ na sakkoti, alaṅkatasīsaṃ vā chinditvā añjitāni vā akkhīni uppāṭetvā hadayamaṃsaṃ vā ubbaṭṭetvā dinnakāle bodhisattānaṃ cāgaṃ nissāya tuṭṭhi nāma hoti. Amhākaṃ bodhisattassa hi <bold>sivijātake</bold> (jā. 1.15.52 ādayo) devasikaṃ pañcakahāpaṇasatasahassāni vissajjetvā catūsu nagaradvāresu nagaramajjheti pañcasu ṭhānesu dānaṃ dentassa taṃ dānaṃ cāgatuṭṭhiṃ uppādetuṃ nāsakkhi. Yadā panassa brāhmaṇavaṇṇena āgantvā sakko devarājā akkhīni yāci, tadā so tāni cakkhūni uppāṭetvā adāsi, dadamānasseva hāso uppajji, kesaggamattampi cittassa aññathattaṃ nāhosi. Evaṃ sabbaññubodhisattānaṃ bāhiradānaṃ nissāya titti nāma natthi. Tasmā sopi mahāpuriso – ‘‘mayā koṭisatasahassasaṅkhānaṃ bhikkhūnaṃ dānaṃ dātuṃ vaṭṭatī’’ti cintetvā tasmiṃ maṇḍape nisīdāpetvā sattāhaṃ gavapānaṃ nāma dānaṃ adāsi.</paragraph>
    <paragraph line="65">Ettha <bold>gavapāna</bold>nti <pageBreak edition="Pali Text Society" number="0.0150" /> mahante mahante kolambe khīrassa pūretvā uddhanesu āropetvā ghanapākapakke khīre thokathoke taṇḍule pakkhipitvā pakkamadhusakkharacuṇṇasappīhi abhisaṅkhatabhojanaṃ vuccati. Idameva <bold>catumadhurabhojana</bold>ntipi vuccati. Manussāyeva pana parivisituṃ nāsakkhiṃsu. Devāpi <pageBreak edition="Myanmar" number="0.0181" /> ekantarikā hutvā parivisiṃsu. Dvādasayojanappamāṇampi taṃ ṭhānaṃ te bhikkhū gaṇhituṃ nappahosiyeva, te pana bhikkhū attano attano anubhāvena nisīdiṃsu. Pariyosānadivase sabbesaṃ bhikkhūnaṃ patte dhovāpetvā bhesajjatthāya sappinavanītamadhuphāṇitādīnaṃ pūretvā ticīvarehi saddhiṃ adāsi. Tattha saṅghanavakabhikkhunā laddhacīvarasāṭakā satasahassagghanikā ahesuṃ.</paragraph>
    <paragraph line="66">Atha satthā anumodanaṃ karonto – ‘‘ayaṃ mahāpuriso evarūpaṃ mahādānaṃ adāsi, ko nu kho bhavissatī’’ti upadhārento – ‘‘anāgate kappasatasahassādhikānaṃ dvinnaṃ asaṅkhyeyyānaṃ matthake gotamo nāma buddho bhavissatī’’ti disvā tato mahāsattaṃ āmantetvā – ‘‘tvaṃ ettakaṃ nāma kālaṃ atikkamitvā gotamo nāma buddho bhavissasī’’ti byākāsi. Atha mahāpuriso bhagavato byākaraṇaṃ sutvā pamuditahadayo – ‘‘ahaṃ kira buddho bhavissāmi, na me gharāvāsena attho, pabbajissāmī’’ti cintetvā tathārūpaṃ sampattiṃ kheḷapiṇḍaṃ viya pahāya satthu santike pabbajitvā buddhavacanaṃ uggaṇhitvā abhiññā ca aṭṭha samāpattiyo ca nibbattetvā aparihīnajjhāno yāvatāyukaṃ ṭhatvā āyupariyosāne brahmaloke nibbatti. Tena vuttaṃ –</paragraph>
    <hangnum line="67" number="10"></hangnum>
    <gatha1 line="68"> ‘‘Ahaṃ <pageBreak edition="Vipassana Research Institut" number="0.0172" /> tena samayena, surucī nāma brāhmaṇo;</gatha1>
    <gathalast line="69">Ajjhāyako mantadharo, tiṇṇaṃ vedāna pāragū.</gathalast>
    <hangnum line="70" number="11"></hangnum>
    <gatha1 line="71"> ‘‘Tamahaṃ upasaṅkamma, saraṇaṃ gantvāna satthuno;</gatha1>
    <gatha2 line="72">Sambuddhappamukhaṃ saṅghaṃ, gandhamālena pūjayiṃ;</gatha2>
    <gathalast line="73">Pūjetvā gandhamālena, gavapānena tappayiṃ.</gathalast>
    <hangnum line="74" number="12"></hangnum>
    <gatha1 line="75"> ‘‘Sopi maṃ buddho byākāsi, maṅgalo dvipaduttamo;</gatha1>
    <gathalast line="76">Aparimeyyito kappe, ayaṃ buddho bhavissati.</gathalast>
    <hangnum line="77" number="13"></hangnum>
    <gatha1 line="78"> ‘‘Padhānaṃ padahitvāna…pe… hessāma sammukhā ima’’nti. –</gatha1>
    <unindented line="79">Aṭṭha gāthā vitthāretabbā.</unindented>
    <hangnum line="80" number="14"></hangnum>
    <gatha1 line="81"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha1>
    <gathalast line="82">Uttariṃ vatamadhiṭṭhāsiṃ, dasapāramipūriyā.</gathalast>
    <hangnum line="83" number="15"></hangnum>
    <gatha1 line="84"> ‘‘Tadā <pageBreak edition="Myanmar" number="0.0182" /><pageBreak edition="Pali Text Society" number="0.0151" /> pītimanubrūhanto, sambodhivarapattiyā;</gatha1>
    <gathalast line="85">Buddhe datvāna maṃ gehaṃ, pabbajiṃ tassa santike.</gathalast>
    <hangnum line="86" number="16"></hangnum>
    <gatha1 line="87"> ‘‘Suttantaṃ vinayaṃ cāpi, navaṅgaṃ satthusāsanaṃ;</gatha1>
    <gathalast line="88">Sabbaṃ pariyāpuṇitvā, sobhayiṃ jinasāsanaṃ.</gathalast>
    <hangnum line="89" number="17"></hangnum>
    <gatha1 line="90"> ‘‘Tatthappamatto viharanto, brahmaṃ bhāvetva bhāvanaṃ;</gatha1>
    <gathalast line="91">Abhiññāpāramiṃ gantvā, brahmalokamagañchaha’’nti.</gathalast>
    <paragraph line="92">Tattha <bold>gandhamālenā</bold>ti gandhehi ceva mālehi ca. <bold>Gavapānenā</bold>ti idaṃ vuttameva. ‘‘Ghatapānenā’’tipi keci paṭhanti. <bold>Tappayi</bold>nti tappesiṃ. <bold>Uttariṃ vatamadhiṭṭhāsi</bold>nti bhiyyopi vatamadhiṭṭhāsiṃ. <bold>Dasapāramipūriyā</bold>ti dasannaṃ pāramīnaṃ pūraṇatthāya. <bold>Pīti</bold>nti hadayatuṭṭhiṃ. <bold>Anubrūhanto</bold>ti vaḍḍhento. <bold>Sambodhivarapattiyā</bold>ti buddhattappattiyā. <bold>Buddhe datvānā</bold>ti buddhassa pariccajitvā <pageBreak edition="Vipassana Research Institut" number="0.0173" />. <bold>Maṃ geha</bold>nti mama gehaṃ, sabbaṃ sāpateyyaṃ catupaccayatthāya buddhassa bhagavato pariccajitvāti attho. <bold>Tatthā</bold>ti tasmiṃ buddhasāsane. <bold>Brahma</bold>nti brahmavihārabhāvanaṃ bhāvetvā.</paragraph>
    <paragraph line="93"><bold>Maṅgalassa</bold> pana bhagavato nagaraṃ uttaraṃ nāma ahosi, pitāpissa uttaro nāma rājā khattiyo, mātāpi uttarā nāma, sudevo ca dhammaseno ca dve aggasāvakā, pālito nāma upaṭṭhāko, sīvalā ca asokā ca dve aggasāvikā, nāgarukkho bodhi, aṭṭhāsītihatthubbedhaṃ sarīraṃ ahosi, navutivassasahassaṃ āyuparimāṇaṃ, bhariyā panassa yasavatī nāma, sīvalo nāma putto, assayānena nikkhami. Uttarārāme vasi. Uttaro nāma upaṭṭhāko, tasmiṃ pana navutivassasahassāni ṭhatvā parinibbute bhagavati ekappahāreneva dasacakkavāḷasahassāni ekandhakārāni ahesuṃ. Sabbacakkavāḷesu manussānaṃ mahantaṃ ārodanaparidevanaṃ ahosi. Tena vuttaṃ –</paragraph>
    <hangnum line="94" number="18"></hangnum>
    <gatha1 line="95"> ‘‘Uttaraṃ nāma nagaraṃ, uttaro nāma khattiyo;</gatha1>
    <gathalast line="96">Uttarā nāma janikā, maṅgalassa mahesino.</gathalast>
    <hangnum line="97" number="23"></hangnum>
    <gatha1 line="98"> ‘‘Sudevo dhammaseno ca, ahesuṃ aggasāvakā;</gatha1>
    <gathalast line="99">Pālito nāmupaṭṭhāko, maṅgalassa mahesino.</gathalast>
    <hangnum line="100" number="24"></hangnum>
    <gatha1 line="101"> ‘‘Sīvalā <pageBreak edition="Myanmar" number="0.0183" /> ca asokā ca, ahesuṃ aggasāvikā;</gatha1>
    <gathalast line="102">Bodhi tassa bhagavato, nāgarukkhoti vuccati.</gathalast>
    <hangnum line="103" number="26"></hangnum>
    <gatha1 line="104"> ‘‘Aṭṭhāsīti <pageBreak edition="Pali Text Society" number="0.0152" /> ratanāni, accuggato mahāmuni;</gatha1>
    <gathalast line="105">Tato niddhāvatī raṃsī, anekasatasahassiyo.</gathalast>
    <hangnum line="106" number="27"></hangnum>
    <gatha1 line="107"> ‘‘Navutivassasahassāni, āyu vijjati tāvade;</gatha1>
    <gathalast line="108">Tāvatā tiṭṭhamāno so, tāresi janataṃ bahuṃ.</gathalast>
    <hangnum line="109" number="28"></hangnum>
    <gatha1 line="110"> ‘‘Yathāpi sāgare ūmī, na sakkā tā gaṇetuye;</gatha1>
    <gathalast line="111">Tatheva sāvakā tassa, na sakkā te gaṇetuye.</gathalast>
    <hangnum line="112" number="29"></hangnum>
    <gatha1 line="113"> ‘‘Yāva <pageBreak edition="Vipassana Research Institut" number="0.0174" /> aṭṭhāsi sambuddho, maṅgalo lokanāyako;</gatha1>
    <gathalast line="114">Na tassa sāsane atthi, sakilesamaraṇaṃ tadā.</gathalast>
    <hangnum line="115" number="30"></hangnum>
    <gatha1 line="116"> ‘‘Dhammokkaṃ dhārayitvāna, santāretvā mahājanaṃ;</gatha1>
    <gathalast line="117">Jalitvā dhumaketūva, nibbuto so mahāyaso.</gathalast>
    <hangnum line="118" number="31"></hangnum>
    <gatha1 line="119"> ‘‘Saṅkhārānaṃ sabhāvattaṃ, dassayitvā sadevake;</gatha1>
    <gathalast line="120">Jalitvā aggikkhandhova, sūriyo atthaṅgato yathā’’ti.</gathalast>
    <paragraph line="121">Tattha <bold>tato</bold>ti tassa maṅgalassa sarīrato. <bold>Niddhāvatī</bold>ti niddhāvanti, vacanavipariyāyo daṭṭhabbo. <bold>Raṃsī</bold>ti rasmiyo. <bold>Anekasatasahassiyo</bold>ti anekasatasahassā. <bold>Ūmī</bold>ti vīciyo taraṅgā. <bold>Gaṇetuye</bold>ti gaṇetuṃ saṅkhātuṃ. Ettakā sāgare ūmiyoti yathā na sakkā gaṇetuṃ, evaṃ tassa bhagavato sāvakāpi na sakkā gaṇetuṃ, atha kho gaṇanapathaṃ vītivattāti attho. <bold>Yāvā</bold>ti yāvatakaṃ kālaṃ. <bold>Sakilesamaraṇaṃ tadā</bold>ti saha kilesehi sakileso, sakilesassa maraṇaṃ sakilesamaraṇaṃ, taṃ natthi. Tadā kira tassa bhagavato sāsane sāvakā sabbe arahattaṃ patvāyeva parinibbāyiṃsu. Puthujjanā vā sotāpannādayo vā hutvā na kālamakaṃsūti attho. Keci ‘‘sammohamāraṇaṃ tadā’’ti paṭhanti.</paragraph>
    <paragraph line="122"><bold>Dhammokka</bold>nti dhammadīpakaṃ. <bold>Dhūmaketū</bold>ti aggi vuccati, idha pana padīpo daṭṭhabbo tasmā padīpo viya jalitvā nibbutoti attho. <bold>Mahāyaso</bold>ti mahāparivāro <pageBreak edition="Myanmar" number="0.0184" />. Keci ‘‘nibbuto so sasāvako’’ti paṭhanti. <bold>Saṅkhārāna</bold>nti saṅkhātadhammānaṃ sappaccayadhammānaṃ. <bold>Sabhāvatta</bold>nti <pageBreak edition="Pali Text Society" number="0.0153" /> aniccādisāmaññalakkhaṇaṃ. <bold>Sūriyo atthaṅgato yathā</bold>ti yathā sahassakiraṇo divasakaro sabbaṃ tamagaṇaṃ vidhamitvā sabbañca lokaṃ obhāsetvā atthamupagacchati, evaṃ maṅgaladivasakaropi veneyyakamalavanavikasanakaro sabbaṃ ajjhattikabāhiralokatamaṃ vidhamitvā attano sarīrappabhāya jalitvā atthaṅgatoti attho. Sesagāthā sabbattha uttānā evāti.</paragraph>
    <centered line="123">Maṅgalabuddhavaṃsavaṇṇanā niṭṭhitā.</centered>
    <centered line="124">Niṭṭhito tatiyo buddhavaṃso.</centered>
  </content>
</document>