<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att16.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/16. atthadassibuddhavamsavannana.xml</archivePath>
<titlePath>16. Atthadassībuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">16. Atthadassībuddhavaṃsavaṇṇanā</chapter>
<paragraph line="2">Piyadassimhi <pageBreak edition="M" number="0.0254" /><pageBreak edition="V" number="0.0246" /><pageBreak edition="P" number="0.0215" /> sammāsambuddhe parinibbute tassa sāsane ca antarahite parihāyitvā vaḍḍhitvā aparimitāyukesu manussesu anukkamena parihāyitvā vassasatasahassāyukesu jātesu paramatthadassī <bold>atthadassī</bold> nāma buddho loke uppajji. So pāramiyo pūretvā tusitapure nibbattitvā tato cavitvā paramasobhane sobhane nāma nagare sāgarassa nāma rañño kule aggamahesiyā sudassanadeviyā kucchismiṃ paṭisandhiṃ gahetvā dasa māse gabbhe vasitvā sucindhanuyyāne mātukucchito nikkhami. Mātukucchito mahāpurise nikkhantamatte sucirakālanihitāni kulaparamparāgatāni mahānidhānāni dhanasāmikā paṭilabhiṃsūti tassa nāmaggahaṇadivase ‘‘atthadassī’’ti nāmamakaṃsu. So dasavassasahassāni agāraṃ ajjhāvasi. Amaragiri-suragiri-girivāhananāmakā paramasurabhijanakā tayo cassa pāsādā ahesuṃ. Visākhādevippamukhāni tettiṃsa itthisahassāni ahesuṃ.</paragraph>
<paragraph line="3">So cattāri nimittāni disvā visākhādeviyā selakumāre nāma putte uppanne sudassanaṃ nāma assarājaṃ abhiruhitvā mahābhinikkhamanaṃ nikkhamitvā pabbaji. Taṃ nava manussakoṭiyo anupabbajiṃsu. Tehi parivuto so mahāpuriso aṭṭha māse padhānacariyaṃ caritvā visākhapuṇṇamāya sucindharanāgiyā upahāratthāya ānītaṃ madhupāyāsaṃ mahājanena sandissamānasabbasarīrāya nāgiyā saha suvaṇṇapātiyā dinnaṃ madhupāyāsaṃ paribhuñjitvā taruṇatarusatasamalaṅkate taruṇasālavane divāvihāraṃ vītināmetvā sāyanhasamaye dhammarucinā mahārucinā nāma nāgarājena dinnā aṭṭha kusatiṇamuṭṭhiyo gahetvā campakabodhiṃ upasaṅkamitvā tepaññāsahatthāyāmavitthataṃ kusatiṇasantharaṃ santharitvā pallaṅkaṃ ābhujitvā sambodhiṃ patvā sabbabuddhāciṇṇaṃ – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ bodhisamīpeyeva vītināmetvā brahmuno dhammadesanāyācanaṃ sampaṭicchitvā attanā saha pabbajitanavabhikkhukoṭiyo ariyadhammapaṭivedhasamatthe disvā ākāsena gantvā anomanagarasamīpe anomuyyāne otaritvā tehi parivuto <pageBreak edition="M" number="0.0255" /> tattha dhammacakkaṃ pavattesi. Tadā koṭisatasahassānaṃ paṭhamo dhammābhisamayo ahosi.</paragraph>
<paragraph line="4">Puna <pageBreak edition="V" number="0.0247" /> bhagavati lokanāyake devalokacārikaṃ caritvā tattha dhammaṃ desente koṭisatasahassānaṃ dutiyo abhisamayo ahosi. Yadā pana bhagavā atthadassī amhākaṃ bhagavā viya kapilavatthupuraṃ sobhanapuraṃ pavisitvā dhammaṃ desesi, tadā koṭisatasahassānaṃ tatiyo dhammābhisamayo ahosi. Tena vuttaṃ –</paragraph>
<hangnum line="5" number="1"></hangnum>
<gatha1 line="6"> ‘‘Tattheva <pageBreak edition="P" number="0.0216" /> maṇḍakappamhi, atthadassī mahāyaso;</gatha1>
<gathalast line="7">Mahātamaṃ nihantvāna, patto sambodhimuttamaṃ.</gathalast>
<hangnum line="8" number="2"></hangnum>
<gatha1 line="9"> ‘‘Brahmunā yācito santo, dhammacakkaṃ pavattayi;</gatha1>
<gathalast line="10">Amatena tappayī lokaṃ, dasasahassī sadevakaṃ.</gathalast>
<hangnum line="11" number="3"></hangnum>
<gatha1 line="12"> ‘‘Tassāpi lokanāthassa, ahesuṃ abhisamayā tayo;</gatha1>
<gathalast line="13">Koṭisatasahassānaṃ, paṭhamābhisamayo ahu.</gathalast>
<hangnum line="14" number="4"></hangnum>
<gatha1 line="15"> ‘‘Yadā buddho atthadassī, carati devacārikaṃ;</gatha1>
<gathalast line="16">Koṭisatasahassānaṃ, dutiyābhisamayo ahu.</gathalast>
<hangnum line="17" number="5"></hangnum>
<gatha1 line="18"> ‘‘Punāparaṃ yadā buddho, desesi pitusantike;</gatha1>
<gathalast line="19">Koṭisatasahassānaṃ, tatiyābhisamayo ahū’’ti.</gathalast>
<paragraph line="20">Tattha <bold>tatthevā</bold>ti tasmiññeva kappeti attho. Ettha pana varakappo ‘‘maṇḍakappo’’ti adhippeto. ‘‘Yasmiṃ kappe tayo buddhā nibbattanti, so kappo varakappo’’ti heṭṭhā padumuttarabuddhavaṃsavaṇṇanāyaṃ vutto. Tasmā varakappo idha ‘‘maṇḍakappo’’ti vutto. <bold>Nihantvānā</bold>ti nihanitvā. Ayameva vā pāṭho. <bold>Santo</bold>ti samāno. <bold>Amatenā</bold>ti maggaphalādhigamāmatapānena. <bold>Tappayī</bold>ti atappayi, pīṇesīti attho. <bold>Dasasahassī</bold>ti dasasahassilokadhātuṃ. <bold>Devacārika</bold>nti devānaṃ vinayanatthaṃ devalokacārikanti attho.</paragraph>
<paragraph line="21">Sucandakanagare kira santo ca rājaputto upasanto ca purohitaputto tīsu vedesu sabbasamayantaresu ca sāramadisvā nagarassa catūsu dvāresu <pageBreak edition="M" number="0.0256" /> cattāro paṇḍite visārade ca manusse ṭhapesuṃ – ‘‘yaṃ pana tumhe paṇḍitaṃ samaṇaṃ vā brāhmaṇaṃ vā passatha suṇātha vā, taṃ amhākaṃ āgantvā <pageBreak edition="V" number="0.0248" /> ārocethā’’ti. Tena ca samayena atthadassī lokanātho sucandakanagaraṃ sampāpuṇi. Atha tehi niveditā purisā gantvā tesaṃ dasabalassa tatthāgamanaṃ paṭivedesuṃ. Tato te santopasantā tathāgatāgamanaṃ sutvā pahaṭṭhamānasā sahassaparivārā dasabalaṃ asamaṃ paccuggantvā abhivādetvā nimantetvā sattāhaṃ buddhappamukhassa saṅghassa asadisaṃ mahādānaṃ datvā sattame divase sakalanagaravāsīhi manussehi saddhiṃ dhammakathaṃ suṇiṃsu. Tasmiṃ kira divase aṭṭhanavutisahassāni ehibhikkhupabbajjāya pabbajitvā arahattaṃ pāpuṇiṃsu. Tāya parisāya majjhe bhagavā pātimokkhaṃ uddisi, so paṭhamo sannipāto ahosi.</paragraph>
<paragraph line="22">Yadā pana bhagavā attano puttassa selattherassa <pageBreak edition="P" number="0.0217" /> dhammaṃ desento aṭṭhāsītisahassāni pasādetvā ehibhikkhubhāvena pabbājetvā arahattaṃ pāpetvā pātimokkhaṃ uddisi, so dutiyo sannipāto ahosi. Puna mahāmaṅgalasamāgame māghapuṇṇamāyaṃ devamanussānaṃ dhammaṃ desento aṭṭhasattatisahassāni arahattaṃ pāpetvā pātimokkhaṃ uddisi, so tatiyo sannipāto ahosi. Tena vuttaṃ –</paragraph>
<hangnum line="23" number="6"></hangnum>
<gatha1 line="24"> ‘‘Sannipātā tayo āsuṃ, tassāpi ca mahesino;</gatha1>
<gathalast line="25">Khīṇāsavānaṃ vimalānaṃ, santacittāna tādinaṃ.</gathalast>
<hangnum line="26" number="7"></hangnum>
<gatha1 line="27"> ‘‘Aṭṭhanavutisahassānaṃ, paṭhamo āsi samāgamo;</gatha1>
<gathalast line="28">Aṭṭhāsītisahassānaṃ, dutiyo āsi samāgamo.</gathalast>
<hangnum line="29" number="8"></hangnum>
<gatha1 line="30"> ‘‘Aṭṭhasattatisahassānaṃ, tatiyo āsi samāgamo;</gatha1>
<gathalast line="31">Anupādā vimuttānaṃ, vimalānaṃ mahesina’’nti.</gathalast>
<paragraph line="32">Tadā kira amhākaṃ bodhisatto campakanagare susīmo nāma brāhmaṇamahāsālo lokasammato ahosi. So sabbavibhavajātaṃ dīnānāthakapaṇaddhikādīnaṃ vissajjetvā himavantasamīpaṃ gantvā tāpasapabbajjaṃ pabbajitvā aṭṭha samāpattiyo pañca abhiññāyo ca nibbattetvā <pageBreak edition="M" number="0.0257" /> mahiddhiko mahānubhāvo hutvā mahājanassa kusalākusalānaṃ dhammānaṃ anavajjasāvajjabhāvañca dassetvā buddhuppādaṃ āgamayamāno aṭṭhāsi.</paragraph>
<paragraph line="33">Athāparena samayena atthadassimhi lokanāyake loke uppajjitvā sudassanamahānagare aṭṭhannaṃ <pageBreak edition="V" number="0.0249" /> parisānaṃ majjhe dhammāmatavassaṃ vassente tassa dhammaṃ sutvā saggalokaṃ gantvā dibbāni mandāravapadumapāricchattakādīni pupphāni devalokato āharitvā attano ānubhāvaṃ dassento dissamānasarīro catūsu disāsu catuddīpikamahāmegho viya pupphavassaṃ vassetvā samantato pupphamaṇḍapaṃ pupphamayagghitoraṇahemajālādīni pupphamayāni katvā mandāravapupphacchattena dasabalaṃ pūjesi. Sopi naṃ bhagavā – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
<hangnum line="34" number="9"></hangnum>
<gatha1 line="35"> ‘‘Ahaṃ tena samayena, jaṭilo uggatāpano;</gatha1>
<gathalast line="36">Susīmo nāma nāmena, mahiyā seṭṭhasammato.</gathalast>
<hangnum line="37" number="10"></hangnum>
<gatha1 line="38"> ‘‘Dibbaṃ mandāravaṃ pupphaṃ, padumaṃ pāricchattakaṃ;</gatha1>
<gathalast line="39">Devalokā haritvāna, sambuddhamabhipūjayiṃ.</gathalast>
<hangnum line="40" number="11"></hangnum>
<gatha1 line="41"> ‘‘Sopi <pageBreak edition="P" number="0.0218" /> maṃ buddho byākāsi, atthadassī mahāmuni;</gatha1>
<gathalast line="42">Aṭṭhārase kappasate, ayaṃ buddho bhavissati.</gathalast>
<hangnum line="43" number="12"></hangnum>
<gatha1 line="44"> ‘‘Padhānaṃ padahitvāna…pe… hessāma sammukhā imaṃ.</gatha1>
<hangnum line="45" number="13"></hangnum>
<gatha1 line="46"> ‘‘Tassāpi vacanaṃ sutvā, haṭṭho saṃviggamānaso;</gatha1>
<gathalast line="47">Uttariṃ vatamadhiṭṭhāsiṃ, dasapāramipūriyā’’ti.</gathalast>
<paragraph line="48">Tattha <bold>jaṭilo</bold>ti jaṭā assa atthīti jaṭilo. <bold>Mahiyā seṭṭhasammato</bold>ti sakalenapi lokena seṭṭho uttamo pavaroti evaṃ sammato sambhāvitoti attho.</paragraph>
<paragraph line="49">Tassa pana bhagavato sobhanaṃ nāma nagaraṃ ahosi. Sāgaro nāma rājā pitā, sudassanā nāma mātā, santo upasanto ca dve aggasāvakā, abhayo nāmupaṭṭhāko, dhammā ca sudhammā ca dve aggasāvikā, campakarukkho bodhi, sarīraṃ asītihatthubbedhaṃ ahosi. Sarīrappabhā <pageBreak edition="M" number="0.0258" /> samantato sabbakālaṃ yojanamattaṃ pharitvā aṭṭhāsi, āyu vassasatasahassaṃ, visākhā nāmassa aggamahesī, selo nāma putto, assayānena nikkhami. Tena vuttaṃ –</paragraph>
<hangnum line="50" number="14"></hangnum>
<gatha1 line="51"> ‘‘Sobhanaṃ nāma nagaraṃ, sāgaro nāma khattiyo;</gatha1>
<gathalast line="52">Sudassanā nāma janikā, atthadassissa satthuno.</gathalast>
<hangnum line="53" number="19"></hangnum>
<gatha1 line="54"> ‘‘Santo <pageBreak edition="V" number="0.0250" /> ca upasanto ca, ahesuṃ aggasāvakā;</gatha1>
<gathalast line="55">Abhayo nāmupaṭṭhāko, atthadassissa satthuno.</gathalast>
<hangnum line="56" number="20"></hangnum>
<gatha1 line="57"> ‘‘Dhammā ceva sudhammā ca, ahesuṃ aggasāvikā;</gatha1>
<gathalast line="58">Bodhi tassa bhagavato, campakoti pavuccati.</gathalast>
<hangnum line="59" number="22"></hangnum>
<gatha1 line="60"> ‘‘Sopi buddho asamasamo, asītihatthamuggato;</gatha1>
<gathalast line="61">Sobhate sālarājāva, uḷurājāva pūrito.</gathalast>
<hangnum line="62" number="23"></hangnum>
<gatha1 line="63"> ‘‘Tassa pākatikā raṃsī, anekasatakoṭiyo;</gatha1>
<gathalast line="64">Uddhaṃ adho dasa disā, pharanti yojanaṃ sadā.</gathalast>
<hangnum line="65" number="24"></hangnum>
<gatha1 line="66"> ‘‘Sopi buddho narāsabho, sabbasattuttamo muni;</gatha1>
<gathalast line="67">Vassasatasahassāni, loke aṭṭhāsi cakkhumā.</gathalast>
<hangnum line="68" number="25"></hangnum>
<gatha1 line="69"> ‘‘Atulaṃ dassetvā obhāsaṃ, virocetvā sadevake;</gatha1>
<gathalast line="70">Sopi aniccataṃ patto, yathaggupādānasaṅkhayā’’ti.</gathalast>
<paragraph line="71">Tattha <bold>uḷurājāva pūrito</bold>ti saradasamayaparipuṇṇavimalasakalamaṇḍalo tārakarājā viyāti attho. <bold>Pākatikā</bold>ti <pageBreak edition="P" number="0.0219" /> pakativasena uppajjamānā, na adhiṭṭhānavasena. Yadā icchati bhagavā, tadā anekakoṭisatasahassepi cakkavāḷe ābhāya phareyya. <bold>Raṃsī</bold>ti rasmiyo. <bold>Upādānasaṅkhayā</bold>ti upādānakkhayā indhanakkhayā aggi viya. Sopi bhagavā catunnaṃ upādānānaṃ khayena anupādisesāya nibbānadhātuyā anupamanagare anomārāme parinibbāyi. Dhātuyo panassa adhiṭṭhānena vikiriṃsu. Sesamettha gāthāsu uttānamevāti.</paragraph>
<centered line="72">Atthadassībuddhavaṃsavaṇṇanā niṭṭhitā.</centered>
<centered line="73">Niṭṭhito cuddasamo buddhavaṃso.</centered>
</body>
</document>