<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att23.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/23. vessabhubuddhavamsavannana.xml</archivePath>
<title>23. Vessabhūbuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">23. Vessabhūbuddhavaṃsavaṇṇanā</chapter>
<paragraph line="2">Sikhissa <pageBreak edition="V" number="0.0284" />pana sammāsambuddhassa aparabhāge antarahite tassa sāsane sattativassasahassāyukā manussā anukkamena parihāyitvā dasavassāyukā ahesuṃ. Puna vaḍḍhitvā aparimitāyukā hutvā anukkamena parihāyitvā saṭṭhivassasahassāyukā ahesuṃ. Tadā vijitamanobhū sabbalokābhibhū sayambhū <bold>vessabhū</bold>nāma satthā loke udapādi. So pāramiyo pūretvā tusitapure nibbattitvā tato cavitvā anomanagare suppatītassa suppatītassa nāma rañño aggamahesiyā sīlavatiyā yasavatiyā nāma kucchismiṃ paṭisandhiṃ aggahesi. So dasannaṃ māsānaṃ accayena anupamuyyāne mātukucchito nikkhami. Jāyamānova janaṃ tosento vasabhanādaṃ nadi. Tasmā vasabhanādahetuttā tassa nāmaggahaṇadivase ‘‘vessabhū’’ti nāmamakaṃsu <pageBreak edition="P" number="0.0248" />. So chabbassasahassāni agāraṃ ajjhāvasi. Ruci-suruci-rativaḍḍhananāmakā tayo pāsādā tassa <pageBreak edition="M" number="0.0291" />ahesuṃ. Sucittādevippamukhāni tiṃsa itthisahassāni paccupaṭṭhitāni ahesuṃ.</paragraph>
<paragraph line="3">So cattāri nimittāni disvā sucittāya nāma deviyā suppabuddhe nāma kumāre uppanne suvaṇṇasivikāya uyyānadassanatthāya gantvā devadattāni kāsāyāni gahetvā pabbaji. Taṃ sattattiṃsasahassāni anupabbajiṃsu. Atha so tehi parivuto cha māse padhānacariyaṃ caritvā visākhapuṇṇamāya sucittanigame sandissamānasarīrāya sirivaḍḍhanāya nāma dinnaṃ madhupāyāsaṃ paribhuñjitvā sālavane divāvihāraṃ vītināmetvā sāyanhasamaye narindanāgarājena dinnā aṭṭha tiṇamuṭṭhiyo gahetvā sālabodhiṃ padakkhiṇato upāgami. Tassāpi sālassa tadeva pāṭaliyā pamāṇameva pamāṇaṃ ahosi. Tatheva pupphaphalasirivibhavo veditabbo. So sālamūlamupagantvā cattālīsahatthavitthataṃ tiṇasantharaṃ santharitvā pallaṅkaṃ ābhujitvā vigatanīvaraṇaṃ sabbakāmamadāvaraṇaṃ anāvaraṇañāṇaṃ paṭilabhitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ tattheva vītināmetvā attano kaniṭṭhabhātikassa soṇakumārassa uttarakumārassa ca upanissayasampattiṃ disvā devapathena gantvā anomanagarasamīpe aruṇuyyāne otaritvā uyyānapālena kumāre pakkosāpetvā tesaṃ saparivārānaṃ majjhe dhammacakkaṃ pavattesi. Tadā asītiyā koṭisahassānaṃ paṭhamo abhisamayo ahosi.</paragraph>
<paragraph line="4">Puna <pageBreak edition="V" number="0.0285" />janapadacārikaṃ caranto bhagavā tattha tattha dhammaṃ desento sattatiyā koṭisahassānaṃ dhammābhisamayo ahosi, so dutiyo abhisamayo ahosi. Anomanagareyeva diṭṭhijālaṃ bhindanto titthiyamānaddhajaṃ pātento mānamadaṃ viddhaṃsento dhammaddhajaṃ samussayanto navutiyojanavitthatāya manussaparisāya parimāṇarahitāya devaparisāya yamakapāṭihāriyaṃ katvā devamanusse pasādetvā saṭṭhikoṭiyo dhammāmatena tappesi, so tatiyo abhisamayo ahosi. Tena vuttaṃ –</paragraph>
<hangnum line="5" number="1"></hangnum>
<gatha1 line="6">‘‘Tattheva maṇḍakappamhi, asamo appaṭipuggalo;</gatha1>
<gathalast line="7">Vessabhū nāma nāmena, loke uppajji nāyako.</gathalast>
<hangnum line="8" number="2"></hangnum>
<gatha1 line="9">‘‘Ādittaṃ <pageBreak edition="M" number="0.0292" />vata rāgaggi, taṇhānaṃ vijitaṃ tadā;</gatha1>
<gathalast line="10">Nāgova bandhanaṃ chetvā, patto sambodhimuttamaṃ.</gathalast>
<hangnum line="11" number="3"></hangnum>
<gatha1 line="12">‘‘Dhammacakkaṃ pavattente, vessabhūlokanāyake;</gatha1>
<gathalast line="13">Asītikoṭisahassānaṃ, paṭhamābhisamayo ahu.</gathalast>
<hangnum line="14" number="4"></hangnum>
<gatha1 line="15">‘‘Pakkante <pageBreak edition="P" number="0.0249" />cārikaṃ raṭṭhe, lokajeṭṭhe narāsabhe;</gatha1>
<gathalast line="16">Sattatikoṭisahassānaṃ, dutiyābhisamayo ahu.</gathalast>
<hangnum line="17" number="5"></hangnum>
<gatha1 line="18">‘‘Mahādiṭṭhiṃ vinodento, pāṭiheraṃ karoti so;</gatha1>
<gathalast line="19">Samāgatā naramarū, dasasahassī sadevake.</gathalast>
<hangnum line="20" number="6"></hangnum>
<gatha1 line="21">‘‘Mahāacchariyaṃ disvā, abbhutaṃ lomahaṃsanaṃ;</gatha1>
<gathalast line="22">Devā ceva manussā ca, bujjhare saṭṭhikoṭiyo’’ti.</gathalast>
<paragraph line="23">Tattha <bold>āditta</bold>nti sakalamidaṃ lokattayaṃ sampadittaṃ. <bold>Rāgaggī</bold>ti rāgena. <bold>Taṇhānaṃ vijita</bold>nti taṇhānaṃ vijitaṃ raṭṭhaṃ vasavattiṭṭhānanti evaṃ ñatvāti attho. <bold>Nāgova bandhanaṃ chetvā</bold>ti hatthī viya pūtilatābandhanaṃ chinditvā sambodhiṃ patto adhigato. <bold>Dasasahassī</bold>ti dasasahassiyaṃ. <bold>Sadevake</bold>ti sadevake loke. <bold>Bujjhare</bold>ti bujjhiṃsu.</paragraph>
<paragraph line="24">Soṇuttarānaṃ <pageBreak edition="V" number="0.0286" />pana dvinnaṃ aggasāvakānaṃ samāgame pabbajitānaṃ asītiyā arahantasahassānaṃ majjhe māghapuṇṇamāyaṃ pātimokkhaṃ uddisi, so paṭhamo sannipāto ahosi. Yadā pana vessabhunā sabbalokābhibhunā saha pabbajitā sattattiṃsasahassasaṅkhā bhikkhū gaṇato ohīnasamaye pakkantā, te vessabhussa sammāsambuddhassa dhammacakkappavattiṃ sutvā soreyyaṃ nāma nagaraṃ āgantvā bhagavantaṃ addasaṃsu. Tesaṃ bhagavā dhammaṃ desetvā sabbeva te ehibhikkhupabbajjāya pabbājetvā caturaṅgasamannāgatāya parisāya pātimokkhaṃ uddisi, so dutiyo sannipāto ahosi.</paragraph>
<paragraph line="25">Yadā pana nārivāhananagare upasanto nāma rājaputto rajjaṃ kāresi, tassānukampāya bhagavā tattha agamāsi, sopi bhagavato āgamanaṃ sutvā saparivāro bhagavato paccuggamanaṃ katvā nimantetvā mahādānaṃ datvā tassa dhammaṃ sutvā pasannahadayo pabbaji. Taṃ saṭṭhisahassasaṅkhā purisā <pageBreak edition="M" number="0.0293" />anupabbajiṃsu. Te tena saddhiṃ arahattaṃ pāpuṇiṃsu. So tehi parivuto vessabhū bhagavā pātimokkhaṃ uddisi, so tatiyo sannipāto ahosi. Tena vuttaṃ –</paragraph>
<hangnum line="26" number="7"></hangnum>
<gatha1 line="27">‘‘Sannipātā tayo āsuṃ, vessabhussa mahesino;</gatha1>
<gathalast line="28">Khīṇāsavānaṃ vimalānaṃ, santacittāna tādinaṃ.</gathalast>
<hangnum line="29" number="8"></hangnum>
<gatha1 line="30">‘‘Asītibhikkhusahassānaṃ, paṭhamo āsi samāgamo;</gatha1>
<gathalast line="31">Sattatibhikkhusahassānaṃ, dutiyo āsi samāgamo.</gathalast>
<hangnum line="32" number="9"></hangnum>
<gatha1 line="33">‘‘Saṭṭhibhikkhusahassānaṃ <pageBreak edition="P" number="0.0250" />, tatiyo āsi samāgamo;</gatha1>
<gathalast line="34">Jarādibhayatītānaṃ, orasānaṃ mahesino’’ti.</gathalast>
<paragraph line="35">Tadā amhākaṃ bodhisatto sarabhavatīnagare paramapiyadassano sudassano nāma rājā hutvā vessabhumhi lokanāyake sarabhanagaramupagate tassa dhammaṃ sutvā pasannahadayo dasanakhasamodhānasamujjalaṃ jalajāmalāvikalakamalamakulasadisamañjaliṃ sirasi katvā buddhappamukhassa saṅghassa sacīvaraṃ mahādānaṃ datvā tattheva bhagavato nivāsatthāya gandhakuṭiṃ katvā taṃ parikkhipitvā vihārasahassaṃ kāretvā sabbañca vibhavajātaṃ bhagavato sāsane pariccajitvā tassa santike pabbajitvā ācāraguṇasampanno terasadhutaguṇesu nirato bodhisambhārapariyesanāya rato <pageBreak edition="V" number="0.0287" />buddhasāsanābhirato vihāsi. Sopi taṃ bhagavā byākāsi – ‘‘anāgate ito ekattiṃsakappe ayaṃ gotamo nāma buddho bhavissatī’’ti. Tena vuttaṃ –</paragraph>
<hangnum line="36" number="10"></hangnum>
<gatha1 line="37">‘‘Ahaṃ tena samayena, sudassano nāma khattiyo;</gatha1>
<gatha2 line="38">Nimantetvā mahāvīraṃ, dānaṃ datvā mahārahaṃ;</gatha2>
<gathalast line="39">Annapānena vatthena, sasaṅghaṃ jinapūjayiṃ.</gathalast>
<hangnum line="40" number="11"></hangnum>
<gatha1 line="41">‘‘Tassa buddhassa asamassa, cakkaṃ vattitamuttamaṃ;</gatha1>
<gathalast line="42">Sutvāna paṇitaṃ dhammaṃ, pabbajjamabhirocayiṃ.</gathalast>
<hangnum line="43" number="12"></hangnum>
<gatha1 line="44">‘‘Mahādānaṃ pavattetvā, rattindivamatandito;</gatha1>
<gathalast line="45">Pabbajjaṃ guṇasampannaṃ, pabbajiṃ jinasantike.</gathalast>
<hangnum line="46" number="13"></hangnum>
<gatha1 line="47">‘‘Ācāraguṇasampanno, vattasīlasamāhito;</gatha1>
<gathalast line="48">Sabbaññutaṃ gavesanto, ramāmi jinasāsane.</gathalast>
<hangnum line="49" number="14"></hangnum>
<gatha1 line="50">‘‘Saddhāpītiṃ <pageBreak edition="M" number="0.0294" />upagantvā, buddhaṃ vandāmi sattharaṃ;</gatha1>
<gathalast line="51">Pīti uppajjati mayhaṃ, bodhiyāyeva kāraṇā.</gathalast>
<hangnum line="52" number="15"></hangnum>
<gatha1 line="53">‘‘Anivattamānasaṃ ñatvā, sambuddho etadabravi;</gatha1>
<gathalast line="54">Ekattiṃse ito kappe, ayaṃ buddho bhavissati.</gathalast>
<hangnum line="55" number="16"></hangnum>
<gatha1 line="56">‘‘Ahu kapilavhayā rammā…pe… hessāma sammukhaṃ imaṃ.</gatha1>
<hangnum line="57" number="17"></hangnum>
<gatha1 line="58">‘‘Tassāhaṃ vacanaṃ sutvā, bhiyyo cittaṃ pasādayiṃ;</gatha1>
<gathalast line="59">Uttariṃ vatamadhiṭṭhāsiṃ, dasapāramipūriyā’’ti.</gathalast>
<paragraph line="60">Tattha <bold>cakkaṃ vattita</bold>nti dhammacakkaṃ pavattitaṃ. <bold>Paṇītaṃ dhamma</bold>nti uttarimanussadhammaṃ. <bold>Pabbajjaṃ guṇasampanna</bold>nti ñatvā pabbajinti attho. <bold>Vattasīlasamāhito</bold>ti vattesu ca sīlesu ca samāhito. Tesaṃ tesaṃ pūraṇe samāhitoti attho. <bold>Ramāmī</bold>ti abhiramiṃ. <bold>Saddhāpīti</bold>nti saddhañca pītiñca upagantvā. <bold>Vandāmī</bold>ti abhivandiṃ, atītatthe vattamānavacanaṃ daṭṭhabbaṃ. <bold>Satthara</bold>nti satthāraṃ. <bold>Anivattamānasa</bold>nti anosakkiyamānamānasaṃ.</paragraph>
<paragraph line="61">Tassa <pageBreak edition="V" number="0.0288" /><pageBreak edition="P" number="0.0251" />pana bhagavato anomaṃ nāma nagaraṃ ahosi. Suppatīto nāmassa pitā khattiyo, yasavatī nāma mātā, soṇo ca uttaro ca dve aggasāvakā, upasanto nāmupaṭṭhāko, rāmā ca samālā ca dve aggasāvikā, sālarukkho bodhi, sarīraṃ saṭṭhihatthubbedhaṃ ahosi. Saṭṭhivassasahassāni āyu, sucittā nāmassa bhariyā, suppabuddho nāmassa putto, suvaṇṇasivikāya nikkhami. Tena vuttaṃ –</paragraph>
<hangnum line="62" number="18"></hangnum>
<gatha1 line="63">‘‘Anomaṃ nāma nagaraṃ, suppatīto nāma khattiyo;</gatha1>
<gathalast line="64">Mātā yasavatī nāma, vessabhussa mahesino.</gathalast>
<hangnum line="65" number="23"></hangnum>
<gatha1 line="66">‘‘Soṇo ca uttaro ceva, ahesuṃ aggasāvakā;</gatha1>
<gathalast line="67">Upasanto nāmupaṭṭhāko, vessabhussa mahesino.</gathalast>
<hangnum line="68" number="24"></hangnum>
<gatha1 line="69">‘‘Rāmā ceva samālā ca, ahesuṃ aggasāvikā;</gatha1>
<gathalast line="70">Bodhi tassa bhagavato, mahāsāloti vuccati.</gathalast>
<hangnum line="71" number="25"></hangnum>
<gatha1 line="72">‘‘Sotthiko <pageBreak edition="M" number="0.0295" />ceva rammo ca, ahesuṃ aggupaṭṭhakā;</gatha1>
<gathalast line="73">Gotamī sirimā ceva, ahesuṃ aggupaṭṭhikā.</gathalast>
<hangnum line="74" number="26"></hangnum>
<gatha1 line="75">‘‘Saṭṭhiratanamubbedho, hemayūpasamūpamo;</gatha1>
<gathalast line="76">Kāyā niccharatī rasmi, rattiṃva pabbate sikhī.</gathalast>
<hangnum line="77" number="27"></hangnum>
<gatha1 line="78">‘‘Saṭṭhivassasahassāni, āyu tassa mahesino;</gatha1>
<gathalast line="79">Tāvatā tiṭṭhamāno so, tāresi, janataṃ bahuṃ.</gathalast>
<hangnum line="80" number="28"></hangnum>
<gatha1 line="81">‘‘Dhammaṃ vitthārikaṃ katvā, vibhajitvā mahājanaṃ;</gatha1>
<gathalast line="82">Dhammanāvaṃ ṭhapetvāna, nibbuto so sasāvako.</gathalast>
<hangnum line="83" number="29"></hangnum>
<gatha1 line="84">‘‘Dassaneyyaṃ sabbajanaṃ, vihāraṃ iriyāpathaṃ;</gatha1>
<gathalast line="85">Sabbaṃ tamantarahitaṃ, nanu rittā sabbasaṅkhārā’’ti.</gathalast>
<paragraph line="86">Tattha <pageBreak edition="V" number="0.0289" /><bold>hemayūpasamūpamo</bold>ti <pageBreak edition="P" number="0.0252" />suvaṇṇatthambhasadisoti attho. <bold>Niccharatī</bold>ti ito cito ca sandhāvati. <bold>Rasmī</bold>ti pabhārasmi. <bold>Rattiṃva pabbate sikhī</bold>ti rattiyaṃ pabbatamatthake aggi viya. Raṃsivijjotā tassa kāyeti attho. <bold>Vibhajitvā</bold>ti vibhāgaṃ katvā, ugghaṭitādivasena sotāpannādivasena cāti attho. <bold>Dhammanāva</bold>nti aṭṭhaṅgamaggasaṅkhātaṃ dhammanāvaṃ, caturoghanittharaṇatthāya ṭhapetvāti attho. <bold>Dassaneyya</bold>nti dassanīyo. <bold>Sabbajana</bold>nti sabbo jano, sasāvakasaṅgho sammāsambuddhoti attho. <bold>Vihāra</bold>nti vihāro, sabbattha paccatte upayogavacanaṃ daṭṭhabbaṃ.</paragraph>
<paragraph line="87">Vessabhū kira bhagavā usabhavatīnagare kheme migadāye parinibbāyi. Dhātuyo panassa vippakiriṃsu.</paragraph>
<gatha1 line="88">‘‘Usabhavatipure puruttame, jinavasabho bhagavā hi vessabhū;</gatha1>
<gathalast line="89">Upavanavihare manorame, nirupadhisesamupāgato kirā’’ti.</gathalast>
<unindented line="90">Sesaṃ sabbattha gāthāsu pākaṭamevāti.</unindented>
<centered line="91">Vessabhūbuddhavaṃsavaṇṇanā niṭṭhitā.</centered>
<centered line="92">Niṭṭhito ekavīsatimo buddhavaṃso.</centered>
</body>
</document>