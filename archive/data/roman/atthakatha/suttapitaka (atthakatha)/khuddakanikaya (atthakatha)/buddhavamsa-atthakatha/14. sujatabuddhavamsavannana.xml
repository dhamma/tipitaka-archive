<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0511a.att14.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/14. sujatabuddhavamsavannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha</directory>
    <basename>14. sujatabuddhavamsavannana</basename>
    <titlePath>14. Sujātabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">14. Sujātabuddhavaṃsavaṇṇanā</chapter>
    <paragraph line="2">Tato <pageBreak edition="Vipassana Research Institut" number="0.0232" /> tassāparabhāge tasmiṃyeva maṇḍakappe anupubbena aparimitāyukesu sattesu anukkamena parihāyitvā navutivassasahassāyukesu jātesu sujātarūpakāyo parisuddhajāto <bold>sujāto</bold> nāma satthā loke udapādi. Sopi pāramiyo pūretvā tusitapure nibbattitvā tato cavitvā sumaṅgalanagare uggatassa nāma rañño kule pabhāvatiyā nāma aggamahesiyā kucchismiṃ paṭisandhiṃ gahetvā dasannaṃ māsānaṃ accayena mātukucchito nikkhami. Nāmaggahaṇadivase cassa nāmaṃ karonto <pageBreak edition="Myanmar" number="0.0240" /> sakalajambudīpe sabbasattānaṃ sukhaṃ janayanto jātoti ‘‘sujāto’’ tvevassa nāmamakaṃsu. So navavassasahassāni agāraṃ ajjhāvasi. Sirī upasirī sirinando cāti tassa tayo pāsādā ahesuṃ. Sirīnandādevippamukhāni tevīsati itthisahassāni paccupaṭṭhitāni ahesuṃ.</paragraph>
    <paragraph line="3">So cattāri nimittāni disvā sirīnandādeviyā upasene nāma putte uppanne haṃsavahaṃ nāma varaturaṅgamāruyha mahābhinikkhamanaṃ nikkhamitvā pabbaji. Taṃ pana pabbajantaṃ manussānaṃ koṭi anupabbaji. Atha so tehi parivuto nava māse padhānacariyaṃ caritvā visākhapuṇṇamāya sirīnandananagare sirīnandanaseṭṭhissa dhītāya dinnaṃ paramamadhuraṃ madhupāyāsaṃ paribhuñjitvā sālavane divāvihāraṃ vītināmetvā sāyanhasamaye sunandājīvakena dinnā aṭṭha tiṇamuṭṭhiyo gahetvā veḷubodhiṃ <pageBreak edition="Pali Text Society" number="0.0203" /> upasaṅkamitvā tettiṃsahatthavitthataṃ tiṇasantharaṃ santharitvā sūriye dharamāneyeva samāraṃ mārabalaṃ vidhamitvā sammāsambodhiṃ paṭivijjhitvā sabbabuddhānuciṇṇaṃ udānaṃ udānetvā sattasattāhaṃ bodhisamīpeyeva vītināmetvā brahmunā āyācito attano kaniṭṭhabhātikaṃ sudassanakumāraṃ purohitaputtaṃ devakumārañca catusaccadhammapaṭivedhasamatthe disvā ākāsena gantvā sumaṅgalanagarasamīpe sumaṅgaluyyāne otaritvā uyyānapālena attano bhātikaṃ sudassanakumāraṃ purohitaputtaṃ devakumārañca pakkosāpetvā tesaṃ saparivārānaṃ majjhe nisinno dhammacakkaṃ pavattesi. Tattha asītiyā koṭīnaṃ dhammābhisamayo ahosi. Ayaṃ paṭhamābhisamayo ahosi.</paragraph>
    <paragraph line="4">Yadā pana bhagavā sudassanuyyānadvāre mahāsālamūle yamakapāṭihāriyaṃ katvā devesu tāvatiṃsesu vassāvāsaṃ upāgami, tadā sattattiṃsasatasahassānaṃ dhammābhisamayo ahosi. Ayaṃ dutiyo abhisamayo ahosi. Yadā pana sujāto dasabalo pitusantikaṃ agamāsi, tadā saṭṭhisatasahassānaṃ dhammābhisamayo ahosi. Ayaṃ tatiyo abhisamayo ahosi. Tena vuttaṃ –</paragraph>
    <hangnum line="5" number="1"></hangnum>
    <gatha1 line="6"> ‘‘Tattheva <pageBreak edition="Vipassana Research Institut" number="0.0233" /> maṇḍakappamhi, sujāto nāma nāyako;</gatha1>
    <gathalast line="7">Sīhahanusabhakkhandho, appameyyo durāsado.</gathalast>
    <hangnum line="8" number="2"></hangnum>
    <gatha1 line="9"> ‘‘Candova <pageBreak edition="Myanmar" number="0.0241" /> vimalo buddho, sataraṃsīva patāpavā;</gatha1>
    <gathalast line="10">Evaṃ sobhati sambuddho, jalanto siriyā sadā.</gathalast>
    <hangnum line="11" number="3"></hangnum>
    <gatha1 line="12"> ‘‘Pāpuṇitvāna sambuddho, kevalaṃ bodhimuttamaṃ;</gatha1>
    <gathalast line="13">Sumaṅgalamhi nagare, dhammacakkaṃ pavattayi.</gathalast>
    <hangnum line="14" number="4"></hangnum>
    <gatha1 line="15"> ‘‘Desente pavaraṃ dhammaṃ, sujāte lokanāyake;</gatha1>
    <gathalast line="16">Asītikoṭī abhisamiṃsu, paṭhame dhammadesane.</gathalast>
    <hangnum line="17" number="5"></hangnum>
    <gatha1 line="18"> ‘‘Yadā sujāto amitayaso, deve vassaṃ upāgami;</gatha1>
    <gathalast line="19">Sattattiṃsasatasahassānaṃ, dutiyābhisamayo ahu.</gathalast>
    <hangnum line="20" number="6"></hangnum>
    <gatha1 line="21"> ‘‘Yadā sujāto asamasamo, upagacchi pitusantikaṃ;</gatha1>
    <gathalast line="22">Saṭṭhisatasahassānaṃ, tatiyābhisamayo ahū’’ti.</gathalast>
    <paragraph line="23">Tattha <bold>tattheva maṇḍakappamhī</bold>ti yasmiṃ maṇḍakappe sumedho bhagavā uppanno, tattheva kappe sujātopi bhagavā uppannoti attho. <bold>Sīhahanū</bold>ti <pageBreak edition="Pali Text Society" number="0.0204" /> sīhassa viya hanu assāti sīhahanu. Sīhassa pana heṭṭhimahanumeva puṇṇaṃ hoti, na uparimaṃ. Assa pana mahāpurisassa sīhassa heṭṭhimahanu viya dvepi paripuṇṇāni dvādasiyaṃ pakkhassa candasadisāni honti. Tena vuttaṃ ‘‘sīhahanū’’ti. <bold>Usabhakkhandho</bold>ti usabhasseva samappavaṭṭakkhandho, suvaṭṭitasuvaṇṇāliṅgasadisakkhandhoti attho. <bold>Sataraṃsīvā</bold>ti divasakaro viya. <bold>Siriyā</bold>ti buddhasiriyā. <bold>Bodhimuttama</bold>nti uttamaṃ sambodhiṃ.</paragraph>
    <paragraph line="24">Sudhammavatīnagare sudhammuyyāne āgatānaṃ manussānaṃ dhammaṃ desetvā saṭṭhisatasahassāni ehibhikkhubhāvena pabbājetvā tesaṃ majjhe pātimokkhaṃ uddisi, so paṭhamo sannipāto ahosi. Tato paraṃ tidivorohaṇe bhagavato paññāsasatasahassānaṃ dutiyo sannipāto ahosi. Puna ‘‘sudassanakumāro bhagavato santike pabbajitvā arahattaṃ patto’’ti sutvā ‘‘mayampi pabbajissāmā’’ti āgatāni cattāri purisasatasahassāni gahetvā sudassanatthero sujātaṃ narāsabhaṃ <pageBreak edition="Vipassana Research Institut" number="0.0234" /> upasaṅkami. Tesaṃ bhagavā dhammaṃ desetvā ehibhikkhupabbajjāya pabbājetvā caturaṅgasamannāgate sannipāte pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum line="25" number="7"></hangnum>
    <gatha1 line="26"> ‘‘Sannipātā <pageBreak edition="Myanmar" number="0.0242" /> tayo āsuṃ, sujātassa mahesino;</gatha1>
    <gathalast line="27">Khīṇāsavānaṃ vimalānaṃ, santacittāna tādinaṃ.</gathalast>
    <hangnum line="28" number="8"></hangnum>
    <gatha1 line="29"> ‘‘Abhiññābalappattānaṃ, appattānaṃ bhavābhave;</gatha1>
    <gathalast line="30">Saṭṭhisatasahassāni, paṭhamaṃ sannipatiṃsu te.</gathalast>
    <hangnum line="31" number="9"></hangnum>
    <gatha1 line="32"> ‘‘Punāparaṃ sannipāte, tidivorohaṇe jine;</gatha1>
    <gathalast line="33">Paññāsasatasahassānaṃ, dutiyo āsi samāgamo.</gathalast>
    <hangnum line="34" number="10"></hangnum>
    <gatha1 line="35"> ‘‘Upasaṅkamanto narāsabhaṃ, sudassano aggasāvako;</gatha1>
    <gathalast line="36">Catūhi satasahassehi, sambuddhaṃ upasaṅkamī’’ti.</gathalast>
    <paragraph line="37">Tattha <bold>appattāna</bold>nti bhavābhave asampattānanti attho. ‘‘Appavattā bhavābhave’’tipi pāṭho, soyevattho. <bold>Tidivorohaṇe</bold>ti saggalokato otarante kattukārake daṭṭhabbo. Kārakavipallāsena vuttaṃ. Atha vā <bold>tidivorohaṇe</bold>ti tidivato otaraṇe. <bold>Jine</bold>ti jinassa, sāmiatthe bhummaṃ daṭṭhabbaṃ.</paragraph>
    <paragraph line="38">Tadā kira amhākaṃ bodhisatto cakkavattirājā hutvā ‘‘buddho loke uppanno’’ti sutvā bhagavantaṃ upasaṅkamitvā dhammakathaṃ sutvā buddhappamukhassa bhikkhusaṅghassa sattahi ratanehi saddhiṃ catumahādīparajjaṃ datvā satthu santike pabbaji. Sakaladīpavāsino <pageBreak edition="Pali Text Society" number="0.0205" /> janā raṭṭhuppādaṃ gahetvā ārāmikakiccaṃ sādhetvā buddhappamukhassa saṅghassa niccaṃ mahādānamadaṃsu. Sopi naṃ satthā – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum line="39" number="11"></hangnum>
    <gatha1 line="40"> ‘‘Ahaṃ tena samayena, catudīpamhi issaro;</gatha1>
    <gathalast line="41">Antalikkhacaro āsiṃ, cakkavattī mahabbalo.</gathalast>
    <hangnum line="42" number="13"></hangnum>
    <gatha1 line="43"> ‘‘Catudīpe mahārajjaṃ ratane satta uttame;</gatha1>
    <gathalast line="44">Buddhe niyyātayitvāna, pabbajiṃ tassa santike.</gathalast>
    <hangnum line="45" number="14"></hangnum>
    <gatha1 line="46"> ‘‘Ārāmikā <pageBreak edition="Vipassana Research Institut" number="0.0235" /> janapade, uṭṭhānaṃ paṭipiṇḍiya;</gatha1>
    <gathalast line="47">Upanenti bhikkhusaṅghassa, paccayaṃ sayanāsanaṃ.</gathalast>
    <hangnum line="48" number="15"></hangnum>
    <gatha1 line="49"> ‘‘Sopi <pageBreak edition="Myanmar" number="0.0243" /> maṃ buddho byākāsi, dasasahassimhi issaro;</gatha1>
    <gathalast line="50">Tiṃsakappasahassamhi, ayaṃ buddho bhavissati.</gathalast>
    <hangnum line="51" number="16"></hangnum>
    <gatha1 line="52"> ‘‘Padhānaṃ padahitvāna…pe… hessāma sammukhā imaṃ.</gatha1>
    <hangnum line="53" number="17"></hangnum>
    <gatha1 line="54"> ‘‘Tassāpi cavanaṃ sutvā, bhiyyo hāsaṃ janesahaṃ;</gatha1>
    <gathalast line="55">Adhiṭṭhahiṃ vataṃ uggaṃ, dasapāramipūriyā.</gathalast>
    <hangnum line="56" number="18"></hangnum>
    <gatha1 line="57"> ‘‘Suttantaṃ vinayañcāpi, navaṅgaṃ satthusāsanaṃ;</gatha1>
    <gathalast line="58">Sabbaṃ pariyāpuṇitvāna, sobhayiṃ jinasāsanaṃ.</gathalast>
    <hangnum line="59" number="19"></hangnum>
    <gatha1 line="60"> ‘‘Tatthappamatto viharanto, brahmaṃ bhāvetva bhāvanaṃ;</gatha1>
    <gathalast line="61">Abhiññāpāramiṃ gantvā, brahmalokamagañchaha’’nti.</gathalast>
    <paragraph line="62">Tattha <bold>catudīpamhī</bold>ti saparivāradīpānaṃ catunnaṃ mahādīpānanti attho. <bold>Antalikkhacaro</bold>ti cakkaratanaṃ purakkhatvā ākāsacaro. <bold>Ratane sattā</bold>ti hatthiratanādīni satta ratanāni. <bold>Uttame</bold>ti uttamāni. Atha vā uttame buddheti attho daṭṭhabbo. <bold>Niyyātayitvānā</bold>ti datvāna. <bold>Uṭṭhāna</bold>nti raṭṭhuppādaṃ, āyanti attho. <bold>Paṭipiṇḍiyā</bold>ti rāsiṃ katvā saṃkaḍḍhitvā. <bold>Paccaya</bold>nti <pageBreak edition="Pali Text Society" number="0.0206" /> cīvarādivividhaṃ paccayaṃ. <bold>Dasasahassimhi issaro</bold>ti dasasahassilokadhātuyaṃ issaro, tadetaṃ jātikkhettaṃ sandhāya vuttanti veditabbaṃ. Anantānaṃ lokadhātūnaṃ issaro bhagavā. <bold>Tiṃsakappasahassamhī</bold>ti ito paṭṭhāya tiṃsakappasahassānaṃ matthaketi attho.</paragraph>
    <paragraph line="63">Tassa pana sujātassa bhagavato sumaṅgalaṃ nāma nagaraṃ ahosi, uggato nāma rājā pitā, pabhāvatī nāma mātā, sudassano ca sudevo ca dve aggasāvakā, nārado nāmupaṭṭhāko, nāgā ca nāgasamālā ca dve aggasāvikā, mahāveḷurukkho bodhi, so kira mandacchiddo ghanakkhandho paramaramaṇīyo veḷuriyamaṇivaṇṇehi vimalehi pattehi sañchannavipulasākho mayūrapiñchakalāpo viya virocittha. Tassa pana bhagavato sarīraṃ paṇṇāsahatthubbedhaṃ ahosi, āyu <pageBreak edition="Vipassana Research Institut" number="0.0236" /> navutivassasahassāni, sirīnandā nāmassa aggamahesī, upaseno nāma putto. Turaṅgavarayānena nikkhami. So pana candavatīnagare silārāme parinibbāyi. Tena vuttaṃ –</paragraph>
    <hangnum line="64" number="20"></hangnum>
    <gatha1 line="65"> ‘‘Sumaṅgalaṃ <pageBreak edition="Myanmar" number="0.0244" /> nāma nagaraṃ, uggato nāma khattiyo;</gatha1>
    <gathalast line="66">Mātā pabhāvatī nāma, sujātassa mahesino.</gathalast>
    <hangnum line="67" number="25"></hangnum>
    <gatha1 line="68"> ‘‘Sudassano sudevo ca, ahesuṃ aggasāvakā;</gatha1>
    <gathalast line="69">Nārado nāmupaṭṭhāko, sujātassa mahesino.</gathalast>
    <hangnum line="70" number="26"></hangnum>
    <gatha1 line="71"> ‘‘Nāgo ca nāgasamālā ca, ahesuṃ aggasāvikā;</gatha1>
    <gathalast line="72">Bodhi tassa bhagavato, mahāveḷūti vuccati.</gathalast>
    <hangnum line="73" number="27"></hangnum>
    <gatha1 line="74"> ‘‘So ca rukkho ghanakkhandho, acchiddo hoti pattiko;</gatha1>
    <gathalast line="75">Uju vaṃso brahā hoti, dassanīyo manoramo.</gathalast>
    <hangnum line="76" number="28"></hangnum>
    <gatha1 line="77"> ‘‘Ekakkhandho pavaḍḍhitvā, tato sākhā pabhijjati;</gatha1>
    <gathalast line="78">Yathā subaddho morahattho, evaṃ sobhati so dumo.</gathalast>
    <hangnum line="79" number="29"></hangnum>
    <gatha1 line="80"> ‘‘Na tassa kaṇṭakā honti, nāpi chiddaṃ mahā ahu;</gatha1>
    <gathalast line="81">Vitthiṇṇasākho aviralo, sandacchāyo manoramo.</gathalast>
    <hangnum line="82" number="31"></hangnum>
    <gatha1 line="83"> ‘‘Paññāsaratano āsi, uccattanena so jino;</gatha1>
    <gathalast line="84">Sabbākāravarūpeto, sabbaguṇamupāgato.</gathalast>
    <hangnum line="85" number="32"></hangnum>
    <gatha1 line="86"> ‘‘Tassa <pageBreak edition="Pali Text Society" number="0.0207" /> pabhā asamasamā, niddhāvati samantato;</gatha1>
    <gathalast line="87">Appamāṇo atuliyo, opammehi anūpamo.</gathalast>
    <hangnum line="88" number="33"></hangnum>
    <gatha1 line="89"> ‘‘Navutivassasahassāni, āyu vijjati tāvade;</gatha1>
    <gathalast line="90">Tāvatā tiṭṭhamāno so, tāresi janataṃ bahuṃ.</gathalast>
    <hangnum line="91" number="34"></hangnum>
    <gatha1 line="92"> ‘‘Yathāpi <pageBreak edition="Vipassana Research Institut" number="0.0237" /> sāgare ūmī, gagane tārakā yathā;</gatha1>
    <gathalast line="93">Evaṃ tadā pāvacanaṃ, arahantehi cittitaṃ.</gathalast>
    <hangnum line="94" number="35"></hangnum>
    <gatha1 line="95"> ‘‘So ca buddho asamasamo, guṇāni ca tāni atuliyāni;</gatha1>
    <gathalast line="96">Sabbaṃ tamantarahitaṃ, nanu rittā sabbasaṅkhārā’’ti.</gathalast>
    <paragraph line="97">Tattha <bold>acchiddo</bold>ti appacchiddo. ‘‘Anudarā kaññā’’tiādīsu viya daṭṭhabbaṃ. Keci ‘‘chiddaṃ hoti parittaka’’nti paṭhanti. <bold>Pattiko</bold>ti bahupatto, kācamaṇivaṇṇehi <pageBreak edition="Myanmar" number="0.0245" /> pattehi sañchannoti attho. <bold>Ujū</bold>ti avaṅko akuṭilo. <bold>Vaṃso</bold>ti veḷu. <bold>Brahā</bold>ti samantato mahā. <bold>Ekakkhandho</bold>ti avaniruho eko adutiyo cāti attho. <bold>Pavaḍḍhitvā</bold>ti vaḍḍhitvā. <bold>Tato sākhā pabhijjatī</bold>ti tato vaṃsaggato pañcavidhā sākhā nikkhamitvā pabhijjittha. ‘‘Tato sākhā pabhijjathā’’tipi pāṭho. <bold>Subaddho</bold>ti suṭṭhu pañcabandhanākārena baddho. <bold>Morahattho</bold>ti ātapasannivāraṇatthaṃ kato baddho morapiñchakalāpo vuccati.</paragraph>
    <paragraph line="98"><bold>Na tassa kaṇṭakā hontī</bold>ti tassa vaṃsassa kaṇṭakinopi rukkhassa kaṇṭakā nāhesuṃ. <bold>Aviralo</bold>ti aviralasākhāsañchanno. <bold>Sandacchāyo</bold>ti ghanacchāyo, aviralattāva sandacchāyoti vutto. <bold>Paññāsaratano āsī</bold>ti paññāsahattho ahosi. <bold>Sabbākāravarūpeto</bold>ti sabbena ākārena varehiyeva upeto sabbākāravarūpeto nāma. <bold>Sabbaguṇamupāgato</bold>ti anantarapadasseva vevacanamattaṃ.</paragraph>
    <paragraph line="99"><bold>Appamāṇo</bold>ti pamāṇarahito, pamāṇaṃ gahetuṃ asakkuṇeyyattā vā appamāṇo. <bold>Atuliyo</bold>ti atulo, kenaci asadisoti attho. <bold>Opammehī</bold>ti upamitabbehi. <bold>Anūpamo</bold>ti upamārahito, ‘‘iminā ca iminā ca sadiso’’ti vattuṃ asakkuṇeyyabhāvato anūpamoti attho. <bold>Guṇāni</bold><pageBreak edition="Pali Text Society" number="0.0208" /><bold>ca tānī</bold>ti guṇā ca te, sabbaññutaññāṇādayo guṇāti attho. Liṅgavipallāsena vuttaṃ. Sesaṃ sabbattha uttānatthamevāti.</paragraph>
    <centered line="100">Sujātabuddhavaṃsavaṇṇanā niṭṭhitā.</centered>
    <centered line="101">Niṭṭhito dvādasamo buddhavaṃso.</centered>
  </content>
</document>