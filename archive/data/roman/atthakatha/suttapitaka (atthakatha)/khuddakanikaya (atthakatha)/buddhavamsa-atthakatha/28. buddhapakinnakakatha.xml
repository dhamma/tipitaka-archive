<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att28.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/28. buddhapakinnakakatha.xml</archivePath>
<titlePath>28. Buddhapakiṇṇakakathā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">28. Buddhapakiṇṇakakathā</chapter>
<hangnum line="2" number="1-18"></hangnum>
<paragraph line="3"> ‘‘Aparimeyyito <pageBreak edition="V" number="0.0341" /> kappe, caturo āsuṃ vināyakā’’tiādikā aṭṭhārasagāthā saṅgītikārakehi ṭhapitā nigamanagāthāti veditabbā. Sesagāthāsu sabbattha pākaṭamevāti.</paragraph>
<subhead line="4">Vemattakathā</subhead>
<paragraph line="5">Imasmiṃ <pageBreak edition="P" number="0.0296" /> pana sakalepi buddhavaṃse niddiṭṭhānaṃ pañcavīsatiyā buddhānaṃ <bold>aṭṭha vemattāni</bold> veditabbāni. Katamāni aṭṭha? Āyuvemattaṃ, pamāṇavemattaṃ, kulavemattaṃ, padhānavemattaṃ, rasmivemattaṃ, yānavemattaṃ, bodhivemattaṃ, pallaṅkavemattanti.</paragraph>
<paragraph line="6">Tattha <bold>āyuvemattaṃ</bold> nāma keci dīghāyukā honti keci appāyukā. Tathā hi dīpaṅkaro koṇḍañño anomadassī padumo padumuttaro atthadassī dhammadassī siddhattho tissoti ime nava buddhā vassasatasahassāyukā ahesuṃ. Maṅgalo sumano sobhito nārado <pageBreak edition="M" number="0.0349" /> sumedho sujāto piyadassī phussoti ime aṭṭha buddhā navutivassasahassāyukā ahesuṃ. Revato vessabhū cāti ime dve buddhā saṭṭhivassasahassāyukā ahesuṃ. Vipassī bhagavā asītivassasahassāyukā ahosi. Sikhī kakusandho koṇāgamano kassapoti ime cattāro buddhā yathākkamena sattaticattālīsatiṃsavīsavassasahassāyukā ahesuṃ. Amhākaṃ pana bhagavato vassasataṃ āyuppamāṇaṃ ahosi. Upacitapuññasambhārānaṃ dīghāyukasaṃvattaniyakammasamupetānampi buddhānaṃ yugavasena āyuppamāṇaṃ appamāṇaṃ ahosi. Ayaṃ pañcavīsatiyā buddhānaṃ āyuvemattaṃ nāma.</paragraph>
<paragraph line="7"><bold>Pamāṇavemattaṃ</bold> nāma keci dīghā honti keci rassā. Tathā hi dīpaṅkara-revata-piyadassī-atthadassī-dhammadassī-vipassībuddhānaṃ asītihatthubbedhaṃ sarīrappamāṇaṃ ahosi. Koṇḍañña-maṅgala-nārada-sumedhānaṃ aṭṭhāsītihatthubbedho kāyo ahosi. Sumanassa navutihatthubbedhaṃ sarīraṃ ahosi. Sobhita-anomadassī-paduma-padumuttara-phussabuddhānaṃ aṭṭhapaṇṇāsahatthubbedhaṃ <pageBreak edition="V" number="0.0342" /> sarīraṃ ahosi. Sujāto paṇṇāsahatthubbedhasarīro ahosi. Siddhattha-tissa-vessabhuno saṭṭhihatthubbedhā ahesuṃ. Sikhī sattatihatthubbedho ahosi. Kakusandha-koṇāgamana-kassapā yathākkamena cattālīsatiṃsavīsatihatthubbedhā ahesuṃ. Amhākaṃ bhagavā aṭṭhārasahatthubbedho ahosi. Ayaṃ pañcavīsatiyā buddhānaṃ pamāṇavemattaṃ nāma.</paragraph>
<paragraph line="8"><bold>Kulavemattaṃ</bold> nāma keci khattiyakule nibbattiṃsu keci brāhmaṇakule. Tathā hi kakusandhakoṇāgamanakassapasammāsambuddhā brāhmaṇakule nibbattiṃsu. Dīpaṅkarādigotamabuddhapariyantā dvāvīsati buddhā khattiyakuleyeva nibbattiṃsu. Ayaṃ pañcavīsatiyā buddhānaṃ kulavemattaṃ nāma.</paragraph>
<paragraph line="9"><bold>Padhānavemattaṃ</bold> nāma dīpaṅkara-koṇḍañña-sumana-anomadassī-sujātasiddhattha-kakusandhānaṃ dasamāsikā padhānacariyā. Maṅgala-sumedhatissa sikhīnaṃ aṭṭhamāsikā. Revatassa sattamāsikā. Sobhitassa cattāro māsā. Padumaatthadassī vipassīnaṃ aḍḍhamāsikā. Nārada-padumuttara-dhammadassī-kassapānaṃ sattāhāni <pageBreak edition="P" number="0.0297" />. Piyadassī-phussa-vessabhū koṇāgamanānaṃ chamāsikā. Amhākaṃ buddhassa chabbassāni padhānacariyā ahosi. Ayaṃ padhānavemattaṃ nāma.</paragraph>
<paragraph line="10"><bold>Rasmivemattaṃ</bold><pageBreak edition="M" number="0.0350" /> nāma maṅgalassa kira sammāsambuddhassa sarīrasmi dasasahassilokadhātuṃ pharitvā aṭṭhāsi. Padumuttarabuddhassa dvādasayojanikā ahosi. Vipassissa bhagavato sattayojanikā ahosi. Sikhissa tiyojanappamāṇā. Kakusandhassa dasayojanikā. Amhākaṃ bhagavato samantato byāmappamāṇā. Sesānaṃ aniyatā ahosi. Ayaṃ rasmivemattaṃ nāma ajjhāsayapaṭibaddhaṃ, yo yattakaṃ icchati, tassa sarīrappabhā tattakaṃ pharati, paṭividdhaguṇe pana kassaci vemattaṃ nāma natthi. Ayaṃ rasmivemattaṃ nāma.</paragraph>
<paragraph line="11"><bold>Yānavemattaṃ</bold> nāma keci hatthiyānena keci assayānena keci rathapada-pāsāda-sivikādīsu aññatarena nikkhamanti. Tathā hi dīpaṅkara-sumana-sumedha-phussa-sikhī-koṇāgamanā hatthiyānena nikkhamiṃsu. Koṇḍañña-revata-paduma-piyadassī-vipassī-kakusandhā rathayānena. Maṅgala-sujāta-atthadassī-tissa-gotamā assayānena. Anomadassīsiddhatthavessabhuno sivikāyānena. Nārado padasā nikkhami. Sobhita-padumuttara-dhammadassī-kassapā pāsādena nikkhamiṃsu. Ayaṃ yānavemattaṃ nāma.</paragraph>
<paragraph line="12"><bold>Bodhivemattaṃ</bold> nāma dīpaṅkarassa bhagavato kapītanarukkho bodhi; koṇḍaññassa bhagavato sālakalyāṇirukkho <pageBreak edition="V" number="0.0343" />, maṅgala-sumana-revata-sobhitānaṃ nāgarukkho, anomadassissa ajjunarukkho, padumanāradānaṃ mahāsoṇarukkho, padumuttarassa salalarukkho, sumedhassa nīpo, sujātassa veḷu, piyadassino kakudho, atthadassissa campakarukkho, dhammadassissa rattakuravakarukkho, siddhatthassa kaṇikārarukkho, tissassa asanarukkho, phussassa āmalakarukkho, vipassissa pāṭalirukkho, sikhissa puṇḍarīkarukkho, vessabhussa sālarukkho, kakusandhassa sirīsarukkho, koṇāgamanassa udumbararukkho, kassapassa nigrodho, gotamassa assatthoti ayaṃ bodhivemattaṃ nāma.</paragraph>
<paragraph line="13"><bold>Pallaṅkavemattaṃ</bold> nāma dīpaṅkara-revata-piyadassī-atthadassī-dhammadassī-vipassīnaṃ tepaṇṇāsahatthapallaṅkā ahesuṃ; koṇḍañña-maṅgala-nārada-sumedhānaṃ sattapaṇṇāsahatthā; sumanassa saṭṭhihattho pallaṅko ahosi; sobhita-anomadassī-paduma-padumuttara-phussānaṃ aṭṭhattiṃsahatthā, sujātassa dvattiṃsahattho, siddhattha-tissa-vessabhūnaṃ cattālīsahatthā, sikhissa dvattiṃsahattho <pageBreak edition="M" number="0.0351" />, kakusandhassa chabbīsatihattho, koṇāgamanassa vīsatihattho, kassapassa pannarasahattho, gotamassa cuddasahattho pallaṅko ahosi. Ayaṃ pallaṅkavemattaṃ nāma. Imāni <bold>aṭṭha vemattāni</bold> nāma.</paragraph>
<subhead line="14">Avijahitaṭṭhānakathā</subhead>
<paragraph line="15">Sabbabuddhānaṃ pana <bold>cattāri avijahitaṭṭhānāni</bold> nāma honti. Sabbabuddhānañhi <pageBreak edition="P" number="0.0298" /> bodhipallaṅko avijahito ekasmiṃyeva ṭhāne hoti. Dhammacakkappavattanaṃ isipatane migadāye avijahitameva hoti. Devorohaṇakāle saṅkassanagaradvāre paṭhamakkapādaṭṭhānaṃ avijahitameva hoti. Jetavane gandhakuṭiyā cattāri mañcapādaṭṭhānāni avijahitāneva honti. Vihāro pana khuddakopi mahantopi hoti. Vihāro na vijahatiyeva, nagaraṃ pana vijahati.</paragraph>
<subhead line="16">Sahajātapariccheda-nakkhattaparicchedakathā</subhead>
<paragraph line="17">Aparaṃ pana amhākaṃyeva bhagavato sahajātaparicchedañca nakkhattaparicchedañca dīpesuṃ. Amhākaṃ sabbaññubodhisattena kira saddhiṃ rāhulamātā ānandatthero channo kaṇḍako assarājā nidhikumbho mahābodhi kāḷudāyīti imāni satta sahajātāni. Ayaṃ <bold>sahajātaparicchedo</bold>. Mahāpuriso <pageBreak edition="V" number="0.0344" /> pana uttarāsāḷhanakkhatteneva mātukucchiṃ okkami, mahābhinikkhamanaṃ nikkhami, dhammacakkaṃ pavattesi, yamakapāṭihāriyaṃ akāsi. Visākhanakkhattena jāto ca abhisambuddho ca parinibbuto ca. Māghanakkhattena tassa sāvakasannipāto ca āyusaṅkhāravosajjanañca ahosi. Assayujanakkhattena devorohaṇaṃ. Ayaṃ <bold>nakkhattaparicchedo</bold>ti.</paragraph>
<subhead line="18">Sadhammatākathā</subhead>
<paragraph line="19">Idāni pana sabbesaṃ buddhānaṃ sādhāraṇadhammataṃ pakāsayissāma. <bold>Sabbabuddhānaṃ samattiṃsavidhā dhammatā</bold>. Seyyathidaṃ – pacchimabhavikabodhisattassa sampajānassa mātukucchiokkamanaṃ, mātukucchiyaṃ pallaṅkena nisīditvā bahimukholokanaṃ, ṭhitāya bodhisattamātuyā vijāyanaṃ, araññeyeva mātukucchito nikkhamanaṃ, kañcanapaṭṭesu patiṭṭhitapādānaṃ uttarābhimukhānaṃ <pageBreak edition="M" number="0.0352" /> sattapadavītihārānaṃ gantvā catuddisaṃ oloketvā sīhanādanadanaṃ, cattāri nimittāni disvā jātamattaputtānaṃ mahāsattānaṃ mahābhinikkhamanaṃ, arahaddhajamādāya pabbajitvā sabbaheṭṭhimena paricchedena sattāhaṃ padhānacariyā, sambodhiṃ pāpuṇanadivase pāyāsabhojanaṃ, tiṇasanthare nisīditvā sabbaññutaññāṇādhigamo, ānāpānassatikammaṭṭhānaparikammaṃ, mārabalaviddhaṃsanaṃ, bodhipallaṅkeyeva tisso vijjā ādiṃ katvā asādhāraṇañāṇādiguṇapaṭilābho, sattasattāhaṃ bodhisamīpeyeva vītināmanaṃ, mahābrahmuno dhammadesanatthāya āyācanaṃ, isipatane migadāye dhammacakkappavattanaṃ, māghapuṇṇamāya caturaṅgikasannipāte pātimokkhuddeso, jetavanaṭṭhāne nibaddhavāso, sāvatthinagaradvāre yamakapāṭihāriyakaraṇaṃ, tāvatiṃsabhavane abhidhammadesanā, saṅkassanagaradvāre devalokato otaraṇaṃ satataṃ phalasamāpattisamāpajjanaṃ, dvīsu vāresu veneyyajanāvalokanaṃ, uppanne vatthumhi sikkhāpadapaññāpanaṃ uppannāya aṭṭhuppattiyā jātakakathanaṃ, ñātisamāgame buddhavaṃsakathanaṃ, āgantukehi bhikkhūhi paṭisanthārakaraṇaṃ, nimantitānaṃ vuṭṭhavassānaṃ anāpucchā agamanaṃ, divase divase purebhattapacchābhattapaṭhamamajjhimapacchimayāmakiccakaraṇaṃ, parinibbānadivase maṃsarasabhojanaṃ, catuvīsatikoṭisatasahassasamāpattiyo samāpajjitvā parinibbānanti imā <pageBreak edition="P" number="0.0299" /> samattiṃsa sabbabuddhānaṃ dhammatāti.</paragraph>
<subhead line="20">Anantarāyikadhammakathā</subhead>
<paragraph line="21">Sabbabuddhānaṃ <pageBreak edition="V" number="0.0345" /><bold>cattāro anantarāyikā dhammā</bold>. Katame cattāro? Buddhānaṃ uddissa abhihaṭānaṃ catunnaṃ paccayānaṃ na sakkā kenaci antarāyo kātuṃ. Buddhānaṃ āyuno na sakkā kenaci antarāyo kātuṃ. Vuttañhetaṃ – ‘‘aṭṭhānametaṃ anavakāso, yaṃ parūpakkamena tathāgataṃ jīvitā voropeyyā’’ti (cūḷava. 342). Buddhānaṃ dvattiṃsamahāpurisalakkhaṇānaṃ asītiyā anubyañjanānañca na sakkā kenaci antarāyo kātuṃ. Buddharaṃsīnaṃ na sakkā kenaci antarāyo kātunti. Ime cattāro anantarāyikā dhammā nāmāti.</paragraph>
<subhead line="22">Nigamanakathā</subhead>
<gatha1 line="23">Ettāvatā <pageBreak edition="M" number="0.0353" /> gatā siddhiṃ, buddhavaṃsassa vaṇṇanā;</gatha1>
<gathalast line="24">Suvaṇṇapadaviññātavicittanayasobhitā.</gathalast>
<gatha1 line="25">Porāṇaṭṭhakathāmaggaṃ, pāḷiatthappakāsakaṃ;</gatha1>
<gathalast line="26">Ādāyeva katā <bold>buddha-vaṃsassaṭṭhakathā</bold> mayā.</gathalast>
<gatha1 line="27">Papañcatthaṃ vivajjetvā, madhuratthassa sabbaso;</gatha1>
<gathalast line="28">Sampakāsanato tasmā, <bold>madhuratthappakāsinī</bold>.</gathalast>
<gatha1 line="29">Kāvīrajalasampāta-paripūtamahītale;</gatha1>
<gathalast line="30">Kāvīrapaṭṭane ramme, nānānārinarākule.</gathalast>
<gatha1 line="31">Kārite kaṇhadāsena, saṇhavācena sādhunā;</gatha1>
<gathalast line="32">Vihāre vividhākāra-cārupākāragopure.</gathalast>
<gatha1 line="33">Chāyāsalilasampanne, dassanīye manorame;</gatha1>
<gathalast line="34">Hatadujjanasambādhe, pavivekasukhe sive.</gathalast>
<gatha1 line="35">Tattha <pageBreak edition="V" number="0.0346" /> pācīnapāsāda-tale paramasītale;</gatha1>
<gathalast line="36">Vasatā buddhavaṃsassa, mayā saṃvaṇṇanā katā.</gathalast>
<gatha1 line="37">Yathā buddhavaṃsassa saṃvaṇṇanāyaṃ, gatā sādhu siddhiṃ vinā antarāyaṃ;</gatha1>
<gathalast line="38">Tathā dhammayuttā janānaṃ vitakkā, vināvantarāyena siddhiṃ vajantu.</gathalast>
<gatha1 line="39">Imaṃ buddhavaṃsassa saṃvaṇṇanaṃ me, karontena yaṃ patthitaṃ puññajātaṃ;</gatha1>
<gathalast line="40">Sadā tassa devānubhāvena loko, dhuvaṃ santamaccantamatthaṃ payātaṃ.</gathalast>
<gatha1 line="41">Vinassantu <pageBreak edition="M" number="0.0354" /> rogā manussesu sabbe, pavassantu devāpi vassantakāle;</gatha1>
<gathalast line="42">Sukhaṃ hotu niccaṃ varaṃ nārakāpi, pisācāpayātā pipāsā bhavantu.</gathalast>
<gatha1 line="43">Surā accharānaṃ gaṇādīhi saddhiṃ, ciraṃ devaloke sukhaṃ cānubhontu;</gatha1>
<gathalast line="44">Ciraṃ ṭhātu dhammo munindassa loke, sukhaṃ lokapālā mahiṃ pālayantu.</gathalast>
<gatha1 line="45">Garūhi gītanāmena, buddhadattoti vissuto;</gatha1>
<gathalast line="46">Thero katvā aṭṭhakathaṃ, madhuratthavilāsiniṃ.</gathalast>
<gatha1 line="47">Potthakaṃ <pageBreak edition="P" number="0.0300" /> ṭhapayitvemaṃ, parampare hitāvahaṃ;</gatha1>
<gathalast line="48">Aciraṭṭhitabhāvena, aho maccuvasaṃ gato.</gathalast>
<paragraph line="49">Iti bhāṇavāravasena chabbīsatibhāṇavārā, ganthavasena pañcasatādhikachasahassaganthā, akkharavasena tisahassādhikāni dvesatasahassakkharāni.</paragraph>
<gatha1 line="50">Antarāyaṃ vinā esā, yathā niṭṭhaṃ upāgatā;</gatha1>
<gathalast line="51">Tathā sijjhantu saṅkappā, sattānaṃ dhammanissitāti.</gathalast>
<centered line="52">Iti madhuratthavilāsinī nāma</centered>
<centered line="53">Buddhavaṃsa-aṭṭhakathā niṭṭhitā.</centered>
</body>
</document>