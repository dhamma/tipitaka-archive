<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att4.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/4. kondannabuddhavamsavannana.xml</archivePath>
<titlePath>4. Koṇḍaññabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">4. Koṇḍaññabuddhavaṃsavaṇṇanā</chapter>
<paragraph line="2">Dīpaṅkare <pageBreak edition="M" number="0.0160" /><pageBreak edition="V" number="0.0151" /> kira bhagavati parinibbute tassa sāsanaṃ vassasatasahassaṃ pavattittha. Atha buddhānubuddhānaṃ sāvakānaṃ antaradhānena sāsanampissa antaradhāyi. Athassa aparabhāge ekamasaṅkhyeyyamatikkamitvā ekasmiṃ kappe <bold>koṇḍañño</bold> nāma satthā udapādi. So pana bhagavā soḷasaasaṅkhyeyyaṃ kappānañca satasahassaṃ pāramiyo pūretvā bodhiñāṇaṃ paripācetvā vessantarattabhāvasadise attabhāve ṭhatvā tato cavitvā tusitapure nibbattitvā tattha yāvatāyukaṃ ṭhatvā devatānaṃ paṭiññaṃ datvā tusitapurato cavitvā rammavatīnagare sunandassa nāma rañño kule sujātāya nāma deviyā kucchismiṃ paṭisandhiṃ aggahesi. Tassapi paṭisandhikkhaṇe dīpaṅkarabuddhavaṃse vuttappakārāni dvattiṃsa pāṭihāriyāni nibbattiṃsu. So devatāhi katārakkhasaṃvidhāno dasannaṃ māsānaṃ accayena mātukucchito nikkhamitvā sabbasattuttaro uttarābhimukho sattapadavītihārena gantvā sabbā ca disā viloketvā āsabhiṃ vācaṃ nicchāresi – ‘‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo’’ti (dī. ni. 2.31; ma. ni. 3.207).</paragraph>
<paragraph line="3">Tato kumārassa nāmakaraṇadivase nāmaṃ karontā ‘‘koṇḍañño’’ti nāmamakaṃsu. So hi bhagavā koṇḍaññagotto ahosi. Tassa kira tayo pāsādā ahesuṃ – rāma, surāma, subhanāmakā paramaramaṇīyā. Tesu tīṇi satasahassāni nāṭakitthīnaṃ naccagītavāditakusalānaṃ sabbakālaṃ paccupaṭṭhitāni ahesuṃ. Tassa rucidevī nāma <pageBreak edition="P" number="0.0133" /> aggamahesī ahosi. Vijitaseno nāmassa putto ahosi. So dasavassasahassāni agāraṃ ajjhāvasi.</paragraph>
<paragraph line="4">So pana jiṇṇabyādhimatapabbajite disvā ājaññarathena nikkhamitvā pabbajitvā dasa māse padhānacariyaṃ cari. Koṇḍaññakumāraṃ pana pabbajantaṃ dasa janakoṭiyo anupabbajiṃsu. So tehi parivuto dasa māse padhānacariyaṃ caritvā visākhapuṇṇamāya sunandagāme samasahitaghanapayodharāya yasodharāya nāma seṭṭhidhītāya dinnaṃ paramamadhuraṃ madhupāyāsaṃ paribhuñjitvā phalapallavaṅkurasamalaṅkate <pageBreak edition="V" number="0.0152" /> sālavane divāvihāraṃ vītināmetvā <pageBreak edition="M" number="0.0161" /> sāyanhasamaye gaṇaṃ pahāya sunandakājīvakena dinnā aṭṭha tiṇamuṭṭhiyo gahetvā sālakalyāṇirukkhaṃ tikkhattuṃ padakkhiṇaṃ katvā pubbadisābhāgaṃ oloketvā bodhirukkhaṃ piṭṭhito katvā aṭṭhapaṇṇāsahatthavitthataṃ tiṇasantharaṃ santharitvā pallaṅkaṃ ābhujitvā caturaṅgavīriyaṃ adhiṭṭhāya mārabalaṃ vidhamitvā rattiyā paṭhamayāme pubbenivāsānussatiñāṇaṃ visodhetvā majjhimayāme dibbacakkhuṃ visodhetvā pacchimayāme paccayākāraṃ sammasitvā ānāpānacatutthajjhānato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṃ vipassanaṃ vaḍḍhetvā cattāri maggañāṇāni cattāri ca phalañāṇāni catasso paṭisambhidā catuyoniparicchedakañāṇaṃ pañcagatiparicchedakañāṇaṃ cha asādhāraṇañāṇāni sakale ca buddhaguṇe paṭivijjhitvā paripuṇṇasaṅkappo bodhimūle nisinnova –</paragraph>
<gatha1 line="5">‘‘Anekajātisaṃsāraṃ, sandhāvissaṃ anibbisaṃ;</gatha1>
<gathalast line="6">Gahakāraṃ gavesanto, dukkhā jāti punappunaṃ.</gathalast>
<gatha1 line="7">‘‘Gahakāraka diṭṭhosi, puna gehaṃ na kāhasi;</gatha1>
<gatha2 line="8">Sabbā te phāsukā bhaggā, gahakūṭaṃ visaṅkhataṃ;</gatha2>
<gathalast line="9">Visaṅkhāragataṃ cittaṃ, taṇhānaṃ khayamajjhagā. (dha. pa. 153-154);</gathalast>
<gatha1 line="10">‘‘Ayoghanahatasseva, jalato jātavedaso;</gatha1>
<gathalast line="11">Anupubbūpasantassa, yathā na ñāyate gati.</gathalast>
<gatha1 line="12">‘‘Evaṃ sammā vimuttānaṃ, kāmabandhoghatārinaṃ;</gatha1>
<gathalast line="13">Paññāpetuṃ gatī natthi, pattānaṃ acalaṃ sukha’’nti. (udā. 80) –</gathalast>
<unindented line="14">Evaṃ udānaṃ udānetvā sattasattāhaṃ bodhimūleyeva phalasamāpattisukhena vītināmetvā aṭṭhame sattāhe brahmuno ajjhesanaṃ paṭicca – ‘‘kassa nu kho ahaṃ paṭhamaṃ dhammaṃ deseyya’’nti (ma. ni. 1.284; 2.341; mahāva. 10) upadhārento attanā saddhiṃ pabbajitā dasa bhikkhukoṭiyo addasa. ‘‘Ime pana kulaputtā samupacitakusalamūlā maṃ pabbajantaṃ <pageBreak edition="P" number="0.0134" /> anupabbajitā mayā saddhiṃ padhānaṃ caritvā maṃ upaṭṭhahiṃsu, handāhaṃ imesaṃ sabbapaṭhamaṃ dhammaṃ deseyya’’nti <pageBreak edition="V" number="0.0153" /> evaṃ upadhāretvā – ‘‘idāni pana te kattha vasantī’’ti olokento – ‘‘ito aṭṭhārasayojanike <pageBreak edition="M" number="0.0162" /> arundhavatīnagare devavane viharantī’’ti disvā – ‘‘tesaṃ dhammaṃ desetuṃ gamissāmī’’ti pattacīvaramādāya seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya, evameva bodhimūle antarahito devavane pāturahosi.</unindented>
<paragraph line="15">Tasmiñca samaye tā dasa bhikkhukoṭiyo arundhavatīnagaraṃ upanissāya devavane viharanti. Te pana bhikkhū dasabalaṃ dūratova āgacchantaṃ disvā pasannamānasā paccuggantvā, bhagavato pattacīvaraṃ paṭiggahetvā, buddhāsanaṃ paññāpetvā, satthu gāravaṃ katvā, bhagavantaṃ vanditvā, parivāretvā ekamantaṃ nisīdiṃsu. Tatra koṇḍañño dasabalo munigaṇaparivuto buddhāsane nisinno tidasagaṇaparivuto dasasatanayano viya vimalagaganatalagato saradasamayarajanikaro viya tārāgaṇaparivuto puṇṇacando viya virocittha. Atha satthā tesaṃ sabbabuddhanisevitaṃ anuttaraṃ tiparivaṭṭaṃ dvādasākāraṃ <bold>dhammacakkappavattanasuttantaṃ</bold> kathetvā dasabhikkhukoṭippamukhā satasahassadevamanussakoṭiyo dhammāmataṃ pāyesi. Tena vuttaṃ –</paragraph>
<hangnum line="16" number="1"></hangnum>
<gatha1 line="17"> ‘‘Dīpaṅkarassa aparena, koṇḍañño nāma nāyako;</gatha1>
<gathalast line="18">Anantatejo amitayaso, appameyyo durāsado.</gathalast>
<hangnum line="19" number="2"></hangnum>
<gatha1 line="20"> ‘‘Dharaṇūpamo khamanena, sīlena sāgarūpamo;</gatha1>
<gathalast line="21">Samādhinā merūpamo, ñāṇena gaganūpamo.</gathalast>
<hangnum line="22" number="3"></hangnum>
<gatha1 line="23"> ‘‘Indriyabalabojjhaṅga-maggasaccappakāsanaṃ;</gatha1>
<gathalast line="24">Pakāsesi sadā buddho hitāya sabbapāṇinaṃ.</gathalast>
<hangnum line="25" number="4"></hangnum>
<gatha1 line="26"> ‘‘Dhammacakkaṃ pavattente, koṇḍaññe lokanāyake;</gatha1>
<gathalast line="27">Koṭisatasahassānaṃ, paṭhamābhisamayo ahū’’ti.</gathalast>
<paragraph line="28">Tattha <bold>dīpaṅkarassa aparenā</bold>ti dīpaṅkarassa satthuno aparabhāgeti attho. <bold>Koṇḍañño nāmā</bold>ti attano gottavasena samadhigatanāmadheyyo. <bold>Nāyako</bold>ti vināyako. <bold>Anantatejo</bold>ti attano sīlaguṇañāṇapuññatejena anantatejo. Heṭṭhato avīci upari bhavaggaṃ tiriyato anantā lokadhātuyo etthantare ekapuggalopi <pageBreak edition="P" number="0.0135" /> tassa <pageBreak edition="M" number="0.0163" /> mukhaṃ oloketvā ṭhātuṃ samattho nāma natthi. Tena vuttaṃ <pageBreak edition="V" number="0.0154" /> ‘‘anantatejo’’ti. <bold>Amitayaso</bold>ti anantaparivāro. Tassa hi bhagavato vassasatasahassāni yāva parinibbānasamayaṃ etthantare bhikkhuparisāya gaṇanaparicchedo nāma nāhosi. Tasmā ‘‘amitayaso’’ti vuccati. Amitaguṇakittipi ‘‘amitayaso’’ti vuccati. <bold>Appameyyo</bold>ti guṇagaṇaparimāṇavasena nappameyyoti appameyyo. Yathāha –</paragraph>
<gatha1 line="29">‘‘Buddhopi buddhassa bhaṇeyya vaṇṇaṃ, kappampi ce aññamabhāsamāno;</gatha1>
<gathalast line="30">Khīyetha kappo ciradīghamantare, vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53; cariyā. aṭṭha. nidānakathā);</gathalast>
<paragraph line="31">Tasmā appameyyaguṇagaṇattā ‘‘appameyyo’’ti vuccati. <bold>Durāsado</bold>ti durupasaṅkamanīyo, āsajja ghaṭṭetvā upasaṅkamitumasakkuṇeyyabhāvato durāsado, durabhibhavanīyoti attho.</paragraph>
<paragraph line="32"><bold>Dharaṇūpamo</bold>ti dharaṇīsamo. <bold>Khamanenā</bold>ti khantiyā, catunahutādhikadviyojanasatasahassabahalā mahāpathavī viya pakativātena lābhālābhaiṭṭhāniṭṭhādīhi akampanabhāvato ‘‘dharaṇūpamo’’ti vuccati. <bold>Sīlena sāgarūpamo</bold>ti sīlasaṃvarena velānātikkamanabhāvena sāgarasamo. ‘‘Mahāsamuddo, bhikkhave, ṭhitadhammo velaṃ nātivattatī’’ti (a. ni. 8.19; cūḷava. 384; mi. pa. 6.2.10) hi vuttaṃ.</paragraph>
<paragraph line="33"><bold>Samādhinā merūpamo</bold>ti samādhipaṭipakkhabhūtadhammajanitakampābhāvato merunā girivarena samo, sadisoti attho. Merugirivaro viya thiratarasarīroti vā. <bold>Ñāṇena gaganūpamo</bold>ti ettha bhagavato ñāṇassa anantabhāvena anantākāsena upamā katā. Cattāri anantāni vuttāni bhagavatā. Yathāha –</paragraph>
<gatha1 line="34">‘‘Sattakāyo ca ākāso, cakkavāḷā canantakā;</gatha1>
<gathalast line="35">Buddhañāṇaṃ appameyyaṃ, na sakkā ete vijānitu’’nti. (bu. vaṃ. 1.64);</gathalast>
<paragraph line="36">Tasmā anantassa ñāṇassa anantena ākāsena upamā katāti.</paragraph>
<paragraph line="37"><bold>Indriyabalabojjhaṅgamaggasaccappakāsana</bold>nti <pageBreak edition="M" number="0.0164" /> etesaṃ indriyabalabojjhaṅgamaggasaccānaṃ gahaṇena satipaṭṭhānasammappadhāniddhipādāpi gahitāva honti. Tasmā indriyādīnaṃ catusaṅkhepānaṃ vasena sattattiṃsabodhipakkhiyadhammānaṃ <pageBreak edition="V" number="0.0155" /> pakāsanadhammaṃ pakāsesi, desesīti attho. <bold>Hitāyā</bold>ti hitatthaṃ. <bold>Dhammacakkaṃ</bold><pageBreak edition="P" number="0.0136" /><bold>pavattente</bold>ti desanāñāṇe pavattiyamāne.</paragraph>
<paragraph line="38">Tato aparabhāge mahāmaṅgalasamāgame dasasu cakkavāḷasahassesu devatāyo sukhume attabhāve māpetvā imasmiññeva cakkavāḷe sannipatiṃsu. Tattha kira aññataro devaputto koṇḍaññadasabalaṃ maṅgalapañhaṃ pucchi. Tassa bhagavā maṅgalāni kathesi. Tattha navutikoṭisahassāni arahattaṃ pāpuṇiṃsu. Sotāpannādīnaṃ gaṇanaparicchedo nāma nāhosi. Tena vuttaṃ –</paragraph>
<hangnum line="39" number="5"></hangnum>
<gatha1 line="40"> ‘‘Tato parampi desente, naramarūnaṃ samāgame;</gatha1>
<gathalast line="41">Navutikoṭisahassānaṃ, dutiyābhisamayo ahū’’ti.</gathalast>
<paragraph line="42">Tattha <bold>tato parampī</bold>ti tato aparabhāgepi. <bold>Desente</bold>ti bhagavati dhammaṃ desente. <bold>Naramarūna</bold>nti narānañceva amarānañca, yadā pana bhagavā gaganatale titthiyamānamaddanaṃ yamakapāṭihāriyaṃ karonto dhammaṃ desesi tadā asītikoṭisahassāni arahattaṃ pāpuṇiṃsu. Tīsu phalesu patiṭṭhitā gaṇanapathaṃ vītivattā. Tena vuttaṃ –</paragraph>
<hangnum line="43" number="6"></hangnum>
<gatha1 line="44"> ‘‘Titthiye abhimaddanto, yadā dhammamadesayi;</gatha1>
<gathalast line="45">Asītikoṭisahassānaṃ, tatiyābhisamayo ahū’’ti.</gathalast>
<paragraph line="46">Tattha tadā-saddaṃ ānetvā attho daṭṭhabbo. Yadā bhagavā dhammaṃ desesi, tadā asītikoṭisahassānaṃ dhammābhisamayo ahūti.</paragraph>
<paragraph line="47">Koṇḍañño kira satthā abhisambodhiṃ patvā paṭhamavassaṃ candavatīnagaraṃ upanissāya candārāme vihāsi. Tattha sucindharassa nāma brāhmaṇamahāsālassa putto bhaddamāṇavo nāma yasodharabrāhmaṇassa putto subhaddamāṇavo ca koṇḍaññassa buddhassa sammukhā dhammadesanaṃ sutvā pasannamānasā dasahi māṇavakasahassehi saddhiṃ tassa santike pabbajitvā arahattaṃ pāpuṇiṃsu.</paragraph>
<paragraph line="48">Atha <pageBreak edition="M" number="0.0165" /> koṇḍañño satthā jeṭṭhamāsapuṇṇamāya subhaddattherappamukhena koṭisatasahassena parivuto pātimokkhamuddisi, so paṭhamo sannipāto ahosi. Tato aparabhāge koṇḍaññasatthuno putte vijitasene <pageBreak edition="V" number="0.0156" /> nāma arahattaṃ patte taṃpamukhassa koṭisahassassa majjhe bhagavā pātimokkhaṃ uddisi, so dutiyo sannipāto ahosi. Athāparena samayena dasabalo janapadacārikaṃ caranto udenarājānaṃ nāma navutikoṭijanaparivāraṃ pabbājesi saddhiṃ tāya parisāya. Tasmiṃ pana arahattaṃ patte taṃpamukhehi navutiyā arahantakoṭīhi bhagavā parivuto pātimokkhaṃ uddisi, so tatiyo sannipāto ahosi. Tena vuttaṃ –</paragraph>
<hangnum line="49" number="7"></hangnum>
<gatha1 line="50"> ‘‘Sannipātā tayo āsuṃ, koṇḍaññassa mahesino;</gatha1>
<gathalast line="51">Khīṇāsavānaṃ vimalānaṃ, santacittāna tādinaṃ.</gathalast>
<hangnum line="52" number="8"></hangnum>
<gatha1 line="53"> ‘‘Koṭisatasahassānaṃ, paṭhamo āsi samāgamo;</gatha1>
<gathalast line="54">Dutiyo koṭisahassānaṃ, tatiyo navutikoṭina’’nti.</gathalast>
<paragraph line="55">Tadā <pageBreak edition="P" number="0.0137" /> kira amhākaṃ bodhisatto vijitāvī nāma cakkavattī hutvā candavatīnagare paṭivasati. So kira anekanaravaraparivuto salilanidhinivasanaṃ sameruyugandharaṃ aparimitavasudharaṃ vasundharaṃ adaṇḍena asatthena dhammena paripāleti. Atha koṇḍañño buddhopi koṭisatasahassakhīṇāsavaparivuto janapadacārikaṃ caramāno anupubbena candavatīnagaraṃ sampāpuṇi.</paragraph>
<paragraph line="56">So vijitāvī kira rājā – ‘‘sammāsambuddho kira amhākaṃ nagaraṃ anuppatto’’ti sutvā paccuggantvā bhagavato vasanaṭṭhānaṃ saṃvidahitvā svātanāya saddhiṃ bhikkhusaṅghena nimantetvā punadivase bhattavidhiṃ suṭṭhu paṭiyādetvā koṭisatasahassasaṅkhassa buddhappamukhassa bhikkhusaṅghassa mahādānaṃ adāsi. Bodhisatto bhagavantaṃ bhojetvā anumodanāvasāne – ‘‘bhante, temāsaṃ mahājanasaṅgahaṃ karonto idheva vasathā’’ti yācitvā tayo māse nirantaraṃ buddhappamukhassa bhikkhusaṅghassa asadisamahādānaṃ adāsi.</paragraph>
<paragraph line="57">Atha satthā bodhisattaṃ – ‘‘anāgate gotamo nāma buddho bhavissatī’’ti byākaritvā dhammamassa desesi. So satthu dhammakathaṃ sutvā <pageBreak edition="M" number="0.0166" /> rajjaṃ niyyātetvā pabbajitvā tīṇi piṭakāni uggahetvā aṭṭha samāpattiyo pañca ca abhiññāyo uppādetvā aparihīnajjhāno brahmaloke nibbatti. Tena vuttaṃ –</paragraph>
<hangnum line="58" number="9"></hangnum>
<gatha1 line="59"> ‘‘Ahaṃ <pageBreak edition="V" number="0.0157" /> tena samayena, vijitāvī nāma khattiyo;</gatha1>
<gathalast line="60">Samuddaṃ antamantena, issariyaṃ vattayāmahaṃ.</gathalast>
<hangnum line="61" number="10"></hangnum>
<gatha1 line="62"> ‘‘Koṭisatasahassānaṃ, vimalānaṃ mahesinaṃ;</gatha1>
<gathalast line="63">Saha lokagganāthena, paramannena tappayiṃ.</gathalast>
<hangnum line="64" number="11"></hangnum>
<gatha1 line="65"> ‘‘Sopi maṃ buddho byākāsi, koṇḍañño lokanāyako;</gatha1>
<gathalast line="66">Aparimeyyito kappe, buddho loke bhavissati.</gathalast>
<hangnum line="67" number="12"></hangnum>
<gatha1 line="68"> ‘‘Padhānaṃ padahitvāna, katvā dukkarakārikaṃ;</gatha1>
<gathalast line="69">Assatthamūle sambuddho, bujjhissati mahāyaso.</gathalast>
<hangnum line="70" number="13"></hangnum>
<gatha1 line="71"> ‘‘Imassa janikā mātā, māyā nāma bhavissati;</gatha1>
<gathalast line="72">Pitā suddhodano nāma, ayaṃ hessati gotamo.</gathalast>
<hangnum line="73" number="14"></hangnum>
<gatha1 line="74"> ‘‘Kolito upatisso ca, aggā hessanti sāvakā;</gatha1>
<gathalast line="75">Ānando nāmupaṭṭhāko, upaṭṭhissati taṃ jinaṃ.</gathalast>
<hangnum line="76" number="15"></hangnum>
<gatha1 line="77"> ‘‘Khemā uppalavaṇṇā ca, aggā hessanti sāvikā;</gatha1>
<gathalast line="78">Bodhi tassa bhagavato, assatthoti pavuccati.</gathalast>
<hangnum line="79" number="16"></hangnum>
<gatha1 line="80"> ‘‘Citto ca hatthāḷavako, aggā hessantupaṭṭhakā;</gatha1>
<gatha2 line="81">Nandamātā ca uttarā, aggā hessantupaṭṭhikā;</gatha2>
<gathalast line="82">Āyu vassasataṃ tassa, gotamassa yasassino.</gathalast>
<hangnum line="83" number="17"></hangnum>
<gatha1 line="84"> ‘‘Idaṃ <pageBreak edition="P" number="0.0138" /> sutvāna vacanaṃ, asamassa mahesino;</gatha1>
<gathalast line="85">Āmoditā naramarū, buddhabījaṃ kira ayaṃ.</gathalast>
<hangnum line="86" number="18"></hangnum>
<gatha1 line="87"> ‘‘Ukkuṭṭhisaddā vattanti, apphoṭenti hasanti ca;</gatha1>
<gathalast line="88">Katañjalī namassanti, dasasahassidevatā.</gathalast>
<hangnum line="89" number="19"></hangnum>
<gatha1 line="90"> ‘‘Yadimassa <pageBreak edition="M" number="0.0167" /><pageBreak edition="V" number="0.0158" /> lokanāthassa, virajjhissāma sāsanaṃ;</gatha1>
<gathalast line="91">Anāgatamhi addhāne, hessāma sammukhā imaṃ.</gathalast>
<hangnum line="92" number="20"></hangnum>
<gatha1 line="93"> ‘‘Yathā manussā nadiṃ tarantā, paṭititthaṃ virajjhiya;</gatha1>
<gathalast line="94">Heṭṭhātitthe gahetvāna, uttaranti mahānadiṃ.</gathalast>
<hangnum line="95" number="21"></hangnum>
<gatha1 line="96"> ‘‘Evameva mayaṃ sabbe, yadi muñcāmimaṃ jinaṃ;</gatha1>
<gathalast line="97">Anāgatamhi addhāne, hessāma sammukhā imaṃ.</gathalast>
<hangnum line="98" number="22"></hangnum>
<gatha1 line="99"> ‘‘Tassāhaṃ vacanaṃ sutvā, bhiyyo cittaṃ pasādayiṃ;</gatha1>
<gatha2 line="100">Tameva atthaṃ sādhento, mahārajjaṃ jine adaṃ;</gatha2>
<gathalast line="101">Mahārajjaṃ daditvāna, pabbajiṃ tassa santike.</gathalast>
<hangnum line="102" number="23"></hangnum>
<gatha1 line="103"> ‘‘Suttantaṃ vinayaṃ cāpi, navaṅgaṃ satthusāsanaṃ;</gatha1>
<gathalast line="104">Sabbaṃ pariyāpuṇitvāna, sobhayiṃ jinasāsanaṃ.</gathalast>
<hangnum line="105" number="24"></hangnum>
<gatha1 line="106"> ‘‘Tatthappamatto viharanto, nisajjaṭṭhānacaṅkame;</gatha1>
<gathalast line="107">Abhiññāpāramiṃ gantvā, brahmalokamagañchaha’’nti.</gathalast>
<paragraph line="108">Tattha <bold>ahaṃ tena samayenā</bold>ti ahaṃ tasmiṃ samaye. <bold>Vijitāvī nāmā</bold>ti evaṃnāmako cakkavattirājā ahosiṃ. <bold>Samuddaṃ antamantenā</bold>ti ettha cakkavāḷapabbataṃ sīmaṃ mariyādaṃ katvā ṭhitaṃ samuddaṃ antaṃ katvā issariyaṃ vattayāmīti attho. Ettāvatā na pākaṭaṃ hoti.</paragraph>
<paragraph line="109">Rājā kira cakkavattī cakkaratanānubhāvena vāmapassena sineruṃ katvā samuddassa uparibhāgena aṭṭhayojanasahassappamāṇaṃ pubbavidehaṃ gacchati. Tattha rājā cakkavattī – ‘‘pāṇo na hantabbo, adinnaṃ nādātabbaṃ, kāmesumicchā na caritabbā, musā na bhāsitabbā, majjaṃ na pātabbaṃ, yathābhuttañca bhuñjathā’’ti (dī. ni. 2.244; 3.85; ma. ni. 3.257) ovādaṃ deti. Evaṃ ovāde dinne taṃ cakkaratanaṃ vehāsaṃ abbhuggantvā puratthimaṃ samuddaṃ ajjhogāhati. Yathā yathā ca taṃ ajjhogāhati, tathā tathā saṃkhittaūmivipphāraṃ hutvā ogacchamānaṃ mahāsamuddasalilaṃ yojanamattaṃ oggantvā antosamuddaṃ ubhosu <pageBreak edition="P" number="0.0139" /> passesu veḷuriyamaṇibhitti <pageBreak edition="V" number="0.0159" /> viya paramadassanīyaṃ hutvā tiṭṭhati, evaṃ puratthimasāgarapariyantaṃ gantvā taṃ cakkaratanaṃ paṭinivattati. Paṭinivattamāne ca tasmiṃ sā <pageBreak edition="M" number="0.0168" /> parisā aggato hoti, majjhe rājā cakkavattī ante cakkaratanaṃ hoti. Tampi jalaṃ jalantena viyogaṃ asahamānamiva nemimaṇḍalapariyantaṃ abhihanantameva tīramupagacchati.</paragraph>
<paragraph line="110">Evaṃ rājā cakkavattī puratthimasamuddapariyantaṃ pubbavidehaṃ abhivijinitvā dakkhiṇasamuddapariyantaṃ jambudīpaṃ vijetukāmo cakkaratanadesitena maggena dakkhiṇasamuddābhimukho gacchati. Taṃ dasasahassayojanappamāṇaṃ jambudīpaṃ abhivijinitvā dakkhiṇasamuddato paccuttaritvā sattayojanasahassappamāṇaṃ aparagoyānaṃ vijetuṃ heṭṭhā vuttanayeneva gantvā tampi sāgarapariyantaṃ abhivijinitvā pacchimasamuddatopi uttaritvā aṭṭhayojanasahassappamāṇaṃ uttarakuruṃ vijetuṃ tatheva gantvā taṃ samuddapariyantaṃ katvā tatheva abhivijiya uttarasamuddatopi paccuttarati. Ettāvatā raññā cakkavattinā sāgarapariyantāya pathaviyā issariyaṃ adhigataṃ hoti. Tena vuttaṃ <bold>samuddaṃ antamantena, issariyaṃ vattayāmaha’’</bold>nti.</paragraph>
<paragraph line="111"><bold>Koṭisatasahassāna</bold>nti koṭisatasahassāni. Ayameva vā pāṭho. <bold>Vimalāna</bold>nti khīṇāsavānaṃ. <bold>Saha lokagganāthenā</bold>ti saddhiṃ dasabalena koṭisatasahassānanti attho. <bold>Paramannenā</bold>ti paṇītena annena. <bold>Tappayi</bold>nti tappesiṃ. <bold>Aparimeyyito kappe</bold>ti ito paṭṭhāya satasahassakappādhikāni tīṇi asaṅkhyeyyāni atikkamitvā ekasmiṃ bhaddakappeti attho.</paragraph>
<paragraph line="112"><bold>Padhāna</bold>nti vīriyaṃ. <bold>Tameva atthaṃ sādhento</bold>ti tameva buddhakārakamatthaṃ dānapāramiṃ pūrento sādhento nipphādentoti attho. <bold>Mahārajja</bold>nti cakkavattirajjaṃ. <bold>Jine</bold>ti bhagavati, sampadānatthe vā bhummaṃ daṭṭhabbaṃ. <bold>Ada</bold>nti adāsiṃ. Evamatthaṃ sādhentoti iminā sambandho daṭṭhabbo. ‘‘Mahārajjaṃ jine dadi’’nti paṭhanti keci. <bold>Daditvānā</bold>ti cajitvā. <bold>Suttanta</bold>nti suttantapiṭakaṃ. <bold>Vinaya</bold>nti vinayapiṭakaṃ. <bold>Navaṅga</bold>nti suttageyyādinavaṅgaṃ. <bold>Sobhayiṃ jinasāsana</bold>nti āgamādhigamehi lokiyehi samalaṅkariṃ. <bold>Tatthā</bold>ti tassa bhagavato sāsane. <bold>Appamatto</bold>ti satisampanno. <bold>Brahmalokamagañchaha</bold>nti <pageBreak edition="P" number="0.0140" /> brahmalokaṃ agañchiṃ ahaṃ.</paragraph>
<paragraph line="113">Imassa pana <bold>koṇḍaññabuddhassa</bold> rammavatī nāma nagaraṃ ahosi, sunando nāma rājā pitā, sujātā nāma devī mātā, bhaddo ca subhaddo ca dve <pageBreak edition="M" number="0.0169" /> aggasāvakā, anuruddho nāmupaṭṭhāko, tissā ca upatissā ca dve aggasāvikā, sālakalyāṇirukkho bodhi, aṭṭhāsītihatthubbedhaṃ sarīraṃ <pageBreak edition="V" number="0.0160" />, vassasatasahassāni āyuppamāṇaṃ ahosi, tassa rucidevī nāma aggamahesī ahosi, vijitaseno nāmassa putto, cando nāmupaṭṭhāko rājā. Candārāme kira vasīti. Tena vuttaṃ –</paragraph>
<hangnum line="114" number="25"></hangnum>
<gatha1 line="115"> ‘‘Nagaraṃ rammavatī nāma, sunando nāma khattiyo;</gatha1>
<gathalast line="116">Sujātā nāma janikā, koṇḍaññassa mahesino.</gathalast>
<hangnum line="117" number="30"></hangnum>
<gatha1 line="118"> ‘‘Bhaddo ceva subhaddo ca, ahesuṃ aggasāvakā;</gatha1>
<gathalast line="119">Anuruddho nāmupaṭṭhāko, koṇḍaññassa mahesino.</gathalast>
<hangnum line="120" number="31"></hangnum>
<gatha1 line="121"> ‘‘Tissā ca upatissā ca, ahesuṃ aggasāvikā;</gatha1>
<gathalast line="122">Sālakalyāṇiko bodhi, koṇḍaññassa mahesino.</gathalast>
<hangnum line="123" number="33"></hangnum>
<gatha1 line="124"> ‘‘So aṭṭhāsīti hatthāni, accuggato mahāmuni;</gatha1>
<gathalast line="125">Sobhate uḷurājāva, sūriyo majjhanhike yathā.</gathalast>
<hangnum line="126" number="34"></hangnum>
<gatha1 line="127"> ‘‘Vassasatasahassāni, āyu vijjati tāvade;</gatha1>
<gathalast line="128">Tāvatā tiṭṭhamāno so, tāresi janataṃ bahuṃ.</gathalast>
<hangnum line="129" number="35"></hangnum>
<gatha1 line="130"> ‘‘Khīṇāsavehi vimalehi, vicittā āsi medanī;</gatha1>
<gathalast line="131">Yathā hi gaganamuḷūbhi, evaṃ so upasobhatha.</gathalast>
<hangnum line="132" number="36"></hangnum>
<gatha1 line="133"> ‘‘Tepi nāgā appameyyā, asaṅkhobhā durāsadā;</gatha1>
<gathalast line="134">Vijjupātaṃva dassetvā, nibbutā te mahāyasā.</gathalast>
<hangnum line="135" number="37"></hangnum>
<gatha1 line="136"> ‘‘Sā ca atuliyā jinassa iddhi, ñāṇaparibhāvito ca samādhi;</gatha1>
<gathalast line="137">Sabbaṃ tamantarahitaṃ, nanu rittā sabbasaṅkhārā’’ti.</gathalast>
<paragraph line="138">Tattha <bold>sālakalyāṇiko</bold>ti sālakalyāṇirukkho, so buddhakāle ceva cakkavattikāle ca nibbattati, nāññadā. So ekāheneva uṭṭhāti kira. <bold>Khīṇāsavehi vimalehi, vicittā āsi medanī</bold>ti ayaṃ medanī khīṇāsavehi ekakāsāvapajjotā vicittā paramadassanīyā ahosi. <bold>Yathā</bold><pageBreak edition="V" number="0.0161" /><bold>hī</bold>ti opammatthe nipāto. <bold>Uḷūbhī</bold>ti <pageBreak edition="P" number="0.0141" /> nakkhattehi, tārāgaṇehi <pageBreak edition="M" number="0.0170" /> gaganatalaṃ viya khīṇāsavehi vicittā ayaṃ medanī sobhitthāti attho.</paragraph>
<paragraph line="139"><bold>Asaṅkhobhā</bold>ti aṭṭhahi lokadhammehi akkhobhā avikārā. <bold>Vijjupātaṃva dassetvā</bold>ti vijjupātaṃ viya dassayitvā, ‘‘vijjuppātaṃvā’’tipi pāṭho. Koṇḍaññabuddhassa kira kāle parinibbāyamānā bhikkhū sattatālappamāṇamākāsamabbhuggantvā asitajaladharavivaragatā vijjulatā viya samantato vijjotamānā tejodhātuṃ samāpajjitvā nirupādānā dahanā viya parinibbāyiṃsu. Tena vuttaṃ ‘‘vijjupātaṃva dassetvā’’ti. <bold>Atuliyā</bold>ti atulyā asadisā. <bold>Ñāṇaparibhāvito</bold>ti ñāṇena vaḍḍhito. Sesagāthā heṭṭhā vuttanayattā uttānā evāti.</paragraph>
<gatha1 line="140">‘‘Koṇḍañño nāma sambuddho, candārāme manorame;</gatha1>
<gathalast line="141">Nibbāyi cetiyo tassa, sattayojaniko kato.</gathalast>
<gatha1 line="142">‘‘Na heva dhātuyo tassa, satthuno, vikiriṃsu tā;</gatha1>
<gathalast line="143">Ṭhitā ekaghanā hutvā, suvaṇṇapaṭimā viya’’.</gathalast>
<paragraph line="144">Sakalajambudīpavāsino manussā samāgantvā sattayojanikaṃ sattaratanamayaṃ haritālamanosilāya mattikākiccaṃ telasappīhi udakakiccaṃ katvā niṭṭhāpesunti.</paragraph>
<centered line="145">Koṇḍaññabuddhavaṃsavaṇṇanā niṭṭhitā.</centered>
<centered line="146">Niṭṭhito dutiyo buddhavaṃso.</centered>
</body>
</document>