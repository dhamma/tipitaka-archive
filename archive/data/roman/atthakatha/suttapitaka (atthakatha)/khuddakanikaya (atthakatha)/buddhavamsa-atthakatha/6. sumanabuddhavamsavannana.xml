<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0511a.att6.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/6. sumanabuddhavamsavannana.xml</archivePath>
    <baseFileName>6. sumanabuddhavamsavannana</baseFileName>
    <titlePath>6. Sumanabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">6. Sumanabuddhavaṃsavaṇṇanā</chapter>
    <paragraph line="2">Evaṃ <pageBreak edition="V" number="0.0175" /> ekappahāreneva dasasahassilokadhātuṃ ekandhakāraṃ katvā tasmiṃ bhagavati parinibbute tassa aparabhāge navutivassasahassāyukesu manussesu anukkamena parihāyitvā dasavassesu jātesu puna vaḍḍhitvā anukkamena asaṅkhyeyyāyukā hutvā puna parihāyitvā navutivassasahassāyukesu jātesu <bold>sumano</bold> nāma bodhisatto pāramiyo pūretvā tusitapure nibbattitvā tato cavitvā mekhalanagare sudattassa nāma rañño kule sirimāya nāma deviyā kucchismiṃ paṭisandhiṃ aggahesi. Pāṭihāriyāni pubbe vuttanayāneva.</paragraph>
    <paragraph line="3">So anukkamena vuddhippatto sirivaḍḍhanasomavaḍḍhanaiddhivaḍḍhananāmadheyyesu tīsu pāsādesu tesaṭṭhiyā nāṭakitthisatasahassehi paricāriyamāno surayuvatīhi paricāriyamāno devakumāro viya navavassasahassāni dibbasukhasadisaṃ visayasukhamanubhavamāno vaṭaṃsikāya nāma deviyā anupamaṃ nāma nirupamaṃ puttaṃ janetvā cattāri nimittāni disvā hatthiyānena nikkhamitvā pabbaji. Taṃ pana pabbajantaṃ tiṃsakoṭiyo anupabbajiṃsu.</paragraph>
    <paragraph line="4">So tehi parivuto dasamāse padhānacariyaṃ caritvā visākhapuṇṇamāya anomanigame anomaseṭṭhino dhītāya anupamāya nāma dinnaṃ pakkhittadibbojaṃ <pageBreak edition="M" number="0.0185" /> pāyāsaṃ paribhuñjitvā sālavane divāvihāraṃ vītināmetvā anupamājīvakena dinnā aṭṭha tiṇamuṭṭhiyo gahetvā nāgabodhiṃ upagantvā taṃ padakkhiṇaṃ katvā aṭṭhahi tiṇamuṭṭhīhi tiṃsahatthavitthataṃ tiṇasantharaṃ katvā tattha pallaṅkaṃ ābhujitvā nisīdi. Tato mārabalaṃ <pageBreak edition="P" number="0.0154" /> vidhamitvā sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti (dha. pa. 153-154) udānaṃ udānesi. Tena vuttaṃ –</paragraph>
    <hangnum line="5" number="1"></hangnum>
    <gatha1 line="6"> ‘‘Maṅgalassa aparena, sumano nāma nāyako;</gatha1>
    <gathalast line="7">Sabbadhammehi asamo, sabbasattānamuttamo’’ti.</gathalast>
    <paragraph line="8">Tattha <pageBreak edition="V" number="0.0176" /><bold>maṅgalassa aparenā</bold>ti maṅgalassa bhagavato aparabhāge. <bold>Sabbadhammehi asamo</bold>ti sabbehipi sīlasamādhipaññādhammehi asamo asadiso.</paragraph>
    <paragraph line="9"><bold>Sumano</bold> kira bhagavā bodhisamīpeyeva sattasattāhāni vītināmetvā dhammadesanatthaṃ brahmāyācanaṃ sampaṭicchitvā – ‘‘kassa nu kho ahaṃ paṭhamaṃ dhammaṃ deseyya’’nti (dī. ni. 2.72; ma. ni. 1.284; 2.341; mahāva. 10) upadhārento attanā saha pabbajitānaṃ tiṃsakoṭiyo ca attano kaniṭṭhabhātikaṃ vemātikaṃ saraṇakumārañca purohitaputtaṃ bhāvitattamāṇavakañca upanissayasampanne disvā – ‘‘etesaṃ paṭhamaṃ dhammaṃ deseyya’’nti cintetvā haṃsarājā viya gaganapathena mekhaluyyāne otaritvā uyyānapālaṃ pesetvā attano kaniṭṭhabhātikaṃ saraṇakumārañca purohitaputtaṃ bhāvitattakumārañca pakkosāpetvā tesaṃ parivārabhūtā sattatiṃsakoṭiyo attanā saha pabbajitā tiṃsakoṭiyo ca aññe ca bahū devamanussakoṭiyo cāti evaṃ koṭisatasahassaṃ <bold>dhammacakkappavattanena</bold> dhammāmataṃ pāyesi. Tena vuttaṃ –</paragraph>
    <hangnum line="10" number="2"></hangnum>
    <gatha1 line="11"> ‘‘Tadā amatabheriṃ so, āhanī mekhale pure;</gatha1>
    <gathalast line="12">Dhammasaṅkhasamāyuttaṃ, navaṅgaṃ jinasāsana’’nti.</gathalast>
    <paragraph line="13">Tattha <bold>amatabheri</bold>nti amatādhigamāya nibbānādhigamāya bheriṃ. <bold>Āhanī</bold>ti vādayi, dhammaṃ desesīti attho. Sāyaṃ amatabherī nāma amatapariyosānaṃ navaṅgaṃ buddhavacanaṃ. Tenevāha – <bold>‘‘dhammasaṅkhasamāyuttaṃ, navaṅgaṃ jinasāsana’’</bold>nti. Tattha <bold>dhammasaṅkhasamāyutta</bold>nti catusaccadhammakathāsaṅkhavarasamāyuttaṃ.</paragraph>
    <paragraph line="14">Sumano <pageBreak edition="M" number="0.0186" /> pana lokanāyako abhisambodhiṃ pāpuṇitvā paṭiññānurūpaṃ paṭipadaṃ paṭipajjamāno mahājanassa bhavabandhanamokkhatthāya kusalaratanassa kilesacorehi viluppamānassa parittānatthaṃ sīlavipulapākāraṃ samādhiparikhāparivāritaṃ vipassanāñāṇadvāraṃ satisampajaññadaḷhakavāṭaṃ samāpattimaṇḍapādipaṭimaṇḍitaṃ bodhipakkhiyajanasamākulaṃ amatavaranagaraṃ māpesi. Tena vuttaṃ –</paragraph>
    <hangnum line="15" number="3"></hangnum>
    <gatha1 line="16"> ‘‘Nijjinitvā <pageBreak edition="P" number="0.0155" /> kilese so, patvā sambodhimuttamaṃ;</gatha1>
    <gathalast line="17">Māpesi nagaraṃ satthā, saddhammapuravaruttama’’nti.</gathalast>
    <paragraph line="18">Tattha <bold>nijjinitvā</bold>ti vijinitvā abhibhuyya, kilesābhisaṅkhāradevaputtamāre viddhaṃsetvāti attho <pageBreak edition="V" number="0.0177" />. <bold>So</bold>ti so sumano bhagavā. ‘‘Vijinitvā kilese hī’’tipi pāṭho. Tattha <bold>hi</bold>-kāro padapūraṇamatte nipāto. <bold>Patvā</bold>ti adhigantvā. ‘‘Patto’’tipi pāṭho. <bold>Nagara</bold>nti nibbānanagaraṃ. <bold>Saddhammapuravaruttama</bold>nti saddhammasaṅkhātaṃ puravaresu uttamaṃ seṭṭhaṃ padhānabhūtaṃ. Atha vā saddhammamayesu puresu pavaresu uttamaṃ saddhammapuravaruttamaṃ. Purimasmiṃ atthavikappe ‘‘nagara’’nti tasseva vevacananti daṭṭhabbaṃ. Paṭividdhadhammasabhāvānaṃ sekkhāsekkhānaṃ ariyapuggalānaṃ patiṭṭhānaṃ gocaranivāsaṭṭhena nibbānaṃ ‘‘nagara’’nti vuccati. Tasmiṃ pana saddhammavaranagare so satthā avicchinnaṃ akuṭilaṃ ujuṃ puthulañca vitthatañca satipaṭṭhānamayaṃ mahāvīthiṃ māpesi. Tena vuttaṃ –</paragraph>
    <hangnum line="19" number="4"></hangnum>
    <gatha1 line="20"> ‘‘Nirantaraṃ akuṭilaṃ, ujuṃ vipulavitthataṃ;</gatha1>
    <gathalast line="21">Māpesi so mahāvīthiṃ, satipaṭṭhānavaruttama’’nti.</gathalast>
    <paragraph line="22">Tattha <bold>nirantara</bold>nti kusalajavanasañcaraṇānantarabhāvato nirantaraṃ. <bold>Akuṭila</bold>nti kuṭilabhāvakaradosavirahitato akuṭilaṃ. <bold>Uju</bold>nti akuṭilattāva ujuṃ. Purimapadasseva atthadīpakamidaṃ vacanaṃ. <bold>Vipulavitthata</bold>nti āyāmato ca vitthārato ca puthulavitthataṃ, puthulavitthatabhāvo lokiyalokuttarasatipaṭṭhānavasena daṭṭhabbo. <bold>Mahāvīthi</bold>nti mahāmaggaṃ. <bold>Satipaṭṭhānavaruttama</bold>nti satipaṭṭhānañca taṃ varesu uttamañcāti satipaṭṭhānavaruttamaṃ. Atha vā varaṃ satipaṭṭhānamayaṃ uttamavīthinti attho.</paragraph>
    <paragraph line="23">Idāni tassa nibbānamahānagarassa tassaṃ satipaṭṭhānavīthiyaṃ cattāri sāmaññaphalāni catasso paṭisambhidā cha abhiññā aṭṭha samāpattiyoti imāni <pageBreak edition="M" number="0.0187" /> mahaggharatanāni ubhosu passesu dhammāpaṇe pasāresi. Tena vuttaṃ –</paragraph>
    <hangnum line="24" number="5"></hangnum>
    <gatha1 line="25"> ‘‘Phale cattāri sāmaññe, catasso paṭisambhidā;</gatha1>
    <gathalast line="26">Chaḷabhiññāṭṭhasamāpattī, pasāresi tattha vīthiya’’nti.</gathalast>
    <paragraph line="27">Idāni <pageBreak edition="P" number="0.0156" /> bhagavā imāni ratanabhaṇḍāni ye pana appamattā satimanto paṇḍitā hiriottappavīriyādīhi samannāgatā, te ādīyantīti tesaṃ ratanānaṃ haraṇūpāyaṃ dassento –</paragraph>
    <hangnum line="28" number="6"></hangnum>
    <gatha1 line="29"> ‘‘Ye appamattā akhilā, hirivīriyehupāgatā;</gatha1>
    <gathalast line="30">Te te ime guṇavare, ādiyanti yathāsukha’’nti. – āha;</gathalast>
    <paragraph line="31">Tattha <pageBreak edition="V" number="0.0178" /><bold>ye</bold>ti aniyamuddeso. <bold>Appamattā</bold>ti pamādassa paṭipakkhabhūtena satiyā avippavāsalakkhaṇena appamādena samannāgatā. <bold>Akhilā</bold>ti pañcacetokhilarahitā. <bold>Hirivīriyehupāgatā</bold>ti kāyaduccaritādīhi hirīyatīti hirī, lajjāyetaṃ adhivacanaṃ. Vīrassa bhāvo vīriyaṃ, taṃ ussāhalakkhaṇaṃ. Tehi hirivīriyehi upāgatā samannāgatā bhabbapuggalā. <bold>Te</bold>ti idaṃ pubbe aniyamuddesassa niyamuddeso. Puna <bold>te</bold>ti vuttappakāre guṇaratanavisese te kulaputtā ādiyanti paṭilabhanti adhigacchantīti attho. Sabbaṃ pana sumano bhagavā kataviditamano dhammabheriṃ āhanitvā dhammanagaraṃ māpetvā iminā nayena paṭhamameva satasahassakoṭiyo bodhesi. Tena vuttaṃ –</paragraph>
    <hangnum line="32" number="7"></hangnum>
    <gatha1 line="33"> ‘‘Evametena yogena, uddharanto mahājanaṃ;</gatha1>
    <gathalast line="34">Bodhesi paṭhamaṃ satthā, koṭisatasahassiyo’’ti.</gathalast>
    <paragraph line="35">Tattha <bold>uddharanto</bold>ti saṃsārasāgarato ariyamagganāvāya samuddharanto. <bold>Koṭisatasahassiyo</bold>ti satasahassakoṭiyoti attho. Vipariyāyena niddiṭṭhaṃ.</paragraph>
    <paragraph line="36">Yadā pana sumano lokanāyako sunandavatīnagare ambarukkhamūle titthiyamadamānamaddanaṃ yamakapāṭihāriyaṃ katvā sattānaṃ koṭisahassaṃ dhammāmataṃ <pageBreak edition="M" number="0.0188" /> pāyesi. Ayaṃ dutiyo abhisamayo ahosi. Tena vuttaṃ –</paragraph>
    <hangnum line="37" number="8"></hangnum>
    <gatha1 line="38"> ‘‘Yamhi kāle mahāvīro, ovadī titthiye gaṇe;</gatha1>
    <gathalast line="39">Koṭisahassā bhisamiṃsu, dutiye dhammadesane’’ti.</gathalast>
    <paragraph line="40">Tattha <bold>titthiye gaṇe</bold>ti titthiyabhūte gaṇe, titthiyānaṃ gaṇe vā ‘‘titthiye abhimaddanto, buddho dhammamadesayī’’ti paṭhanti keci.</paragraph>
    <paragraph line="41">Yadā pana dasasu cakkavāḷasahassesu devatā imasmiṃ cakkavāḷe sannipatitvā manussā ca nirodhakathaṃ samuṭṭhāpesuṃ – ‘‘kathaṃ nirodhaṃ samāpajjanti, kathaṃ nirodhasamāpannā honti, kathaṃ <pageBreak edition="P" number="0.0157" /> nirodhā vuṭṭhahantī’’ti? Evaṃ samāpajjanaadhiṭṭhānavuṭṭhānādīsu vinicchayaṃ kātuṃ asakkontā saha manussehi chasu kāmāvacaradevalokesu devā ca navasu brahmalokesu brahmāno ca dveḷhakajātā dvidhā ahesuṃ. Tato narasundarena arindamena nāma raññā saddhiṃ sāyanhasamaye sumanadasabalaṃ <pageBreak edition="V" number="0.0179" /> sabbalokanāthaṃ upasaṅkamiṃsu; upasaṅkamitvā arindamo rājā bhagavantaṃ nirodhapañhaṃ pucchi. Tato bhagavatā nirodhapañhe vissajjite navutipāṇakoṭisahassānaṃ dhammābhisamayo ahosi. Ayaṃ tatiyo abhisamayo ahosi. Tena vuttaṃ –</paragraph>
    <hangnum line="42" number="9"></hangnum>
    <gatha1 line="43"> ‘‘Yadā devā manussā ca, samaggā ekamānasā;</gatha1>
    <gathalast line="44">Nirodhapañhaṃ pucchiṃsu, saṃsayaṃ cāpi mānasaṃ.</gathalast>
    <hangnum line="45" number="10"></hangnum>
    <gatha1 line="46"> ‘‘Tadāpi dhammadesane, nirodhaparidīpane;</gatha1>
    <gathalast line="47">Navutikoṭisahassānaṃ, tatiyābhisamayo ahū’’ti.</gathalast>
    <paragraph line="48">Tassa pana sumanassa bhagavato tayo sāvakasannipātā ahesuṃ. Tattha paṭhamasannipāte mekhalanagaraṃ upanissāya vassaṃ vasitvā paṭhamapavāraṇāya arahantānaṃ koṭisahassena ehibhikkhupabbajjāya pabbajitena saddhiṃ bhagavā pavāresi, ayaṃ paṭhamo sannipāto ahosi. Athāparena samayena saṅkassanagarassāvidūre arindamarājakusalabalanibbatte yojanappamāṇe kanakapabbate nisinno saradasamayarucirakaranikaro divasakaro viya yugandharapabbate munivaradivasakaro arindamarājānaṃ parivāretvā <pageBreak edition="M" number="0.0189" /> āgatānaṃ purisānaṃ navutikoṭisahassāni dametvā sabbe ehibhikkhupabbajjāya pabbājetvā tasmiṃyeva divase arahattaṃ pattehi bhikkhūhi parivuto caturaṅgasamannāgate sannipāte pātimokkhaṃ uddisi. Ayaṃ dutiyo sannipāto ahosi. Yadā pana sakko devarājā sugatadassanatthāya upasaṅkami, tadā sumano bhagavā asītiyā arahantakoṭisahassehi parivuto pātimokkhaṃ uddisi, ayaṃ tatiyo sannipāto ahosi. Tena vuttaṃ –</paragraph>
    <hangnum line="49" number="11"></hangnum>
    <gatha1 line="50"> ‘‘Sannipātā tayo āsuṃ, sumanassa mahesino;</gatha1>
    <gathalast line="51">Khīṇāsavānaṃ vimalānaṃ, santacittāna tādinaṃ.</gathalast>
    <hangnum line="52" number="12"></hangnum>
    <gatha1 line="53"> ‘‘Vassaṃvuṭṭhassa bhagavato, abhighuṭṭhe pavāraṇe;</gatha1>
    <gathalast line="54">Koṭisatasahassehi, pavāresi tathāgato.</gathalast>
    <hangnum line="55" number="13"></hangnum>
    <gatha1 line="56"> ‘‘Tato paraṃ sannipāte, vimale kañcanapabbate;</gatha1>
    <gathalast line="57">Navutikoṭisahassānaṃ, dutiyo āsi samāgamo.</gathalast>
    <hangnum line="58" number="14"></hangnum>
    <gatha1 line="59"> ‘‘Yadā <pageBreak edition="V" number="0.0180" /> sakko devarājā, buddhadassanupāgami;</gatha1>
    <gathalast line="60">Asītikoṭisahassānaṃ, tatiyo āsi samāgamo’’ti.</gathalast>
    <paragraph line="61">Tattha <pageBreak edition="P" number="0.0158" /><bold>abhighuṭṭhe pavāraṇe</bold>ti liṅgavipallāso daṭṭhabbo, abhighuṭṭhāya pavāraṇāyāti attho. <bold>Tatopara</bold>nti tato aparabhāge. <bold>Kañcanapabbate</bold>ti kanakamaye pabbate. <bold>Buddhadassanupāgamī</bold>ti buddhadassanatthamupāgami. Tadā kira amhākaṃ bodhisatto atulo nāma nāgarājā ahosi mahiddhiko mahānubhāvo. So ‘‘loke buddho uppanno’’ti sutvā ñātigaṇaparivuto sakabhavanā nikkhamitvā koṭisatasahassabhikkhuparivārassa sumanassa bhagavato dibbehi turiyehi upahāraṃ kāretvā mahādānaṃ pavattetvā paccekadussayugāni datvā saraṇesu patiṭṭhāsi. Sopi naṃ satthā ‘‘anāgate buddho bhavissatī’’ti byākāsi. Tena vuttaṃ –</paragraph>
    <hangnum line="62" number="15"></hangnum>
    <gatha1 line="63"> ‘‘Ahaṃ tena samayena, nāgarājā mahiddhiko;</gatha1>
    <gathalast line="64">Atulo nāma nāmena, ussannakusalasañcayo.</gathalast>
    <hangnum line="65" number="16"></hangnum>
    <gatha1 line="66"> ‘‘Tadāhaṃ nāgabhavanā, nikkhamitvā sañātibhi;</gatha1>
    <gathalast line="67">Nāgānaṃ dibbaturiyehi, sasaṅghaṃ jinamupaṭṭhahiṃ.</gathalast>
    <hangnum line="68" number="17"></hangnum>
    <gatha1 line="69"> ‘‘Koṭisatasahassānaṃ <pageBreak edition="M" number="0.0190" />, annapānena tappayiṃ;</gatha1>
    <paragraph line="70">Paccekadussayugaṃ datvā, saraṇaṃ tamupāgamiṃ.</paragraph>
    <hangnum line="71" number="18"></hangnum>
    <gatha1 line="72"> ‘‘Sopi maṃ buddho byākāsi, sumano lokanāyako;</gatha1>
    <gathalast line="73">Aparimeyyito kappe, ayaṃ buddho bhavissati.</gathalast>
    <hangnum line="74" number="19"></hangnum>
    <gatha1 line="75"> ‘‘Padhānaṃ padahitvāna…pe… hessāma sammukhā imaṃ’’.</gatha1>
    <paragraph line="76">Yathā koṇḍaññabuddhavaṃse, evaṃ aṭṭha gāthā vitthāretabbāti.</paragraph>
    <hangnum line="77" number="20"></hangnum>
    <gatha1 line="78"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha1>
    <gathalast line="79">Uttariṃ vatamadhiṭṭhāsiṃ, dasapāramipūriyā’’ti.</gathalast>
    <paragraph line="80">Tassa <pageBreak edition="V" number="0.0181" /> pana <bold>sumanassa</bold> bhagavato mekhalaṃ nāma nagaraṃ ahosi, sudatto nāma rājā pitā, sirimā nāma devī mātā, saraṇo ca bhāvitatto ca dve aggasāvakā, udeno nāmupaṭṭhāko, soṇā ca upasoṇā ca dve aggasāvikā, nāgarukkho bodhi, navutihatthubbedhaṃ sarīraṃ, navutiyeva vassasahassāni āyuppamāṇaṃ ahosi, vaṭaṃsikā nāmassa mahesī devī, anūpamo nāma putto ahosi, hatthiyānena nikkhami. Upaṭṭhāko aṅgarājā. Aṅgārāme vasīti. Tena vuttaṃ –</paragraph>
    <hangnum line="81" number="21"></hangnum>
    <gatha1 line="82"> ‘‘Nagaraṃ <pageBreak edition="P" number="0.0159" /> mekhalaṃ nāma, sudatto nāma khattiyo;</gatha1>
    <gathalast line="83">Sirimā nāma janikā, sumanassa mahesino.</gathalast>
    <hangnum line="84" number="22"></hangnum>
    <gatha1 line="85"> ‘‘Navavassasahassāni, agāraṃ ajjha so vasi;</gatha1>
    <gathalast line="86">Cando sucando vaṭaṃso ca, tayo pāsādamuttamā.</gathalast>
    <hangnum line="87" number="23"></hangnum>
    <gatha1 line="88"> ‘‘Tesaṭṭhisatasahassāni, nāriyo samalaṅkatā;</gatha1>
    <gathalast line="89">Vaṭaṃsikā nāma nārī, anūpamo nāma atrajo.</gathalast>
    <hangnum line="90" number="24"></hangnum>
    <gatha1 line="91"> ‘‘Nimitte caturo disvā, hatthiyānena nikkhami;</gatha1>
    <gathalast line="92">Anūnadasamāsāni, padhānaṃ padahī jino.</gathalast>
    <hangnum line="93" number="25"></hangnum>
    <gatha1 line="94"> ‘‘Brahmunā yācito santo, sumano lokanāyako;</gatha1>
    <gathalast line="95">Vatti cakkaṃ mahāvīro, mekhale puramuttame.</gathalast>
    <hangnum line="96" number="26"></hangnum>
    <gatha1 line="97"> ‘‘Saraṇo bhāvitatto ca, ahesuṃ aggasāvakā;</gatha1>
    <gathalast line="98">Udeno nāmupaṭṭhāko, sumanassa mahesino.</gathalast>
    <hangnum line="99" number="27"></hangnum>
    <gatha1 line="100"> ‘‘Soṇā <pageBreak edition="M" number="0.0191" /> ca upasoṇā ca, ahesuṃ aggasāvikā;</gatha1>
    <gathalast line="101">Sopi buddho amitayaso, nāgamūle abujjhatha.</gathalast>
    <hangnum line="102" number="28"></hangnum>
    <gatha1 line="103"> ‘‘Varuṇo ceva saraṇo ca, ahesuṃ aggupaṭṭhakā;</gatha1>
    <gathalast line="104">Cālā ca upacālā ca, ahesuṃ aggupaṭṭhikā.</gathalast>
    <hangnum line="105" number="29"></hangnum>
    <gatha1 line="106"> ‘‘Uccattanena <pageBreak edition="V" number="0.0182" /> so buddho, navutihatthamuggato;</gatha1>
    <gathalast line="107">Kañcanagghiyasaṅkāso, dasasahassī virocati.</gathalast>
    <hangnum line="108" number="30"></hangnum>
    <gatha1 line="109"> ‘‘Navutivassasahassāni, āyu vijjati tāvade;</gatha1>
    <gathalast line="110">Tāvatā tiṭṭhamāno so, tāresi janataṃ bahuṃ.</gathalast>
    <hangnum line="111" number="31"></hangnum>
    <gatha1 line="112"> ‘‘Tāraṇīye tārayitvā, bodhanīye ca bodhayi;</gatha1>
    <gathalast line="113">Parinibbāyi sambuddho, uḷurājāva atthami.</gathalast>
    <hangnum line="114" number="32"></hangnum>
    <gatha1 line="115"> ‘‘Te ca khīṇāsavā bhikkhū, so ca buddho asādiso;</gatha1>
    <gathalast line="116">Atulappabhaṃ dassayitvā, nibbutā te mahāyasā.</gathalast>
    <hangnum line="117" number="33"></hangnum>
    <gatha1 line="118"> ‘‘Tañca ñāṇaṃ atuliyaṃ, tāni ca atulāni ratanāni;</gatha1>
    <gathalast line="119">Sabbaṃ tamantarahitaṃ, nanu rittā sabbasaṅkhārā.</gathalast>
    <hangnum line="120" number="34"></hangnum>
    <gatha1 line="121"> ‘‘Sumano yasadharo buddho, aṅgārāmamhi nibbuto;</gatha1>
    <gathalast line="122">Tattheva tassa jinathūpo, catuyojanamuggato’’ti.</gathalast>
    <paragraph line="123">Tattha <pageBreak edition="P" number="0.0160" /><bold>kañcanagghiyasaṅkāso</bold>ti vividharatanavicittakañcanamayagghikasadisarūpasobho. <bold>Dasasahassī virocatī</bold>ti tassa pabhāya dasasahassīpi lokadhātu virocatīti attho. <bold>Tāraṇīye</bold>ti tārayitabbe, tārayituṃ vutte sabbe buddhaveneyyeti attho. <bold>Uḷurājāvā</bold>ti cando viya. <bold>Atthamī</bold>ti atthaṅgato. Keci ‘‘atthaṃ gato’’ti paṭhanti. <bold>Asādiso</bold>ti asadiso. <bold>Mahāyasā</bold>ti mahākittisaddā mahāparivārā ca. <bold>Tañca ñāṇa</bold>nti taṃ sabbaññutaññāṇañca. <bold>Atuliya</bold>nti atulyaṃ asadisaṃ. Sesaṃ sabbattha uttānamevāti.</paragraph>
    <centered line="124">Sumanabuddhavaṃsavaṇṇanā niṭṭhitā.</centered>
    <centered line="125">Niṭṭhito catuttho buddhavaṃso.</centered>
  </content>
</document>