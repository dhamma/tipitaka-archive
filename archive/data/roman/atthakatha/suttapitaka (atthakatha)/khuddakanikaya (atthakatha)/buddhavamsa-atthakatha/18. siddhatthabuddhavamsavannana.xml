<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att18.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/18. siddhatthabuddhavamsavannana.xml</archivePath>
<titlePath>18. Siddhatthabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">18. Siddhatthabuddhavaṃsavaṇṇanā</chapter>
<paragraph line="2">Dhammadassimhi <pageBreak edition="V" number="0.0256" /> bhagavati parinibbute antarahite cassa sāsane tasmiṃ kappe atīte kappasahasse ca sattasu kappasatesu ca chasu kappesu ca atikkantesu ito catunavutikappamatthake ekasmiṃ kappe ekova lokatthacaro adhigataparamattho <bold>siddhattho</bold> nāma satthā loke pāturahosi. Tena vuttaṃ –</paragraph>
<hangnum line="3" number="1"></hangnum>
<gatha1 line="4"> ‘‘Dhammadassissa aparena, siddhattho lokanāyako;</gatha1>
<gathalast line="5">Nihanitvā tamaṃ sabbaṃ, sūriyo abbhuggato yathā’’ti.</gathalast>
<paragraph line="6">Siddhattho bodhisattopi pāramiyo pūretvā tusitabhavane nibbattitvā tato cavitvā vebhāranagare udenassa nāma rañño aggamahesiyā suphassāya nāma deviyā kucchismiṃ paṭisandhiṃ gahetvā dasannaṃ māsānaṃ accayena vīriyuyyāne mātukucchito nikkhami. Jāte pana mahāpurise sabbesaṃ āraddhakammantā ca icchitā ca atthā siddhimagamaṃsu. Tasmā panassa ñātakā ‘‘siddhattho’’ti nāmamakaṃsu. So dasavassasahassāni agāramajjhe vasi. Tassa kokā-suppala-padumanāmakā tayo pāsādā ahesuṃ. Somanassādevippamukhāni aṭṭhacattālīsa itthisahassāni paccupaṭṭhitāni ahesuṃ.</paragraph>
<paragraph line="7">So cattāri nimittāni disvā somanassādeviyā putte anupamakumāre uppanne āsāḷhipuṇṇamiyaṃ suvaṇṇasivikāya nikkhamitvā vīriyuyyānaṃ gantvā pabbaji. Taṃ koṭisatasahassamanussā anupabbajiṃsu. Mahāpuriso kira tehi saddhiṃ dasa māse padhānacariyaṃ caritvā visākhapuṇṇamāyaṃ asadisabrāhmaṇagāme sunettāya nāma brāhmaṇakaññāya <pageBreak edition="P" number="0.0224" /> dinnaṃ <pageBreak edition="M" number="0.0264" /> madhupāyāsaṃ paribhuñjitvā badaravane divāvihāraṃ vītināmetvā sāyanhasamaye varuṇena nāma yavapālena dinnā aṭṭha tiṇamuṭṭhiyo gahetvā kaṇikārabodhiṃ upagantvā cattālīsahatthavitthataṃ tiṇasantharaṃ santharitvā pallaṅkaṃ ābhujitvā sabbaññutaṃ pāpuṇitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ vītināmetvā <pageBreak edition="V" number="0.0257" /> attanā saha pabbajitānaṃ bhikkhūnaṃ koṭisatasahassānaṃ catusaccapaṭivedhasamatthataṃ disvā anilapathena gantvā gayāmigadāye otaritvā tesaṃ dhammacakkaṃ pavattesi, tadā koṭisatasahassānaṃ paṭhamo abhisamayo ahosi. Tena vuttaṃ –</paragraph>
<hangnum line="8" number="2"></hangnum>
<gatha1 line="9"> ‘‘Sopi patvāna sambodhiṃ, santārento sadevakaṃ;</gatha1>
<gathalast line="10">Abhivassi dhammameghena, nibbāpento sadevakaṃ.</gathalast>
<hangnum line="11" number="3"></hangnum>
<gatha1 line="12"> ‘‘Tassāpi atulatejassa, ahesuṃ abhisamayā tayo;</gatha1>
<gathalast line="13">Koṭisatasahassānaṃ, paṭhamābhisamayo ahū’’ti.</gathalast>
<paragraph line="14">Tattha <bold>sadevaka</bold>nti sadevakaṃ lokaṃ. <bold>Dhammameghenā</bold>ti dhammakathāmeghavassena. Puna bhīmarathanagare bhīmarathena nāma raññā nimantito nagaramajjhe kate santhāgāre nisinno karavīkarutamañjunā savanasukhena paramamadhurena paṇḍitajanahadayaṅgamena amatābhisekasadisena brahmassarena dasa disā paripūrento dhammāmatadundubhimāhani, tadā navutikoṭīnaṃ dutiyo abhisamayo ahosi. Tena vuttaṃ –</paragraph>
<hangnum line="15" number="4"></hangnum>
<gatha1 line="16"> ‘‘Punāparaṃ bhīmarathe, yadā āhani dundubhiṃ;</gatha1>
<gathalast line="17">Tadā navutikoṭīnaṃ, dutiyābhisamayo ahū’’ti.</gathalast>
<paragraph line="18">Yadā pana vebhāranagare ñātisamāgame buddhavaṃsaṃ desento navutikoṭīnaṃ dhammacakkhuṃ uppādesi, so tatiyo abhisamayo ahosi. Tena vuttaṃ –</paragraph>
<hangnum line="19" number="5"></hangnum>
<gatha1 line="20"> ‘‘Yadā buddho dhammaṃ desesi, vebhāre so puruttame;</gatha1>
<gathalast line="21">Tadā navutikoṭīnaṃ, tatiyābhisamayo ahū’’ti.</gathalast>
<paragraph line="22">Amararuciradassane amaranagare nāma sambalo ca sumitto ca dve bhātaro rajjaṃ kāresuṃ. Atha siddhattho satthā tesaṃ rājūnaṃ upanissayasampattiṃ <pageBreak edition="M" number="0.0265" /> disvā gaganatalena gantvā amaranagaramajjhe otaritvā cakkālaṅkatatalehi caraṇehi pathavitalaṃ maddanto viya padacetiyāni <pageBreak edition="P" number="0.0225" /> dassetvā amaruyyānaṃ gantvā paramaramaṇīye attano karuṇāsītale silātale nisīdi. Tato dvepi bhātikarājāno dasabalassa padacetiyāni disvā padāni anugantvā siddhatthaṃ adhigataparamatthaṃ satthāraṃ <pageBreak edition="V" number="0.0258" /> sabbalokanetāraṃ saparivāraṃ upasaṅkamitvā abhivādetvā bhagavantaṃ parivāretvā nisīdiṃsu. Tesaṃ bhagavā ajjhāsayānurūpaṃ dhammaṃ desesi. Tassa te dhammakathaṃ sutvā sañjātasaddhā hutvā sabbeva pabbajitvā arahattaṃ pāpuṇiṃsu. Tesaṃ koṭisatānaṃ khīṇāsavānaṃ majjhe bhagavā pātimokkhaṃ uddisi, so paṭhamo sannipāto ahosi. Vebhāranagare ñātisamāgame pabbajitānaṃ navutikoṭīnaṃ majjhe pātimokkhaṃ uddisi, so dutiyo sannipāto ahosi. Sudassanavihāre sannipatitānaṃ asītikoṭīnaṃ majjhe pātimokkhaṃ uddisi, so tatiyo sannipāto ahosi. Tena vuttaṃ –</paragraph>
<hangnum line="23" number="6"></hangnum>
<gatha1 line="24"> ‘‘Sannipātā tayo āsuṃ, tasmimpi dvipaduttame;</gatha1>
<gathalast line="25">Khīṇāsavānaṃ vimalānaṃ, santacittāna tādinaṃ.</gathalast>
<hangnum line="26" number="7"></hangnum>
<gatha1 line="27"> ‘‘Koṭisatānaṃ navutīnaṃ, asītiyāpi ca koṭinaṃ;</gatha1>
<gathalast line="28">Ete āsuṃ tayo ṭhānā, vimalānaṃ samāgame’’ti.</gathalast>
<paragraph line="29">Tattha <bold>navutīnaṃ, asītiyāpi ca koṭina</bold>nti navutīnaṃ koṭīnaṃ asītiyāpi ca koṭīnaṃ sannipātā ahesunti attho. <bold>Ete āsuṃ tayo ṭhānā</bold>ti etāni tīṇi sannipātaṭṭhānāni ahesunti attho. ‘‘Ṭhānāne tāni tīṇi ahesu’’ntipi pāṭho.</paragraph>
<paragraph line="30">Tadā amhākaṃ bodhisatto surasenanagare maṅgalo nāma brāhmaṇo hutvā vedavedaṅgānaṃ pāraṃ gantvā anekakoṭisaṅkhaṃ dhanasannicayaṃ dīnānāthādīnaṃ pariccajitvā vivekārāmo hutvā tāpasapabbajjaṃ pabbajitvā jhānābhiññāyo nibbattetvā viharanto – ‘‘siddhattho nāma buddho loke uppanno’’ti sutvā taṃ upasaṅkamitvā vanditvā tassa dhammakathaṃ sutvā yāya jambuyā ayaṃ jambudīpo paññāyati, iddhiyā taṃ jambuṃ upasaṅkamitvā tato phalaṃ āharitvā navutikoṭibhikkhuparivāraṃ siddhatthaṃ satthāraṃ surasenavihāre nisīdāpetvā jambuphalehi santappesi sampavāresi <pageBreak edition="M" number="0.0266" />. Atha satthā taṃ phalaṃ paribhuñjitvā – ‘‘ito catunavutikappamatthake gotamo nāma buddho bhavissatī’’ti byākāsi. Tena vuttaṃ –</paragraph>
<hangnum line="31" number="8"></hangnum>
<gatha1 line="32"> ‘‘Ahaṃ tena samayena, maṅgalo nāma tāpaso;</gatha1>
<gathalast line="33">Uggatejo duppasaho, abhiññābalasamāhito.</gathalast>
<hangnum line="34" number="9"></hangnum>
<gatha1 line="35"> ‘‘Jambuto phalamānetvā, siddhatthassa adāsahaṃ;</gatha1>
<gathalast line="36">Paṭiggahetvā sambuddho, idaṃ vacanamabravi.</gathalast>
<hangnum line="37" number="10"></hangnum>
<gatha1 line="38"> ‘‘Passatha <pageBreak edition="V" number="0.0259" /> imaṃ tāpasaṃ, jaṭilaṃ uggatāpanaṃ;</gatha1>
<gathalast line="39">Catunavutito kappe, ayaṃ buddho bhavissati.</gathalast>
<hangnum line="40" number="11"></hangnum>
<gatha1 line="41"> ‘‘Padhānaṃ <pageBreak edition="P" number="0.0226" /> padahitvāna…pe… hessāma sammukhā imaṃ.</gatha1>
<hangnum line="42" number="12"></hangnum>
<gatha1 line="43"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha1>
<gathalast line="44">Uttariṃ vatamadhiṭṭhāsiṃ, dasapāramipūriyā’’ti.</gathalast>
<paragraph line="45">Tattha <bold>duppasaho</bold>ti durāsado. Ayameva vā pāṭho. Tassa pana bhagavato nagaraṃ vebhāraṃ nāma ahosi. Udeno nāma rājā pitā, jayasenotipi tasseva nāmaṃ, suphassā nāma mātā, sambalo ca sumitto ca dve aggasāvakā, revato nāmupaṭṭhāko, sīvalā ca surāmā ca dve aggasāvikā, kaṇikārarukkho bodhi, sarīraṃ saṭṭhihatthubbedhaṃ ahosi. Vassasatasahassaṃ āyu, somanassā nāma aggamahesī ahosi, anupamo nāma putto, suvaṇṇasivikāya nikkhami. Tena vuttaṃ –</paragraph>
<hangnum line="46" number="13"></hangnum>
<gatha1 line="47"> ‘‘Vebhāraṃ nāma nagaraṃ, udeno nāma khattiyo;</gatha1>
<gathalast line="48">Suphassā nāma janikā, siddhitthassa mahesino.</gathalast>
<hangnum line="49" number="18"></hangnum>
<gatha1 line="50"> ‘‘Sambalo ca sumitto ca, ahesuṃ aggasāvakā;</gatha1>
<gathalast line="51">Revato nāmupaṭṭhāko, siddhatthassa mahesino.</gathalast>
<hangnum line="52" number="19"></hangnum>
<gatha1 line="53"> ‘‘Sīvalā ca surāmā ca, ahesuṃ aggasāvikā;</gatha1>
<gathalast line="54">Bodhi tassa bhagavato, kaṇikāroti vuccati.</gathalast>
<hangnum line="55" number="21"></hangnum>
<gatha1 line="56"> ‘‘So <pageBreak edition="M" number="0.0267" /> buddho saṭṭhiratanaṃ, ahosi nabhamuggato;</gatha1>
<gathalast line="57">Kañcanagghiyasaṅkāso, dasasahassī virocati.</gathalast>
<hangnum line="58" number="22"></hangnum>
<gatha1 line="59"> ‘‘Sopi buddho asamasamo, atulo appaṭipuggalo;</gatha1>
<gathalast line="60">Vassasatasahassāni, loke aṭṭhāsi cakkhumā.</gathalast>
<hangnum line="61" number="23"></hangnum>
<gatha1 line="62"> ‘‘Vipulaṃ <pageBreak edition="V" number="0.0260" /> pabhaṃ dassayitvā, pupphāpetvāna sāvake;</gatha1>
<gathalast line="63">Vilāsetvā samāpatyā, nibbuto so sasāvako’’ti.</gathalast>
<paragraph line="64">Tattha <bold>saṭṭhiratana</bold>nti saṭṭhiratanappamāṇaṃ nabhaṃ uggatoti attho. <bold>Kañcanagghiyasaṅkāso</bold>ti nānāratanavicittakanakamayaagghiyasadisadassanoti attho. <bold>Dasasahassī virocatī</bold>ti dasasahassiyaṃ virocati. <bold>Vipula</bold>nti uḷāraṃ obhāsaṃ. <bold>Pupphāpetvānā</bold>ti <pageBreak edition="P" number="0.0227" /> jhānābhiññāmaggaphalasamāpattipupphehi pupphite paramasobhaggappatte katvāti attho. <bold>Vilāsetvā</bold>ti vilāsayitvā kīḷitvā. <bold>Samāpatyā</bold>ti lokiyalokuttarāhi samāpattīhi abhiññāhi ca. <bold>Nibbuto</bold>ti anupādāparinibbānena nibbuto.</paragraph>
<paragraph line="65">Siddhattho kira satthā kañcanaveḷunagare anomuyyāne parinibbāyi. Tatthevassa ratanamayaṃ catuyojanubbedhaṃ cetiyamakaṃsūti. Sesagāthāsu sabbattha pākaṭamevāti.</paragraph>
<centered line="66">Siddhatthabuddhavaṃsavaṇṇanā niṭṭhitā.</centered>
<centered line="67">Niṭṭhito soḷasamo buddhavaṃso.</centered>
</body>
</document>