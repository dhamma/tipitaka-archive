<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0511a.att11.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/11. naradabuddhavamsavannana.xml</archivePath>
    <baseFileName>11. naradabuddhavamsavannana</baseFileName>
    <titlePath>11. Nāradabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">11. Nāradabuddhavaṃsavaṇṇanā</chapter>
    <paragraph line="2">Padumabuddhe <pageBreak edition="V" number="0.0209" /> pana parinibbute tassa sāsane ca antarahite vassasatasahassāyukā manussā anukkamena parihāyamānā dasavassāyukā ahesuṃ. Puna vaḍḍhitvā asaṅkhyeyyāyukā hutvā parihāyamānā navutivassasahassāyukā ahesuṃ. Tadā dasabaladharo tevijjo catuvesārajjavisārado vimuttisārado <bold>nārado</bold> nāma narasattuttamo satthā loke udapādi. So cattāri asaṅkhyeyyāni kappasatasahassañca pāramiyo pūretvā tusitabhavane nibbattitvā tato cavitvā dhaññavatī nāma nagare sakavīriyavijitavāsudevassa sudevassa nāma rañño kule aggamahesiyā nirūpamāya anomāya nāma deviyā kucchismiṃ paṭisandhiṃ aggahesi. So dasannaṃ māsānaṃ accayena dhanañjayuyyāne mātukucchito nikkhami. Nāmaggahaṇadivase pana nāmakaraṇe kayiramāne sakalajambudīpe manussānaṃ upabhogakkhamāni anurūpāni ābharaṇāni ākāsato kapparukkhādīhi patiṃsu. Tenassa narānaṃ arahāni ābharaṇāni adāsīti ‘‘nārado’’ti nāmaṃ akaṃsu.</paragraph>
    <paragraph line="3">So navavassasahassāni agāramajjhe vasi. Vijito vijitāvī vijitābhirāmoti tiṇṇaṃ utūnaṃ anucchavikā tayo pāsādā ahesuṃ. Tassa nāradakumārassa kulasīlācārarūpasampannaṃ manonukūlaṃ vijitasenaṃ <pageBreak edition="P" number="0.0183" /> nāma ativiya dhaññaṃ khattiyakaññaṃ aggamahesiṃ akaṃsu. Taṃ ādiṃ katvā vīsatisahassādhikaṃ itthīnaṃ satasahassaṃ ahosi. Tassā vijitasenāya deviyā sabbalokānandakare nanduttarakumāre nāma jāte so cattāri nimittāni disvā caturaṅginiyā mahatiyā senāya parivuto nānāvirāgatanuvaravasananivasano <pageBreak edition="M" number="0.0218" /> āmukkamuttāhāramaṇikuṇḍalo varakeyūramakuṭakaṭakadharo paramasurabhigandhakusumasamalaṅkato padasāva uyyānaṃ gantvā sabbābharaṇāni omuñcitvā bhaṇḍāgārikassa hatthe datvā sayameva vimalanīlakuvalayadalasadisenātinisitenāsinā paramaruciraratanavicittaṃ sakesamakuṭaṃ chinditvā gaganatale khipi. Taṃ sakko devarājā suvaṇṇacaṅkoṭakena paṭiggahetvā tāvatiṃsabhavanaṃ netvā tiyojanubbedhaṃ sinerumuddhani sattaratanamayaṃ cetiyaṃ akāsi.</paragraph>
    <paragraph line="4">Mahāpuriso <pageBreak edition="V" number="0.0210" /> pana devadattāni kāsāyāni vatthāni paridahitvā tattheva uyyāne pabbaji. Purisasatasahassā ca taṃ anupabbajiṃsu. So sattāhaṃ tattheva padhānacariyaṃ caritvā visākhapuṇṇamāya vijitasenāya aggamahesiyā dinnaṃ pāyāsaṃ paribhuñjitvā tattheva uyyāne divāvihāraṃ katvā sudassanuyyānapālena dinnā aṭṭha tiṇamuṭṭhiyo gahetvā mahāsoṇabodhiṃ padakkhiṇaṃ katvā aṭṭhapaṇṇāsahatthavitthataṃ tiṇasantharaṃ santharitvā nisīditvā mārabalaṃ vidhamitvā tīsu yāmesu tisso vijjā uppādetvā sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhāni vītināmetvā brahmuno yācito paṭiññaṃ datvā dhanañjayuyyāne attanā saha pabbajitehi satasahassabhikkhūhi parivuto tattha dhammacakkaṃ pavattesi. Tadā koṭisatasahassānaṃ dhammābhisamayo ahosi. Tena vuttaṃ –</paragraph>
    <hangnum line="5" number="1"></hangnum>
    <gatha1 line="6"> ‘‘Padumassa aparena, sambuddho dvipaduttamo;</gatha1>
    <gathalast line="7">Nārado nāma nāmena, asamo appaṭipuggalo.</gathalast>
    <hangnum line="8" number="2"></hangnum>
    <gatha1 line="9"> ‘‘So buddho cakkavattissa, jeṭṭho dayitaoraso;</gatha1>
    <gathalast line="10">Āmukkamālābharaṇo, uyyānaṃ upasaṅkami.</gathalast>
    <hangnum line="11" number="3"></hangnum>
    <gatha1 line="12"> ‘‘Tatthāsi rukkho yasavipulo, abhirūpo brahmā suci;</gatha1>
    <gathalast line="13">Tamajjhappatvā upanisīdi, mahāsoṇassa heṭṭhato.</gathalast>
    <hangnum line="14" number="4"></hangnum>
    <gatha1 line="15"> ‘‘Tattha ñāṇavaruppajji, anantaṃ vajirūpamaṃ;</gatha1>
    <gathalast line="16">Tena vicini saṅkhāre, ukkujjamavakujjakaṃ.</gathalast>
    <hangnum line="17" number="5"></hangnum>
    <gatha1 line="18"> ‘‘Tattha <pageBreak edition="M" number="0.0219" /><pageBreak edition="P" number="0.0184" /> sabbakilesāni, asesamabhivāhayi;</gatha1>
    <gathalast line="19">Pāpuṇī kevalaṃ bodhiṃ, buddhañāṇe ca cuddasa.</gathalast>
    <hangnum line="20" number="6"></hangnum>
    <gatha1 line="21"> ‘‘Pāpuṇitvāna sambodhiṃ, dhammacakkaṃ pavattayi;</gatha1>
    <gathalast line="22">Koṭisatasahassānaṃ, paṭhamābhisamayo ahū’’ti.</gathalast>
    <paragraph line="23">Tattha <bold>cakkavattissā</bold>ti cakkavattirañño. <bold>Jeṭṭho</bold>ti pubbajo. <bold>Dayitaoraso</bold>ti dayito piyo <pageBreak edition="V" number="0.0211" /> oraso putto, dayito orasi gahetvā lālito putto dayitaoraso nāma. <bold>Āmukkamālābharaṇo</bold>ti āmukkamuttāhārakeyūrakaṭakamakuṭakuṇḍalamālo. <bold>Uyyāna</bold>nti bahinagare dhanañjayuyyānaṃ nāmārāmaṃ agamāsi.</paragraph>
    <paragraph line="24"><bold>Tatthāsi rukkho</bold>ti tasmiṃ uyyāne eko kira rukkho rattasoṇo nāma ahosi. So kira navutihatthubbedho samavaṭṭakkhandho sampannavividhaviṭapasākho nīlabahalavipulapalāso sandacchāyo devatādhivuṭṭhattā vigatavividhavihagagaṇasañcāro dharaṇītalatilakabhūto tarurajjaṃ viya kurumāno paramaramaṇīyadassano rattakusumasamalaṅkatasabbasākho devamanussanayanarasāyanabhūto ahosi. <bold>Yasavipulo</bold>ti vipulayaso, sabbalokavikhyāto attano sampattiyā sabbattha pākaṭo vissutoti attho. Keci ‘‘tatthāsi rukkho vipulo’’ti paṭhanti. <bold>Brahā</bold>ti mahanto, devānaṃ pāricchattakasadisoti attho. <bold>Tamajjhappatvā</bold>ti taṃ soṇarukkhaṃ patvā adhipatvā upagammāti attho. <bold>Heṭṭhato</bold>ti tassa rukkhassa heṭṭhā.</paragraph>
    <paragraph line="25"><bold>Ñāṇavaruppajjī</bold>ti ñāṇavaraṃ udapādi. <bold>Ananta</bold>nti appameyyaṃ appamāṇaṃ. <bold>Vajirūpama</bold>nti vajirasadisaṃ tikhiṇaṃ, aniccānupassanādikassa vipassanāñāṇassetaṃ adhivacanaṃ. <bold>Tena vicini saṅkhāre</bold>ti tena vipassanāñāṇena rūpādike saṅkhāre vicini. <bold>Ukkujjamavakujjaka</bold>nti saṅkhārānaṃ udayañca vayañca vicinīti attho. Tasmā paccayākāraṃ sammasitvā ānāpānacatutthajjhānato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṃ vipassanaṃ vaḍḍhetvā ariyamaggānukkamena sakale buddhaguṇe paṭilabhīti attho.</paragraph>
    <paragraph line="26"><bold>Tatthā</bold>ti <pageBreak edition="M" number="0.0220" /><pageBreak edition="P" number="0.0185" /> soṇarukkhe. <bold>Sabbakilesānī</bold>ti sabbepi kilese, liṅgavipariyāsaṃ katvā vuttaṃ. Keci ‘‘tattha sabbakilesehī’’ti paṭhanti. <bold>Asesa</bold>nti niravasesaṃ. <bold>Abhivāhayī</bold>ti maggodhinā ca kilesodhinā ca sabbe kilese abhivāhayi, vināsamupanesīti attho. <bold>Bodhī</bold>ti arahattamaggañāṇaṃ. <bold>Buddhañāṇe ca cuddasā</bold>ti buddhañāṇāni cuddasa. Tāni katamānīti? Maggaphalañāṇāni aṭṭha, cha asādhāraṇañāṇānīti evamimāni cuddasa buddhañāṇāni nāma, <bold>ca</bold>-saddo sampiṇḍanattho, tena aparānipi catasso paṭisambhidāñāṇāni catuvesārajjañāṇāni catuyoniparicchedakañāṇāni pañcagatiparicchedakañāṇāni dasabalañāṇāni sakale ca buddhaguṇe pāpuṇīti attho.</paragraph>
    <paragraph line="27">Evaṃ buddhattaṃ patvā brahmāyācanaṃ adhivāsetvā dhanañjayuyyāne attanā saha pabbajite satasahassabhikkhū sammukhe katvā dhammacakkaṃ pavattesi. Tadā koṭisatasahassassa paṭhamābhisamayo <pageBreak edition="V" number="0.0212" /> ahosi. Tadā kira mahādoṇanagare doṇo nāma nāgarājā gaṅgātīre paṭivasati mahiddhiko mahānubhāvo mahājanena sakkato garukato mānito pūjito. So yasmiṃ visaye janapadavāsino manussā tassa balikammaṃ na karonti, tesaṃ visayaṃ avassena vā ativassena vā sakkharavassena vā vināseti.</paragraph>
    <paragraph line="28">Atha tīradassano nārado satthā doṇassa nāgarājassa vinayane bahūnaṃ pāṇīnaṃ upanissayaṃ disvā mahatā bhikkhusaṅghena parivārito tassa nāgarājassa nivāsaṭṭhānamagamāsi. Tato taṃ manussā disvā evamāhaṃsu – ‘‘bhagavā, ettha ghoraviso uggatejo mahiddhiko mahānubhāvo nāgarājā paṭivasati, so taṃ mā viheṭhessati na gantabba’’nti. Bhagavā pana tesaṃ vacanaṃ asuṇanto viya agamāsi. Gantvā ca tatthassa nāgarājassa sakkāratthāya kate paramasurabhigandhe pupphasanthare nisīdi. Mahājano kira ‘‘nāradassa ca munirājassa doṇassa ca nāgarājassa dvinnampi yuddhaṃ passissāmā’’ti sannipati.</paragraph>
    <paragraph line="29">Atha ahināgo munināgaṃ tathā nisinnaṃ disvā makkhaṃ asahamāno sandissamānakāyo hutvā padhūpāyi. Dasabalopi padhūpāyi. Puna nāgarājā pajjali <pageBreak edition="M" number="0.0221" />. Munirājāpi pajjali. Atha so nāgarājā dasabalassa sarīrato nikkhantāhi dhūmajālāhi ativiya kilantasarīro dukkhaṃ asahamāno ‘‘visavegena naṃ māressāmī’’ti visaṃ vissajjesi. Visassa vegena sakalopi jambudīpo vinasseyya. Taṃ pana visaṃ dasabalassa sarīre ekalomampi kampetuṃ nāsakkhi. Atha so nāgarājā – ‘‘kā nu kho samaṇassa pavattī’’ti olokento saradasamaye sūriyaṃ viya candaṃ viya ca paripuṇṇaṃ chabbaṇṇāhi buddharasmīhi virocamānaṃ vippasannavadanasobhaṃ bhagavantaṃ disvā – ‘‘aho! Mahiddhiko vatāyaṃ samaṇo, mayā pana attano balaṃ ajānantena aparaddha’’nti cintetvā tāṇaṃ gavesī bhagavantaṃyeva <pageBreak edition="P" number="0.0186" /> saraṇamupagañchi. Atha nārado munirājā taṃ nāgarājaṃ vinetvā tattha sannipatitassa mahājanassa cittappasādanatthaṃ yamakapāṭihāriyaṃ akāsi. Tadā pāṇīnaṃ navutikoṭisahassāni arahatte patiṭṭhahiṃsu. So dutiyo abhisamayo ahosi. Tena vuttaṃ –</paragraph>
    <hangnum line="30" number="7"></hangnum>
    <gatha1 line="31"> ‘‘Mahādoṇaṃ nāgarājaṃ, vinayanto mahāmuni;</gatha1>
    <gathalast line="32">Pāṭiheraṃ tadākāsi, dassayanto sadevake.</gathalast>
    <hangnum line="33" number="8"></hangnum>
    <gatha1 line="34"> ‘‘Tadā <pageBreak edition="V" number="0.0213" /> devamanussānaṃ, tamhi dhammappakāsane;</gatha1>
    <gathalast line="35">Navutikoṭisahassāni, tariṃsu sabbasaṃsaya’’nti.</gathalast>
    <paragraph line="36">Tattha <bold>pāṭiheraṃ tadākāsī</bold>ti akāsi yamakapāṭihāriyanti attho. Ayameva vā pāṭho. ‘‘Tadā devamanussā vā’’tipi pāṭho. Tattha <bold>devamanussāna</bold>nti sāmiatthe paccattaṃ. Tasmā devānaṃ manussānañca navutikoṭisahassānīti attho. <bold>Tariṃsū</bold>ti atikkamiṃsu.</paragraph>
    <paragraph line="37">Yadā pana attano puttaṃ nanduttarakumāraṃ ovadi, tadā asītiyā koṭisahassānaṃ tatiyābhisamayo ahosi. Tena vuttaṃ –</paragraph>
    <hangnum line="38" number="9"></hangnum>
    <gatha1 line="39"> ‘‘Yamhi kāle mahāvīro, ovadī sakamatrajaṃ;</gatha1>
    <gathalast line="40">Asītikoṭisahassānaṃ, tatiyābhisamayo ahū’’ti.</gathalast>
    <paragraph line="41">Yadā pana thullakoṭṭhitanagare bhaddasālo ca vijitamitto ca dve brāhmaṇasahāyakā amatarahadaṃ gavesamānā parisati nisinnaṃ ativisāradaṃ nāradasammāsambuddhaṃ addasaṃsu. Te bhagavato kāye dvattiṃsamahāpurisalakkhaṇāni <pageBreak edition="M" number="0.0222" /> disvā – ‘‘ayaṃ loke vivaṭacchado sammāsambuddho’’ti niṭṭhaṃ gantvā bhagavati sañjātasaddhā saparivārā bhagavato santike pabbajiṃsu. Tesu pabbajitvā arahattaṃ pattesu bhagavā bhikkhūnaṃ koṭisatasahassamajjhe pātimokkhaṃ uddisi, so paṭhamo sannipāto ahosi. Tena vuttaṃ –</paragraph>
    <hangnum line="42" number="10"></hangnum>
    <gatha1 line="43"> ‘‘Sannipātā tayo āsuṃ, nāradassa mahesino;</gatha1>
    <gathalast line="44">Koṭisatasahassānaṃ, paṭhamo āsi samāgamo’’ti.</gathalast>
    <paragraph line="45">Yasmiṃ samaye nārado sammāsambuddho ñātisamāgame attano paṇidhānato paṭṭhāya buddhavaṃsaṃ kathesi, tadā navutikoṭibhikkhusahassānaṃ dutiyo sannipāto ahosi. Tena vuttaṃ –</paragraph>
    <hangnum line="46" number="11"></hangnum>
    <gatha1 line="47"> ‘‘Yadā buddho buddhaguṇaṃ, sanidānaṃ pakāsayi;</gatha1>
    <gathalast line="48">Navutikoṭisahassāni, samiṃsu vimalā tadā’’ti.</gathalast>
    <paragraph line="49">Tattha <pageBreak edition="P" number="0.0187" /><bold>vimalā</bold>ti vigatamalā, khīṇāsavāti attho.</paragraph>
    <paragraph line="50">Yadā <pageBreak edition="V" number="0.0214" /> pana mahādoṇanāgarājassa vinayane pasanno verocano nāma nāgarājā gaṅgāya nadiyā tigāvutappamāṇaṃ sattaratanamayaṃ maṇḍapaṃ nimminitvā saparivāraṃ bhagavantaṃ tattha nisīdāpetvā saparivāro sajanapade attano dānaggadassanatthāya nimantetvā nāganāṭakāni ca tāḷāvacare vividhavesālaṅkāradhare sannipātetvā mahāsakkārena bhagavato saparivārassa mahādānaṃ adāsi. Bhojanāvasāne bhagavā mahāgaṅgaṃ otārento viya anumodanamakāsi. Tadā bhattānumodane dhammaṃ sutvā pasannānaṃ ehibhikkhupabbajjāya pabbajitānaṃ asītibhikkhusatasahassānaṃ majjhe pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum line="51" number="12"></hangnum>
    <gatha1 line="52"> ‘‘Yadā verocano nāgo, dānaṃ dadāti satthuno;</gatha1>
    <gathalast line="53">Tadā samiṃsu jinaputtā, asītisatasahassiyo’’ti.</gathalast>
    <paragraph line="54">Tattha <bold>asītisatasahassiyo</bold>ti satasahassānaṃ asītiyo.</paragraph>
    <paragraph line="55">Tadā <pageBreak edition="M" number="0.0223" /> amhākaṃ bodhisatto isipabbajjaṃ pabbajitvā himavantapasse assamaṃ māpetvā pañcasu abhiññāsu aṭṭhasu samāpattīsu ca ciṇṇavasī hutvā paṭivasati. Atha tasmiṃ anukampāya nārado bhagavā asītiyā arahantakoṭīhi dasahi ca anāgāmiphalaṭṭhehi upāsakasahassehi parivuto taṃ assamapadaṃ agamāsi. Tāpaso bhagavantaṃ disvāva pamuditahadayo saparivārassa bhagavato nivāsatthāya assamaṃ māpetvā sakalarattiṃ satthuguṇaṃ kittetvā bhagavato dhammakathaṃ sutvā punadivase uttarakuruṃ gantvā tato āhāraṃ āharitvā saparivārassa buddhassa mahādānaṃ adāsi. Evaṃ sattāhaṃ mahādānaṃ datvā himavantato anagghaṃ lohitacandanaṃ āharitvā tena lohitacandanena bhagavantaṃ pūjesi. Tadā naṃ dasabalo amaranaraparivuto dhammakathaṃ kathetvā – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum line="56" number="13"></hangnum>
    <gatha1 line="57"> ‘‘Ahaṃ tena samayena, jaṭilo uggatāpano;</gatha1>
    <gathalast line="58">Antalikkhacaro āsiṃ, pañcābhiññāsu pāragū.</gathalast>
    <hangnum line="59" number="14"></hangnum>
    <gatha1 line="60"> ‘‘Tadāpāhaṃ asamasamaṃ, sasaṅghaṃ saparijjanaṃ;</gatha1>
    <gathalast line="61">Annapānena tappetvā, candanenābhipūjayiṃ.</gathalast>
    <hangnum line="62" number="15"></hangnum>
    <gatha1 line="63"> ‘‘Sopi <pageBreak edition="V" number="0.0215" /> maṃ tadā byākāsi, nārado lokanāyako;</gatha1>
    <gathalast line="64">Aparimeyyito kappe, buddho loke bhavissati.</gathalast>
    <hangnum line="65" number="16"></hangnum>
    <gatha1 line="66"> ‘‘Padhānaṃ padahitvāna…pe… hessāma sammukhā imaṃ.</gatha1>
    <hangnum line="67" number="17"></hangnum>
    <gatha1 line="68"> ‘‘Tassāpi <pageBreak edition="P" number="0.0188" /> vacanaṃ sutvā, bhiyyo hāsetva mānasaṃ;</gatha1>
    <gathalast line="69">Adhiṭṭhahiṃ vataṃ uggaṃ, dasapāramipūriyā’’ti.</gathalast>
    <paragraph line="70">Tattha <bold>tadāpāha</bold>nti tadāpi ahaṃ. <bold>Asamasama</bold>nti asamā nāma atītā buddhā, tehi asamehi samaṃ tulyaṃ asamasamaṃ. Atha vā asamā visamā, samā avisamā sādhavo, tesu asamasamesu samo ‘‘asamasamasamo’’ti vattabbe ekassa samasaddassa lopaṃ katvā vuttanti veditabbaṃ, asamāvisamasamanti attho. <bold>Saparijjana</bold>nti saupāsakajanaṃ. ‘‘Sopi maṃ tadā naramarūnaṃ, majjhe byākāsi cakkhumā’’tipi pāṭho <pageBreak edition="M" number="0.0224" />, so uttānatthova. <bold>Bhiyyo hāsetva mānasa</bold>nti uttarimpi hāsetvā tosetvā hadayaṃ. <bold>Adhiṭṭhahiṃ vataṃ ugga</bold>nti uggaṃ vataṃ adhiṭṭhāsiṃ. ‘‘Uttariṃ vatamadhiṭṭhāsiṃ, dasapāramipūriyā’’tipi pāṭho.</paragraph>
    <paragraph line="71">Tassa pana bhagavato nāradassa dhaññavatī nāma nagaraṃ ahosi, sudevo nāma khattiyo pitā, anomā nāma mātā, bhaddasālo ca jitamitto ca dve aggasāvakā, vāseṭṭho nāma upaṭṭhāko, uttarā ca phaggunī ca dve aggasāvikā, mahāsoṇarukkho bodhi, sarīraṃ aṭṭhāsītihatthubbedhaṃ ahosi. Tassa sarīrappabhā niccaṃ yojanaṃ pharati, navutivassasahassāni āyu, tassa pana vijitasenā nāma aggamahesī, nanduttarakumāro nāmassa putto ahosi, vijito vijitāvī vijitābhirāmoti tayo pāsādā ahesuṃ. So navavassasahassāni agāraṃ ajjhāvasi. So padasāva mahābhinikkhamanaṃ nikkhamīti. Tena vuttaṃ –</paragraph>
    <hangnum line="72" number="18"></hangnum>
    <gatha1 line="73"> ‘‘Nagaraṃ dhaññavatī nāma, sudevo nāma khattiyo;</gatha1>
    <gathalast line="74">Anomā nāma janikā, nāradassa mahesino.</gathalast>
    <hangnum line="75" number="23"></hangnum>
    <gatha1 line="76"> ‘‘Bhaddasālo jitamitto, ahesuṃ aggasāvakā;</gatha1>
    <gathalast line="77">Vāseṭṭho nāmupaṭṭhāko, nāradassa mahesino.</gathalast>
    <hangnum line="78" number="24"></hangnum>
    <gatha1 line="79"> ‘‘Uttarā <pageBreak edition="V" number="0.0216" /> phaggunī ceva, ahesuṃ aggasāvikā;</gatha1>
    <gathalast line="80">Bodhi tassa bhagavato, mahāsoṇoti vuccati.</gathalast>
    <hangnum line="81" number="26"></hangnum>
    <gatha1 line="82"> ‘‘Aṭṭhāsītiratanāni, accuggato mahāmuni;</gatha1>
    <gathalast line="83">Kañcanagghiyasaṅkāso, dasasahassī virocati.</gathalast>
    <hangnum line="84" number="27"></hangnum>
    <gatha1 line="85"> ‘‘Tassa byāmappabhā kāyā, niddhāvati disodisaṃ;</gatha1>
    <gathalast line="86">Nirantaraṃ divārattiṃ, yojanaṃ pharate sadā.</gathalast>
    <hangnum line="87" number="28"></hangnum>
    <gatha1 line="88"> ‘‘Na <pageBreak edition="P" number="0.0189" /> keci tena samayena, samantā yojane janā;</gatha1>
    <gathalast line="89">Ukkāpadīpe ujjālenti, buddharaṃsīhi otthaṭā.</gathalast>
    <hangnum line="90" number="29"></hangnum>
    <gatha1 line="91"> ‘‘Navutivassasahassāni, āyu vijjati tāvade;</gatha1>
    <gathalast line="92">Tāvatā tiṭṭhamāno so, tāresi janataṃ bahuṃ.</gathalast>
    <hangnum line="93" number="30"></hangnum>
    <gatha1 line="94"> ‘‘Yathā <pageBreak edition="M" number="0.0225" /> uḷūhi gaganaṃ, vicittaṃ upasobhati;</gatha1>
    <gathalast line="95">Tatheva sāsanaṃ tassa, arahantehi sobhati.</gathalast>
    <hangnum line="96" number="31"></hangnum>
    <gatha1 line="97"> ‘‘Saṃsārasotaṃ taraṇāya, sesake paṭipannake;</gatha1>
    <gathalast line="98">Dhammasetuṃ daḷhaṃ katvā, nibbuto so narāsabho.</gathalast>
    <hangnum line="99" number="32"></hangnum>
    <gatha1 line="100"> ‘‘Sopi buddho asamasamo, tepi khīṇāsavā atulatejā;</gatha1>
    <gathalast line="101">Sabbaṃ tamantarahitaṃ, nanu rittā sabbasaṅkhārā’’ti.</gathalast>
    <paragraph line="102">Tattha <bold>kañcanagghiyasaṅkāso</bold>ti vividharatanavicittakañcanamayagghikasadisarūpasobho. <bold>Dasasahassī virocatī</bold>ti tassa pabhāya dasasahassīpi lokadhātu virocati, virājatīti attho. Tamevatthaṃ pakāsento bhagavā <bold>‘‘tassa byāmappabhā kāyā, niddhāvati disodisa’’</bold>nti āha. Tattha <bold>byāmappabhā kāyā</bold>ti byāmappabhā viyāti byāmappabhā, amhākaṃ bhagavato byāmappabhā viyāti attho.</paragraph>
    <paragraph line="103"><bold>Na kecī</bold>ti ettha <bold>na</bold>-kāro paṭisedhattho, tassa ujjālenti-saddena sambandho daṭṭhabbo. <bold>Ukkā</bold>ti <pageBreak edition="V" number="0.0217" /> daṇḍadīpikā. Ukkā vā padīpe vā kecipi janā <bold>na ujjālenti</bold> na pajjālenti. Kasmāti ce? Buddhasarīrappabhāya obhāsitattā. <bold>Buddharaṃsīhī</bold>ti buddharasmīhi. <bold>Otthaṭā</bold>ti adhigatā.</paragraph>
    <paragraph line="104"><bold>Uḷūhī</bold>ti tārāhi, yathā tārāhi gaganatalaṃ vicittaṃ sobhati, tatheva tassa sāsanaṃ arahantehi vicittaṃ upasobhatīti attho. <bold>Saṃsārasotaṃ taraṇāyā</bold>ti saṃsārasāgarassa taraṇatthaṃ. <bold>Sesake paṭipannake</bold>ti arahante ṭhapetvā kalyāṇaputhujjanehi saddhiṃ sese sekkhapuggaleti attho. <bold>Dhammasetu</bold>nti maggasetuṃ, sesapuggale saṃsārato tāretuṃ dhammasetuṃ ṭhapetvā katasabbakicco hutvā parinibbāyīti attho. Sesaṃ heṭṭhā vuttattā sabbattha uttānamevāti.</paragraph>
    <centered line="105">Nāradabuddhavaṃsavaṇṇanā niṭṭhitā.</centered>
    <centered line="106">Niṭṭhito navamo buddhavaṃso.</centered>
  </content>
</document>