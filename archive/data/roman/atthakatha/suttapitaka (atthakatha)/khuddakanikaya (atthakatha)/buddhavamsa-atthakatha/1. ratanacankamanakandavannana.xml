<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0511a.att1.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/1. ratanacankamanakandavannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha</directory>
    <basename>1. ratanacankamanakandavannana</basename>
    <titlePath>1. Ratanacaṅkamanakaṇḍavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">1. Ratanacaṅkamanakaṇḍavaṇṇanā</chapter>
    <paragraph line="2">Idāni pana –</paragraph>
    <hangnum line="3" number="1"></hangnum>
    <gatha1 line="4"> ‘‘Brahmā <pageBreak edition="Vipassana Research Institut" number="0.0007" /> ca lokādhipatī sahampatī, katañjalī anadhivaraṃ ayācatha;</gatha1>
    <gathalast line="5">Santīdha sattāpparajakkhajātikā, desehi dhammaṃ anukampimaṃ paja’’nti. –</gathalast>
    <unindented line="6">Ādinayappavattassa <bold>abbhantaranidānassa</bold> atthavaṇṇanā hoti.</unindented>
    <paragraph line="7">Ettha <pageBreak edition="Myanmar" number="0.0007" /> ‘‘ekaṃ samayaṃ bhagavā rājagahe viharati veḷuvane kalandakanivāpe’’tiādisuttantesu viya – ‘‘ekaṃ samayaṃ bhagavā sakkesu viharati kapilavatthusmiṃ nigrodhārāme. Atha kho āyasmā sāriputto yena bhagavā tenupasaṅkami; upasaṅkamitvā bhagavantaṃ buddhavaṃsaṃ apucchī’’ti evamādinā nayena nidānaṃ avatvā kasmā ‘‘brahmā ca lokādhipatī sahampatī, katañjalī anadhivaraṃ ayācathā’’tiādinā nayena nidānaṃ vuttanti? Vuccate – bhagavato sabbadhammadesanākāraṇabhūtāya brahmuno dhammadesanāyācanāya sandassanatthaṃ vuttanti.</paragraph>
    <gatha1 line="8">‘‘Kadāyaṃ dhammadesanatthaṃ, ajjhiṭṭho brahmunā jino;</gatha1>
    <gathalast line="9">Kadā kattha ca kenāyaṃ, gāthā hi samudīritā’’ti.</gathalast>
    <paragraph line="10">Vuccate <pageBreak edition="Pali Text Society" number="0.0006" /> – buddhabhūtassa pana bhagavato aṭṭhame sattāhe satthā dhammadesanatthāya brahmunā ajjhiṭṭho āyācito. Tatrāyaṃ anupubbikathā – mahāpuriso kira katābhinīhāro mahābhinikkhamanadivase vivaṭapākaṭabībhacchasayanāsanaceṭikā nāṭakitthiyo disvā atīva saṃviggahadayo paṭekadesāvacchannaṃ <bold>channaṃ</bold> āmantetvā – ‘‘arinaravaramanthakaṃ kaṇḍakaṃ nāma turaṅgavaramāharā’’ti kaṇḍakaṃ āharāpetvā channasahāyo varaturaṅgamāruyha nagaradvāre adhivatthāya devatāya nagaradvāre vivaṭe nagarato nikkhamitvā tīṇi rajjāni tena rattāvasesena atikkamitvā anomasatto <bold>anomāya</bold> nāma nadiyā tīre ṭhatvā channamevamāha <pageBreak edition="Vipassana Research Institut" number="0.0008" /> – ‘‘channa, tvaṃ mama imāni aññehi asādhāraṇāni ābharaṇāni kaṇḍakañca varaturaṅgamādāya kapilapuraṃ gacchāhī’’ti channaṃ vissajjetvā asitoraganīluppalasadisenāsinā sakesamakuṭaṃ chinditvā ākāse ukkhipitvā devadattiyaṃ pattacīvaraṃ gahetvā sayameva pabbajitvā anupubbena cārikaṃ caramāno anilabalasamuddhutataraṅgabhaṅgaṃ asaṅgaṃ gaṅgaṃ nadiṃ uttaritvā maṇigaṇaraṃsijālavijjotitarājagahaṃ rājagahaṃ nāma nagaraṃ pavisitvā tattha issariyamadamattaṃ janaṃ parihāsento viya ca uddhatavesassa janassa lajjamuppādayamāno viya ca vayakantīhi nāgarajanahadayāni attani bandhanto viya ca dvatiṃsavaramahāpurisalakkhaṇavirājitāya rūpasiriyā sabbajananayanāni vilumpamāno viya ca rūpīpādasañcaro puññasañcayo viya ca pabbato viya ca gamanena nissaṅgo santindriyo santamānaso <pageBreak edition="Myanmar" number="0.0008" /> yugamattaṃ pekkhamāno <bold>rājagahaṃ</bold> piṇḍāya caritvā yāpanamattaṃ bhattaṃ gahetvā nagarato nikkhamitvā <bold>paṇḍavapabbata</bold>passe chāyūdakasampanne sucibhūmibhāge paramaramaṇīye pavivitte okāse nisīditvā paṭisaṅkhānabalena missakabhattaṃ paribhuñjitvā paṇḍavagirānusārena bimbisārena magadhamahārājena mahāpurisassa santikaṃ gantvā nāmagottaṃ pucchitvā tena pamuditahadayena ‘‘mama rajjabhāgaṃ gaṇhāhī’’ti rajjena nimantiyamāno – ‘‘alaṃ, mahārāja, na mayhaṃ rajjenattho ahaṃ rajjaṃ pahāya lokahitatthāya padhānamanuyuñjitvā loke vivaṭacchado buddho bhavissāmīti nikkhanto’’ti vatvā tena ca ‘‘buddho hutvā sabbapaṭhamaṃ mama vijitaṃ osareyyāthā’’ti vutto ‘sādhū’ti tassa paṭiññaṃ datvā āḷārañca udakañca upasaṅkamitvā tesaṃ dhammadesanāya sāraṃ avindanto tato pakkamitvā uruvelāyaṃ chabbassāni dukkarakārikaṃ karontopi amataṃ adhigantuṃ asakkonto oḷārikāhārapaṭisevanena sarīraṃ santappesi.</paragraph>
    <paragraph line="11">Tadā <pageBreak edition="Pali Text Society" number="0.0007" /> pana uruvelāyaṃ <bold>senānigame</bold> senānigamakuṭumbikassa dhītā <bold>sujātā</bold> nāma dārikā vayappattā ekasmiṃ nigrodharukkhe patthanamakāsi – ‘‘sacāhaṃ samajātikaṃ kulagharaṃ gantvā paṭhamagabbhe puttaṃ labhissāmi, balikammaṃ karissāmī’’ti. Tassā sā patthanā samijjhi. Sā vesākhapuṇṇamadivase ‘‘ajja balikammaṃ karissāmī’’ti pātova pāyāsaṃ anāyāsaṃ paramamadhuraṃ sampaṭipādesi. Bodhisattopi tadaheva katasarīrapaṭijaggano bhikkhācārakālaṃ āgamayamāno pātova gantvā tasmiṃ nigrodharukkhamūle nisīdi. Atha kho <bold>puṇṇā</bold> nāma dāsī tassā dhātī rukkhamūlasodhanatthāya gatā bodhisattaṃ pācīnalokadhātuṃ olokayamānaṃ nisinnaṃ sañjhāppabhānurañjitavarakanakagirisikharasadisasarīrasobhaṃ timiranikaranidhānakaraṃ kamalavanavikasanakaraṃ ghanavivaramupagataṃ divasakaramiva taruvaramupagataṃ munidivasakaramaddasa. Sarīrato cassa nikkhantāhi pabhāhi sakalañca taṃ rukkhaṃ suvaṇṇavaṇṇaṃ disvā tassā etadahosi – ‘‘ajja amhākaṃ <pageBreak edition="Vipassana Research Institut" number="0.0009" /> devatā rukkhato oruyha sahattheneva baliṃ paṭiggahetukāmā hutvā nisinnā’’ti. Sā vegena gantvā sujātāya etamatthaṃ ārocesi.</paragraph>
    <paragraph line="12">Tato <pageBreak edition="Myanmar" number="0.0009" /> sujātā sañjātasaddhā hutvā sabbālaṅkārena alaṅkaritvā satasahassagghanikaṃ suvaṇṇapātiṃ paramamadhurassa madhupāyāsassa pūretvā aparāya suvaṇṇapātiyā pidahitvā sīsenādāya nigrodharukkhābhimukhī agamāsi. Sā gacchantī dūratova taṃ bodhisattaṃ rukkhadevatamiva sakalaṃ taṃ rukkhaṃ sarīrappabhāya suvaṇṇavaṇṇaṃ katvā puññasañcayamiva rūpavantaṃ nisinnaṃ disvā pītisomanassajātā sujātā ‘‘rukkhadevatā’’ti saññāya diṭṭhaṭṭhānato paṭṭhāya onatonatā gantvā sīsato taṃ suvaṇṇapātiṃ otāretvā mahāsattassa hatthe ṭhapetvā pañcapatiṭṭhitena vanditvā – ‘‘yathā mama manoratho nipphanno, evaṃ tumhākampi nipphajjatū’’ti vatvā pakkāmi.</paragraph>
    <paragraph line="13">Atha kho bodhisattopi suvaṇṇapātiṃ gahetvā <bold>nerañjarāya</bold> nadiyā tīraṃ gantvā <bold>suppatiṭṭhitassa</bold> nāma titthassa tīre suvaṇṇapātiṃ ṭhapetvā nhatvā paccuttaritvā ekūnapaññāsapiṇḍe karonto taṃ pāyāsaṃ paribhuñjitvā – ‘‘sacāhaṃ ajja buddho bhavissāmi, ayaṃ suvaṇṇapāti paṭisotaṃ gacchatū’’ti khipi. Sā pāti paṭisotaṃ gantvā <bold>kāḷassa</bold> nāma nāgarājassa bhavanaṃ pavisitvā tiṇṇaṃ buddhānaṃ thālakāni ukkhipitvā tesaṃ heṭṭhā aṭṭhāsi.</paragraph>
    <paragraph line="14">Mahāsatto tattheva vanasaṇḍe divāvihāraṃ vītināmetvā sāyanhasamaye <bold>sotthiyena</bold> nāma tiṇahārakena mahāpurisassa ākāraṃ ñatvā dinnā aṭṭha tiṇamuṭṭhiyo gahetvā bodhimaṇḍamāruyha dakkhiṇadisābhāge aṭṭhāsi. So pana padeso paduminipatte udakabindu viya akampittha. Mahāpuriso – ‘‘ayaṃ padeso mama guṇaṃ dhāretuṃ asamattho’’ti <pageBreak edition="Pali Text Society" number="0.0008" /> pacchimadisābhāgamagamāsi. Sopi tatheva kampittha. Puna uttaradisābhāgamagamāsi. Sopi tatheva kampittha. Puna puratthimadisābhāgamagamāsi. Tattha pallaṅkappamāṇaṭṭhānaṃ niccalaṃ ahosi. Mahāpuriso – ‘‘idaṃ ṭhānaṃ kilesaviddhaṃsanaṭṭhāna’’nti sanniṭṭhānaṃ katvā tāni tiṇāni agge gahetvā cālesi. Tāni tūlikaggena paricchinnāni viya ahesuṃ. Bodhisatto – ‘‘bodhiṃ apatvāva imaṃ pallaṅkaṃ na bhindissāmī’’ti caturaṅgavīriyaṃ adhiṭṭhahitvā pallaṅkaṃ ābhujitvā bodhikkhandhaṃ piṭṭhito katvā puratthābhimukho nisīdi.</paragraph>
    <paragraph line="15">Taṅkhaṇaññeva <pageBreak edition="Myanmar" number="0.0010" /> sabbalokābhihāro māro bāhusahassaṃ māpetvā diyaḍḍhayojanasatikaṃ himagirisikharasadisaṃ <pageBreak edition="Vipassana Research Institut" number="0.0010" /><bold>girimekhalaṃ</bold> nāma arivaravāraṇaṃ varavāraṇaṃ abhiruyha navayojanikena dhanuasipharasusarasattisabalenātibahalena mārabalena samparivuto samantā pabbato viya ajjhottharanto mahāsapattaṃ viya mahāsattaṃ samupāgami. Mahāpuriso sūriye dharanteyeva atitumūlaṃ mārabalaṃ vidhamitvā vikasitajayasumanakusumasadisassa cīvarassa upari patamānehi rattapavālaṅkurasadisaruciradassanehi bodhirukkhaṅkurehi pītiyā viya pūjiyamāno eva paṭhamayāme pubbenivāsānussatiñāṇaṃ labhitvā majjhimayāme dibbacakkhuñāṇaṃ visodhetvā pacchimayāme paṭiccasamuppāde ñāṇaṃ otāretvā vaṭṭavivaṭṭaṃ sammasanto aruṇodaye buddho hutvā –</paragraph>
    <gatha1 line="16">‘‘Anekajātisaṃsāraṃ, sandhāvissaṃ anibbisaṃ;</gatha1>
    <gathalast line="17">Gahakāraṃ gavesanto, dukkhā jāti punappunaṃ.</gathalast>
    <gatha1 line="18">‘‘Gahakāraka diṭṭhosi, puna gehaṃ na kāhasi;</gatha1>
    <gatha2 line="19">Sabbā te phāsukā bhaggā, gahakūṭaṃ visaṅkhataṃ;</gatha2>
    <gathalast line="20">Visaṅkhāragataṃ cittaṃ, taṇhānaṃ khayamajjhagā’’ti. (dha. pa. 153-154) –</gathalast>
    <unindented line="21">Imaṃ <bold>udānaṃ</bold> udānetvā sattāhaṃ vimuttisukhapaṭisevanena vītināmetvā aṭṭhame divase samāpattito vuṭṭhāya devatānaṃ kaṅkhaṃ ñatvā tāsaṃ kaṅkhāvidhamanatthaṃ ākāse uppatitvā yamakapāṭihāriyaṃ dassetvā tāsaṃ kaṅkhaṃ vidhamitvā pallaṅkato īsakaṃ pācīnanissite uttaradisābhāge ṭhatvā – ‘‘imasmiṃ vata me pallaṅke sabbaññutaññāṇaṃ paṭividdha’’nti cattāri asaṅkhyeyyāni kappasatasahassañca pūritānaṃ pāramīnaṃ phalādhigamaṭṭhānaṃ pallaṅkañceva bodhirukkhañca animisehi akkhīhi olokayamāno sattāhaṃ vītināmesi, taṃ ṭhānaṃ <bold>animisacetiyaṃ</bold> nāma jātaṃ.</unindented>
    <paragraph line="22">Atha pallaṅkassa ca ṭhitaṭṭhānassa ca antare puratthimapacchimato āyate ratanacaṅkame caṅkamanto sattāhaṃ vītināmesi, taṃ ṭhānaṃ <bold>ratanacaṅkamacetiyaṃ</bold><pageBreak edition="Pali Text Society" number="0.0009" /> nāma jātaṃ. Tato pacchimadisābhāge devatā ratanagharaṃ nāma māpesuṃ, tattha pallaṅkena nisīditvā abhidhammapiṭakaṃ visesato cettha anantanayasamantapaṭṭhānaṃ vicinanto sattāhaṃ vītināmesi. Taṃ ṭhānaṃ <bold>ratanagharacetiyaṃ</bold> nāma <pageBreak edition="Myanmar" number="0.0011" /> jātaṃ. Evaṃ bodhisamīpeyeva cattāri sattāhāni vītināmetvā pañcame sattāhe bodhirukkhamūlā yena ajapālanigrodho tenupasaṅkami; tatthāpi dhammaṃ vicinantoyeva vimuttisukhañca paṭisaṃvedento <bold>ajapālanigrodhe</bold> sattāhaṃ vītināmesi.</paragraph>
    <paragraph line="23">Evaṃ <pageBreak edition="Vipassana Research Institut" number="0.0011" /> aparaṃ sattāhaṃ <bold>mucalinde</bold> nisīdi. Tassa nisinnamattasseva bhagavato sakalacakkavāḷagabbhaṃ pūrento mahāakālamegho udapādi. Tasmiṃ pana uppanne <bold>mucalindo nāgarājā</bold> cintesi – ‘‘ayaṃ mahāmegho satthari mayhaṃ bhavanaṃ paviṭṭhamatte uppanno vāsāgāramassa laddhuṃ vaṭṭatī’’ti. So sattaratanamayaṃ devavimānasadisaṃ dibbavimānaṃ nimminituṃ samatthopi evaṃ kate – ‘‘na mayhaṃ mahapphalaṃ bhavissati, dasabalassa kāyaveyyāvaccaṃ karissāmī’’ti atimahantaṃ attabhāvaṃ katvā satthāraṃ sattakkhattuṃ bhogehi parikkhipitvā upari mahantaṃ phaṇaṃ katvā aṭṭhāsi. Atha bhagavā parikkhepassa antova mahati okāse sabbaratanamaye paccagghapallaṅke upari viniggalantavividhasurabhikusumadāmavitāne vividhasurabhigandhavāsite gandhakuṭiyaṃ viharanto viya vihāsi. Evaṃ bhagavā taṃ sattāhaṃ tattha vītināmetvā tato aparaṃ sattāhaṃ rājāyatane nisīdi. Tatthāpi vimuttisukhapaṭisaṃvediyeva. Ettāvatā sattasattāhāni paripuṇṇāni ahesuṃ. Etthantare bhagavā jhānasukhena phalasukhena ca vītināmesi.</paragraph>
    <paragraph line="24">Athassa sattasattāhātikkame – ‘‘mukhaṃ dhovissāmī’’ti cittaṃ uppajji. Sakko devānamindo <bold>agadaharītakaṃ</bold> āharitvā adāsi. Athassa sakko <bold>nāgalatā</bold>dantakaṭṭhañca mukhadhovanaudakañca adāsi. Tato bhagavā dantakaṭṭhaṃ khāditvā anotattadahodakena mukhaṃ dhovitvā <bold>rājāyatanamūle</bold> nisīdi. Tasmiṃ samaye catūhi lokapālehi upanīte paccagghe selamaye patte <bold>tapussabhallikānaṃ</bold> vāṇijānaṃ manthañca madhupiṇḍikañca paṭiggahetvā paribhuñjitvā paccāgantvā ajapālanigrodharukkhamūle nisīdi. Athassa tattha nisinnamattasseva attanā adhigatassa dhammassa gambhīrabhāvaṃ paccavekkhantassa sabbabuddhānaṃ āciṇṇo – ‘‘adhigato kho myāyaṃ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo’’ti (ma. ni. 2.281; saṃ. ni. 1.172; mahāva. 7) paresaṃ dhammaṃ adesetukāmatākārappatto parivitakko udapādi.</paragraph>
    <paragraph line="25">Atha <pageBreak edition="Myanmar" number="0.0012" /><pageBreak edition="Pali Text Society" number="0.0010" /><bold>brahmā sahampati</bold> dasabalassa cetasā cetoparivitakkamaññāya – ‘‘nassati vata, bho, loko, vinassati vata, bho, loko’’ti (saṃ. ni. 1.172; ma. ni. 1.282; mahāva. 8) vācaṃ nicchārento dasasahassacakkavāḷabrahmagaṇaparivuto sakkasuyāmasantusitaparanimmitavasavattīhi anugato āgantvā bhagavato purato pāturahosi. So attano patiṭṭhānatthāya pathaviṃ nimminitvā dakkhiṇaṃ jāṇumaṇḍalaṃ pathaviyaṃ nihantvā jalajāmalāvikalakamalamakulasadisaṃ dasanakhasamodhānasamujjalamañjaliṃ sirasmiṃ katvā – ‘‘desetu, bhante <pageBreak edition="Vipassana Research Institut" number="0.0012" />, bhagavā dhammaṃ, desetu sugato dhammaṃ, santi sattā apparajakkhajātikā, assavanatā dhammassa parihāyanti, bhavissanti dhammassa aññātāro’’ti (saṃ. ni. 1.172; mahāva. 8) –</paragraph>
    <gatha1 line="26">‘‘Pāturahosi magadhesu pubbe, dhammo asuddho samalehi cintito;</gatha1>
    <gathalast line="27">Apāpuretaṃ amatassa dvāraṃ, suṇantu dhammaṃ vimalenānubuddhaṃ.</gathalast>
    <gatha1 line="28">‘‘Sele yathā pabbatamuddhaniṭṭhito, yathāpi passe janataṃ samantato;</gatha1>
    <gatha2 line="29">Tathūpamaṃ dhammamayaṃ sumedha, pāsādamāruyha samantacakkhu;</gatha2>
    <gathalast line="30">Sokāvatiṇṇaṃ janatamapetasoko, avekkhassu jātijarābhibhūtaṃ.</gathalast>
    <gatha1 line="31">‘‘Uṭṭhehi vīra vijitasaṅgāma, satthavāha anaṇa vicara loke;</gatha1>
    <gathalast line="32">Desassu bhagavā dhammaṃ, aññātāro bhavissantī’’ti. (ma. ni. 1.282; saṃ. ni. 1.172; mahāva. 8) –</gathalast>
    <unindented line="33">‘‘Nanu tumhehi ‘buddho bodheyyaṃ tiṇṇo tāreyyaṃ mutto moceyya’’’nti –</unindented>
    <gatha1 line="34">‘‘Kiṃ <pageBreak edition="Myanmar" number="0.0013" /> me aññātavesena, dhammaṃ sacchikatenidha;</gatha1>
    <gathalast line="35">Sabbaññutaṃ pāpuṇitvā, tārayissaṃ sadevaka’’nti. (bu. vaṃ. 2.55) –</gathalast>
    <unindented line="36">Patthanaṃ katvā pāramiyo pūretvā sabbaññubhāvaṃ pattoti ca, ‘‘tumhehi dhamme adesiyamāne ko hi nāma añño dhammaṃ desessati, kimaññaṃ lokassa saraṇaṃ tāṇaṃ leṇaṃ parāyana’’nti ca evamādīhi anekehi nayehi bhagavantaṃ dhammadesanatthaṃ ayāci. Tena vuttaṃ – ‘‘buddhabhūtassa <pageBreak edition="Pali Text Society" number="0.0011" /> pana bhagavato aṭṭhame sattāhe satthā dhammadesanatthāya brahmunā āyācito’’ti.</unindented>
    <paragraph line="37">Idāni ‘‘kadā kattha ca kenāyaṃ, gāthā hi samudīritā’’ti imesaṃ pañhānaṃ vissajjanāya okāso anuppatto. Tattha <bold>kadā vuttā</bold>ti? Paṭhamamahāsaṅgītikāle vuttā. Paṭhamamahāsaṅgīti nāmesā saṅgītikkhandhe (cūḷava. 437) vuttanayeneva veditabbā. <bold>Kattha kena vuttā</bold>ti? Bhagavati kira parinibbute rājagahanagare <bold>vebhārapabbatapasse sattapaṇṇiguhādvāre</bold> vijitasabbasattunā ajātasattunā magadhamahārājena dhammasaṅgāyanatthaṃ kārite paripuṇṇacandamaṇḍalasaṅkāse <pageBreak edition="Vipassana Research Institut" number="0.0013" /> daṭṭhabbasāramaṇḍe maṇḍape dhammāsanagatenāyasmatā <bold>ānandattherena</bold> ‘‘brahmā ca lokādhipatī’’ti ayaṃ gāthā vuttāti veditabbā. Ayamettha gāthāsambandho.</paragraph>
    <paragraph line="38">Ettāvatā –</paragraph>
    <gatha1 line="39">‘‘Kadāyaṃ dhammadesanatthaṃ, ajjhiṭṭho brahmunā jino;</gatha1>
    <gathalast line="40">Kadā kattha ca kenāyaṃ, gāthā hi samudīritā’’ti. –</gathalast>
    <unindented line="41">Ayampi gāthā vuttatthā hoti. Evaṃ iminā sambandhena vuttāya panassā anuttānapadavaṇṇanaṃ karissāma.</unindented>
    <paragraph line="42">Tattha <bold>brahmā</bold>ti brūhito tehi tehi guṇavisesehīti brahmā. Ayaṃ pana <bold>brahma</bold>-saddo mahābrahmabrāhmaṇatathāgatamātāpituseṭṭhādīsu dissati. Tathā hi ‘‘dvisahasso brahmā’’tiādīsu (ma. ni. 3.166) mahābrahmāti adhippeto.</paragraph>
    <gatha1 line="43">‘‘Tamonudo <pageBreak edition="Myanmar" number="0.0014" /> buddho samantacakkhu, lokantagū sabbabhavātivatto;</gatha1>
    <gathalast line="44">Anāsavo sabbadukkhappahīno, saccavhayo brahme upāsito me’’ti. (su. ni. 1139) –</gathalast>
    <unindented line="45">Ettha brāhmaṇo. ‘‘Brahmāti kho, bhikkhave, tathāgatassetaṃ adhivacana’’nti ettha tathāgato. ‘‘Brahmāti mātāpitaro pubbācariyāti vuccare’’ti (a. ni. 3.31; 4.63; itivu. 106; jā. 2.20.181) ettha mātāpitaro. ‘‘Brahmacakkaṃ pavattetī’’ti (ma. ni. 1.148; saṃ. ni. 2.21; a. ni. 4.8; 5.11; paṭi. ma. 2.44) ettha seṭṭho adhippeto. Idha pana paṭhamajjhānaṃ paṇītaṃ bhāvetvā paṭhamajjhānabhūmiyaṃ nibbatto kappāyuko mahābrahmā adhippeto (ma. ni. aṭṭha. 1.3). <bold>Ca</bold>-saddo sampiṇḍanattho, brahmā ca aññe ca dasasu cakkavāḷasahassesu brahmāno cāti attho, padapūraṇamatto vā. <bold>Lokādhipatī</bold>ti ettha <bold>loko</bold>ti saṅkhāraloko sattaloko okāsalokoti tayo <pageBreak edition="Pali Text Society" number="0.0012" /> lokā. Tesu idha sattaloko adhippeto. Tassa issaro adhipatīti <bold>lokādhipati,</bold> lokekadesassāpi adhipati lokādhipatīti vuccati devādhipati narādhipati viya.</unindented>
    <paragraph line="46"><bold>Sahampatī</bold>ti so kira kassapassa bhagavato sāsane sahako nāma thero paṭhamajjhānaṃ nibbattetvā <pageBreak edition="Vipassana Research Institut" number="0.0014" /> aparihīnajjhāno jīvitapariyosāne paṭhamajjhānabhūmiyaṃ kappāyukamahābrahmā hutvā nibbatto, tatra pana naṃ ‘‘sahampati brahmā’’ti sañjānanti. ‘‘Sahakapatī’’ti vattabbe anussarāgamaṃ katvā ruḷhīvasena ‘‘sahampatī’’ti vadanti. <bold>Katañjalī</bold>ti katañjaliko, añjalipuṭaṃ sirasi katvāti attho. <bold>Anadhivara</bold>nti accantavaro adhivaro nāssa atthīti <bold>anadhivaro,</bold> na tato adhiko varo atthīti vā anadhivaro, anuttaroti attho, taṃ anadhivaraṃ. <bold>Ayācathā</bold>ti ayācittha ajjhesi.</paragraph>
    <paragraph line="47">Idāni yassatthāya so bhagavantaṃ ayāci, tamatthaṃ dassetuṃ <bold>‘‘santīdha sattā’’</bold>tiādi vuttaṃ. Tattha <bold>santī</bold>ti saṃvijjanti upalabbhanti, buddhacakkhussa āpāthaṃ āgacchantā atthīti attho. <bold>Idhā</bold>ti ayaṃ desāpadese nipāto <pageBreak edition="Myanmar" number="0.0015" />. Svāyaṃ katthaci sāsanaṃ upādāya vuccati. Yathāha – ‘‘idheva, bhikkhave, samaṇo, idha dutiyo samaṇo, idha tatiyo samaṇo, idha catuttho samaṇo, suññā parappavādā samaṇebhi aññehī’’ti (ma. ni. 1.139; dī. ni. 2.214; a. ni. 4.241). Katthaci okāsaṃ, yathāha –</paragraph>
    <gatha1 line="48">‘‘Idheva tiṭṭhamānassa, devabhūtassa me sato;</gatha1>
    <gathalast line="49">Punarāyu ca me laddho, evaṃ jānāhi mārisā’’ti. (dī. ni. 2.369) –</gathalast>
    <unindented line="50">Katthaci padapūraṇamattameva hoti. Yathāha – ‘‘idhāhaṃ, bhikkhave, bhuttāvī assaṃ pavārito’’ti (ma. ni. 1.30). Katthaci lokaṃ upādāya, yathāha – ‘‘idha tathāgato loke uppajjati bahujanahitāya bahujanasukhāyā’’ti (a. ni. 1.170). Idhāpi lokameva upādāya vuttoti veditabbo. Tasmā imasmiṃ sattaloketi attho. <bold>Sattā</bold>ti rūpādīsu khandhesu chandarāgena sattā visattā āsattā laggā lagitāti sattā, sattāti pāṇino vuccanti. Ruḷhīsaddena pana vītarāgesupi ayaṃ vohāro vattatiyeva.</unindented>
    <paragraph line="51"><bold>Apparajakkhajātikā</bold>ti paññāmaye akkhimhi appaṃ parittaṃ rāgadosamoharajaṃ etesaṃ evaṃsabhāvā ca teti apparajakkhajātikā, appaṃ rāgādirajameva vā yesaṃ te apparajakkhā, te apparajakkhasabhāvā apparajakkhajātikāti evamettha attho daṭṭhabbo. Tesaṃ apparajakkhajātikānaṃ. ‘‘Sattāna’’nti <pageBreak edition="Pali Text Society" number="0.0013" /> vibhattivipariṇāmaṃ katvā – ‘‘desehi dhamma’’nti iminā sambandhaṃ katvā attho daṭṭhabbo. <bold>Desehī</bold>ti āyācanavacanametaṃ, desehi kathehi upadisāti <pageBreak edition="Vipassana Research Institut" number="0.0015" /> attho. <bold>Dhamma</bold>nti ettha ayaṃ <bold>dhamma</bold>-saddo pariyattisamādhipaññāpakatisabhāvasuññatāpuññaāpattiñeyyacatusaccadhammādīsu dissati. Tathā hi – ‘‘idha bhikkhu dhammaṃ pariyāpuṇāti suttaṃ geyyaṃ veyyākaraṇaṃ…pe… vedalla’’ntiādīsu (ma. ni. 1.239; a. ni. 4.102) pariyattiyaṃ dissati. ‘‘Evaṃdhammā te bhagavanto ahesu’’ntiādīsu samādhimhi.</paragraph>
    <gatha1 line="52">‘‘Yassete caturo dhammā, vānarinda yathā tava;</gatha1>
    <gathalast line="53">Saccaṃ dhammo dhiti cāgo, diṭṭhaṃ so ativattatī’’ti. –</gathalast>
    <unindented line="54">Ādīsu <pageBreak edition="Myanmar" number="0.0016" /> (jā. 1.2.147) paññāya. ‘‘Jātidhammā jarādhammā, atho maraṇadhammino’’tiādīsu (a. ni. 3.39) pakatiyaṃ. ‘‘Kusalā dhammā, akusalā dhammā, abyākatā dhammā’’tiādīsu (dha. sa. tikamātikā) sabhāve. ‘‘Tasmiṃ kho pana samaye dhammā honti khandhā hontī’’tiādīsu (dha. sa. 121) suññatāyaṃ. ‘‘Dhammo suciṇṇo sukhamāvahātī’’tiādīsu (su. ni. 184; theragā. 303; jā. 1.10.102; 1.15.385) puññe. ‘‘Dve aniyatā dhammā’’tiādīsu āpattiyaṃ. ‘‘Sabbe dhammā sabbākārena buddhassa bhagavato ñāṇamukhe āpāthaṃ āgacchantī’’tiādīsu (mahāni. 156; cūḷani. mogharājamāṇavapucchāniddesa 85) ñeyye. ‘‘Diṭṭhadhammo pattadhammo viditadhammo’’tiādīsu (dī. ni. 1.299; mahāva. 27, 57) catusaccadhamme. Idhāpi catusaccadhamme daṭṭhabbo (ma. ni. aṭṭha. 1.suttanikkhepavaṇṇanā; dha. sa. aṭṭha. cittuppādakaṇḍa 1). <bold>Anukampā</bold>ti anukampaṃ anuddayaṃ karohi. <bold>Ima</bold>nti pajaṃ niddisanto āha. <bold>Paja</bold>nti pajātattā pajā, taṃ pajaṃ, sattanikāyaṃ saṃsāradukkhato mocehīti adhippāyo. Keci pana –</unindented>
    <gatha1 line="55">‘‘Bhagavāti lokādhipatī naruttamo,</gatha1>
    <gathalast line="56">Katañjalī brahmagaṇehi yācito’’ti. –</gathalast>
    <unindented line="57">Paṭhanti. Ettāvatā sabbaso ayaṃ gāthā vuttatthā hoti.</unindented>
    <paragraph line="58">Atha bhagavato taṃ brahmuno sahampatissa āyācanavacanaṃ sutvā aparimitasamayasamuditakaruṇābalassa dasabalassa parahitakaraṇanipuṇamaticārassa sabbasattesu okāsakaraṇamattena mahākaruṇā udapādi. Taṃ pana bhagavato karuṇuppattiṃ dassentehi saṅgītikāle saṅgītikārakehi –</paragraph>
    <hangnum line="59" number="2"></hangnum>
    <gatha1 line="60"> ‘‘Sampannavijjācaraṇassa <pageBreak edition="Vipassana Research Institut" number="0.0016" /><pageBreak edition="Pali Text Society" number="0.0014" /> tādino, jutindharassantimadehadhārino;</gatha1>
    <gathalast line="61">Tathāgatassappaṭipuggalassa, uppajji kāruññatā sabbasatte’’ti. –</gathalast>
    <unindented line="62">Ayaṃ gāthā ṭhapitā.</unindented>
    <paragraph line="63">Tattha <bold>sampannavijjācaraṇassā</bold>ti sampannaṃ nāma tividhaṃ paripuṇṇasamaṅgimadhuravasena. Tattha –</paragraph>
    <gatha1 line="64">‘‘Sampannaṃ <pageBreak edition="Myanmar" number="0.0017" /> sālikedāraṃ, suvā bhuñjanti kosiya;</gatha1>
    <gathalast line="65">Paṭivedemi te brahme, na naṃ vāretumussahe’’ti. (jā. 1.14.1) –</gathalast>
    <unindented line="66">Idaṃ <bold>paripuṇṇasampannaṃ</bold> nāma. ‘‘Iminā pātimokkhasaṃvarena upeto hoti samupeto upagato samupagato sampanno samannāgato’’ti (vibha. 511) idaṃ <bold>samaṅgisampannaṃ</bold> nāma. ‘‘Imissā, bhante, mahāpathaviyā heṭṭhimatalaṃ sampannaṃ, seyyathāpi khuddamadhuṃ anīlakaṃ, evamassāda’’nti (pārā. 18) idaṃ <bold>madhurasampannaṃ</bold> nāma. Idha paripuṇṇasampannampi samaṅgisampannampi yujjati (ma. ni. aṭṭha. 1.64). <bold>Vijjā</bold>ti paṭipakkhadhamme vijjhanaṭṭhena viditakaraṇaṭṭhena vinditabbaṭṭhena ca vijjā. Tā pana tissopi vijjā aṭṭhapi vijjā. Tisso vijjā <bold>bhayabheravasutte</bold> (ma. ni. 1.50 ādayo) āgatanayeneva veditabbā, aṭṭha <bold>ambaṭṭhasutte</bold> (dī. ni. 1.278 ādayo). Tatra hi vipassanāñāṇena manomayiddhiyā ca saha cha abhiññā pariggahetvā aṭṭha vijjā vuttā. <bold>Caraṇa</bold>nti sīlasaṃvaro indriyesu guttadvāratā bhojane mattaññutā jāgariyānuyogo saddhā hirī ottappaṃ bāhusaccaṃ āraddhavīriyatā upaṭṭhitassatitā paññāsampannatā cattāri rūpāvacarajjhānānīti ime pannarasa dhammā veditabbā. Imeyeva hi pannarasa dhammā yasmā etehi carati ariyasāvako gacchati amataṃ disaṃ, tasmā ‘‘caraṇa’’nti vuttā. Yathāha – ‘‘idha, mahānāma, ariyasāvako sīlavā hotī’’ti (ma. ni. 2.24) sabbaṃ <bold>majjhimapaṇṇāsake</bold> vuttanayeneva veditabbaṃ. Vijjā ca caraṇañca vijjācaraṇāni, sampannāni paripuṇṇāni vijjācaraṇāni yassa soyaṃ sampannavijjācaraṇo, vijjācaraṇehi sampanno samaṅgībhūto, samannāgatoti vā sampannavijjācaraṇo. Ubhayathāpi attho yujjateva, tassa sampannavijjācaraṇassa (pārā. aṭṭha. 1.1 verañjakaṇḍavaṇṇanā).</unindented>
    <paragraph line="67"><bold>Tādino</bold>ti ‘‘iṭṭhepi tādī aniṭṭhepi tādī’’tiādinā nayena <bold>mahāniddese</bold> (mahāni. 38, 192) āgatatādilakkhaṇena tādino, iṭṭhāniṭṭhādīsu avikārassa tādisassāti attho. <bold>Jutindharassā</bold>ti <pageBreak edition="Vipassana Research Institut" number="0.0017" /><pageBreak edition="Pali Text Society" number="0.0015" /> jutimato, yugandhare saradasamaye samuditadivasakarātirekatarasassirikasarīrajutivisaradharassāti attho. ‘‘Paññāpajjotadharassā’’ti vā vattuṃ vaṭṭati. Vuttañhetaṃ –</paragraph>
    <gatha1 line="68">‘‘Cattāro <pageBreak edition="Myanmar" number="0.0018" /> loke pajjotā, pañcamettha na vijjati;</gatha1>
    <gathalast line="69">Divā tapati ādicco, rattimābhāti candimā.</gathalast>
    <gatha1 line="70">‘‘Atha aggi divārattiṃ, tattha tattha pabhāsati;</gatha1>
    <gathalast line="71">Sambuddho tapataṃ seṭṭho, esā ābhā anuttarā’’ti. (saṃ. ni. 1.26, 85);</gathalast>
    <paragraph line="72">Tasmā ubhayathāpi sarīrapaññājutivisaradharassāti attho. <bold>Antimadehadhārino</bold>ti sabbapacchimasarīradhārino, apunabbhavassāti attho.</paragraph>
    <paragraph line="73"><bold>Tathāgatassā</bold>ti ettha aṭṭhahi kāraṇehi bhagavā ‘‘tathāgato’’ti vuccati. Katamehi aṭṭhahi? Tathā āgatoti tathāgato, tathā gatoti tathāgato, tathalakkhaṇaṃ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgatoti.</paragraph>
    <paragraph line="74">Kathaṃ bhagavā <bold>tathā āgatoti tathāgato</bold>? Yathā yena abhinīhārena dānapāramiṃ pūretvā sīlanekkhammapaññāvīriyakhantisaccaadhiṭṭhānamettupekkhāpāramiṃ pūretvā imā dasa pāramiyo dasa upapāramiyo dasa paramatthapāramiyoti samattiṃsa pāramiyo pūretvā aṅgapariccāgaṃ jīvitapariccāgaṃ dhanarajjaputtadārapariccāganti ime pañca mahāpariccāge pariccajitvā yathā vipassiādayo sammāsambuddhā āgatā, tathā amhākampi bhagavā āgatoti tathāgato. Yathāha –</paragraph>
    <gatha1 line="75">‘‘Yatheva lokamhi vipassiādayo, sabbaññubhāvaṃ munayo idhāgatā;</gatha1>
    <gathalast line="76">Tathā ayaṃ sakyamunīpi āgato, tathāgato vuccati tena cakkhumā’’ti.</gathalast>
    <paragraph line="77">Kathaṃ <bold>tathā gatoti tathāgato?</bold> Yathā sampatijātā vipassiādayo samehi pādehi pathaviyaṃ patiṭṭhāya uttarābhimukhā sattapadavītihārena gatā, tathā amhākampi bhagavā gatoti tathāgato. Yathāha –</paragraph>
    <gatha1 line="78">‘‘Muhuttajātova <pageBreak edition="Myanmar" number="0.0019" /><pageBreak edition="Vipassana Research Institut" number="0.0018" /><pageBreak edition="Pali Text Society" number="0.0016" /> gavampatī yathā, samehi pādehi phusī vasundharaṃ;</gatha1>
    <gathalast line="79">So vikkamī sattapadāni gotamo, setañca chattaṃ anudhārayuṃ marū.</gathalast>
    <gatha1 line="80">‘‘Gantvāna so sattapadāni gotamo, disā vilokesi samā samantato;</gatha1>
    <gathalast line="81">Aṭṭhaṅgupetaṃ giramabbhudīrayī, sīho yathā pabbatamuddhaniṭṭhito’’ti.</gathalast>
    <paragraph line="82">Kathaṃ <bold>tathalakkhaṇaṃ āgatoti tathāgato?</bold> Sabbesaṃ rūpārūpadhammānaṃ salakkhaṇaṃ sāmaññalakkhaṇañca tathaṃ avitathaṃ ñāṇagatiyā āgato avirajjhitvā patto anubuddhoti tathāgato.</paragraph>
    <gatha1 line="83">‘‘Sabbesaṃ pana dhammānaṃ, sakasāmaññalakkhaṇaṃ;</gatha1>
    <gathalast line="84">Tathamevāgato yasmā, tasmā satthā tathāgato’’ti.</gathalast>
    <paragraph line="85">Kathaṃ <bold>tathadhamme yāthāvato abhisambuddhoti tathāgato</bold>? Tathadhammā nāma cattāri ariyasaccāni. Yathāha – ‘‘cattārimāni, bhikkhave, tathāni avitathāni anaññathāni. Katamāni cattāri? ‘Idaṃ dukkha’nti, bhikkhave, tathametaṃ avitathametaṃ anaññathameta’’nti (saṃ. ni. 5.1090) vitthāro. Tāni ca bhagavā abhisambuddho, tasmā tathānaṃ abhisambuddhattā ‘‘tathāgato’’ti vuccati. Abhisambuddhattho hi ettha gatasaddo.</paragraph>
    <gatha1 line="86">‘‘Tathanāmāni saccāni, abhisambujjhi nāyako;</gatha1>
    <gathalast line="87">Tasmā tathānaṃ saccānaṃ, sambuddhattā tathāgato’’.</gathalast>
    <paragraph line="88">Kathaṃ <bold>tathadassitāya tathāgato</bold>? Bhagavā hi aparimāṇāsu lokadhātūsu aparimāṇānaṃ sattānaṃ cakkhusotaghāṇajivhākāyamanodvāresu āpāthaṃ āgacchantaṃ rūpasaddagandharasaphoṭṭhabbadhammārammaṇaṃ tathāgato sabbākārato jānāti passatīti, evaṃ tathadassitāya tathāgato. Atha vā yaṃ loke tathaṃ, taṃ lokassa tatheva dasseti. Tatopi bhagavā tathāgato. Ettha tathadassiatthe ‘‘tathāgato’’ti padasambhavo veditabbo.</paragraph>
    <gatha1 line="89">‘‘Tathākārena <pageBreak edition="Myanmar" number="0.0020" /> yo dhamme, jānāti anupassati;</gatha1>
    <gathalast line="90">Tathadassīti sambuddho, tasmā vutto tathāgato’’.</gathalast>
    <paragraph line="91">Kathaṃ <pageBreak edition="Vipassana Research Institut" number="0.0019" /><pageBreak edition="Pali Text Society" number="0.0017" /><bold>tathavāditāya tathāgato</bold>? Yañca abhisambodhiyā parinibbānassa ca antare pañcacattālīsavassaparimāṇakāle suttādinavaṅgasaṅgahitaṃ bhāsitaṃ lapitaṃ tathāgatena, sabbaṃ taṃ ekatulāya tulitaṃ viya tathameva avitathameva hoti. Tenevāha –</paragraph>
    <indent line="92">‘‘Yañca, cunda, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti, no aññathā. Tasmā ‘tathāgato’ti vuccatī’’ti.</indent>
    <paragraph line="93">Ettha pana gadaattho hi gatasaddo. Evaṃ tathavāditāya tathāgato. Āgadanaṃ āgado, vacananti attho. Tatho aviparīto āgado assāti tathāgato. Da-kārassa ta-kāraṃ katvā vutto.</paragraph>
    <gatha1 line="94">‘‘Tathāvādī jino yasmā, tathadhammappakāsako;</gatha1>
    <gathalast line="95">Tathāmāgadanañcassa, tasmā buddho tathāgato’’.</gathalast>
    <paragraph line="96">Kathaṃ <bold>tathākāritāya tathāgato?</bold> Bhagavā hi yaṃ yaṃ vācaṃ abhāsi, taṃ taṃ eva kāyena karoti, vācāya kāyo anulometi, kāyassapi vācā. Tenevāha –</paragraph>
    <indent line="97">‘‘Yathā vādī, bhikkhave, tathāgato tathā kārī, yathā kārī tathā vādī…pe… tasmā ‘tathāgato’ti vuccatī’’ti (a. ni. 4.23; cūḷani. posālamāṇavapucchāniddesa 83).</indent>
    <paragraph line="98">Yathā ca vācā gatā, kāyopi tathā gato, yathā kāyo gato, vācāpi tathā gatā. Evaṃ tathākāritāya tathāgato.</paragraph>
    <gatha1 line="99">‘‘Yathā vācā gatā tassa, tathā kāyo gato yato;</gatha1>
    <gathalast line="100">Tathāvāditāya sambuddho, satthā tasmā tathāgato’’.</gathalast>
    <paragraph line="101">Kathaṃ <bold>abhibhavanaṭṭhena tathāgato?</bold> Upari bhavaggaṃ heṭṭhā avīciṃ pariyantaṃ katvā tiriyaṃ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi <pageBreak edition="Vipassana Research Institut" number="0.0020" /> vimuttiñāṇadassanenapi, na <pageBreak edition="Myanmar" number="0.0021" /> tassa tulā vā pamāṇaṃ vā atthi, atha kho atulo appameyyo anuttaro. Tenevāha –</paragraph>
    <indent line="102">‘‘Sadevake, bhikkhave, loke…pe… tathāgato abhibhū anabhibhūto aññadatthu daso vasavattī, tasmā ‘tathāgato’ti vuccatī’’ti (a. ni. 1.23; posālamāṇavapucchāniddesa 83).</indent>
    <paragraph line="103">Tatrevaṃ padasiddhi veditabbā – agado viya agado. Ko panesa? Desanāvilāso ceva puññussayo ca. Tena hesa mahānubhāvo bhisakko dibbāgadena sappe viya sabbaparappavādino sadevakañca lokaṃ abhibhavati, iti sabbalokābhibhavanato aviparīto desanāvilāso ceva <pageBreak edition="Pali Text Society" number="0.0018" /> puññussayo ca agado assāti da-kārassa ta-kāraṃ katvā ‘‘tathāgato’’ti veditabbo. Evaṃ abhibhavanaṭṭhena tathāgato.</paragraph>
    <gatha1 line="104">‘‘Tatho aviparīto ca, agado yassa satthuno;</gatha1>
    <gathalast line="105">Vasavattīti so tena, hoti satthā tathāgato’’.</gathalast>
    <paragraph line="106"><bold>Appaṭipuggalassā</bold>ti paṭipuggalavirahitassa, añño koci ‘‘ahaṃ buddho’’ti evaṃ paṭiññaṃ dātuṃ samattho nāmassa puggalo, natthīti appaṭipuggalo, tassa appaṭipuggalassa. <bold>Uppajjī</bold>ti uppanno udapādi. <bold>Kāruññatā</bold>ti karuṇāya bhāvo kāruññatā. <bold>Sabbasatte</bold>ti niravasesasattapariyādānavacanaṃ, sakale sattanikāyeti attho. Ettāvatā ayampi gāthā vuttatthā hoti.</paragraph>
    <paragraph line="107">Atha bhagavā brahmunā dhammadesanatthāya āyācito sattesu kāruññataṃ uppādetvā dhammaṃ desetukāmo mahābrahmānaṃ gāthāya ajjhabhāsi –</paragraph>
    <gatha1 line="108">‘‘Apārutā tesaṃ amatassa dvārā, ye sotavanto pamuñcantu saddhaṃ;</gatha1>
    <gathalast line="109">Vihiṃsasaññī paguṇaṃ na bhāsiṃ, dhammaṃ paṇītaṃ manujesu brahme’’ti. (ma. ni. 1.283; dī. ni. 2.71; saṃ. ni. 1.172; mahāva. 9);</gathalast>
    <paragraph line="110">Atha <pageBreak edition="Myanmar" number="0.0022" /> kho <bold>brahmā sahampati</bold> ‘‘katāvakāso khomhi bhagavatā dhammadesanāyā’’ti ñatvā dasanakhasamodhānasamujjalaṃ añjaliṃ sirasi katvā bhagavantaṃ abhivādetvā padakkhiṇaṃ katvā brahmagaṇaparivuto pakkāmi. Atha satthā tassa brahmuno paṭiññaṃ datvā – ‘‘kassa nu kho ahaṃ paṭhamaṃ <pageBreak edition="Vipassana Research Institut" number="0.0021" /> dhammaṃ deseyya’’nti (ma. ni. 1.283; mahāva. 10) cintento – ‘‘āḷāro paṇḍito so imaṃ dhammaṃ khippaṃ ājānissatī’’ti cittaṃ uppādetvā puna olokento tassa sattāhaṃ kālaṅkatabhāvaṃ ñatvā udakassa ca abhidosakālaṅkatabhāvaṃ ñatvā puna – ‘‘kahaṃ nu kho etarahi pañcavaggiyā bhikkhū viharantī’’ti pañcavaggiye āvajjento ‘‘bārāṇasiyaṃ isipatane migadāye’’ti ñatvā āsāḷhiyaṃ pabhātāya rattiyā kālasseva pattacīvaramādāya aṭṭhārasayojanikaṃ maggaṃ paṭipanno antarāmagge <bold>upakaṃ</bold> nāma ājīvakaṃ disvā tassa attano buddhabhāvamāvikatvā taṃdivasameva sāyanhasamaye isipatanamagamāsi. Tattha pañcavaggiyānaṃ attano buddhabhāvaṃ pakāsetvā paññattavarabuddhāsanagato pañcavaggiye bhikkhū āmantetvā <bold>dhammacakkappavattanasuttantaṃ</bold> (saṃ. ni. 5.1081; mahāva. 13 ādayo; paṭi. ma. 2.30) desesi.</paragraph>
    <paragraph line="111">Tesu <pageBreak edition="Pali Text Society" number="0.0019" /> aññāsikoṇḍaññatthero desanānusārena ñāṇaṃ pesetvā suttapariyosāne aṭṭhārasahi brahmakoṭīhi saddhiṃ sotāpattiphale patiṭṭhāsi. Satthā tattheva vassaṃ upagantvā punadivase vappattheraṃ sotāpattiphale patiṭṭhāpesi. Eteneva upāyena sabbe te sotāpattiphale patiṭṭhāpetvā puna pañcamiyaṃ pakkhassa pañcapi te there sannipātetvā <bold>anattalakkhaṇasuttantaṃ</bold> (saṃ. ni. 3.59; mahāva. 20 ādayo) desesi, desanāpariyosāne pañcapi therā arahatte patiṭṭhahiṃsu.</paragraph>
    <paragraph line="112">Atha satthā tattheva <bold>yasassa</bold> kulaputtassa upanissayaṃ disvā gehaṃ pahāya nikkhantaṃ disvā – ‘‘ehi yasā’’ti (mahāva. 26) pakkositvā tasmiññeva rattibhāge sotāpattiphale patiṭṭhāpetvā punadivase arahatte ca patiṭṭhāpetvā aparepi tassa sahāyake <bold>catupaṇṇāsajane</bold> ehibhikkhupabbajjāya pabbājetvā arahatte patiṭṭhāpesi. Evaṃ loke ekasaṭṭhiyā arahantesu jātesu satthā vuṭṭhavasso pavāretvā bhikkhū āmantetvā etadavoca –</paragraph>
    <gatha1 line="113">‘‘Paratthaṃ <pageBreak edition="Myanmar" number="0.0023" /> cattano atthaṃ, karontā pathaviṃ imaṃ;</gatha1>
    <gathalast line="114">Byāharantā manussānaṃ, dhammaṃ caratha bhikkhavo.</gathalast>
    <gatha1 line="115">‘‘Viharatha vivittesu, pabbatesu vanesu ca;</gatha1>
    <gathalast line="116">Pakāsayantā saddhammaṃ, lokassa satataṃ mama.</gathalast>
    <gatha1 line="117">‘‘Karontā <pageBreak edition="Vipassana Research Institut" number="0.0022" /> dhammadūteyyaṃ, vikhyāpayatha bhikkhavo;</gatha1>
    <gathalast line="118">Santi atthāya sattānaṃ, subbatā vacanaṃ mama.</gathalast>
    <gatha1 line="119">‘‘Sabbaṃ pidahatha dvāraṃ, apāyānamanāsavā;</gatha1>
    <gathalast line="120">Saggamokkhassa maggassa, dvāraṃ vivarathāsamā.</gathalast>
    <gatha1 line="121">‘‘Desanāpaṭipattīhi, karuṇādiguṇālayā;</gatha1>
    <gathalast line="122">Buddhiṃ saddhañca lokassa, abhivaḍḍhetha sabbaso.</gathalast>
    <gatha1 line="123">‘‘Gihīnamupakarontānaṃ, niccamāmisadānato;</gatha1>
    <gathalast line="124">Karotha dhammadānena, tesaṃ paccūpakārakaṃ.</gathalast>
    <gatha1 line="125">‘‘Samussayatha saddhammaṃ, desayantā isiddhajaṃ;</gatha1>
    <gathalast line="126">Katakattabbakammantā, paratthaṃ paṭipajjathā’’ti.</gathalast>
    <paragraph line="127">Evañca pana vatvā bhagavā te bhikkhū disāsu vissajjetvā sayaṃ uruvelaṃ gacchanto antarāmagge kappāsikavanasaṇḍe <bold>tiṃsa bhaddavaggiyakumāre</bold> vinesi. Tesu yo sabbapacchimako, so sotāpanno, sabbaseṭṭho anāgāmī, ekopi arahā vā puthujjano vā nāhosi. Tepi sabbe ehibhikkhupabbajjāya pabbājetvā disāsu pesetvā sayaṃ uruvelaṃ gantvā aḍḍhuḍḍhāni pāṭihāriyasahassāni dassetvā uruvelakassapādayo sahassajaṭilaparivāre <bold>tebhātikajaṭile</bold> dametvā ehibhikkhubhāvena pabbājetvā <pageBreak edition="Pali Text Society" number="0.0020" /> gayāsīse nisīdāpetvā <bold>ādittapariyāyadesanāya</bold> (saṃ. ni. 4.28; mahāva. 54) arahatte patiṭṭhāpetvā tena arahantasahassena bhagavā parivuto ‘‘bimbisārassa rañño paṭiññaṃ mocessāmī’’ti rājagahanagarūpacāre laṭṭhivanuyyānaṃ nāma agamāsi. Tato uyyānapālako rañño ārocesi. Rājā – ‘‘satthā āgato’’ti sutvā dvādasanahutehi brāhmaṇagahapatikehi parivuto dasabalaṃ ghanavivaragatamiva divasakaraṃ <pageBreak edition="Myanmar" number="0.0024" /> vanavivaragataṃ munivaradivasakaraṃ upasaṅkamitvā cakkālaṅkatatalesu jalajāmalāvikalakamalakomalesu dasabalassa pādesu makuṭamaṇijutivisaravijjotinā sirasā nipatitvā ekamantaṃ nisīdi saddhiṃ parisāya.</paragraph>
    <paragraph line="128">Atha kho tesaṃ brāhmaṇagahapatikānaṃ etadahosi – ‘‘kiṃ nu kho mahāsamaṇo uruvelakassape <pageBreak edition="Vipassana Research Institut" number="0.0023" /> brahmacariyaṃ carati, udāhu uruvelakassapo mahāsamaṇe’’ti? Atha kho bhagavā tesaṃ cetoparivitakkamaññāya theraṃ gāthāya ajjhabhāsi –</paragraph>
    <gatha1 line="129">‘‘Kimeva disvā uruvelavāsi, pahāsi aggiṃ kisakovadāno;</gatha1>
    <gathalast line="130">Pucchāmi taṃ kassapa etamatthaṃ, kathaṃ pahīnaṃ tava aggihutta’’nti. (mahāva. 55);</gathalast>
    <paragraph line="131">Thero bhagavato adhippāyaṃ viditvā –</paragraph>
    <gatha1 line="132">‘‘Rūpe ca sadde ca atho rase ca, kāmitthiyo cābhivadanti yaññā;</gatha1>
    <gathalast line="133">Etaṃ malantī upadhīsu ñatvā, tasmā na yiṭṭhe na hute arañji’’nti. (mahāva. 55) –</gathalast>
    <unindented line="134">Imaṃ gāthaṃ vatvā attano sāvakabhāvappakāsanatthaṃ tathāgatassa pādesu sirasā nipatitvā – ‘‘satthā me, bhante, bhagavā, sāvakohamasmī’’ti vatvā ekatāladvitāla…pe… sattatālappamāṇaṃ vehāsaṃ sattakkhattuṃ abbhuggantvā pāṭihāriyaṃ katvā ākāsato oruyha bhagavantaṃ vanditvā ekamantaṃ nisīdi.</unindented>
    <paragraph line="135">Atha kho mahājano tassa taṃ pāṭihāriyaṃ disvā – ‘‘aho mahānubhāvā buddhā nāma, evaṃ thāmagatadiṭṭhiko attānaṃ ‘arahā aha’nti maññamāno uruvelakassapopi diṭṭhijālaṃ bhinditvā tathāgatena damito’’ti dasabalassa guṇakathaṃ kathesi. Taṃ sutvā satthā – ‘‘nāhamidāniyeva imaṃ uruvelakassapaṃ damemi, atītepi esa mayā damitoyevā’’ti āha. Atha kho so mahājano uṭṭhāyāsanā bhagavantaṃ vanditvā sirasi añjaliṃ paggahetvā evamāha – ‘‘bhante, idāni amhehi esa <pageBreak edition="Myanmar" number="0.0025" /> damito diṭṭho, kathaṃ panesa atīte bhagavatā damito’’ti. Tato satthā tena mahājanena yācito <pageBreak edition="Pali Text Society" number="0.0021" /> bhavantarena paṭicchannaṃ <bold>mahānāradakassapajātakaṃ</bold> (jā. 2.22.1153) kathetvā cattāri ariyasaccāni pakāsesi. Tato satthu dhammakathaṃ sutvā rājā bimbisāro ekādasanahutehi saddhiṃ sotāpattiphale patiṭṭhāsi, ekanahutaṃ upāsakattaṃ paṭivedesi. Rājā saraṇaṃ gantvā svātanāya bhagavantaṃ saddhiṃ bhikkhusaṅghena nimantetvā bhagavantaṃ tikkhattuṃ padakkhiṇaṃ katvā vanditvā pakkāmi.</paragraph>
    <paragraph line="136">Punadivase <pageBreak edition="Vipassana Research Institut" number="0.0024" /> bhagavā bhikkhusahassaparivuto marugaṇaparivuto viya dasasatanayano devarājā, brahmagaṇaparivuto viya mahābrahmā rājagahaṃ pāvisi. Rājā buddhappamukhassa bhikkhusaṅghassa dānaṃ datvā bhojanapariyosāne bhagavantaṃ etadavoca – ‘‘ahaṃ, bhante, tīṇi ratanāni vinā vasituṃ na sakkhissāmi, velāya vā avelāya vā bhagavato santikaṃ āgamissāmi, laṭṭhivanaṃ nāma atidūre, idaṃ pana amhākaṃ veḷuvanaṃ nāma uyyānaṃ pavivekakāmānaṃ nātidūraṃ naccāsannaṃ gamanāgamanasampannaṃ nijjanasambādhaṃ pavivekasukhaṃ chāyūdakasampannaṃ sītalasilātalasamalaṅkataṃ paramaramaṇīyabhūmibhāgaṃ surabhikusumataruvaranirantaraṃ ramaṇīyapāsādahammiyavimānavihāraḍḍhuyogamaṇḍapādipaṭimaṇḍitaṃ. Idaṃ me, bhante, bhagavā paṭiggaṇhātu navatapanaṅgārasaṅkāsena suvaṇṇabhiṅgārena surabhikusumavāsitaṃ maṇivaṇṇaudakaṃ gahetvā veḷuvanārāmaṃ pariccajanto dasabalassa hatthe udakaṃ pātesi. Tasmiṃ ārāmapaṭiggahaṇe ‘‘buddhasāsanassa mūlāni otiṇṇānī’’ti pītivasaṃ gatā naccantī viya ayaṃ mahāpathavī kampi. Jambudīpe pana ṭhapetvā veḷuvanamahāvihāraṃ aññaṃ pathaviṃ kampetvā gahitasenāsanaṃ nāma natthi. Atha satthā veḷuvanārāmaṃ paṭiggahetvā rañño vihāradānānumodanamakāsi –</paragraph>
    <gatha1 line="137">‘‘Āvāsadānassa panānisaṃsaṃ, ko nāma vattuṃ, puriso samattho;</gatha1>
    <gathalast line="138">Aññatra buddhā pana lokanāthā, yutto mukhānaṃ nahutena cāpi.</gathalast>
    <gatha1 line="139">‘‘Āyuñca <pageBreak edition="Myanmar" number="0.0026" /> vaṇṇañca sukhaṃ balañca, varaṃ pasatthaṃ paṭibhānameva;</gatha1>
    <gathalast line="140">Dadāti nāmāti pavuccate so, yo deti saṅghassa naro vihāraṃ.</gathalast>
    <gatha1 line="141">‘‘Dātā nivāsassa nivāraṇassa, sītādino jīvitupaddavassa;</gatha1>
    <gathalast line="142">Pāleti āyuṃ pana tassa yasmā, āyuppado hoti tamāhu santo.</gathalast>
    <gatha1 line="143">‘‘Accuṇhasīte <pageBreak edition="Pali Text Society" number="0.0022" /> vasato nivāse, balañca vaṇṇo paṭibhā na hoti;</gatha1>
    <gathalast line="144">Tasmā hi so deti vihāradātā, balañca vaṇṇaṃ paṭibhānameva.</gathalast>
    <gatha1 line="145">‘‘Dukkhassa sītuṇhasarīsapā ca, vātātapādippabhavassa loke;</gatha1>
    <gathalast line="146">Nivāraṇā nekavidhassa niccaṃ, sukhappado hoti vihāradātā.</gathalast>
    <gatha1 line="147">‘‘Sītuṇhavātātapaḍaṃsavuṭṭhi <pageBreak edition="Vipassana Research Institut" number="0.0025" />, sarīsapāvāḷamigādidukkhaṃ;</gatha1>
    <gathalast line="148">Yasmā nivāreti vihāradātā, tasmā sukhaṃ vindati so parattha.</gathalast>
    <gatha1 line="149">‘‘Pasannacitto bhavabhogahetuṃ, manobhirāmaṃ mudito vihāraṃ;</gatha1>
    <gathalast line="150">Yo deti sīlādiguṇoditānaṃ, sabbaṃ dado nāma pavuccate so.</gathalast>
    <gatha1 line="151">‘‘Pahāya maccheramalaṃ salobhaṃ, guṇālayānaṃ nilayaṃ dadāti;</gatha1>
    <gathalast line="152">Khittova so tattha parehi sagge, yathābhataṃ jāyati vītasoko.</gathalast>
    <gatha1 line="153">‘‘Vare <pageBreak edition="Myanmar" number="0.0027" /> cārurūpe vihāre uḷāre, naro kāraye vāsaye tattha bhikkhū;</gatha1>
    <gathalast line="154">Dadeyyannapānañca vatthañca nesaṃ, pasannena cittena sakkacca niccaṃ.</gathalast>
    <gatha1 line="155">‘‘Tasmā mahārāja bhavesu bhoge, manorame paccanubhuyya bhiyyo;</gatha1>
    <gathalast line="156">Vihāradānassa phalena santaṃ, sukhaṃ asokaṃ adhigaccha pacchā’’ti.</gathalast>
    <paragraph line="157">Iccevaṃ munirājā nararājassa bimbisārassa vihāradānānumodanaṃ katvā uṭṭhāyāsanā bhikkhusaṅghaparivuto paramadassanīyāya attano sarīrappabhāya suvaṇṇarasasekapiñcharāni viya nagaravanavimānādīni kurumāno anopamāya buddhalīḷāya anantāya buddhasiriyā veḷuvanamahāvihārameva pāvisīti.</paragraph>
    <gatha1 line="158">‘‘Akīḷane veḷuvane vihāre, tathāgato tattha manobhirāme;</gatha1>
    <gathalast line="159">Nānāvihārena vihāsi dhīro, veneyyakānaṃ samudikkhamāno’’.</gathalast>
    <paragraph line="160">Athevaṃ <pageBreak edition="Pali Text Society" number="0.0023" /> bhagavati tasmiṃ viharante <bold>suddhodana</bold>mahārājā ‘‘putto me chabbassāni dukkarakārikaṃ katvā paramābhisambodhiṃ patvā pavattitavaradhammacakko rājagahaṃ patvā veḷuvanamahāvihāre viharatī’’ti sutvā aññataraṃ mahāmaccaṃ āmantesi – ‘‘ehi, bhaṇe, purisasahassaparivāro rājagahaṃ gantvā mama vacanena ‘pitā vo suddhodanamahārājā taṃ daṭṭhukāmo’ti vatvā puttaṃ me gaṇhitvā ehī’’ti. So ‘‘sādhu, devā’’ti rañño paṭissuṇitvā purisasahassaparivāro saṭṭhiyojanamaggaṃ gantvā dhammadesanavelāya vihāraṃ pāvisi. So ‘‘tiṭṭhatu tāva raññā pahitasāsana’’nti parisapariyante ṭhito satthu dhammadesanaṃ sutvā yathāṭhitova saddhiṃ purisasahassena <pageBreak edition="Vipassana Research Institut" number="0.0026" /> arahattaṃ patvā pabbajjaṃ yāci. Bhagavā – ‘‘etha, bhikkhavo’’ti hatthaṃ pasāresi. Te sabbe taṅkhaṇaññeva iddhimayapattacīvaradharā vassasaṭṭhikattherā viya ākappasampannā hutvā bhagavantaṃ parivāresuṃ. Rājā ‘‘neva <pageBreak edition="Myanmar" number="0.0028" /> gato āgacchati, na ca sāsanaṃ suyyatī’’ti cintetvā teneva nīhārena navakkhattuṃ amacce pesesi. Tesu navasu purisasahassesu ekopi rañño nārocesi, na sāsanaṃ vā pahiṇi. Sabbe arahattaṃ patvāva pabbajiṃsu.</paragraph>
    <paragraph line="161">Atha rājā cintesi – ‘‘ko nu kho mama vacanaṃ karissatī’’ti sabbarājabalaṃ olokento <bold>udāyiṃ</bold> addasa. So kira rañño sabbatthasādhako amacco abbhantariko ativissāsiko bodhisattena saddhiṃ ekadivaseyeva jāto sahapaṃsukīḷito sahāyo. Atha naṃ rājā āmantesi – ‘‘tāta udāyi, ahaṃ mama puttaṃ daṭṭhukāmo navapurisasahassāni pesesiṃ, ekapurisopi āgantvā sāsanamattampi ārocetā natthi, dujjāno kho pana me jīvitantarāyo, ahaṃ jīvamānova puttaṃ daṭṭhumicchāmi. Sakkhissasi me puttaṃ dassetu’’nti? So ‘‘sakkhissāmi, deva, sace pabbajituṃ labhissāmī’’ti āha. ‘‘Tāta, tvaṃ pabbajitvā vā apabbajitvā vā mayhaṃ puttaṃ dassehī’’ti. So ‘‘sādhu, devā’’ti rañño sāsanaṃ ādāya rājagahaṃ gantvā satthu dhammadesanaṃ sutvā saddhiṃ purisasahassena arahattaṃ patvā ehibhikkhubhāve patiṭṭhāya phaggunīpuṇṇamāsiyaṃ cintesi – ‘‘atikkanto hemanto, vasantasamayo anuppatto, supupphitā vanasaṇḍā, paṭipajjanakkhamo maggo, kālo dasabalassa ñātisaṅgahaṃ kātu’’nti cintetvā bhagavantaṃ upasaṅkamitvā saṭṭhimattāhi gāthāhi bhagavato kulanagaraṃ gamanatthāya gamanavaṇṇaṃ vaṇṇesi –</paragraph>
    <gatha1 line="162">‘‘Aṅgārino dāni dumā bhadante, phalesino chadanaṃ vippahāya;</gatha1>
    <gathalast line="163">Te accimantova pabhāsayanti, samayo mahāvīra aṅgīrasānaṃ.</gathalast>
    <gatha1 line="164">‘‘Dumā <pageBreak edition="Myanmar" number="0.0029" /> vicittā suvirājamānā, rattaṅkureheva ca pallavehi;</gatha1>
    <gathalast line="165">Ratanujjalamaṇḍapasannibhāsā, samayo mahāvīra aṅgīrasānaṃ.</gathalast>
    <gatha1 line="166">‘‘Supupphitaggā kusumehi bhūsitā, manuññabhūtā sucisādhugandhā;</gatha1>
    <gathalast line="167">Rukkhā virocanti ubhosu passesu, samayo mahāvīra aṅgīrasānaṃ.</gathalast>
    <gatha1 line="168">‘‘Phalehinekehi samiddhibhūtā, vicittarukkhā ubhatovakāse;</gatha1>
    <gathalast line="169">Khuddaṃ pipāsampi vinodayanti, samayo mahāvīra aṅgīrasānaṃ.</gathalast>
    <gatha1 line="170">‘‘Vicittamālā <pageBreak edition="Vipassana Research Institut" number="0.0027" /> sucipallavehi, susajjitā morakalāpasannibhā;</gatha1>
    <gathalast line="171">Rukkhā virocanti ubhosu passesu, samayo mahāvīra aṅgīrasānaṃ.</gathalast>
    <gatha1 line="172">‘‘Virocamānā phalapallavehi, susajjitā vāsanivāsabhūtā;</gatha1>
    <gathalast line="173">Tosenti addhānakilantasatte, samayo mahāvīra aṅgīrasānaṃ.</gathalast>
    <gatha1 line="174">‘‘Suphullitaggā vanagumbanissitā, latā anekā suvirājamānā;</gatha1>
    <gathalast line="175">Tosenti satte maṇimaṇḍapāva, samayo mahāvīra aṅgīrasānaṃ.</gathalast>
    <gatha1 line="176">‘‘Latā anekā dumanissitāva, piyehi saddhiṃ sahitā vadhūva;</gatha1>
    <gathalast line="177">Palobhayantī hi sugandhagandhā, samayo mahāvīra aṅgīrasānaṃ.</gathalast>
    <gatha1 line="178">‘‘Vicittanīlādimanuññavaṇṇā <pageBreak edition="Myanmar" number="0.0030" />, dijā samantā abhikūjamānā;</gatha1>
    <gathalast line="179">Tosenti mañjussaratā ratīhi, samayo mahāvīra aṅgīrasānaṃ.</gathalast>
    <gatha1 line="180">‘‘Migā ca nānā suvirājamānā, uttuṅgakaṇṇā ca manuññanettā;</gatha1>
    <gathalast line="181">Disā samantā mabhidhāvayanti, samayo mahāvīra aṅgīrasānaṃ.</gathalast>
    <gatha1 line="182">‘‘Manuññabhūtā ca mahī samantā, virājamānā haritāva saddalā;</gatha1>
    <gathalast line="183">Supupphirukkhā moḷinivalaṅkatā, samayo mahāvīra aṅgīrasānaṃ.</gathalast>
    <gatha1 line="184">‘‘Susajjitā muttamayāva vālukā, susaṇṭhitā cārusuphassadātā;</gatha1>
    <gathalast line="185">Virocayanteva disā samantā, samayo mahāvīra aṅgīrasānaṃ.</gathalast>
    <gatha1 line="186">‘‘Samaṃ suphassaṃ sucibhūmibhāgaṃ, manuññapupphodayagandhavāsitaṃ;</gatha1>
    <gathalast line="187">Virājamānaṃ sucimañca sobhaṃ, samayo mahāvīra aṅgīrasānaṃ.</gathalast>
    <gatha1 line="188">‘‘Susajjitaṃ nandanakānanaṃva, vicittanānādumasaṇḍamaṇḍitaṃ;</gatha1>
    <gathalast line="189">Sugandhabhūtaṃ pavanaṃ surammaṃ, samayo mahāvīra aṅgīrasānaṃ.</gathalast>
    <gatha1 line="190">‘‘Sarā vicittā vividhā manoramā, susajjitā paṅkajapuṇḍarīkā;</gatha1>
    <gathalast line="191">Pasannasītodakacārupuṇṇā, samayo mahāvīra aṅgīrasānaṃ.</gathalast>
    <gatha1 line="192">‘‘Suphullanānāvidhapaṅkajehi <pageBreak edition="Myanmar" number="0.0031" /><pageBreak edition="Vipassana Research Institut" number="0.0028" />, virājamānā sucigandhagandhā;</gatha1>
    <gathalast line="193">Pamodayanteva narāmarānaṃ, samayo mahāvīra aṅgīrasānaṃ.</gathalast>
    <gatha1 line="194">‘‘Suphullapaṅkeruhasannisinnā, dijā samantā mabhinādayantā;</gatha1>
    <gathalast line="195">Modanti bhariyāhi samaṅgino te, samayo mahāvīra aṅgīrasānaṃ.</gathalast>
    <gatha1 line="196">‘‘Suphullapupphehi rajaṃ gahetvā, alī vidhāvanti vikūjamānā;</gatha1>
    <gathalast line="197">Madhumhi gandho vidisaṃ pavāyati, samayo mahāvīra aṅgīrasānaṃ.</gathalast>
    <gatha1 line="198">‘‘Abhinnanādā madavāraṇā ca, girīhi dhāvanti ca vāridhārā;</gatha1>
    <gathalast line="199">Savanti najjo suvirājitāva samayo mahāvīra aṅgīrasānaṃ.</gathalast>
    <gatha1 line="200">‘‘Girī samantāva padissamānā, mayūragīvā iva nīlavaṇṇā;</gatha1>
    <gathalast line="201">Disā rajindāva virocayanti, samayo mahāvīra aṅgīrasānaṃ.</gathalast>
    <gatha1 line="202">‘‘Mayūrasaṅghā girimuddhanasmiṃ, naccanti nārīhi samaṅgibhūtā;</gatha1>
    <gathalast line="203">Kūjanti nānāmadhurassarehi, samayo mahāvīra aṅgīrasānaṃ.</gathalast>
    <gatha1 line="204">‘‘Suvādikā nekadijā manuññā, vicittapattehi virājamānā;</gatha1>
    <gathalast line="205">Girimhi ṭhatvā abhinādayanti, samayo mahāvīra aṅgīrasānaṃ.</gathalast>
    <gatha1 line="206">‘‘Suphullapupphākaramābhikiṇṇā <pageBreak edition="Myanmar" number="0.0032" />, sugandhanānādalalaṅkatā ca;</gatha1>
    <gathalast line="207">Girī virocanti disā samantā, samayo mahāvīra aṅgīrasānaṃ.</gathalast>
    <gatha1 line="208">‘‘Jalāsayā nekasugandhagandhā, surindauyyānajalāsayāva;</gatha1>
    <gathalast line="209">Savanti najjo suvirājamānā, samayo mahāvīra aṅgīrasānaṃ.</gathalast>
    <gatha1 line="210">‘‘Vicittatitthehi alaṅkatā ca, manuññanānāmigapakkhipāsā;</gatha1>
    <gathalast line="211">Najjo virocanti susandamānā, samayo mahāvīra aṅgīrasānaṃ.</gathalast>
    <gatha1 line="212">‘‘Ubhosu passesu jalāsayesu, supupphitā cārusugandharukkhā;</gatha1>
    <gathalast line="213">Vibhūsitaggā surasundarī ca, samayo mahāvīra aṅgīrasānaṃ.</gathalast>
    <gatha1 line="214">‘‘Sugandhanānādumajālakiṇṇaṃ <pageBreak edition="Vipassana Research Institut" number="0.0029" />, vanaṃ vicittaṃ suranandanaṃva;</gatha1>
    <gathalast line="215">Manobhirāmaṃ satataṃ gatīnaṃ, samayo mahāvīra aṅgīrasānaṃ.</gathalast>
    <gatha1 line="216">‘‘Sampannanānāsuciannapānā, sabyañjanā sādurasena yuttā;</gatha1>
    <gathalast line="217">Pathesu gāme sulabhā manuññā, samayo mahāvīra aṅgīrasānaṃ.</gathalast>
    <gatha1 line="218">‘‘Virājitā āsi mahī samantā, vicittavaṇṇā kusumāsanassa;</gatha1>
    <gathalast line="219">Rattindagopehi alaṅkatāva samayo mahāvīra aṅgīrasānaṃ.</gathalast>
    <gatha1 line="220">‘‘Visuddhasaddhādiguṇehi <pageBreak edition="Myanmar" number="0.0033" /> yuttā, sambuddharājaṃ abhipatthayantā;</gatha1>
    <gathalast line="221">Bahūhi tattheva janā samantā, samayo mahāvīra aṅgīrasānaṃ.</gathalast>
    <gatha1 line="222">‘‘Vicitraārāmasupokkharañño, vicitranānāpadumehi channā;</gatha1>
    <gathalast line="223">Bhisehi khīraṃva rasaṃ pavāyati, samayo mahāvīra aṅgīrasānaṃ.</gathalast>
    <gatha1 line="224">‘‘Vicitranīlacchadanenalaṅkatā, manuññarukkhā ubhatovakāse;</gatha1>
    <gathalast line="225">Samuggatā sattasamūhabhūtā, samayo mahāvīra aṅgīrasānaṃ.</gathalast>
    <gatha1 line="226">‘‘Vicitranīlabbhamivāyataṃ vanaṃ, surindaloke iva nandanaṃ vanaṃ;</gatha1>
    <gathalast line="227">Sabbotukaṃ sādhusugandhapupphaṃ, samayo mahāvīra aṅgīrasānaṃ.</gathalast>
    <gatha1 line="228">‘‘Subhañjasaṃ yojanayojanesu, subhikkhagāmā sulabhā manuññā;</gatha1>
    <gathalast line="229">Janābhikiṇṇā sulabhannapānā, samayo mahāvīra aṅgīrasānaṃ.</gathalast>
    <gatha1 line="230">‘‘Pahūtachāyūdakarammabhūtā, nivāsinaṃ sabbasukhappadātā;</gatha1>
    <gathalast line="231">Visālasālā ca sabhā ca bahū, samayo mahāvīra aṅgīrasānaṃ.</gathalast>
    <gatha1 line="232">‘‘Vicittanānādumasaṇḍamaṇḍitā, manuññauyyānasupokkharañño;</gatha1>
    <gathalast line="233">Sumāpitā sādhusugandhagandhā, samayo mahāvīra aṅgīrasānaṃ.</gathalast>
    <gatha1 line="234">‘‘Vāto <pageBreak edition="Myanmar" number="0.0034" /> mudūsītalasādhurūpo, nabhā ca abbhā vigatā samantā;</gatha1>
    <gathalast line="235">Disā ca sabbāva virocayanti, samayo mahāvīra aṅgīrasānaṃ.</gathalast>
    <gatha1 line="236">‘‘Pathe <pageBreak edition="Vipassana Research Institut" number="0.0030" /> rajonuggamanatthameva, rattiṃ pavassanti ca mandavuṭṭhī;</gatha1>
    <gathalast line="237">Nabhe ca sūro mudukova tāpo, samayo mahāvīra aṅgīrasānaṃ.</gathalast>
    <gatha1 line="238">‘‘Madappabāhā madahatthisaṅghā, kareṇusaṅghehi sukīḷayanti;</gatha1>
    <gathalast line="239">Disā vidhāvanti ca gajjayantā, samayo mahāvīra aṅgīrasānaṃ.</gathalast>
    <gatha1 line="240">‘‘Vanaṃ sunīlaṃ abhidassanīyaṃ, nīlabbhakūṭaṃ iva rammabhūtaṃ;</gatha1>
    <gathalast line="241">Vilokitānaṃ ativimhanīyaṃ, samayo mahāvīra aṅgīrasānaṃ.</gathalast>
    <gatha1 line="242">‘‘Visuddhamabbhaṃ gaganaṃ surammaṃ, maṇimayehi samalaṅkatāva;</gatha1>
    <gathalast line="243">Disā ca sabbā atirocayanti, samayo mahāvīra aṅgīrasānaṃ.</gathalast>
    <gatha1 line="244">‘‘Gandhabbavijjādharakinnarā ca, sugītiyantā madhurassarena;</gatha1>
    <gathalast line="245">Caranti tasmiṃ pavane suramme, samayo mahāvīra aṅgīrasānaṃ.</gathalast>
    <gatha1 line="246">‘‘Kilesasaṅghassa bhitāsakehi, tapassisaṅghehi nisevitaṃ vanaṃ;</gatha1>
    <gathalast line="247">Vihāraārāmasamiddhibhūtaṃ, samayo mahāvīra aṅgīrasānaṃ.</gathalast>
    <gatha1 line="248">‘‘Samiddhinānāphalino <pageBreak edition="Myanmar" number="0.0035" /> vanantā, anākulā niccamanobhirammā;</gatha1>
    <gathalast line="249">Samādhipītiṃ abhivaḍḍhayanti, samayo mahāvīra aṅgīrasānaṃ.</gathalast>
    <gatha1 line="250">‘‘Nisevitaṃ nekadijehi niccaṃ, gāmena gāmaṃ satataṃ vasantā;</gatha1>
    <gathalast line="251">Pure pure gāmavarā ca santi, samayo mahāvīra aṅgīrasānaṃ.</gathalast>
    <gatha1 line="252">‘‘Vatthannapānaṃ sayanāsanañca, gandhañca mālañca vilepanañca;</gatha1>
    <gathalast line="253">Tahiṃ samiddhā janatā bahū ca, samayo mahāvīra aṅgīrasānaṃ.</gathalast>
    <gatha1 line="254">‘‘Puññiddhiyā sabbayasaggapattā, janā ca tasmiṃ sukhitā samiddhā;</gatha1>
    <gathalast line="255">Pahūtabhogā vividhā vasanti, samayo mahāvīra aṅgīrasānaṃ.</gathalast>
    <gatha1 line="256">‘‘Nabhe ca abbhā suvisuddhavaṇṇā, disā ca cando suvirājitova;</gatha1>
    <gathalast line="257">Rattiñca vāto mudusītalo ca, samayo mahāvīra aṅgīrasānaṃ.</gathalast>
    <gatha1 line="258">‘‘Canduggame <pageBreak edition="Vipassana Research Institut" number="0.0031" /> sabbajanā pahaṭṭhā, sakaṅgaṇe citrakathā vadantā;</gatha1>
    <gathalast line="259">Piyehi saddhiṃ abhimodayanti, samayo mahāvīra aṅgīrasānaṃ.</gathalast>
    <gatha1 line="260">‘‘Candassa raṃsīhi nabhaṃ viroci, mahī ca saṃsuddhamanuññavaṇṇā;</gatha1>
    <gathalast line="261">Disā ca sabbā parisuddharūpā, samayo mahāvīra aṅgīrasānaṃ.</gathalast>
    <gatha1 line="262">‘‘Dūre <pageBreak edition="Myanmar" number="0.0036" /> ca disvā varacandaraṃsiṃ, pupphiṃsu pupphāni mahītalasmiṃ;</gatha1>
    <gathalast line="263">Samantato gandhaguṇatthikānaṃ, samayo mahāvīra aṅgīrasānaṃ.</gathalast>
    <gatha1 line="264">‘‘Candassa raṃsīhi vilimpitāva, mahī samantā kusumenalaṅkatā;</gatha1>
    <gathalast line="265">Viroci sabbaṅgasumālinīva, samayo mahāvīra aṅgīrasānaṃ.</gathalast>
    <gatha1 line="266">‘‘Kucanti hatthīpi madena mattā, vicittapiñchā ca dijā samantā;</gatha1>
    <gathalast line="267">Karonti nādaṃ pavane suramme, samayo mahāvīra aṅgīrasānaṃ.</gathalast>
    <gatha1 line="268">‘‘Pathañca sabbaṃ paṭipajjanakkhamaṃ, iddhañca raṭṭhaṃ sadhanaṃ sabhogaṃ;</gatha1>
    <gathalast line="269">Sabbatthutaṃ sabbasukhappadānaṃ, samayo mahāvīra aṅgīrasānaṃ.</gathalast>
    <gatha1 line="270">‘‘Vanañca sabbaṃ suvicittarūpaṃ, sumāpitaṃ nandanakānanaṃva;</gatha1>
    <gathalast line="271">Yatīna pītiṃ satataṃ janeti, samayo mahāvīra aṅgīrasānaṃ.</gathalast>
    <gatha1 line="272">‘‘Alaṅkataṃ devapuraṃva rammaṃ, kapīlavatthuṃ iti nāmadheyyaṃ;</gatha1>
    <gathalast line="273">Kulanagaraṃ idha sassirikaṃ, samayo mahāvīra aṅgīrasānaṃ.</gathalast>
    <gatha1 line="274">‘‘Manuññaaṭṭālavicittarūpaṃ, suphullapaṅkeruhasaṇḍamaṇḍitaṃ;</gatha1>
    <gathalast line="275">Vicittaparikhāhi puraṃ surammaṃ, samayo mahāvīra aṅgīrasānaṃ.</gathalast>
    <gatha1 line="276">‘‘Vicittapākārañca <pageBreak edition="Myanmar" number="0.0037" /> toraṇañca, subhaṅgaṇaṃ devanivāsabhūtaṃ;</gatha1>
    <gathalast line="277">Manuññavīthi suralokasannibhaṃ, samayo mahāvīra aṅgīrasānaṃ.</gathalast>
    <gatha1 line="278">‘‘Alaṅkatā sākiyarājaputtā, virājamānā varabhūsanehi;</gatha1>
    <gathalast line="279">Surindaloke iva devaputtā, samayo mahāvīra aṅgīrasānaṃ.</gathalast>
    <gatha1 line="280">‘‘Suddhodano <pageBreak edition="Vipassana Research Institut" number="0.0032" /> munivaraṃ abhidassanāya, amaccaputte dasadhā apesayi;</gatha1>
    <gathalast line="281">Balena saddhiṃ mahatā muninda, samayo mahāvīra aṅgīrasānaṃ.</gathalast>
    <gatha1 line="282">‘‘Nevāgataṃ passati neva vācaṃ, sokābhibhūtaṃ naravīraseṭṭhaṃ;</gatha1>
    <gathalast line="283">Tosetumicchāmi narādhipattaṃ, samayo mahāvīra aṅgīrasānaṃ.</gathalast>
    <gatha1 line="284">‘‘Taṃdassanenabbhutapītirāsi, udikkhamānaṃ dvipadānamindaṃ;</gatha1>
    <gathalast line="285">Tosehi taṃ muninda guṇaseṭṭhaṃ, samayo mahāvīra aṅgīrasānaṃ.</gathalast>
    <gatha1 line="286">‘‘Āsāya kassate khettaṃ, bījaṃ āsāya vappati;</gatha1>
    <gatha1 line="287">Āsāya vāṇijā yanti, samuddaṃ dhanahārakā;</gatha1>
    <gathalast line="288">Yāya āsāya tiṭṭhāmi, sā me āsā samijjhatu.</gathalast>
    <gatha1 line="289">‘‘Nātisītaṃ <pageBreak edition="Pali Text Society" number="0.0024" /> nātiuṇhaṃ, nātidubbhikkhachātakaṃ;</gatha1>
    <gathalast line="290">Saddalā haritā bhūmi, esa kālo mahāmunī’’ti.</gathalast>
    <paragraph line="291">Atha naṃ satthā – ‘‘kiṃ nu kho, udāyi, gamanavaṇṇaṃ vaṇṇesī’’ti āha. ‘‘Bhante, tumhākaṃ pitā suddhodanamahārājā daṭṭhukāmo, karotha ñātakānaṃ saṅgaha’’nti āha. ‘‘Sādhu, udāyi, karissāmi ñātisaṅgahaṃ, tena hi bhikkhusaṅghassa ārocehi <pageBreak edition="Myanmar" number="0.0038" />, <bold>gamiyavattaṃ</bold> pūressantī’’ti āha. ‘‘Sādhu, bhante’’ti thero bhikkhusaṅghassa ārocesi.</paragraph>
    <paragraph line="292">Satthā aṅgamagadhavāsīnaṃ kulaputtānaṃ dasahi sahassehi, kapilavatthuvāsīnaṃ dasahi sahassehīti sabbeheva vīsatiyā khīṇāsavabhikkhusahassehi parivuto rājagahā nikkhamitvā divase divase yojanaṃ yojanaṃ gacchanto dvīhi māsehi kapilavatthupuraṃ sampāpuṇi. Sākiyāpi anuppatteyeva bhagavati – ‘‘amhākaṃ ñātiseṭṭhaṃ passissāmā’’ti bhagavato vasanaṭṭhānaṃ vīmaṃsamānā ‘‘nigrodhasakkassārāmo ramaṇīyo’’ti sallakkhetvā sabbaṃ paṭijagganavidhiṃ kāretvā gandhapupphahatthā paccuggamanaṃ karontā sabbālaṅkārehi samalaṅkatagattā gandhapupphacuṇṇādīhi pūjayamānā bhagavantaṃ purakkhatvā nigrodhārāmameva agamaṃsu.</paragraph>
    <paragraph line="293">Tatra bhagavā vīsatiyā khīṇāsavasahassehi parivuto paññattavarabuddhāsane nisīdi. Sākiyā <pageBreak edition="Vipassana Research Institut" number="0.0033" /> pana mānajātikā mānatthaddhā, ‘‘siddhatthakumāro amhehi daharataro, amhākaṃ kaniṭṭho bhātā, putto, bhāgineyyo, nattā’’ti cintetvā daharadahare rājakumāre āhaṃsu – ‘‘tumhe vandatha, mayaṃ tumhākaṃ piṭṭhito piṭṭhito nisīdissāmā’’ti. Tesvevaṃ nisinnesu bhagavā tesaṃ ajjhāsayaṃ oloketvā – ‘‘ime ñātakā attano moghajiṇṇabhāvena na maṃ vandanti, na panete jānanti ‘buddho nāma kīdiso, buddhabalaṃ nāma kīdisa’nti vā, ‘buddho nāma ediso, buddhabalaṃ nāma edisa’nti vā, handāhaṃ attano buddhabalaṃ iddhibalañca dassento pāṭihāriyañca kareyyaṃ, ākāse dasasahassacakkavāḷavitthataṃ sabbaratanamayaṃ caṅkamaṃ māpetvā tattha caṅkamanto mahājanassa ajjhāsayaṃ oloketvā dhammañca deseyya’’nti cintesi. Tena vuttaṃ saṅgītikārakehi bhagavato parivitakkadassanatthaṃ –</paragraph>
    <hangnum line="294" number="3"></hangnum>
    <gatha1 line="295"> ‘‘Na hete jānanti sadevamānusā, buddho ayaṃ kīdisako naruttamo;</gatha1>
    <gathalast line="296">Iddhibalaṃ paññābalañca kīdisaṃ, buddhabalaṃ lokahitassa kīdisaṃ.</gathalast>
    <hangnum line="297" number="4"></hangnum>
    <gatha1 line="298"> ‘‘Na <pageBreak edition="Myanmar" number="0.0039" /><pageBreak edition="Pali Text Society" number="0.0025" /> hete jānanti sadevamānusā, buddho ayaṃ edisako naruttamo;</gatha1>
    <gathalast line="299">Iddhibalaṃ paññābalañca edisaṃ, buddhabalaṃ lokahitassa edisaṃ.</gathalast>
    <hangnum line="300" number="5"></hangnum>
    <gatha1 line="301"> ‘‘Handāhaṃ dassayissāmi, buddhabalamanuttaraṃ;</gatha1>
    <gathalast line="302">Caṅkamaṃ māpayissāmi, nabhe ratanamaṇḍita’’nti.</gathalast>
    <paragraph line="303">Tattha <bold>na hete jānantī</bold>ti na hi ete jānanti. <bold>Na</bold>-kāro paṭisedhattho. <bold>Hi</bold>-kāro kāraṇatthe nipāto. Yasmā panete mama ñātiādayo devamanussā mayā buddhabale ca iddhibale ca anāvikate na jānanti ‘‘ediso buddho, edisaṃ iddhibala’’nti, tasmā ahaṃ mama buddhabalañca iddhibalañca dasseyyanti attho. <bold>Sadevamānusā</bold>ti ettha devāti upapattidevā adhippetā. Saha devehīti sadevā. Ke te? Mānusā, sadevā eva mānusā sadevamānusā. Atha vā <bold>devo</bold>ti sammutidevo, suddhodano rājā adhippeto. Saha devena raññā suddhodanenāti sadevā. <bold>Mānusā</bold>ti ñātimānusā, sadevā sasuddhodanā mānusā sadevamānusā sarājāno vā ete mama ñātimānusā mama balaṃ na vijānantīti attho. Sesadevāpi saṅgahaṃ gacchantiyeva. Sabbepi devā devanaṭṭhena ‘‘devā’’ti vuccanti. Devanaṃ nāma dhātuattho kīḷādi. Atha vā devā ca mānusā ca devamānusā, saha devamānusehi sadevamānusā. Ke te? Lokāti vacanaseso daṭṭhabbo. <bold>Buddho</bold>ti catusaccadhamme buddho anubuddhoti buddho. Yathāha –</paragraph>
    <gatha1 line="304">‘‘Abhiññeyyaṃ <pageBreak edition="Vipassana Research Institut" number="0.0034" /> abhiññātaṃ, bhāvetabbañca bhāvitaṃ;</gatha1>
    <gathalast line="305">Pahātabbaṃ pahīnaṃ me, tasmā buddhosmi brāhmaṇā’’ti. (ma. ni. 2.399; su. ni. 563);</gathalast>
    <paragraph line="306">Idha pana kattukārake buddhasaddasiddhi daṭṭhabbā. Adhigatavisesehi devamanussehi ‘‘sammāsambuddho vata so bhagavā’’ti evaṃ buddhattā ñātattā buddho. Idha kammakārake buddhasaddasiddhi daṭṭhabbā. Buddhamassa atthīti vā buddho, buddhavantoti attho. Taṃ sabbaṃ saddasatthānusārena veditabbaṃ. <bold>Kīdisako</bold>ti kīdiso kiṃsarikkhako kiṃsadiso kiṃvaṇṇo kiṃsaṇṭhāno dīgho vā rasso vāti attho.</paragraph>
    <paragraph line="307"><bold>Naruttamo</bold>ti <pageBreak edition="Myanmar" number="0.0040" /> narānaṃ naresu vā uttamo pavaro seṭṭhoti naruttamo. <bold>Iddhibala</bold>nti ettha ijjhanaṃ iddhi nipphattiatthena paṭilābhaṭṭhena ca iddhi. Atha vā ijjhanti tāya sattā iddhā vuddhā ukkaṃsagatā hontīti <pageBreak edition="Pali Text Society" number="0.0026" /> iddhi. Sā pana dasavidhā hoti. Yathāha –</paragraph>
    <indent line="308">‘‘Iddhiyoti dasa iddhiyo. Katamā dasa? Adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammāpayogapaccayā ijjhanaṭṭhena iddhī’’ti (paṭi. ma. 3.10).</indent>
    <paragraph line="309">Tāsaṃ idaṃ nānattaṃ – pakatiyā eko bahukaṃ āvajjeti, sataṃ vā sahassaṃ vā āvajjitvā ñāṇena adhiṭṭhāti ‘‘bahuko homī’’ti (paṭi. ma. 3.10) evaṃ vibhajitvā dassitā iddhi adhiṭṭhānavasena nipphannattā <bold>adhiṭṭhānā iddhi</bold> nāma. Tassāyamattho – abhiññāpādakaṃ catutthajjhānaṃ samāpajjitvā tato vuṭṭhāya sace sataṃ icchati ‘‘sataṃ homi, sataṃ homī’’ti kāmāvacaraparikammacittehi parikammaṃ katvā puna abhiññāpādakaṃ jhānaṃ samāpajjitvā tato vuṭṭhāya puna āvajjitvā adhiṭṭhāti, adhiṭṭhānacittena saheva sataṃ hoti. Sahassādīsupi eseva nayo.</paragraph>
    <paragraph line="310">Tattha pādakajjhānacittaṃ nimittārammaṇaṃ parikammacittāni satārammaṇāni vā sahassādīsu aññatarārammaṇāni vā, tāni ca kho vaṇṇavasena, no paṇṇattivasena. Adhiṭṭhānacittampi satārammaṇameva, taṃ pana appanācittaṃ viya gotrabhuanantarameva uppajjati rūpāvacaracatutthajhānikaṃ <pageBreak edition="Vipassana Research Institut" number="0.0035" />. So pana pakativaṇṇaṃ vijahitvā kumāravaṇṇaṃ vā dasseti nāgavaṇṇaṃ vā dasseti. Supaṇṇavaṇṇaṃ vā…pe… vividhampi senābyūhaṃ vā dassetīti (paṭi. ma. 3.13) evaṃ āgatā iddhi pakativaṇṇavijahanavikāravasena pavattattā <bold>vikubbaniddhi</bold> nāma.</paragraph>
    <paragraph line="311">‘‘Idha bhikkhu imamhā kāyā aññaṃ kāyaṃ abhinimmināti rūpiṃ manomayaṃ sabbaṅgapaccaṅgiṃ ahīnindriya’’nti (paṭi. ma. 3.14) iminā nayena āgatā iddhi sarīrasseva abbhantare aññassa manomayassa sarīrassa nipphattivasena pavattattā <bold>manomayiddhi</bold> nāma.</paragraph>
    <paragraph line="312">Ñāṇuppattito pubbe vā pacchā vā taṅkhaṇe vā tena attabhāvena paṭilabhitabbaarahattañāṇānubhāvena nibbatto viseso <pageBreak edition="Myanmar" number="0.0041" /><bold>ñāṇavipphāro iddhi</bold> nāma. Āyasmato bākulassa ca āyasmato saṃkiccassa ca ñāṇavipphārā iddhi, tesaṃ vatthu cettha kathetabbaṃ (a. ni. aṭṭha. 1.1.226).</paragraph>
    <paragraph line="313">Samādhito pubbe vā pacchā vā taṅkhaṇe vā samathānubhāvena nibbatto viseso <bold>samādhivipphārā iddhi</bold> nāma. Āyasmato sāriputtassa samādhivipphārā iddhi (udā. 34), āyasmato sañjīvassa samādhivipphārā iddhi (ma. ni. 1.507), āyasmato khāṇukoṇḍaññassa samādhivipphārā iddhi (dha. pa. aṭṭha. 1.khāṇukoṇḍaññattheravatthu), uttarāya upāsikāya samādhivipphārā iddhi (dha. pa. aṭṭha. 2.uttarāupāsikāvatthu; a. ni. aṭṭha. 1.1.262), sāmāvatiyā upāsikāya samādhivipphārā iddhīti (dha. pa. aṭṭha. 1.sāmāvatīvatthu; a. ni. aṭṭha. 1.1.260-261) tesaṃ vatthūnettha kathetabbāni, ganthavitthāradosaparihāratthaṃ pana mayā na vitthāritāni.</paragraph>
    <paragraph line="314">Katamā ariyā iddhi? Idha bhikkhu sace ākaṅkhati ‘‘paṭikkūle appaṭikkūlasaññī <pageBreak edition="Pali Text Society" number="0.0027" /> vihareyya’’nti appaṭikkūlasaññī tattha viharati, sace ākaṅkhati ‘‘appaṭikkūle paṭikkūlasaññī vihareyya’’nti paṭikkūlasaññī tattha viharati…pe… upekkhako tattha viharati sato sampajānoti (paṭi. ma. 3.17). Ayañhi cetovasippattānaṃ ariyānaṃyeva sambhavato <bold>ariyā iddhi</bold> nāma.</paragraph>
    <paragraph line="315">Katamā kammavipākajā iddhi? Sabbesaṃ pakkhīnaṃ sabbesaṃ devānaṃ paṭhamakappikānaṃ manussānaṃ ekaccānañca <pageBreak edition="Vipassana Research Institut" number="0.0036" /> vinipātikānaṃ vehāsagamanādikā <bold>kammavipākajā iddhi</bold> nāma. Katamā puññavato iddhi? Rājā cakkavattī vehāsaṃ gacchati saddhiṃ caturaṅginiyā senāya. Jaṭilakassa gahapatissa asītihattho suvaṇṇapabbato nibbatti. Ayaṃ <bold>puññavato iddhi</bold> nāma. Ghosakassa gahapatino (dha. pa. aṭṭha. 1.kumbhaghosakaseṭṭhivatthu) sattasu ṭhānesu māraṇatthāya upakkame katepi arogabhāvo <bold>puññavato iddhi</bold>. Meṇḍakaseṭṭhissa (dha. pa. aṭṭha. 2.meṇḍakaseṭṭhivatthu) aṭṭhakarīsamatte padese sattaratanamayānaṃ meṇḍakānaṃ pātubhāvo <bold>puññavato iddhi</bold>.</paragraph>
    <paragraph line="316">Katamā vijjāmayā iddhi? Vijjādharā vijjaṃ parijappitvā vehāsaṃ gacchanti, ākāse antalikkhe hatthimpi dassenti…pe… vividhampi senābyūhaṃ dassentīti (paṭi. ma. 3.18). Ādinayappavattā <bold>vijjāmayā iddhi</bold> nāma. Taṃ taṃ kammaṃ katvā nibbatto <pageBreak edition="Myanmar" number="0.0042" /> viseso ‘sammāpayogapaccayā ijjhanaṭṭhena iddhī’ti ayaṃ <bold>tattha tattha sammāpayogapaccayā ijjhanaṭṭhena iddhi</bold> nāma. Imissā dasavidhāya iddhiyā balaṃ iddhibalaṃ nāma, idaṃ mayhaṃ iddhibalaṃ na jānantīti attho (visuddhi. 2.375 ādayo).</paragraph>
    <paragraph line="317"><bold>Paññābala</bold>nti sabbalokiyalokuttaraguṇavisesadāyakaṃ arahattamaggapaññābalaṃ adhippetaṃ, tampi ete na jānanti. Keci ‘‘channaṃ asādhāraṇañāṇānametaṃ adhivacanaṃ paññābala’’nti vadanti. <bold>Buddhabala</bold>nti ettha buddhabalaṃ nāma buddhānubhāvo, dasabalañāṇāni vā. Tattha dasabalañāṇāni nāma ṭhānāṭṭhānañāṇaṃ, atītānāgatapaccuppannakammavipākajānanañāṇaṃ, sabbatthagāminipaṭipadāñāṇaṃ, anekadhātunānādhātulokajānanañāṇaṃ, nānādhimuttikañāṇaṃ, āsayānusayañāṇaṃ, jhānavimokkhasamādhisamāpattīnaṃ saṃkilesavodānavuṭṭhānesu yathābhūtañāṇaṃ, pubbenivāsānussatiñāṇaṃ, cutūpapātañāṇaṃ, āsavakkhayañāṇanti imāni dasa. Imesaṃ dasannaṃ ñāṇānaṃ adhivacanaṃ buddhabalanti. <bold>Edisa</bold>nti īdisaṃ, ayameva vā pāṭho.</paragraph>
    <paragraph line="318"><bold>Handā</bold>ti vavassaggatthe nipāto. <bold>Aha</bold>nti attānaṃ niddisati. Kiṃ vuttaṃ hoti? Yasmā panete mama ñātakā buddhabalaṃ vā buddhaguṇe vā na jānanti, kevalaṃ attano <pageBreak edition="Pali Text Society" number="0.0028" /> moghajiṇṇabhāvaṃ nissāya mānavasena sabbalokajeṭṭhaseṭṭhaṃ maṃ na vandanti. Tasmā tesaṃ mānaketu atthi, taṃ bhañjitvā vandanatthaṃ buddhabalaṃ dasseyyanti vuttaṃ hoti. <bold>Dassayissāmī</bold>ti dasseyyaṃ. ‘‘Dassessāmī’’ti ca pāṭho, soyevattho. <bold>Buddhabala</bold>nti buddhānubhāvaṃ, buddhañāṇavisesaṃ vā. <bold>Anuttara</bold>nti niruttaraṃ. <bold>Caṅkama</bold>nti caṅkamitabbaṭṭhānaṃ vuccati. <bold>Māpayissāmī</bold>ti māpeyyaṃ. ‘‘Caṅkamanaṃ māpessāmī’’ti ca pāṭho, soyevattho. <bold>Nabhe</bold>ti ākāse. <bold>Sabbaratanamaṇḍita</bold>nti sabbehi ratijananaṭṭhena ratanehi muttā-maṇi-veḷuriya-saṅkha-silā-pavāḷa-rajata-suvaṇṇa-masāragalla-lohitaṅkehi <pageBreak edition="Vipassana Research Institut" number="0.0037" /> dasahi dasahi maṇḍito alaṅkato sabbaratanamaṇḍito, taṃ sabbaratanamaṇḍitaṃ. ‘‘Nabhe ratanamaṇḍita’’nti paṭhanti keci.</paragraph>
    <paragraph line="319">Athevaṃ bhagavatā cintitamatte dasasahassacakkavāḷavāsino bhummādayo devā pamuditahadayā sādhukāramadaṃsu. Tamatthaṃ pakāsentehi saṅgītikārakehi –</paragraph>
    <hangnum line="320" number="6"></hangnum>
    <gatha1 line="321"> ‘‘Bhummā <pageBreak edition="Myanmar" number="0.0043" /> mahārājikā tāvatiṃsā, yāmā ca devā tusitā ca nimmitā;</gatha1>
    <gathalast line="322">Paranimmitā yepi ca brahmakāyikā, ānanditā vipulamakaṃsu ghosa’’nti. –</gathalast>
    <unindented line="323">Ādigāthāyo ṭhapitāti veditabbā.</unindented>
    <paragraph line="324">Tattha <bold>bhummā</bold>ti bhummaṭṭhā, pāsāṇapabbatavanarukkhādīsu ṭhitā. <bold>Mahārājikā</bold>ti mahārājapakkhikā. Bhummaṭṭhānaṃ devatānaṃ saddaṃ sutvā ākāsaṭṭhakadevatā, tato abbhavalāhakā devatā, tato uṇhavalāhakā devatā, tato sītavalāhakā devatā, tato vassavalāhakā devatā, tato vātavalāhakā devatā, tato cattāro mahārājāno, tato tāvatiṃsā, tato yāmā, tato tusitā, tato nimmānaratī, tato paranimmitavasavattī, tato brahmakāyikā, tato brahmapurohitā, tato mahābrahmāno, tato parittābhā, tato appamāṇābhā, tato ābhassarā, tato parittasubhā, tato appamāṇasubhā, tato subhakiṇhā, tato vehapphalā, tato avihā, tato atappā, tato sudassā, tato sudassī, tato akaniṭṭhā devatā saddaṃ sutvā mahantaṃ saddaṃ akaṃsu. Asaññino ca arūpāvacarasatte ca ṭhapetvā sotāyatanapavattiṭṭhāne sabbe devamanussanāgādayo pītivasaṃ gatahadayā ukkuṭṭhisaddamakaṃsūti attho. <bold>Ānanditā</bold>ti pamuditahadayā, sañjātapītisomanassā hutvāti attho. <bold>Vipula</bold>nti puthulaṃ.</paragraph>
    <paragraph line="325">Atha satthā cintitasamanantarameva odātakasiṇasamāpattiṃ samāpajjitvā – ‘‘dasasu cakkavāḷasahassesu āloko hotū’’ti <pageBreak edition="Pali Text Society" number="0.0029" /> adhiṭṭhāsi. Tena adhiṭṭhānacittena saheva āloko ahosi pathavito paṭṭhāya yāva akaniṭṭhabhavanā. Tena vuttaṃ –</paragraph>
    <hangnum line="326" number="7"></hangnum>
    <gatha1 line="327"> ‘‘Obhāsitā ca pathavī sadevakā, puthū ca lokantarikā asaṃvutā;</gatha1>
    <gathalast line="328">Tamo ca tibbo vihato tadā ahu, disvāna accherakaṃ pāṭihīra’’nti.</gathalast>
    <paragraph line="329">Tattha <pageBreak edition="Vipassana Research Institut" number="0.0038" /><pageBreak edition="Myanmar" number="0.0044" /><bold>obhāsitā</bold>ti pakāsitā. <bold>Pathavī</bold>ti etthāyaṃ pathavī catubbidhā – kakkhaḷapathavī, sasambhārapathavī, nimittapathavī, sammutipathavīti. Tāsu ‘‘katamā cāvuso, ajjhattikā pathavīdhātu? Yaṃ ajjhattaṃ paccattaṃ kakkhaḷaṃ kharigata’’ntiādīsu (vibha. 173) vuttā ayaṃ <bold>kakkhaḷapathavī</bold> nāma. ‘‘Yo pana bhikkhu pathaviṃ khaṇeyya vā khaṇāpeyya vā’’tiādīsu (pāci. 85) vuttā sasambhārapathavī, ye ca kesādayo vīsati koṭṭhāsā, ayolohādayo ca bāhirā; sāpi vaṇṇādīhi sambhārehi saddhiṃ pathavīti <bold>sasambhārapathavī</bold> nāma. ‘‘Pathavīkasiṇameko sañjānātī’’tiādīsu (dī. ni. 3.360) <bold>nimittapathavī</bold> ‘‘ārammaṇapathavī’’tipi vuccati. Pathavīkasiṇajhānalābhī devaloke nibbatto āgamanavasena ‘‘pathavīdevo’’ti nāmaṃ labhati. Vuttañhetaṃ – ‘‘āpo ca devā pathavī’’tiādīsu (dī. ni. 2.340) ayaṃ <bold>sammutipathavī,</bold> paññattipathavī nāmāti veditabbā. Idha pana sasambhārapathavī adhippetā (ma. ni. aṭṭha. 1.2 pathavīvāravaṇṇanā).</paragraph>
    <paragraph line="330"><bold>Sadevakā</bold>ti sadevalokā. ‘‘Sadevatā’’tipi pāṭho atthi ce sundarataraṃ, sadevako manussaloko obhāsitoti attho. <bold>Puthū</bold>ti bahū. <bold>Lokantarikā</bold>ti asurakāyanarakānametaṃ adhivacanaṃ, tā pana tiṇṇaṃ cakkavāḷānaṃ antarā ekā lokantarikā hoti, tiṇṇaṃ sakaṭacakkānaṃ aññamaññaṃ āhacca ṭhitānaṃ majjhe okāso viya ekeko lokantarikanirayo, parimāṇato aṭṭhayojanasahasso hoti. <bold>Asaṃvutā</bold>ti heṭṭhā appatiṭṭhā. <bold>Tamo cā</bold>ti andhakāro. <bold>Tibbo</bold>ti bahalo ghano. Candimasūriyālokābhāvato niccandhakārova hoti. <bold>Vihato</bold>ti viddhasto. <bold>Tadā</bold>ti yadā pana bhagavā sattesu kāruññataṃ paṭicca pāṭihāriyakaraṇatthaṃ ālokaṃ phari, tadā so tamo tibbo lokantarikāsu ṭhito, vihato viddhasto ahosīti attho.</paragraph>
    <paragraph line="331"><bold>Accheraka</bold>nti accharāpaharaṇayoggaṃ, vimhayavasena aṅgulīhi paharaṇayogganti attho. <bold>Pāṭihīra</bold>nti paṭipakkhaharaṇato pāṭihīraṃ. Paṭiharati sattānaṃ diṭṭhimānopagatāni <pageBreak edition="Pali Text Society" number="0.0030" /> cittānīti vā pāṭihīraṃ, appasannānaṃ sattānaṃ pasādaṃ paṭiāharatīti vā pāṭihīraṃ. ‘‘Pāṭihera’’ntipi pāṭho, soyevattho. Ettha ālokavidhānavisesassetaṃ adhivacanaṃ. <bold>Disvāna accherakaṃ</bold><pageBreak edition="Myanmar" number="0.0045" /><bold>pāṭihīra</bold>nti ettha devā ca manussā ca lokantarikāsu nibbattasattāpi ca taṃ bhagavato pāṭihāriyaṃ disvā paramappītisomanassaṃ agamaṃsūti idaṃ vacanaṃ āharitvā attho daṭṭhabbo, itarathā na pubbena vā paraṃ, na parena vā pubbaṃ yujjati.</paragraph>
    <paragraph line="332">Idāni <pageBreak edition="Vipassana Research Institut" number="0.0039" /> na kevalaṃ manussalokesuyeva āloko atthi, sabbattha tividhepi saṅkhārasattokāsasaṅkhāte loke ālokoyevāti dassanatthaṃ –</paragraph>
    <hangnum line="333" number="8"></hangnum>
    <gatha1 line="334"> ‘‘Sadevagandhabbamanussarakkhase,</gatha1>
    <gatha2 line="335">Ābhā uḷārā vipulā ajāyatha;</gatha2>
    <gatha3 line="336">Imasmiṃ loke parasmiñcobhayasmiṃ,</gatha3>
    <gathalast line="337">Adho ca uddhaṃ tiriyañca vitthata’’nti. – ayaṃ gāthā vuttā;</gathalast>
    <paragraph line="338">Tattha <bold>devā</bold>ti sammutidevā upapattidevā visuddhidevāti sabbepi devā idha saṅgahitā. Devā ca gandhabbā ca manussā ca rakkhasā ca devagandhabbamanussarakkhasā. Saha devagandhabbamanussarakkhasehīti <bold>sadevagandhabbamanussarakkhaso</bold>. Ko pana so? Loko, tasmiṃ sadevagandhabbamanussarakkhase loke. <bold>Ābhā</bold>ti āloko. <bold>Uḷārā</bold>ti etthāyaṃ uḷāra-saddo madhuraseṭṭhavipulādīsu dissati. Tathā hesa ‘‘uḷārāni khādanīyabhojanīyāni khādanti bhuñjantī’’tiādīsu (ma. ni. 1.366) madhure dissati. ‘‘Uḷārāya kho pana bhavaṃ vacchāyano pasaṃsāya samaṇaṃ gotamaṃ pasaṃsatī’’tiādīsu (ma. ni. 1.288) seṭṭhe. ‘‘Atikkamma devānaṃ devānubhāvaṃ appamāṇo uḷāro obhāso’’tiādīsu (dī. ni. 2.32; ma. ni. 3.201) vipule. Svāyaṃ idha seṭṭhe daṭṭhabbo (dī. ni. aṭṭha. 3.142; vi. va. aṭṭha. 1). <bold>Vipulā</bold>ti appamāṇā. <bold>Ajāyathā</bold>ti uppajji udapādi pavattittha. <bold>Imasmiṃ loke parasmiñcā</bold>ti imasmiṃ manussaloke ca parasmiṃ devaloke cāti attho. <bold>Ubhayasmi</bold>nti tadubhayasmiṃ, ajjhattabahiddhādīsu viya daṭṭhabbaṃ. <bold>Adho cā</bold>ti avīciādīsu nirayesu. <bold>Uddha</bold>nti bhavaggatopi uddhaṃ ajaṭākāsepi. <bold>Tiriyañcā</bold>ti tiriyatopi dasasu cakkavāḷasahassesu. <bold>Vitthata</bold>nti visaṭaṃ. Andhakāraṃ vidhamitvā vuttappakāraṃ lokañca <pageBreak edition="Pali Text Society" number="0.0031" /> padesañca ajjhottharitvā ābhā <pageBreak edition="Myanmar" number="0.0046" /> pavattitthāti attho. Atha vā <bold>tiriyañca vitthata</bold>nti tiriyato vitthataṃ mahantaṃ, appamāṇaṃ padesaṃ ābhā pharitvā aṭṭhāsīti attho.</paragraph>
    <paragraph line="339">Atha bhagavā dasasahassacakkavāḷesu ālokapharaṇaṃ katvā abhiññāpādakaṃ catutthajjhānaṃ samāpajjitvā tato vuṭṭhāya āvajjitvā adhiṭṭhānacittena ākāsamabbhuggantvā tesaṃ ñātīnaṃ sīsesu pādapaṃsuṃ okiramāno viya mahatiyā devamanussaparisāya majjhe yamakapāṭihāriyaṃ dasseti. Taṃ pana pāḷito evaṃ veditabbaṃ (paṭi. ma. 1.116) –</paragraph>
    <indent line="340">‘‘Katamaṃ <pageBreak edition="Vipassana Research Institut" number="0.0040" /> tathāgatassa yamakapāṭihīre ñāṇaṃ? Idha tathāgato yamakapāṭihīraṃ karoti asādhāraṇaṃ sāvakehi uparimakāyato aggikkhandho pavattati, heṭṭhimakāyato udakadhārā pavattati. Heṭṭhimakāyato aggikkhandho pavattati, uparimakāyato udakadhārā pavattati…pe… puratthimakāyato aggikkhandho pavattati, pacchimakāyato udakadhārā pavattati. Pacchimakāyato aggikkhandho pavattati, puratthimakāyato udakadhārā pavattati…pe… dakkhiṇaakkhito aggikkhandho pavattati, vāmaakkhito udakadhārā pavattati. Vāmaakkhito aggikkhandho pavattati, dakkhiṇaakkhito udakadhārā pavattati…pe… dakkhiṇakaṇṇasotato aggikkhandho pavattati, vāmakaṇṇasotato udakadhārā pavattati. Vāmakaṇṇasotato aggikkhandho pavattati, dakkhiṇakaṇṇasotato udakadhārā pavattati…pe… dakkhiṇanāsikāsotato aggikkhandho pavattati, vāmanāsikāsotato udakadhārā pavattati. Vāmanāsikāsotato aggikkhandho pavattati, dakkhiṇanāsikāsotato udakadhārā pavattati…pe… dakkhiṇaaṃsakūṭato aggikkhandho pavattati, vāmaaṃsakūṭato udakadhārā pavattati. Vāmaaṃsakūṭato aggikkhandho pavattati, dakkhiṇaaṃsakūṭato udakadhārā pavattati…pe… dakkhiṇahatthato aggikkhandho pavattati, vāmahatthato udakadhārā pavattati. Vāmahatthato aggikkhandho pavattati, dakkhiṇahatthato udakadhārā pavattati…pe… dakkhiṇapassato aggikkhandho pavattati, vāmapassato udakadhārā pavattati. Vāmapassato <pageBreak edition="Myanmar" number="0.0047" /> aggikkhandho pavattati, dakkhiṇapassato udakadhārā pavattati…pe… dakkhiṇapādato aggikkhandho pavattati, vāmapādato udakadhārā pavattati. Vāmapādato aggikkhandho pavattati, dakkhiṇapādato udakadhārā pavattati…pe… aṅgulaṅgulehi aggikkhandho pavattati, aṅgulantarikāhi udakadhārā pavattati. Aṅgulantarikāhi aggikkhandho pavattati, aṅgulaṅgulehi udakadhārā pavattati…pe… ekekalomato aggikkhandho pavattati, ekekalomato udakadhārā pavattati. Lomakūpato lomakūpato aggikkhandho pavattati, lomakūpato lomakūpato udakadhārā pavattati – channaṃ vaṇṇānaṃ nīlānaṃ pītakānaṃ lohitakānaṃ odātānaṃ mañjiṭṭhānaṃ pabhassarānaṃ.</indent>
    <indent line="341">‘‘Bhagavā caṅkamati, nimmito tiṭṭhati vā nisīdati vā seyyaṃ vā kappeti. Bhagavā tiṭṭhati, nimmito caṅkamati vā nisīdati vā seyyaṃ vā kappeti. Bhagavā nisīdati, nimmito caṅkamati vā tiṭṭhati vā seyyaṃ vā kappeti. Bhagavā seyyaṃ kappeti, nimmito caṅkamati vā tiṭṭhati vā nisīdati vā. Nimmito caṅkamati, bhagavā tiṭṭhati vā nisīdati vā seyyaṃ vā kappeti. Nimmito tiṭṭhati, bhagavā caṅkamati vā nisīdati vā seyyaṃ vā kappeti. Nimmito nisīdati, bhagavā caṅkamati vā <pageBreak edition="Vipassana Research Institut" number="0.0041" /> tiṭṭhati vā seyyaṃ vā kappeti. Nimmito seyyaṃ kappeti, bhagavā caṅkamati vā tiṭṭhati vā nisīdati vā, idaṃ tathāgatassa yamakapāṭihīre ñāṇanti veditabbaṃ’’.</indent>
    <paragraph line="342">Tassa pana bhagavato tejokasiṇasamāpattivasena uparimakāyato aggikkhandho pavattati. Āpokasiṇasamāpattivasena heṭṭhimakāyato udakadhārā pavattatīti puna udakadhārāya pavattaṭṭhānato aggikkhandho pavattati, aggikkhandhassa pavattaṭṭhānato udakadhārā pavattatīti dassetuṃ, ‘‘heṭṭhimakāyato aggikkhandho pavattati, uparimakāyato udakadhārā pavattatī’’ti vuttanti veditabbā. Eseva nayo sesapadesupi. Aggikkhandho panettha udakadhārāya asammissova ahosi. Tathā udakadhārā aggikkhandhena. Rasmīsu pana dutiyā dutiyā rasmi purimāya purimāya yamakā viya ekakkhaṇe pavattati. Dvinnañca cittānaṃ ekakkhaṇe pavatti nāma <pageBreak edition="Myanmar" number="0.0048" /> natthi, buddhānaṃ pana bhavaṅgaparivāsassa lahukatāya pañcahākārehi ciṇṇavasitāya etā rasmiyo ekakkhaṇe viya pavattanti, tassā pana rasmiyā āvajjanaparikammādhiṭṭhānāni visuṃyeva. Nīlarasmiatthāya hi bhagavā <pageBreak edition="Pali Text Society" number="0.0032" /> nīlakasiṇaṃ samāpajjati. Pītarasmiādīnaṃ atthāya pītakasiṇādīni samāpajjati.</paragraph>
    <paragraph line="343">Evaṃ bhagavato yamakapāṭihīre kayiramāne sakalassāpi dasasahassacakkavāḷassa alaṅkārakaraṇakālo viya ahosi. Tena vuttaṃ –</paragraph>
    <hangnum line="344" number="9"></hangnum>
    <gatha1 line="345"> ‘‘Sattuttamo anadhivaro vināyako, satthā ahū devamanussapūjito;</gatha1>
    <gathalast line="346">Mahānubhāvo satapuññalakkhaṇo, dassesi accherakaṃ pāṭihīra’’nti.</gathalast>
    <paragraph line="347">Tattha <bold>sattuttamo</bold>ti attano sīlādīhi guṇehi sabbesu sattesu uttamo pavaro seṭṭhoti sattuttamo, sattānaṃ vā uttamo sattuttamo. <bold>Satta</bold>nti hi ñāṇassa nāmaṃ, tena dasabalacatuvesārajjachaasādhāraṇañāṇasaṅkhātena sattena seṭṭho uttamoti sattuttamo, samānādhikaraṇavasena satto uttamoti vā sattuttamo. Yadi evaṃ ‘‘uttamasatto’’ti vattabbaṃ uttama-saddassa pubbanipātapāṭhato. Na panesa bhedo aniyamato bahulavacanato ca naruttamapurisuttamanaravarādi-saddā viya daṭṭhabbo. Atha vā sattaṃ uttamaṃ yassa so sattuttamo, idhāpi ca uttama-saddassa pubbanipāto bhavati. Uttamasattoti visesanassa pubbanipātapāṭhato ‘‘cittagū paddhagū’’ti ettha viyāti nāyaṃ doso. Ubhayavisesanato vā āhitaggiādipāṭho viya daṭṭhabbo. <bold>Vināyako</bold>ti bahūhi vinayanūpāyehi satte vineti dametīti vināyako. <bold>Satthā</bold>ti <pageBreak edition="Vipassana Research Institut" number="0.0042" /> diṭṭhadhammikasamparāyikatthehi yathārahaṃ satte anusāsatīti satthā. <bold>Ahū</bold>ti ahosi. <bold>Devamanussapūjito</bold>ti dibbehi pañcakāmaguṇehi dibbanti kīḷantīti devā. Manassa ussannattā manussā, devā ca manussā ca devamanussā, devamanussehi <pageBreak edition="Myanmar" number="0.0049" /> pūjito devamanussapūjito. Pupphādipūjāya ca paccayapūjāya ca pūjito, apacitoti attho. Kasmā pana devamanussānameva gahaṇaṃ kataṃ, nanu bhagavā tiracchānagatehipi āravāḷakāḷāpalāladhanapālapālileyyakanāgādīhi sātāgirāḷavakahemavatasūcilomakharalomayakkhādīhi vinipātagatehipi pūjitoyevāti? Saccamevetaṃ, ukkaṭṭhaparicchedavasena sabbapuggalaparicchedavasena cetaṃ vuttanti veditabbaṃ. <bold>Mahānubhāvo</bold>ti mahatā buddhānubhāvena samannāgato. <bold>Satapuññalakkhaṇo</bold>ti anantesu cakkavāḷesu sabbe sattā ekekaṃ puññakammaṃ satakkhattuṃ kareyyuṃ ettakehi janehi katakammaṃ bodhisatto sayameva ekako sataguṇaṃ katvā nibbatto. Tasmā ‘‘satapuññalakkhaṇo’’ti vuccati. Keci pana ‘‘satena satena puññakammena nibbattaekekalakkhaṇo’’ti vadanti. ‘‘Evaṃ sante yo koci buddho bhaveyyā’’ti taṃ aṭṭhakathāsu paṭikkhittaṃ. <bold>Dassesī</bold>ti <pageBreak edition="Pali Text Society" number="0.0033" /> sabbesaṃ devamanussānaṃ ativimhayakaraṃ yamakapāṭihāriyaṃ dassesi.</paragraph>
    <paragraph line="348">Atha satthā ākāse pāṭihāriyaṃ katvā mahājanassa cittācāraṃ oloketvā tassa ajjhāsayānukūlaṃ dhammakathaṃ caṅkamanto kathetukāmo ākāse dasasahassacakkavāḷavitthataṃ sabbaratanamayaṃ ratanacaṅkamaṃ māpesi. Tena vuttaṃ –</paragraph>
    <hangnum line="349" number="10"></hangnum>
    <gatha1 line="350"> ‘‘So yācito devavarena cakkhumā, atthaṃ samekkhitvā tadā naruttamo;</gatha1>
    <gathalast line="351">Caṅkamaṃ māpayi lokanāyako, suniṭṭhitaṃ sabbaratananimmita’’nti.</gathalast>
    <paragraph line="352">Tattha <bold>so</bold>ti so satthā. <bold>Yācito</bold>ti paṭhamameva aṭṭhame sattāhe dhammadesanāya yācitoti attho. <bold>Devavarenā</bold>ti sahampatibrahmunā. <bold>Cakkhumā</bold>ti ettha cakkhatīti cakkhu, samavisamaṃ vibhāvayatīti attho. Taṃ pana cakkhu duvidhaṃ – ñāṇacakkhu, maṃsacakkhūti. Tattha ñāṇacakkhu pañcavidhaṃ – buddhacakkhu, dhammacakkhu, samantacakkhu, dibbacakkhu, paññācakkhūti. Tesu <bold>buddhacakkhu</bold> nāma āsayānusayañāṇañceva indriyaparopariyattañāṇañca, yaṃ ‘‘buddhacakkhunā lokaṃ volokento’’ti (dī. ni. 2.69; ma. ni. 1.283; 2.339; saṃ. ni. 1.172; mahāva. 9) āgataṃ. <bold>Dhammacakkhu</bold> nāma heṭṭhimā <pageBreak edition="Myanmar" number="0.0050" /> tayo maggā tīṇi ca phalāni, yaṃ ‘‘virajaṃ vītamalaṃ dhammacakkhuṃ udapādī’’ti (dī. ni. 1.355; saṃ. ni. 5.1081; mahāva. 16; paṭi. ma. 2.30) āgataṃ. <bold>Samantacakkhu</bold> nāma sabbaññutaññāṇaṃ <pageBreak edition="Vipassana Research Institut" number="0.0043" />, yaṃ ‘‘tathūpamaṃ dhammamayaṃ, sumedha, pāsādamāruyha samantacakkhū’’ti (dī. ni. 2.70; ma. ni. 1.282; 2.338; saṃ. ni. 1.172; mahāva. 8) āgataṃ. <bold>Dibbacakkhu</bold> nāma ālokavaḍḍhanena uppannābhiññācittena sampayuttañāṇaṃ, yaṃ ‘‘dibbena cakkhunā visuddhenā’’ti (ma. ni. 1.148, 284, 385, 432; 2.341; 3.82, 261; mahāva. 10) āgataṃ. <bold>Paññācakkhu</bold> nāma ‘‘cakkhuṃ udapādi, ñāṇaṃ udapādī’’ti (saṃ. ni. 5.1082; mahāva. 15; kathā. 405; paṭi. ma. 2.30) ettha pubbenivāsādiñāṇaṃ paññācakkhūti āgataṃ.</paragraph>
    <paragraph line="353"><bold>Maṃsacakkhu</bold> nāma ‘‘cakkhuñca paṭicca rūpe cā’’ti (ma. ni. 1.204, 400; 3.421, 425-426; saṃ. ni. 2.43; 4.60; kathā. 465, 467) ettha pasādamaṃsacakkhu vuttaṃ (dī. ni. aṭṭha. 1.213). Taṃ pana duvidhaṃ – sasambhāracakkhu pasādacakkhūti. Tesu yvāyaṃ akkhikūpake akkhipattakehi parivārito maṃsapiṇḍo yattha catasso dhātuyo vaṇṇagandharasojā sambhavo jīvitaṃ bhāvo cakkhupasādo kāyapasādoti <pageBreak edition="Pali Text Society" number="0.0034" /> saṅkhepato terasa sambhārā honti. Vitthārato pana sambhavamānāni catusamuṭṭhānāni chattiṃsa jīvitaṃ bhāvo cakkhupasādo kāyapasādoti ime kammasamuṭṭhānā cattāro cāti sasambhārā honti, idaṃ <bold>sasambhāracakkhu</bold> nāma. Yaṃ pana setamaṇḍalaparicchinnena kaṇhamaṇḍalena parivārite diṭṭhamaṇḍale sanniviṭṭhaṃ rūpadassanasamatthaṃ pasādamattaṃ, idaṃ <bold>pasādacakkhu</bold> nāma. Sabbāni panetāni ekavidhāni aniccato saṅkhatato, duvidhāni sāsavānāsavato lokiyalokuttarato, tividhāni bhūmito upādiṇṇattikato, catubbidhāni ekantaparittaappamāṇāniyatārammaṇato, pañcavidhāni rūpanibbānārūpasabbārammaṇānārammaṇavasena, chabbidhāni honti buddhacakkhādivasena. Iccevametāni vuttappakārāni cakkhūni assa bhagavato santīti bhagavā <bold>cakkhumā</bold>ti vuccati. <bold>Atthaṃ samekkhitvā</bold>ti caṅkamaṃ māpetvā, dhammadesanānimittaṃ devamanussānaṃ hitatthaṃ upaparikkhitvā upadhāretvāti adhippāyo. <bold>Māpayī</bold>ti māpesi. <bold>Lokanāyako</bold>ti saggamokkhābhimukhaṃ lokaṃ nayatīti lokanāyako. <bold>Suniṭṭhita</bold>nti suṭṭhu niṭṭhitaṃ, pariyositanti attho. <bold>Sabbaratananimmita</bold>nti dasavidharatanamayaṃ.</paragraph>
    <paragraph line="354">Idāni <pageBreak edition="Myanmar" number="0.0051" /> bhagavato tividhapāṭihāriyasampattidassanatthaṃ –</paragraph>
    <hangnum line="355" number="11"></hangnum>
    <gatha1 line="356"> ‘‘Iddhī ca ādesanānusāsanī, tipāṭihīre bhagavā vasī ahu;</gatha1>
    <gathalast line="357">Caṅkamaṃ māpayi lokanāyako, suniṭṭhitaṃ sabbaratananimmita’’nti. – vuttaṃ;</gathalast>
    <paragraph line="358">Tattha <pageBreak edition="Vipassana Research Institut" number="0.0044" /><bold>iddhī</bold>ti iddhividhaṃ iddhipāṭihāriyaṃ nāma. Taṃ pana ekopi hutvā bahudhā hoti, bahudhāpi hutvā eko hotītiādinayappavattaṃ (dī. ni. 1.239; ma. ni. 1.147; paṭi. ma. 3.10). <bold>Ādesanā</bold>ti parassa cittācāraṃ ñatvā kathanaṃ ādesanāpāṭihāriyaṃ, taṃ sāvakānañca buddhānañca satatadhammadesanā. <bold>Anusāsanī</bold>ti anusāsanipāṭihāriyaṃ, tassa tassa ajjhāsayānukūlamovādoti attho. Iti etāni tīṇi pāṭihāriyāni. Tattha iddhipāṭihāriyena anusāsanipāṭihāriyaṃ mahāmoggallānassa āciṇṇaṃ, ādesanāpāṭihāriyena anusāsanipāṭihāriyaṃ dhammasenāpatissa, anusāsanipāṭihāriyaṃ pana buddhānaṃ satatadhammadesanā. <bold>Tipāṭihīre</bold>ti <pageBreak edition="Pali Text Society" number="0.0035" /> etesu tīsu pāṭihāriyesūti attho. <bold>Bhagavā</bold>ti idaṃ guṇavisiṭṭhasattuttamagarugāravādhivacanaṃ. Vuttañhetaṃ porāṇehi –</paragraph>
    <gatha1 line="359">‘‘Bhagavāti vacanaṃ seṭṭhaṃ, bhagavāti vacanamuttamaṃ;</gatha1>
    <gathalast line="360">Garugāravayutto so, bhagavā tena vuccatī’’ti. (visuddhi. 1.142; ma. ni. aṭṭha. 1.mūlapariyāyasuttavaṇṇanā; pārā. aṭṭha. 1.1 verañjakaṇḍavaṇṇanā; itivu. aṭṭha. nidānavaṇṇanā; mahāni. aṭṭha. 50);</gathalast>
    <paragraph line="361"><bold>Vasī</bold>ti etasmiṃ tividhepi pāṭihāriye vasippatto, ciṇṇavasīti attho. <bold>Vasiyo</bold> nāma pañca vasiyo – āvajjanasamāpajjanaadhiṭṭhānavuṭṭhānapaccavekkhaṇasaṅkhātā. Tatra yaṃ yaṃ jhānaṃ yathicchakaṃ yadicchakaṃ yāvaticchakaṃ āvajjati āvajjanāya dandhāyitattaṃ natthīti sīghaṃ āvajjetuṃ samatthatā <bold>āvajjanavasī</bold> nāma. Tathā yaṃ yaṃ jhānaṃ yathicchakaṃ…pe… samāpajjati samāpajjanāya dandhāyitattaṃ natthīti sīghaṃ samāpajjanasamatthatā <bold>samāpajjanavasī</bold> nāma. Dīghaṃ kālaṃ ṭhapetuṃ samatthatā <bold>adhiṭṭhānavasī</bold> nāma. Tatheva lahuṃ vuṭṭhātuṃ samatthatā <bold>vuṭṭhānavasī</bold> nāma. <bold>Paccavekkhaṇavasī</bold><pageBreak edition="Myanmar" number="0.0052" /> pana paccavekkhaṇajavanāneva honti tāni āvajjanānantarāneva hutvā uppajjantīti āvajjanavasiyā eva vuttāni. Iti imāsu pañcasu vasīsu ciṇṇavasitā vasī nāma hoti. Tena vuttaṃ – ‘‘tipāṭihīre bhagavā vasī ahū’’ti.</paragraph>
    <paragraph line="362">Idāni tassa ratanacaṅkamassa nimmitavidhānassa dassanatthaṃ –</paragraph>
    <hangnum line="363" number="12"></hangnum>
    <gatha1 line="364"> ‘‘Dasasahassīlokadhātuyā, sinerupabbatuttame;</gatha1>
    <gathalast line="365">Thambheva dassesi paṭipāṭiyā, caṅkame ratanāmaye’’ti. – ādigāthāyo vuttā;</gathalast>
    <paragraph line="366">Tattha <pageBreak edition="Vipassana Research Institut" number="0.0045" /><bold>dasasahassīlokadhātuyā</bold>ti dasasu cakkavāḷasahassesu. <bold>Sinerupabbatuttame</bold>ti mahāmerusaṅkhāte seṭṭhapabbate. <bold>Thambhevā</bold>ti thambhe viya dasacakkavāḷasahassesu ye sinerupabbatā, te paṭipāṭiyā ṭhite suvaṇṇathambhe viya katvā tesaṃ upari caṅkamaṃ māpetvā dassesīti attho. <bold>Ratanāmaye</bold>ti ratanamaye.</paragraph>
    <paragraph line="367" number="13"><bold>Dasasahassī atikkammā</bold>ti ratanacaṅkamaṃ pana bhagavā māpento tassa ekaṃ koṭiṃ sabbapariyantaṃ pācīnacakkavāḷamukhavaṭṭiṃ ekaṃ koṭiṃ pacchimacakkavāḷamukhavaṭṭiṃ atikkamitvā ṭhitaṃ katvā māpesi. Tena vuttaṃ –</paragraph>
    <gatha1 line="368">‘‘Dasasahassī atikkamma, caṅkamaṃ māpayī jino;</gatha1>
    <gathalast line="369">Sabbasoṇṇamayā passe, caṅkame ratanāmaye’’ti.</gathalast>
    <paragraph line="370">Tattha <bold>jino</bold>ti kilesārijayanato jino. <bold>Sabbasoṇṇamayā passe</bold>ti tassa pana evaṃ nimmitassa caṅkamassa <pageBreak edition="Pali Text Society" number="0.0036" /> ubhayapassesu suvaṇṇamayā paramaramaṇīyā mariyādabhūmi ahosi, majjhe maṇimayāti adhippāyo.</paragraph>
    <paragraph line="371" number="14"><bold>Tulāsaṅghāṭā</bold>ti tulāyugaḷā, tā nānāratanamayāti veditabbā. <bold>Anuvaggā</bold>ti anurūpā. <bold>Sovaṇṇaphalakatthatā</bold>ti sovaṇṇamayehi phalakehi atthatā, tulāsaṅghātānaṃ upari suvaṇṇamayo padaracchadoti attho. <bold>Vedikā sabbasovaṇṇā</bold>ti vedikā pana sabbāpi suvaṇṇamayā, yā panesā caṅkamanaparikkhepavedikā, sā ekāva aññehi ratanehi asammissāti attho. <bold>Dubhato passesu nimmitā</bold>ti ubhosu passesu nimmitā. <bold>Da</bold>-kāro padasandhikaro.</paragraph>
    <paragraph line="372" number="15"><bold>Maṇimuttāvālukākiṇṇā</bold>ti <pageBreak edition="Myanmar" number="0.0053" /> maṇimuttāmayavālukākiṇṇā. Atha vā maṇayo ca muttā ca vālukā ca maṇimuttāvālukā. Tāhi maṇimuttāvālukāhi ākiṇṇā santhatāti maṇimuttāvālukākiṇṇā. <bold>Nimmito</bold>ti iminākārena nimmito kato. <bold>Ratanāmayo</bold>ti sabbaratanamayo, caṅkamoti attho. <bold>Obhāseti disā sabbā</bold>ti sabbāpi dasa disā obhāseti pakāseti. <bold>Sataraṃsīvā</bold>ti sahassaraṃsiādicco viya. <bold>Uggato</bold>ti udito. Yathā pana abbhuggato sahassaraṃsi sabbāpi dasa disā obhāseti, evameva esopi sabbaratanamayo caṅkamo obhāsetīti attho.</paragraph>
    <gathalast line="373">Idāni <pageBreak edition="Vipassana Research Institut" number="0.0046" /> pana niṭṭhite caṅkame tattha bhagavato pavattidassanatthaṃ –</gathalast>
    <hangnum line="374" number="16"></hangnum>
    <gatha1 line="375"> ‘‘Tasmiṃ caṅkamane dhīro, dvattiṃsavaralakkhaṇo;</gatha1>
    <gathalast line="376">Virocamāno sambuddho, caṅkame caṅkamī jino.</gathalast>
    <hangnum line="377" number="17"></hangnum>
    <gatha1 line="378"> ‘‘Dibbaṃ mandāravaṃ pupphaṃ, padumaṃ pārichattakaṃ;</gatha1>
    <gathalast line="379">Caṅkamane okiranti, sabbe devā samāgatā.</gathalast>
    <hangnum line="380" number="18"></hangnum>
    <gatha1 line="381"> ‘‘Passanti taṃ devasaṅghā, dasasahassī pamoditā;</gatha1>
    <gathalast line="382">Namassamānā nipatanti, tuṭṭhahaṭṭhā pamoditā’’ti. – gāthāyo vuttā;</gathalast>
    <paragraph line="383">Tattha <bold>dhīro</bold>ti dhitiyutto. <bold>Dvattiṃsavaralakkhaṇo</bold>ti suppatiṭṭhitapādatalādīhi dvattiṃsamahāpurisalakkhaṇehi samannāgatoti attho. <bold>Dibba</bold>nti devaloke bhavaṃ jātaṃ dibbaṃ. <bold>Pārichattaka</bold>nti devānaṃ tāvatiṃsānaṃ koviḷārarukkhassa nissandena samantā yojanasataparimāṇo paramadassanīyo pāricchattakarukkho nibbatti. Yasmiṃ pupphite sakalaṃ devanagaraṃ ekasurabhigandhavāsitaṃ hoti, tassa kusumareṇuokiṇṇāni navakanakavimānāni piñjarāni hutvā khāyanti. Imassa pana pāricchattakarukkhassa pupphañca pāricchattakanti vuttaṃ. <bold>Caṅkame okirantī</bold>ti tasmiṃ ratanacaṅkame avakiranti, tena vuttappakārena pupphena tasmiṃ caṅkame caṅkamamānaṃ bhagavantaṃ pūjentīti attho. <bold>Sabbe devā</bold>ti kāmāvacaradevādayo devā. Tenāha ‘‘passanti <pageBreak edition="Pali Text Society" number="0.0037" /> taṃ devasaṅghā’’ti. Taṃ bhagavantaṃ ratanacaṅkamane caṅkamantaṃ sakesu ālayesupi passantīti attho. <bold>Dasasahassī</bold>ti bhummatthe paccattavacanaṃ, dasasahassiyaṃ devasaṅghā taṃ passantīti attho. <bold>Pamoditā</bold>ti pamuditā. <bold>Nipatantī</bold>ti <pageBreak edition="Myanmar" number="0.0054" /> sannipatanti. <bold>Tuṭṭhahaṭṭhā</bold>ti pītivasena tuṭṭhahaṭṭhā. <bold>Pamoditā</bold>ti idāni vattabbehi tāvatiṃsādidevehi saddhinti sambandho daṭṭhabbo, itarathā punaruttidosato na muccati. Atha vā pamoditā taṃ bhagavantaṃ passanti, tuṭṭhahaṭṭhā pamoditā tahiṃ tahiṃ sannipatantīti attho.</paragraph>
    <paragraph line="384">Idāni ye passiṃsu ye sannipatiṃsu, te sarūpato dassetuṃ –</paragraph>
    <hangnum line="385" number="19"></hangnum>
    <gatha1 line="386"> ‘‘Tāvatiṃsā ca yāmā ca, tusitā cāpi devatā;</gatha1>
    <gatha2 line="387">Nimmānaratino devā, ye devā vasavattino;</gatha2>
    <gathalast line="388">Udaggacittā sumanā, passanti lokanāyakaṃ.</gathalast>
    <hangnum line="389" number="20"></hangnum>
    <gatha1 line="390"> ‘‘Sadevagandhabbamanussarakkhasā <pageBreak edition="Vipassana Research Institut" number="0.0047" />, nāgā supaṇṇā atha vāpi kinnarā;</gatha1>
    <gathalast line="391">Passanti taṃ lokahitānukampakaṃ, nabheva accuggatacandamaṇḍalaṃ.</gathalast>
    <hangnum line="392" number="21"></hangnum>
    <gatha1 line="393"> ‘‘Ābhassarā subhakiṇhā, vehapphalā akaniṭṭhā ca devatā;</gatha1>
    <gathalast line="394">Susuddhasukkavatthavasanā, tiṭṭhanti pañjalīkatā.</gathalast>
    <hangnum line="395" number="22"></hangnum>
    <gatha1 line="396"> ‘‘Muñcanti pupphaṃ pana pañcavaṇṇikaṃ, mandāravaṃ candanacuṇṇamissitaṃ;</gatha1>
    <gathalast line="397">Bhamenti celāni ca ambare tadā, aho jino lokahitānukampako’’ti. –</gathalast>
    <unindented line="398">Imā gāthāyo vuttā.</unindented>
    <paragraph line="399">Tattha <bold>udaggacittā</bold>ti pītisomanassavasena udaggacittā. <bold>Sumanā</bold>ti udaggacittattā eva sumanā. <bold>Lokahitānukampaka</bold>nti lokahitañca lokānukampakañca. Lokahitena vā anukampakaṃ lokahitānukampakaṃ. <bold>Nabheva accuggatacandamaṇḍala</bold>nti ettha ākāse abhinavoditaṃ paripuṇṇaṃ sabbopaddavavinimuttaṃ saradasamaye candamaṇḍalaṃ viya buddhasiriyā virocamānaṃ nayanānandakaraṃ passantīti attho.</paragraph>
    <paragraph line="400"><bold>Ābhassarā</bold>ti ukkaṭṭhaparicchedavasena vuttaṃ. Parittābhaappamāṇābhaābhassarāparittamajjhimapaṇītabhedena dutiyajjhānenābhinibbattā sabbeva gahitāti <pageBreak edition="Myanmar" number="0.0055" /> veditabbā. <bold>Subhakiṇhā</bold>ti idaṃ ukkaṭṭhaparicchedavaseneva vuttaṃ, tasmā parittasubhaappamāṇasubhasubhakiṇhāparittādibhedena tatiyajjhānena nibbattā sabbeva gahitāti veditabbā. <bold>Vehapphalā</bold>ti vipulā phalāti vehapphalā. Te catutthajjhānanibbattā asaññasattehi ekatalavāsino. Heṭṭhā pana paṭhamajjhānanibbattā brahmakāyikādayo dassitā. Tasmā idha na dassitā. Cakkhusotānamabhāvato asaññasattā ca arūpino ca idha na uddiṭṭhā. <bold>Akaniṭṭhā ca devatā</bold>ti idhāpi ukkaṭṭhaparicchedavaseneva vuttaṃ. Tasmā avihātappasudassāsudassiakaniṭṭhasaṅkhātā pañcapi suddhāvāsā gahitāti veditabbā. <bold>Susuddhasukkavatthavasanā</bold>ti suṭṭhu suddhāni susuddhāni sukkāni odātāni. Susuddhāni sukkāni vatthāni nivatthāni ceva pārutāni ca yehi <pageBreak edition="Pali Text Society" number="0.0038" /> te susuddhasukkavatthavasanā, paridahitaparisuddhapaṇḍaravatthāti attho. ‘‘Susuddhasukkavasanā’’tipi pāṭho. <bold>Pañjalīkatā</bold>ti katapañjalikā kamalamakulasadisaṃ añjaliṃ sirasi katvā tiṭṭhanti.</paragraph>
    <paragraph line="401"><bold>Muñcantī</bold>ti <pageBreak edition="Vipassana Research Institut" number="0.0048" /> okiranti. <bold>Pupphaṃ panā</bold>ti kusumaṃ pana. ‘‘Pupphāni vā’’tipi pāṭho, vacanavipariyāso daṭṭhabbo, attho panassa soyeva. <bold>Pañcavaṇṇika</bold>nti pañcavaṇṇaṃ – nīlapītalohitodātamañjiṭṭhakavaṇṇavasena pañcavaṇṇaṃ. <bold>Candanacuṇṇamissita</bold>nti candanacuṇṇena missitaṃ. <bold>Bhamenti celānī</bold>ti bhamayanti vatthāni. <bold>Aho jino lokahitānukampako</bold>ti ‘‘aho jino lokahito aho ca lokahitānukampako aho kāruṇiko’’ti evamādīni thutivacanāni uggirantā. Muñcanti pupphaṃ bhamayanti celānīti sambandho.</paragraph>
    <paragraph line="402">Idāni tehi payuttāni thutivacanāni dassetuṃ imā gāthāyo vuttā –</paragraph>
    <hangnum line="403" number="23"></hangnum>
    <gatha1 line="404"> ‘‘Tuvaṃ satthā ca ketū ca, dhajo yūpo ca pāṇinaṃ;</gatha1>
    <gathalast line="405">Parāyano patiṭṭhā ca, dīpo ca dvipaduttamo.</gathalast>
    <hangnum line="406" number="24"></hangnum>
    <gatha1 line="407"> ‘‘Dasasahassīlokadhātuyā, devatāyo mahiddhikā;</gatha1>
    <gathalast line="408">Parivāretvā namassanti, tuṭṭhahaṭṭhā pamoditā.</gathalast>
    <hangnum line="409" number="25"></hangnum>
    <gatha1 line="410"> ‘‘Devatā devakaññā ca, pasannā tuṭṭhamānasā;</gatha1>
    <gathalast line="411">Pañcavaṇṇikapupphehi, pūjayanti narāsabhaṃ.</gathalast>
    <hangnum line="412" number="26"></hangnum>
    <gatha1 line="413"> ‘‘Passanti taṃ devasaṅghā, pasannā tuṭṭhamānasā;</gatha1>
    <gathalast line="414">Pañcavaṇṇikapupphehi, pūjayanti narāsabhaṃ.</gathalast>
    <hangnum line="415" number="27"></hangnum>
    <gatha1 line="416"> ‘‘Aho <pageBreak edition="Myanmar" number="0.0056" /> acchariyaṃ loke, abbhutaṃ lomahaṃsanaṃ;</gatha1>
    <gathalast line="417">Na medisaṃ bhūtapubbaṃ, accheraṃ lomahaṃsanaṃ.</gathalast>
    <hangnum line="418" number="28"></hangnum>
    <gatha1 line="419"> ‘‘Sakasakamhi bhavane, nisīditvāna devatā;</gatha1>
    <gathalast line="420">Hasanti tā mahāhasitaṃ, disvānaccherakaṃ nabhe.</gathalast>
    <hangnum line="421" number="29"></hangnum>
    <gatha1 line="422"> ‘‘Ākāsaṭṭhā ca bhūmaṭṭhā, tiṇapanthanivāsino;</gatha1>
    <gathalast line="423">Katañjalī namassanti, tuṭṭhahaṭṭhā pamoditā.</gathalast>
    <hangnum line="424" number="30"></hangnum>
    <gatha1 line="425"> ‘‘Yepi dīghāyukā nāgā, puññavanto mahiddhiko;</gatha1>
    <gathalast line="426">Pamoditā namassanti, pūjayanti naruttamaṃ.</gathalast>
    <hangnum line="427" number="31"></hangnum>
    <gatha1 line="428"> ‘‘Saṅgītiyo <pageBreak edition="Vipassana Research Institut" number="0.0049" /> pavattenti, ambare anilañjase;</gatha1>
    <gathalast line="429">Cammanaddhāni vādenti, disvānaccherakaṃ nabhe.</gathalast>
    <hangnum line="430" number="32"></hangnum>
    <gatha1 line="431"> ‘‘Saṅkhā ca paṇavā ceva, athopi ḍiṇḍimā bahū;</gatha1>
    <gathalast line="432">Antalikkhasmiṃ vajjanti, disvānaccherakaṃ nabhe.</gathalast>
    <hangnum line="433" number="33"></hangnum>
    <gatha1 line="434"> ‘‘Abbhuto vata no ajja, uppajji lomahaṃsano;</gatha1>
    <gathalast line="435">Dhuvamatthasiddhiṃ labhāma, khaṇo no paṭipādito.</gathalast>
    <hangnum line="436" number="34"></hangnum>
    <gatha1 line="437"> ‘‘Buddhoti tesaṃ sutvāna, pīti uppajji tāvade;</gatha1>
    <gathalast line="438">Buddho buddhoti kathayantā, tiṭṭhanti pañjalīkatā.</gathalast>
    <hangnum line="439" number="35"></hangnum>
    <gatha1 line="440"> ‘‘Hiṅkārā sādhukārā ca, ukkuṭṭhi sampahaṃsanaṃ;</gatha1>
    <gathalast line="441">Pajā ca vividhā gagane, vattanti pañjalīkatā.</gathalast>
    <hangnum line="442" number="36"></hangnum>
    <gatha1 line="443"> ‘‘Gāyanti seḷenti ca vādayanti ca, bhujāni pothenti ca naccayanti ca;</gatha1>
    <gathalast line="444">Muñcanti pupphaṃ pana pañcavaṇṇikaṃ, mandāravaṃ candanacuṇṇamissitaṃ.</gathalast>
    <hangnum line="445" number="37"></hangnum>
    <gatha1 line="446"> ‘‘Yathā tuyhaṃ mahāvīra, pādesu cakkalakkhaṇaṃ;</gatha1>
    <gathalast line="447">Dhajavajirapaṭākā, vaḍḍhamānaṅkusācita’’nti.</gathalast>
    <paragraph line="448">Tattha idhalokaparalokahitatthaṃ sāsatīti <bold>satthā. Ketū</bold>ti ketuno apacitikātabbaṭṭhena ketu viyāti ketu. <bold>Dhajo</bold>ti indadhajo samussayaṭṭhena dassanīyaṭṭhena ca tuvaṃ dhajo viyāti dhajoti. Atha <pageBreak edition="Myanmar" number="0.0057" /> vā yathā hi loke yassa kassaci dhajaṃ disvāva – ‘‘ayaṃ dhajo itthannāmassā’’ti dhajavā dhajīti paññāyati, evameva bhagavā paññānibbānādhigamāya bhagavantaṃ disvāva nibbānādhigamo paññāyati. Tena vuttaṃ – <bold>‘‘dhajo yūpo cā’’</bold>ti. <bold>Kūṭadantasutte</bold> vuttānaṃ dānādiāsavakkhayañāṇapariyosānānaṃ sabbayāgānaṃ yajanatthāya samussito yūpo tuvanti attho. <bold>Parāyano</bold>ti paṭisaraṇaṃ. <bold>Patiṭṭhā</bold>ti yathā mahāpathavī sabbapāṇīnaṃ ādhārabhāvena patiṭṭhā nissayabhūtā, evaṃ tuvampi patiṭṭhābhūtā. <bold>Dīpo cā</bold>ti padīpo. Yathā caturaṅge tamasi vattamānānaṃ sattānaṃ āropito padīpo rūpasandassano hoti. Evaṃ avijjandhakāre vattamānānaṃ sattānaṃ paramatthasandassano padīpo tuvanti attho. Atha vā mahāsamudde bhinnanāvānaṃ sattānaṃ samuddadīpo <pageBreak edition="Vipassana Research Institut" number="0.0050" /> yathā patiṭṭhā <pageBreak edition="Pali Text Society" number="0.0039" /> hoti, evaṃ tuvampi saṃsārasāgare alabbhaneyyapatiṭṭhe osīdantānaṃ pāṇīnaṃ dīpo viyāti dīpoti attho.</paragraph>
    <paragraph line="449"><bold>Dvipaduttamo</bold>ti dvipadānaṃ uttamo dvipaduttamo, ettha pana niddhāraṇalakkhaṇassa abhāvato chaṭṭhīsamāsassa paṭisedho natthi, niddhāraṇalakkhaṇāya chaṭṭhiyā samāso paṭisiddho. Sammāsambuddho pana apadānaṃ dvipadānaṃ catuppadānaṃ bahuppadānaṃ rūpīnaṃ arūpīnaṃ saññīnaṃ asaññīnaṃ nevasaññīnāsaññīnaṃ uttamova. Kasmā panidha ‘‘dvipaduttamo’’ti vuttoti ce? Seṭṭhataravasena. Imasmiñhi loke seṭṭho nāma uppajjamāno apadacatuppadabahuppadesupi nuppajjati. Ayaṃ dvipadesuyeva uppajjati. Kataradvipadesūti? Manussesu ceva devesu ca. Manussesu uppajjamāno tisahassimahāsahassilokadhātu vase kattuṃ samattho buddho hutvā nibbattati. Devesu uppajjamāno dasasahassilokadhātu vasavattī mahābrahmā hutvā nibbattati. So tassa kappiyakārako vā ārāmiko vā sampajjati. Iti tatopi seṭṭhataravasena ‘‘dvipaduttamo’’ti vutto.</paragraph>
    <paragraph line="450"><bold>Dasasahassilokadhātuyā</bold>ti dasasahassisaṅkhātāya lokadhātuyā. <bold>Mahiddhikā</bold>ti mahatiyā iddhiyā yuttā, mahānubhāvāti attho. <bold>Parivāretvā</bold>ti bhagavantaṃ samantato parikkhipitvā. <bold>Pasannā</bold>ti sañjātasaddhā. <bold>Narāsabha</bold>nti narapuṅgavaṃ. <bold>Aho acchariya</bold>nti ettha andhassa pabbatārohanaṃ viya niccaṃ na hotīti acchariyaṃ, accharāyogganti vā acchariyaṃ, ‘‘aho, idaṃ vimhaya’’nti accharaṃ paharituṃ yuttanti attho. <bold>Abbhuta</bold>nti <pageBreak edition="Myanmar" number="0.0058" /> abhūtapubbaṃ abhūtanti abbhutaṃ. Ubhayampetaṃ vimhayāvahassādhivacanaṃ. <bold>Lomahaṃsana</bold>nti lomānaṃ uddhaggabhāvakaraṇaṃ. <bold>Na medisaṃ bhūtapubba</bold>nti na mayā īdisaṃ bhūtapubbaṃ, abbhutaṃ diṭṭhanti attho. Diṭṭhanti vacanaṃ āharitvā gahetabbaṃ. <bold>Acchera</bold>nti acchariyaṃ.</paragraph>
    <paragraph line="451"><bold>Sakasakamhi bhavane</bold>ti attano attano bhavane. <bold>Nisīditvānā</bold>ti upavissa. <bold>Devatā</bold>ti idaṃ pana vacanaṃ devānampi devadhītānampi sādhāraṇavacananti veditabbaṃ. <bold>Hasantitā</bold>ti tā devatā mahāhasitaṃ hasanti, pītivasaṃ gatahadayatāya mihitamattaṃ akatvā aṭṭahāsaṃ hasantīti attho. <bold>Nabhe</bold>ti ākāse.</paragraph>
    <paragraph line="452"><bold>Ākāsaṭṭhā</bold>ti ākāse vimānādīsu ṭhitā, eseva nayo bhūmaṭṭhesupi. <bold>Tiṇapanthanivāsino</bold>ti <pageBreak edition="Pali Text Society" number="0.0040" /> tiṇaggesu ceva panthesu ca nivāsino. <bold>Puññavanto</bold>ti mahāpuññā. <bold>Mahiddhikā</bold>ti mahānubhāvā. <bold>Saṅgītiyo pavattentī</bold>ti devanāṭakasaṅgītiyo pavattenti, tathāgataṃ pūjanatthāya payujjantīti attho. <bold>Ambare</bold>ti ākāse. <bold>Anilañjase</bold>ti anilapathe, ambarassa anekatthattā <pageBreak edition="Vipassana Research Institut" number="0.0051" /> ‘‘anilañjase’’ti vuttaṃ, purimasseva vevacanaṃ. <bold>Cammanaddhānī</bold>ti cammavinaddhāni. Ayameva vā pāṭho, devadundubhiyoti attho. <bold>Vādentī</bold>ti vādayanti devatā.</paragraph>
    <paragraph line="453"><bold>Saṅkhā</bold>ti dhamanasaṅkhā. <bold>Paṇavā</bold>ti tanumajjhaturiyavisesā. <bold>Ḍiṇḍimā</bold>ti tiṇavākhuddakabheriyo vuccanti. <bold>Vajjantī</bold>ti vādayanti. <bold>Abbhuto vata no</bold>ti acchariyo vata nu. <bold>Uppajjī</bold>ti uppanno. <bold>Lomahaṃsano</bold>ti lomahaṃsanakaro. <bold>Dhuva</bold>nti yasmā pana abbhuto ayaṃ satthā loke uppanno, tasmā dhuvaṃ avassaṃ atthasiddhiṃ labhāmāti adhippāyo. <bold>Labhāmā</bold>ti labhissāma. <bold>Khaṇo</bold>ti aṭṭhakkhaṇavirahito navamo khaṇoti attho. <bold>No</bold>ti amhākaṃ. <bold>Paṭipādito</bold>ti paṭiladdho.</paragraph>
    <paragraph line="454"><bold>Buddhoti tesaṃ sutvānā</bold>ti buddhoti idaṃ vacanaṃ sutvā tesaṃ devānaṃ pañcavaṇṇā pīti udapādīti attho. <bold>Tāvade</bold>ti tasmiṃ kāle. <bold>Hiṅkārā</bold>ti hiṅkārasaddā, hiṃhinti yakkhādayo pahaṭṭhakāle karonti. <bold>Sādhukārā</bold>ti sādhukārasaddā ca pavattanti. <bold>Ukkuṭṭhī</bold>ti ukkuṭṭhisaddo ca unnādasaddo cāti attho. <bold>Pajā</bold>ti devādayo adhippetā. Keci ‘‘paṭākā vividhā gagane vattantī’’ti paṭhanti. <bold>Gāyantī</bold>ti buddhaguṇapaṭisaṃyuttaṃ gītaṃ gāyanti.</paragraph>
    <paragraph line="455"><bold>Seḷentī</bold>ti <pageBreak edition="Myanmar" number="0.0059" /> mukhena seḷitasaddaṃ karonti. <bold>Vādayantī</bold>ti <pageBreak edition="Pali Text Society" number="0.0041" /> mahatī vipañcikāmakaramukhādayo vīṇā ca turiyāni ca tathāgatassa pūjanatthāya vādenti payojenti. <bold>Bhujāni pothentī</bold>ti bhuje apphoṭenti. Liṅgavipariyāso daṭṭhabbo. <bold>Naccanti cā</bold>ti aññe ca naccāpenti sayañca naccanti.</paragraph>
    <paragraph line="456"><bold>Yathā tuyhaṃ mahāvīra, pādesu cakkalakkhaṇa</bold>nti ettha yena pakārena <bold>yathā</bold>. Mahāvīriyena yogato <bold>mahāvīro. Pādesu cakkalakkhaṇa</bold>nti tava ubhosu pādatalesu sahassāraṃ sanemikaṃ sanābhikaṃ sabbākāraparipūraṃ cakkalakkhaṇaṃ sobhatīti attho. <bold>Cakka</bold>-saddo panāyaṃ sampattirathaṅgairiyāpathadānaratanadhammakhuracakkalakkhaṇādīsu dissati. ‘‘Cattārimāni, bhikkhave, cakkāni yehi samannāgatānaṃ devamanussāna’’ntiādīsu (a. ni. 4.31) sampattiyaṃ dissati. ‘‘Cakkaṃva vahato pada’’ntiādīsu (dha. pa. 1) rathaṅge. ‘‘Catucakkaṃ navadvāra’’ntiādīsu (saṃ. ni. 1.29) iriyāpathe. ‘‘Dadaṃ bhuñja ca mā ca pamādo, cakkaṃ vattaya sabbapāṇina’’nti (jā. 1.7.149) ettha dāne. ‘‘Dibbaṃ cakkaratanaṃ pātubhūta’’nti (dī. ni. 2.243; 3.85; ma. ni. 3.256) ettha ratanacakke. ‘‘Mayā pavattitaṃ cakka’’nti (su. ni. 562; bu. vaṃ. 28.17) ettha pana dhammacakke. ‘‘Icchāhatassa <pageBreak edition="Vipassana Research Institut" number="0.0052" /> posassa, cakkaṃ bhamati matthake’’ti (jā. 1.1.104; 1.5.103) ettha khuracakke, paharaṇacakketi attho. ‘‘Pādatalesu cakkāni jātānī’’ti (dī. ni. 2.35; 3.200, 204; ma. ni. 2.386) ettha lakkhaṇe. Idhāpi lakkhaṇacakke daṭṭhabbo (ma. ni. aṭṭha. 1.148; a. ni. aṭṭha. 1.1.187; 2.4.8; paṭi. ma. aṭṭha. 2.2.44). <bold>Dhajavajirapaṭākā, vaḍḍhamānaṅkusācita</bold>nti dhajena ca vajirena ca paṭākāya ca vaḍḍhamānena ca aṅkusena ca ācitaṃ alaṅkataṃ parivāritaṃ pādesu cakkalakkhaṇanti attho. Cakkalakkhaṇe pana gahite sesalakkhaṇāni gahitāneva honti. Tathā asīti anubyañjanāni byāmappabhā ca. Tasmā tehi dvattiṃsamahāpurisalakkhaṇāsītianubyañjanabyāmappabhāhi samalaṅkato bhagavato kāyo sabbaphāliphullo viya pāricchattako vikasitapadumaṃ viya kamalavanaṃ vividharatanavicittaṃ viya navakanakatoraṇaṃ tārāmarīcivirājitamiva gaganatalaṃ ito cito ca vidhāvamānā vipphandamānā chabbaṇṇabuddharasmiyo muñcamāno ativiya sobhati.</paragraph>
    <paragraph line="457">Idāni <pageBreak edition="Myanmar" number="0.0060" /> bhagavato rūpakāyadhammakāyasampattidassanatthaṃ –</paragraph>
    <hangnum line="458" number="38"></hangnum>
    <gatha1 line="459"> ‘‘Rūpe sīle samādhimhi, paññāya ca asādiso;</gatha1>
    <gathalast line="460">Vimuttiyā asamasamo, dhammacakkappavattane’’ti. – ayaṃ gāthā vuttā;</gathalast>
    <paragraph line="461">Tattha <bold>rūpe</bold>ti ayaṃ <bold>rūpa</bold>-saddo khandhabhavanimittapaccayasarīravaṇṇasaṇṭhānādīsu <pageBreak edition="Pali Text Society" number="0.0042" /> dissati. Yathāha – ‘‘yaṃ kiñci rūpaṃ atītānāgatapaccuppanna’’nti (ma. ni. 1.361; 3.86, 89; vibha. 2; mahāva. 22) ettha rūpakkhandhe dissati. ‘‘Rūpūpapattiyā maggaṃ bhāvetī’’ti (dha. sa. 160-161; vibha. 624) ettha rūpabhave. ‘‘Ajjhattaṃ arūpasaññī bahiddhā rūpāni passatī’’ti (dī. ni. 3.338; ma. ni. 2.249; a. ni. 1.435-442; dha. sa. 204-205) ettha kasiṇanimitte. ‘‘Sarūpā, bhikkhave, uppajjanti pāpakā akusalā dhammā no arūpā’’ti (a. ni. 2.83) ettha paccaye. ‘‘Ākāso parivārito rūpantveva saṅkhaṃ gacchatī’’ti (ma. ni. 1.306) ettha sarīre. ‘‘Cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; 3.421, 425-426; saṃ. ni. 4.60; kathā. 465) ettha vaṇṇe. ‘‘Rūpappamāṇo rūpappasanno’’ti (a. ni. 4.65) ettha saṇṭhāne. Idhāpi saṇṭhāne daṭṭhabbo (a. ni. aṭṭha. 1.1.1 rūpādivaggavaṇṇanā). <bold>Sīle</bold>ti catubbidhe sīle. <bold>Samādhimhī</bold>ti tividhepi samādhimhi. <bold>Paññāyā</bold>ti lokiyalokuttarāya paññāya. <bold>Asādiso</bold>ti asadiso anupamo. <bold>Vimuttiyā</bold>ti phalavimuttiyā <pageBreak edition="Vipassana Research Institut" number="0.0053" />. <bold>Asamasamo</bold>ti asamā atītā buddhā tehi asamehi buddhehi sīlādīhi samoti asamasamo. Ettāvatā bhagavato rūpakāyasampatti dassitā.</paragraph>
    <paragraph line="462">Idāni bhagavato kāyabalādiṃ dassetuṃ –</paragraph>
    <hangnum line="463" number="39"></hangnum>
    <gatha1 line="464"> ‘‘Dasanāgabalaṃ kāye, tuyhaṃ pākatikaṃ balaṃ;</gatha1>
    <gathalast line="465">Iddhibalena asamo, dhammacakkappavattane’’ti. – vuttaṃ;</gathalast>
    <paragraph line="466">Tattha <bold>dasanāgabala</bold>nti dasachaddantanāgabalaṃ. Duvidhañhi tathāgatassa balaṃ – kāyabalaṃ, ñāṇabalañcāti. Tattha kāyabalaṃ hatthikulānusārena veditabbaṃ. Kathaṃ?</paragraph>
    <gatha1 line="467">‘‘Kāḷāvakañca <pageBreak edition="Myanmar" number="0.0061" /> gaṅgeyyaṃ, paṇḍaraṃ tambapiṅgalaṃ;</gatha1>
    <gathalast line="468">Gandhamaṅgalahemañca, uposathachaddantime dasā’’ti.(ma. ni. aṭṭha. 1.148; saṃ. ni. aṭṭha. 2.2.22; a. ni. aṭṭha. 3.10.21; dī. ni. aṭṭha. 2.198; vibha. aṭṭha. 760; udā. aṭṭha. 75; cūḷani. aṭṭha. 81; paṭi. ma. aṭṭha. 2.2.44) –</gathalast>
    <unindented line="469">Imāni dasa hatthikulāni veditabbāni. Kāḷāvakoti pakatihatthikulaṃ. Yaṃ dasannaṃ purisānaṃ kāyabalaṃ, taṃ ekassa kāḷāvakassa hatthino balaṃ. Yaṃ dasannaṃ kāḷāvakānaṃ balaṃ, taṃ ekassa gaṅgeyyassāti eteneva upāyena yāva chaddantabalaṃ netabbanti. Yaṃ dasannaṃ chaddantānaṃ balaṃ, taṃ ekassa <bold>tathāgatassa balaṃ,</bold> nārāyanabalaṃ vajirabalanti idameva vuccati. Tadetaṃ pakatihatthigaṇanāya hatthikoṭisahassānaṃ balaṃ, purisagaṇanāya dasannaṃ <pageBreak edition="Pali Text Society" number="0.0043" /> purisakoṭisahassānaṃ balaṃ hoti. Idaṃ tāva tathāgatassa pakatikāyabalaṃ, ñāṇabalaṃ pana appameyyaṃ dasabalañāṇaṃ catuvesārajjañāṇaṃ aṭṭhasu parisāsu akampanañāṇaṃ catuyoniparicchedakañāṇaṃ pañcagatiparicchedakañāṇaṃ cuddasa buddhañāṇānīti evamādikaṃ ñāṇabalaṃ. Idha pana kāyabalaṃ adhippetaṃ. <bold>Kāye, tuyhaṃ pākatikaṃ bala</bold>nti tañca pana tava kāye pākatikabalanti attho. Tasmā ‘‘dasanāgabala’’nti dasachaddantanāgabalanti attho.</unindented>
    <paragraph line="470">Idāni ñāṇabalaṃ dassento <bold>‘‘iddhibalena asamo, dhammacakkappavattane’’</bold>ti āha. Tattha <bold>iddhibalena asamo</bold>ti vikubbanādhiṭṭhānādinā iddhibalena <pageBreak edition="Vipassana Research Institut" number="0.0054" /> asamo asadiso anupamo. <bold>Dhammacakkappavattane</bold>ti desanāñāṇepi asamoti attho.</paragraph>
    <paragraph line="471">Idāni ‘‘yo evamādiguṇasamannāgato satthā, so sabbalokekanāyako, taṃ satthāraṃ namassathā’’ti tathāgatassa paṇāmane niyogadassanatthaṃ –</paragraph>
    <hangnum line="472" number="40"></hangnum>
    <gatha1 line="473"> ‘‘Evaṃ sabbaguṇūpetaṃ, sabbaṅgasamupāgataṃ;</gatha1>
    <gathalast line="474">Mahāmuniṃ kāruṇikaṃ, lokanāthaṃ namassathā’’ti. – vuttaṃ;</gathalast>
    <paragraph line="475">Tattha <bold>eva</bold>nti vuttappakāranidassane nipāto. <bold>Sabbaguṇūpeta</bold>nti ettha <bold>sabbo</bold>ti ayaṃ niravasesavācī. <bold>Guṇo</bold>ti ayaṃ <bold>guṇa</bold>-saddo anekesu atthesu <pageBreak edition="Myanmar" number="0.0062" /> dissati. Tathā hesa – ‘‘anujānāmi, bhikkhave, ahatānaṃ vatthānaṃ diguṇaṃ saṅghāṭi’’nti (dī. ni. aṭṭha. 1.546; mahāva. 348) ettha paṭalatthe dissati. ‘‘Accenti kālā tarayanti rattiyo, vayoguṇā anupubbaṃ jahantī’’ti (saṃ. ni. 1.4) ettha rāsatthe. ‘‘Sataguṇā dakkhiṇā pāṭikaṅkhitabbā’’ti (ma. ni. 3.379) ettha ānisaṃsatthe. ‘‘Antaṃ antaguṇaṃ’’ (dī. ni. 2.377; ma. ni. 1.110, 302; 2.114; 3.154, 349; khu. pā. 3.dvattiṃsākāra) ‘‘kayirā mālāguṇe bahū’’ti (dha. pa. 53) ettha bandhanatthe. ‘‘Aṭṭhaguṇasamupetaṃ, abhiññābalamāhari’’nti (bu. vaṃ. 2.29) ettha sampattiatthe. Idhāpi sampattiatthe daṭṭhabbo (dī. ni. aṭṭha. 1.546; ma. ni. aṭṭha. 1.166; cūḷani. aṭṭha. 136). Tasmā sabbehi lokiyalokuttarehi guṇehi sabbasampattīhi upetaṃ samannāgatanti attho. <bold>Sabbaṅgasamupāgata</bold>nti sabbehi buddhaguṇehi guṇaṅgehi vā samupāgataṃ samannāgataṃ. <bold>Mahāmuni</bold>nti aññehi paccekabuddhādīhi munīhi adhikabhāvato mahanto munīti vuccati mahāmuni. <bold>Kāruṇika</bold>nti <pageBreak edition="Pali Text Society" number="0.0044" /> karuṇāguṇayogato kāruṇikaṃ. <bold>Lokanātha</bold>nti sabbalokekanāthaṃ, sabbalokehi ‘‘ayaṃ no dukkhopatāpassa āhantā sametā’’ti evamāsīsīyatīti attho.</paragraph>
    <paragraph line="476">Idāni dasabalassa sabbanipaccākārassa arahabhāvadassanatthaṃ –</paragraph>
    <hangnum line="477" number="41"></hangnum>
    <gatha1 line="478"> ‘‘Abhivādanaṃ thomanañca, vandanañca pasaṃsanaṃ;</gatha1>
    <gathalast line="479">Namassanañca pūjañca, sabbaṃ arahasī tuvaṃ.</gathalast>
    <hangnum line="480" number="42"></hangnum>
    <gatha1 line="481"> ‘‘Ye <pageBreak edition="Vipassana Research Institut" number="0.0055" /> keci loke vandaneyyā, vandanaṃ arahanti ye;</gatha1>
    <gathalast line="482">Sabbaseṭṭho mahāvīra, sadiso te na vijjatī’’ti. – vuttaṃ;</gathalast>
    <paragraph line="483">Tattha <bold>abhivādana</bold>nti aññehi attano abhivādanakārāpanaṃ. <bold>Thomana</bold>nti parammukhato thuti. <bold>Vandana</bold>nti paṇāmanaṃ. <bold>Pasaṃsana</bold>nti sammukhato pasaṃsanaṃ. <bold>Namassana</bold>nti añjalikaraṇaṃ, manasā namassanaṃ vā. <bold>Pūjana</bold>nti mālāgandhavilepanādīhi pūjanañca. <bold>Sabba</bold>nti sabbampi taṃ vuttappakāraṃ sakkāravisesaṃ tuvaṃ arahasi yuttoti attho. <bold>Ye keci loke vandaneyyā</bold>ti ye keci loke vanditabbā vandanīyā vandanaṃ arahanti. <bold>Ye</bold>ti ye pana loke <pageBreak edition="Myanmar" number="0.0063" /> vandanaṃ arahanti. Idaṃ pana purimapadasseva vevacanaṃ. <bold>Sabbaseṭṭho</bold>ti sabbesaṃ tesaṃ seṭṭho uttamo, tvaṃ mahāvīra sadiso te loke koci na vijjatīti attho.</paragraph>
    <paragraph line="484">Atha bhagavati yamakapāṭihāriyaṃ dassetvā ratanacaṅkamaṃ māpetvā tatra caṅkamamāne āyasmā sāriputto rājagahe viharati gijjhakūṭe pabbate pañcahi parivārabhikkhusatehi. Atha thero bhagavantaṃ olokento addasa kapilapure ākāse ratanacaṅkame caṅkamamānaṃ. Tena vuttaṃ –</paragraph>
    <hangnum line="485" number="43"></hangnum>
    <gatha1 line="486"> ‘‘Sāriputto mahāpañño, samādhijjhānakovido;</gatha1>
    <gathalast line="487">Gijjhakūṭe ṭhitoyeva, passati lokanāyaka’’nti. – ādi;</gathalast>
    <paragraph line="488">Tattha <bold>sāriputto</bold>ti rūpasāriyā nāma brāhmaṇiyā puttoti sāriputto. <bold>Mahāpañño</bold>ti mahatiyā soḷasavidhāya paññāya samannāgatoti mahāpañño. <bold>Samādhijjhānakovido</bold>ti ettha <bold>samādhī</bold>ti cittaṃ samaṃ ādahati ārammaṇe ṭhapetīti samādhi. So tividho hoti savitakkasavicāro avitakkavicāramatto avitakkaavicāro samādhīti. <bold>Jhāna</bold>nti paṭhamajjhānaṃ dutiyajjhānaṃ tatiyajjhānaṃ catutthajjhānanti <pageBreak edition="Pali Text Society" number="0.0045" /> imehi paṭhamajjhānādīhi mettājhānādīnipi saṅgahitāneva honti, jhānampi duvidhaṃ hoti lakkhaṇūpanijjhānaṃ ārammaṇūpanijjhānanti. Tattha aniccādilakkhaṇaṃ upanijjhāyatīti vipassanāñāṇaṃ ‘‘lakkhaṇūpanijjhāna’’nti vuccati. Paṭhamajjhānādikaṃ pana ārammaṇūpanijjhānato paccanīkajhāpanato vā jhānanti vuccati. Samādhīsu ca jhānesu ca kovidoti samādhijjhānakovido, samādhijjhānakusaloti attho. <bold>Gijjhakūṭe</bold>ti evaṃnāmake pabbate ṭhitoyeva <bold>passatī</bold>ti passi.</paragraph>
    <paragraph line="489" number="44"><bold>Suphullaṃ</bold><pageBreak edition="Vipassana Research Institut" number="0.0056" /><bold>sālarājaṃ vā</bold>ti samavaṭṭakkhandhaṃ samuggatavipulakomalaphalapallavaṅkurasamalaṅkatasākhaṃ sabbaphāliphullaṃ sālarājaṃ viya sīlamūlaṃ samādhikkhandhaṃ paññāsākhaṃ abhiññāpupphaṃ vimuttiphalaṃ dasabalasālarājaṃ <bold>olokesī</bold>ti evaṃ olokapadena sambandho. <bold>Candaṃva gagane yathā</bold>ti abbhāhimadhūmarajorāhupasaggavinimuttaṃ tāragaṇaparivutaṃ saradasamaye paripuṇṇaṃ viya <pageBreak edition="Myanmar" number="0.0064" /> rajanikaraṃ sabbakilesatimiravidhamanakaraṃ veneyyajanakumudavanavikasanakaraṃ munivararajanikaraṃ oloketīti attho. <bold>Yathā</bold>ti nipātamattaṃ. <bold>Majjhanhikeva sūriya</bold>nti majjhanhikasamaye siriyā paṭutarakiraṇamālinaṃ aṃsumālinamiva virocamānaṃ. <bold>Narāsabha</bold>nti naravasabhaṃ.</paragraph>
    <paragraph line="490" number="45"><bold>Jalanta</bold>nti daddaḷhamānaṃ, saradasamayaṃ paripuṇṇacandasassirikacāruvadanasobhaṃ lakkhaṇānubyañjanasamalaṅkatavarasarīraṃ paramāya buddhasiriyā virocamānanti attho. <bold>Dīparukkhaṃ vā</bold>ti āropitadīpaṃ dīparukkhamiva. <bold>Taruṇasūriyaṃva uggata</bold>nti abhinavoditādiccamiva, sommabhāvena jalantanti attho. Sūriyassa taruṇabhāvo pana udayaṃ paṭicca vuccati. Na hi candassa viya hānivuddhiyo atthi. <bold>Byāmappabhānurañjita</bold>nti byāmappabhāya anurañjitaṃ. <bold>Dhīraṃ passati lokanāyaka</bold>nti sabbalokekadhīraṃ passati nāyakanti attho.</paragraph>
    <paragraph line="491">Athāyasmā dhammasenāpati atisītalasaliladharanikaraparicumbitakūṭe nānāvidhasurabhitarukusumavāsitakūṭe paramaruciracittakūṭe gijjhakūṭe pabbate ṭhatvāva dasahi cakkavāḷasahassehi āgatehi devabrahmagaṇehi parivutaṃ bhagavantaṃ anuttarāya buddhasiriyā anopamāya <pageBreak edition="Pali Text Society" number="0.0046" /> buddhalīḷāya sabbaratanamaye caṅkame caṅkamamānaṃ disvā – ‘‘handāhaṃ bhagavantaṃ upasaṅkamitvā buddhaguṇaparidīpanaṃ buddhavaṃsadesanaṃ yāceyya’’nti cintetvā attanā saddhiṃ vasamānāni pañca bhikkhusatāni sannipātesi. Tena vuttaṃ –</paragraph>
    <hangnum line="492" number="46"></hangnum>
    <gatha1 line="493"> ‘‘Pañcannaṃ bhikkhusatānaṃ, katakiccāna tādinaṃ;</gatha1>
    <gathalast line="494">Khīṇāsavānaṃ vimalānaṃ, khaṇena sannipātayī’’ti.</gathalast>
    <paragraph line="495">Tattha <bold>pañcannaṃ bhikkhusatāna</bold>nti pañca bhikkhusatāni, upayogatthe sāmivacanaṃ daṭṭhabbaṃ. <bold>Katakiccāna</bold>nti catūsu saccesu catūhi maggehi pariññāpahānasacchikiriyabhāvanāvasena pariniṭṭhitasoḷasakiccānanti attho. <bold>Khīṇāsavāna</bold>nti parikkhīṇacaturāsavānaṃ. <bold>Vimalāna</bold>nti vigatamalānaṃ <pageBreak edition="Vipassana Research Institut" number="0.0057" />, khīṇāsavattā vā vimalānaṃ paramaparisuddhacittasantānānanti attho. <bold>Khaṇenā</bold>ti khaṇeyeva. <bold>Sannipātayī</bold>ti sannipātesi.</paragraph>
    <paragraph line="496">Idāni <pageBreak edition="Myanmar" number="0.0065" /> tesaṃ bhikkhūnaṃ sannipāte gamane ca kāraṇaṃ dassanatthaṃ –</paragraph>
    <hangnum line="497" number="47"></hangnum>
    <gatha1 line="498"> ‘‘Lokappasādanaṃ nāma, pāṭihīraṃ nidassayi;</gatha1>
    <gathalast line="499">Amhepi tattha gantvāna, vandissāma mayaṃ jinaṃ.</gathalast>
    <hangnum line="500" number="48"></hangnum>
    <gatha1 line="501"> ‘‘Etha sabbe gamissāma, tucchissāma mayaṃ jinaṃ;</gatha1>
    <gathalast line="502">Kaṅkhaṃ vinodayissāma, passitvā lokanāyaka’’nti. – imā gāthāyo vuttā;</gathalast>
    <paragraph line="503">Tattha <bold>lokappasādanaṃ nāmā</bold>ti lokassa pasādakaraṇato lokappasādanaṃ pāṭihīraṃ vuccati. ‘‘Ullokappasādanaṃ nāmātipi pāṭho, tassa lokavivaraṇapāṭihāriyanti attho. Taṃ pana uddhaṃ akaniṭṭhabhavanato heṭṭhā yāva avīci etthantare ekālokaṃ katvā etthantare sabbesampi sattānaṃ aññamaññaṃ dassanakaraṇādhiṭṭhānanti vuccati. <bold>Nidassayī</bold>ti dassesi. <bold>Amhepī</bold>ti mayampi. <bold>Tatthā</bold>ti yattha bhagavā, tattha gantvānāti attho. <bold>Vandissāmā</bold>ti mayaṃ bhagavato pāde sirasā vandissāma. Ettha pana amhepi, mayanti imesaṃ dvinnaṃ saddānaṃ purimassa gamanakiriyāya sambandho daṭṭhabbo, pacchimassa vandanakiriyāya. Itarathā hi punaruttidosato na muccati.</paragraph>
    <paragraph line="504"><bold>Ethā</bold>ti āgacchatha. <bold>Kaṅkhaṃ</bold><pageBreak edition="Pali Text Society" number="0.0047" /><bold>vinodayissāmā</bold>ti etthāha – khīṇāsavānaṃ pana kaṅkhā nāma kācipi natthi, kasmā thero evamāhāti? Saccamevetaṃ, paṭhamamaggeneva samucchedaṃ gatā. Yathāha –</paragraph>
    <paragraph line="505">‘‘Katame dhammā dassanena pahātabbāti? Cattāro diṭṭhigatasampayuttacittuppādā vicikicchāsahagato cittuppādo apāyagamanīyo lobho doso moho māno tadekaṭṭhā ca kilesā’’ti (dha. sa. 1405 thokaṃ visadisaṃ).</paragraph>
    <paragraph line="506">Na panesā vicikicchāsaṅkhātā kaṅkhāti, kintu paññattiajānanaṃ nāma. Thero pana bhagavantaṃ buddhavaṃsaṃ pucchitukāmo, so pana buddhānaṃyeva visayo, na paccekabuddhabuddhasāvakānaṃ, tasmā thero avisayattā evamāhāti veditabbaṃ. <bold>Vinodayissāmā</bold>ti vinodessāma.</paragraph>
    <paragraph line="507">Atha <pageBreak edition="Myanmar" number="0.0066" /><pageBreak edition="Vipassana Research Institut" number="0.0058" /> kho te bhikkhū therassa vacanaṃ sutvā attano attano pattacīvaramādāya suvammitā viya mahānāgā pabhinnakilesā chinnabandhanā appicchā santuṭṭhā pavivittā asaṃsaṭṭhā sīlasamādhipaññāvimuttivimuttiñāṇadassanasampannā taramānā sannipattiṃsu. Tena vuttaṃ –</paragraph>
    <hangnum line="508" number="49"></hangnum>
    <gatha1 line="509"> ‘‘Sādhūti te paṭissutvā, nipakā saṃvutindriyā;</gatha1>
    <gathalast line="510">Pattacīvaramādāya, taramānā upāgamu’’nti.</gathalast>
    <paragraph line="511">Tattha <bold>sādhū</bold>ti ayaṃ <bold>sādhu</bold>-saddo āyācanasampaṭicchanasampahaṃsanasundarādīsu dissati. Tathā hesa – ‘‘sādhu me, bhante bhagavā, saṃkhittena dhammaṃ desetū’’tiādīsu (saṃ. ni. 4.95; 5.382; a. ni. 4.257) āyācane dissati. ‘‘Sādhu, bhanteti kho so bhikkhu bhagavato bhāsitaṃ abhinanditvā anumoditvā’’tiādīsu (ma. ni. 3.86) sampaṭicchane. ‘‘Sādhu sādhu, sāriputtā’’tiādīsu (dī. ni. 3.349) sampahaṃsane.</paragraph>
    <gatha1 line="512">‘‘Sādhu dhammaruci rājā, sādhu paññāṇavā naro;</gatha1>
    <gathalast line="513">Sādhu mittānamaddubbho, pāpassākaraṇaṃ sukha’’nti. –</gathalast>
    <unindented line="514">Ādīsu (jā. 2.18.101) sundare. Idha sampaṭicchane. Tasmā sādhu suṭṭhūti therassa vacanaṃ sampaṭicchitvāti attho (dī. ni. aṭṭha. 1.189; ma. ni. aṭṭha. 1.1 suttanikkhepavaṇṇanā; saṃ. ni. aṭṭha. 1.115 aggikabhāradvājasuttavaṇṇanā). <bold>Nipakā</bold>ti paṇḍitā paññavantā. <bold>Saṃvutindriyā</bold>ti indriyesu guttadvārā, indriyasaṃvarasamannāgatāti attho. <bold>Taramānā</bold>ti turitā. <bold>Upāgamu</bold>nti theraṃ upasaṅkamiṃsu.</unindented>
    <paragraph line="515" number="50-1"> Idāni <pageBreak edition="Pali Text Society" number="0.0048" /> dhammasenāpatissa pavattiṃ dassentehi saṅgītikārakehi <bold>‘‘khīṇāsavehi vimalehī’’</bold>tiādigāthāyo vuttā tattha <bold>dantehī</bold>ti kāyena ca cittena ca dantehi. <bold>Uttame dame</bold>ti arahatte, nimittatthe bhummaṃ daṭṭhabbaṃ. <bold>Tehi bhikkhūhī</bold>ti pañcahi bhikkhusatehi. <bold>Mahāgaṇī</bold>ti sīlādīhi ca saṅkhyāvasena ca mahanto gaṇo assa atthīti mahāgaṇī, nānāpadavasena vā sīlādīhi guṇehi mahanto gaṇoti mahāgaṇo, mahāgaṇo assa atthīti mahāgaṇī. <bold>Laḷanto devova gagane</bold>ti iddhivilāsena vilāsento devo viya gaganatale bhagavantaṃ upasaṅkamīti attho.</paragraph>
    <paragraph line="516" number="52"> Idāni <pageBreak edition="Myanmar" number="0.0067" /> ‘‘te itthambhūtā upasaṅkamiṃsū’’ti upasaṅkamavidhānadassanatthaṃ <bold>‘‘ukkāsitañca khipita’’</bold>ntiādi <pageBreak edition="Vipassana Research Institut" number="0.0059" /> āraddhaṃ. Tattha <bold>ukkāsitañcā</bold>ti ukkāsitasaddañca. <bold>Khipita</bold>nti khipitasaddañca. <bold>Ajjhupekkhiyā</bold>ti upekkhitvā, taṃ ubhayaṃ akatvāti adhippāyo. <bold>Subbatā</bold>ti suvimaladhutaguṇā. <bold>Sappatissā</bold>ti sahapatissayā, nīcavuttinoti attho.</paragraph>
    <paragraph line="517" number="53"><bold>Sayambhu</bold>nti sayameva aññāpadesaṃ vinā pāramiyo pūretvā adhigatabuddhabhāvanti attho. <bold>Accuggata</bold>nti abhinavoditaṃ. <bold>Candaṃ vā</bold>ti candaṃ viya, nabhe jalantaṃ bhagavantaṃ gagane candaṃ viya passantīti evaṃ padasambandho daṭṭhabbo. Idhāpi <bold>yathā</bold>-saddo nipātamattova.</paragraph>
    <paragraph line="518" number="54"><bold>Vijjuṃ vā</bold>ti vijjughanaṃ viya. Yadi ciraṭṭhitikā acirappabhā assa tādisanti attho. <bold>Gagane yathā</bold>ti ākāse yathā, idhāpi <bold>yathā</bold>-saddo nipātamattova. Ito parampi īdisesu ṭhānesu yathā-saddo nipātamattoti daṭṭhabbo.</paragraph>
    <paragraph line="519" number="55"><bold>Rahadamiva vippasanna</bold>nti atigambhīravitthataṃ mahārahadaṃ viya anāvilaṃ vippasannaṃ salilaṃ. <bold>Suphullaṃ padumaṃ yathā</bold>ti suvikasitapadumavanaṃ rahadamivāti attho daṭṭhabbo. ‘‘Suphullaṃ kamalaṃ yathā’’tipi pāṭho, tassa kamanīyabhāvena suphullaṃ kamalavanamivāti attho.</paragraph>
    <paragraph line="520" number="56"> Atha te bhikkhū dhammasenāpatippamukhā añjaliṃ sirasi katvā dasabalassa cakkālaṅkatatalesu pādesu nipatiṃsūti attho. Tena vuttaṃ – <bold>‘‘añjaliṃ paggahetvāna, tuṭṭhahaṭṭhā pamoditā’’</bold>tiādi. Tattha <bold>nipatantī</bold>ti nipatiṃsu, vandiṃsūti attho. <bold>Cakkalakkhaṇe</bold>ti <pageBreak edition="Pali Text Society" number="0.0049" /> cakkaṃ lakkhaṇaṃ yasmiṃ pāde so pādo cakkalakkhaṇo, tasmiṃ cakkalakkhaṇe. Jātivasena ‘‘pāde’’ti vuttaṃ, satthuno cakkālaṅkatatalesu pādesu nipatiṃsūti attho.</paragraph>
    <paragraph line="521" number="57"> Idāni tesaṃ kesañci therānaṃ nāmaṃ dassentehi <bold>‘‘sāriputto mahāpañño, koraṇḍasamasādiso’’</bold>tiādi gāthāyo vuttā. Tattha <bold>koraṇḍasamasādiso</bold>ti koraṇḍakusumasadisavaṇṇo, yadi evaṃ ‘‘koraṇḍasamo’’ti vā, ‘‘koraṇḍasadiso’’ti vā vattabbaṃ, kiṃ dvikkhattuṃ <pageBreak edition="Myanmar" number="0.0068" /> ‘‘samasādiso’’ti vuttanti ce? Nāyaṃ doso, tādiso koraṇḍasamattā koraṇḍasadisabhāveneva koraṇḍasamasādiso. Na panādhikavacanavasenāti adhippāyo. <bold>Samādhijjhānakusalo</bold>ti ettha ayaṃ <bold>kusala</bold>-saddo tāva arogyānavajjachekasukhavipākādīsu dissati. Ayañhi ‘‘kacci nu bhoto kusalaṃ, kacci bhoto anāmaya’’ntiādīsu (jā. 1.15.146; 2.20.129) ārogye dissati. ‘‘Katamo pana, bhante, kāyasamācāro kusalo <pageBreak edition="Vipassana Research Institut" number="0.0060" />? Yo kho, mahārāja, kāyasamācāro anavajjo’’ti (ma. ni. 2.361) evamādīsu anavajje. ‘‘Kusalo tvaṃ rathassa aṅgapaccaṅgāna’’ntiādīsu (ma. ni. 2.87) cheke. ‘‘Kusalassa kammassa katattā upacitattā’’tiādīsu (dha. sa. 431 ādayo) sukhavipāke. Idha pana cheke daṭṭhabbo. <bold>Vandate</bold>ti vandittha.</paragraph>
    <paragraph line="522" number="58"><bold>Gajjitā</bold>ti gajjantīti gajjitā. <bold>Kālamegho vā</bold>ti nīlasaliladharo viya gajjitā iddhivisayeti adhippāyo. <bold>Nīluppalasamasādiso</bold>ti nīlakuvalayasadisavaṇṇo. Heṭṭhā vuttanayenevetthāpi attho veditabbo. <bold>Moggallāno</bold>ti evaṃ gottavasena laddhanāmo kolito.</paragraph>
    <paragraph line="523" number="59"><bold>Mahākassapopi cā</bold>ti uruvelakassapanadīkassapagayākassapakumārakassape khuddānukhuddake there upādāya ayaṃ mahā, tasmā ‘‘mahākassapo’’ti vutto. <bold>Pi cā</bold>ti sambhāvanasampiṇḍanattho. <bold>Uttattakanakasannibho</bold>ti santattasuvaṇṇasadisachavivaṇṇo. <bold>Dhutaguṇe</bold>ti ettha kilesadhunanato dhammo dhuto nāma, dhutaguṇo nāma dhutadhammo. Katamo pana dhutadhammo nāma? Appicchatā, santuṭṭhitā, sallekhatā, pavivekatā, idamaṭṭhikatāti ime dhutaṅgacetanāya parivārabhūtā pañca dhammā ‘‘appicchaṃyeva nissāyā’’tiādivacanato dhutadhammā nāma. Atha vā kilese dhunanato ñāṇaṃ dhutaṃ nāma, tasmiṃ dhutaguṇe. <bold>Agganikkhitto</bold>ti <pageBreak edition="Pali Text Society" number="0.0050" /> aggo seṭṭho koṭibhūtoti ṭhapito. ‘‘Etadaggaṃ, bhikkhave, mama sāvakānaṃ bhikkhūnaṃ dhutavādānaṃ yadidaṃ mahākassapo’’ti (a. ni. 1.188, 191) ṭhānantare ṭhapitoti attho. Ayaṃ pana <bold>agga</bold>-saddo ādikoṭikoṭṭhāsaseṭṭhādīsu dissati. Tathā hesa – ‘‘ajjatagge, samma dovārika <pageBreak edition="Myanmar" number="0.0069" />, āvarāmi dāraṃ nigaṇṭhānaṃ nigaṇṭhīna’’ntiādīsu (ma. ni. 2.70) ādimhi dissati. ‘‘Teneva aṅgulaggena taṃ aṅgulaggaṃ parāmaseyya’’ (kathā. 441), ‘‘ucchaggaṃ veḷagga’’ntiādīsu koṭiyaṃ. ‘‘Ambilaggaṃ vā madhuraggaṃ vā’’ (saṃ. ni. 5.374) ‘‘anujānāmi, bhikkhave, vihāraggena vā pariveṇaggena vā bhājetu’’ntiādīsu (cūḷava. 318) koṭṭhāse. ‘‘Yāvatā, bhikkhave, sattā apadā vā dvipadā vā…pe… tathāgato tesaṃ aggamakkhāyatī’’tiādīsu (a. ni. 4.34) seṭṭhe. Svāyamidha seṭṭhe daṭṭhabbo. Koṭiyampi vattati. Thero attano ṭhāne seṭṭho ceva koṭibhūto ca. Tena vuttaṃ – ‘‘agganikkhitto’’ti, aggo seṭṭho koṭibhūtoti attho (dī. ni. aṭṭha. 1.250 saraṇagamanakathā; pārā. aṭṭha. 1.15). <bold>Thomito</bold>ti pasaṃsito devamanussādīhi. <bold>Satthu vaṇṇito</bold>ti satthārā vaṇṇito thuto, ‘‘kassapo, bhikkhave, candūpamo kulāni upasaṅkamati apakasseva <pageBreak edition="Vipassana Research Institut" number="0.0061" /> kāyaṃ apakassa cittaṃ niccanavako kulesu appagabbho’’ti evamādīhi anekehi suttanayehi (saṃ. ni. 2.146) vaṇṇito pasattho, sopi bhagavantaṃ vandatīti attho.</paragraph>
    <paragraph line="524" number="60"><bold>Dibbacakkhūna</bold>nti dibbaṃ cakkhu yesaṃ atthi te dibbacakkhū, tesaṃ dibbacakkhūnaṃ bhikkhūnaṃ <bold>aggo</bold> seṭṭhoti attho. Yathāha – ‘‘etadaggaṃ, bhikkhave, mama sāvakānaṃ bhikkhūnaṃ dibbacakkhukānaṃ yadidaṃ anuruddho’’ti (a. ni. 1.188, 192). Anuruddhatthero bhagavato cūḷapituno amitodanassa nāma sakkassa putto mahānāmassa kaniṭṭhabhātā mahāpuñño paramasukhumālo, so attasattamo nikkhamitvā agārasmā anagāriyaṃ pabbajito, tassa pabbajjānukkamo <bold>saṅghabhedakakkhandhake</bold> (cūḷava. 330 ādayo) āgatova. <bold>Avidūre vā</bold>ti bhagavato santikeyeva.</paragraph>
    <paragraph line="525" number="61"><bold>Āpattianāpattiyā</bold>ti āpattiyañca anāpattiyañca kovido. <bold>Satekicchāyā</bold>ti sappaṭikammāyapi appaṭikammāyapi cāti attho. Tattha sappaṭikammā sā chabbidhā hoti, appaṭikammā sā pārājikāpatti. ‘‘Āpattianāpattiyā, satekicchāya kovido’’tipi pāṭho, soyeva attho. <bold>Vinaye</bold>ti <pageBreak edition="Pali Text Society" number="0.0051" /> vinayapiṭake. <bold>Agganikkhitto</bold>ti ‘‘etadaggaṃ, bhikkhave <pageBreak edition="Myanmar" number="0.0070" />, mama sāvakānaṃ bhikkhūnaṃ vinayadharānaṃ yadidaṃ, upālī’’ti (a. ni. 1.219, 228) etadaggaṭṭhāne ṭhapitoti attho. <bold>Upālī</bold>ti upālitthero. <bold>Satthu vaṇṇito</bold>ti satthārā vaṇṇito pasattho. Thero kira tathāgatasseva santike vinayapiṭakaṃ uggaṇhitvā bhārukacchakavatthuṃ (pārā. 78), ajjukavatthuṃ (pārā. 158), kumārakassapavatthunti (ma. ni. 1.249) imāni tīṇi vatthūni sabbaññutaññāṇena saddhiṃ saṃsanditvā kathesi. Tasmā thero vinayadharānaṃ aggoti evamādinā nayena satthārā vaṇṇitoti vutto.</paragraph>
    <paragraph line="526" number="62"><bold>Sukhumanipuṇatthapaṭividdho</bold>ti paṭividdhasukhumanipuṇattho, paṭividdhaduddasanipuṇatthoti attho. <bold>Kathikānaṃ pavaro</bold>ti dhammakathikānaṃ seṭṭho. ‘‘Etadaggaṃ, bhikkhave, mama sāvakānaṃ bhikkhūnaṃ dhammakathikānaṃ yadidaṃ puṇṇo mantāṇiputto’’ti (a. ni. 1.188, 196) etadaggapāḷiyaṃ āropito. Tena vuttaṃ ‘‘kathikānaṃ pavaro’’ti. <bold>Gaṇī</bold>ti sasaṅgho. Therassa kira santike pabbajitā kulaputtā pañcasatā ahesuṃ. Sabbepi te dasabalassa jātabhūmikā jātaraṭṭhavāsino sabbeva khīṇāsavā sabbeva dasakathāvatthulābhino. Tena vuttaṃ ‘‘gaṇī’’ti. <bold>Isī</bold>ti esati gavesati kusale dhammeti isi. <bold>Mantāṇiyā putto</bold>ti mantāṇiyā nāma brāhmaṇiyā putto. <bold>Puṇṇo</bold>ti tassa nāmaṃ. <bold>Vissuto</bold>ti attano appicchatādīhi guṇehi vissuto.</paragraph>
    <paragraph line="527"><bold>Aññāsikoṇḍaññatthero</bold><pageBreak edition="Vipassana Research Institut" number="0.0062" /> pana satthari abhisambodhiṃ patvā pavattitavaradhammacakke anupubbena āgantvā rājagahaṃ upanissāya viharante kapilavatthuṃ āgantvā attano bhāgineyyaṃ puṇṇaṃ nāma māṇavaṃ pabbājetvā bhagavantaṃ vanditvā āpucchitvā nivāsatthāya sayaṃ chaddantadahaṃ gato. Puṇṇo pana bhagavantaṃ dassanāya therena saddhiṃ āgantvā – ‘‘mayhaṃ pabbajitakiccaṃ matthakaṃ pāpetvāva dasabalassa santikaṃ gamissāmī’’ti kapilapureyeva ohīno, so yonisomanasikāraṃ karonto nacirasseva arahattaṃ patvā bhagavantaṃ upasaṅkami. Ettha pana <bold>anuruddhatthero</bold> ca <bold>upālitthero</bold> ca ime dve therā bhagavato kapilavatthupuraṃ pavisitvā ñātisamāgamadivase pabbajitā viya dassitā, taṃ pana khandhakapāḷiyā aṭṭhakathāya ca na sameti. Vīmaṃsitvā gahetabbaṃ.</paragraph>
    <paragraph line="528">Atha <pageBreak edition="Myanmar" number="0.0071" /> satthā sāriputtattherādīnaṃ <pageBreak edition="Pali Text Society" number="0.0052" /> pañcannaṃ bhikkhusatānaṃ cittācāramaññāya attano guṇe kathetumārabhi. Tena vuttaṃ –</paragraph>
    <hangnum line="529" number="63"></hangnum>
    <gatha1 line="530"> ‘‘Etesaṃ cittamaññāya, opammakusalo muni;</gatha1>
    <gathalast line="531">Kaṅkhacchedo mahāvīro, kathesi attano guṇa’’nti.</gathalast>
    <paragraph line="532">Tattha <bold>opammakusalo</bold>ti upamāya kusalo. <bold>Kaṅkhacchedo</bold>ti sabbasattānaṃ saṃsayacchedako.</paragraph>
    <paragraph line="533">Idāni te attano guṇe kathesi, te dassetuṃ –</paragraph>
    <hangnum line="534" number="64"></hangnum>
    <gatha1 line="535"> ‘‘Cattāro te asaṅkhyeyyā, koṭi yesaṃ na nāyati;</gatha1>
    <gatha2 line="536">Sattakāyo ca ākāso, cakkavāḷā canantakā;</gatha2>
    <gathalast line="537">Buddhañāṇaṃ appameyyaṃ, na sakkā ete vijānitu’’nti. – vuttaṃ;</gathalast>
    <paragraph line="538">Tattha <bold>cattāro</bold>ti gaṇanaparicchedo. <bold>Ete</bold>ti idāni vattabbe atthe nidasseti. <bold>Asaṅkhyeyyā</bold>ti saṅkhyātumasakkuṇeyyattā asaṅkhyeyyā, gaṇanapathaṃ vītivattāti attho. <bold>Koṭī</bold>tiādi vā anto vā mariyādā. <bold>Yesa</bold>nti yesaṃ catunnaṃ asaṅkhyeyyānaṃ. <bold>Na nāyatī</bold>ti na paññāyati. Idāni te vuttappakāre cattāro asaṅkhyeyye dassetuṃ <bold>‘‘sattakāyo’’</bold>tiādi vuttaṃ. <bold>Sattakāyo</bold>ti sattasamūho, sattakāyo ananto aparimāṇo appameyyo. Tathā <bold>ākāso</bold> ākāsassāpi anto natthi. Tathā <bold>cakkavāḷāni</bold> anantāni eva. Buddhañāṇaṃ sabbaññutaññāṇaṃ appameyyaṃ. <bold>Na sakkā ete vijānitu</bold>nti yasmā panete anantā, tasmā na sakkā vijānituṃ.</paragraph>
    <paragraph line="539" number="65"> Idāni <pageBreak edition="Vipassana Research Institut" number="0.0063" /> satthā attano iddhivikubbane sañjātacchariyabbhutānaṃ devamanussādīnaṃ kinnāmetaṃ acchariyaṃ, itopi visiṭṭhataraṃ acchariyaṃ abbhutaṃ atthi, mama taṃ suṇāthāti dhammadesanaṃ vaḍḍhento –</paragraph>
    <gatha1 line="540">‘‘Kimetaṃ acchariyaṃ loke, yaṃ me iddhivikubbanaṃ;</gatha1>
    <gathalast line="541">Aññe bahū acchariyā, abbhutā lomahaṃsanā’’ti. – ādimāha;</gathalast>
    <paragraph line="542">Tattha <pageBreak edition="Myanmar" number="0.0072" /><bold>ki</bold>nti paṭikkhepavacanaṃ.<bold>Eta</bold>nti idaṃ iddhivikubbanaṃ sandhāyāha. <bold>Ya</bold>nti ayaṃ <bold>yaṃ</bold>-saddo ‘‘yaṃ taṃ apucchimha akittayī no, aññaṃ taṃ pucchāma tadiṅgha brūhī’’tiādīsu (su. ni. 1058; mahāni. 110; cūḷani. mettagūmāṇavapucchā 77) upayogavacane dissati <pageBreak edition="Pali Text Society" number="0.0053" />. ‘‘Aṭṭhānametaṃ, bhikkhave, anavakāso; yaṃ ekissā lokadhātuyā dve arahanto sammāsambuddhā’’ti (a. ni. 1.277; vibha. 809; mi. pa. 5.1.1) ettha kāraṇavacane. ‘‘Yaṃ vipassī bhagavā kappe udapādī’’ti (dī. ni. 2.4) ettha bhumme. ‘‘Yaṃ kho me, bhante, devānaṃ tāvatiṃsānaṃ sammukhā sutaṃ sammukhā paṭiggahitaṃ, ārocemi taṃ bhagavato’’tiādīsu (dī. ni. 2.293) paccattavacane. Idhāpi paccattavacane daṭṭhabbo (dī. ni. aṭṭha. 2.4). Aññe bahū mama acchariyā abbhutavisesā santīti dīpeti.</paragraph>
    <paragraph line="543">Idāni te acchariye dassento –</paragraph>
    <hangnum line="544" number="66"></hangnum>
    <gatha1 line="545"> ‘‘Yadāhaṃ tusite kāye, santusito nāmahaṃ tadā;</gatha1>
    <gathalast line="546">Dasasahassī samāgamma, yācanti pañjalī mama’’nti. – ādimāha;</gathalast>
    <paragraph line="547">Tattha <bold>yadā</bold>ti yasmiṃ kāle. <bold>Aha</bold>nti attānaṃ niddisati. <bold>Tusite kāye</bold>ti tusitasaṅkhāte devanikāye. Yadā panāhaṃ samattiṃsapāramiyo pūretvā pañcamahāpariccāge pariccajitvā ñātatthacariyalokatthacariyabuddhatthacariyānaṃ koṭiṃ patvā sattasatakamahādānāni datvā sattakkhattuṃ pathaviṃ kampetvā vessantarattabhāvato cavitvā dutiye cittavāre tusitabhavane nibbatto tadāpi santusito nāma devarājā ahosiṃ. <bold>Dasasahassī samāgammā</bold>ti dasasahassacakkavāḷesu devatā sannipatitvāti attho. <bold>Yācanti pañjalī mama</bold>nti maṃ upasaṅkamitvā, ‘‘mārisa, tayā dasa pāramiyo pūrentena na sakkasampattiṃ na māra na brahma na cakkavattisampattiṃ patthentena pūritā, lokanittharaṇatthāya pana buddhattaṃ patthayamānena pūritā, so tava kālo, mārisa, buddhattāya samayo <pageBreak edition="Vipassana Research Institut" number="0.0064" />, mārisa, buddhattāyā’’ti (jā. aṭṭha. 1.nidānakathā, avidūrenidānakathā) yācanti mamanti. Tena vuttaṃ –</paragraph>
    <hangnum line="548" number="67"></hangnum>
    <gatha1 line="549"> ‘‘Kālo kho te mahāvīra, uppajja mātukucchiyaṃ;</gatha1>
    <gathalast line="550">Sadevakaṃ tārayanto, bujjhassu amataṃ pada’’nti.</gathalast>
    <paragraph line="551">Tattha <pageBreak edition="Myanmar" number="0.0073" /><bold>kālo te</bold>ti kālo tava, ayameva vā pāṭho. <bold>Uppajjā</bold>ti paṭisandhiṃ gaṇha, ‘‘okkamā’’tipi pāṭho. <bold>Sadevaka</bold>nti sadevakaṃ lokanti attho. <bold>Tārayanto</bold>ti ettha pāramiyo pūrentopi tārayati nāma, pāramiyo matthakaṃ pāpentopi tārayati nāma, vessantarattabhāvato cavitvā <pageBreak edition="Pali Text Society" number="0.0054" /> tusitapure paṭisandhiṃ gahetvā saṭṭhivassasatasahassādhikāni sattapaṇṇāsavassakoṭiyo tattha tiṭṭhantopi tārayati nāma, devatāhi yācito pañcavidhaṃ mahāvilokitaṃ viloketvā mahāmāyādeviyā kucchismiṃ paṭisandhiṃ gaṇhantopi dasamāse gabbhavāsaṃ vasantopi tārayati nāma, ekūnatiṃsa vassāni agāramajjhe tiṭṭhantopi tārayati nāma. Rāhulabhaddassa jātadivase channasahāyo kaṇḍakaṃ āruyha nikkhamantopi tīṇi rajjāni atikkamitvā anomāya nāma nadiyā tīre pabbajantopi tārayati nāma, chabbassāni padhānaṃ karontopi visākhapuṇṇamāyaṃ mahābodhimaṇḍaṃ āruyha mārabalaṃ vidhamitvā paṭhamayāme pubbenivāsaṃ anussaritvā majjhimayāme dibbacakkhuṃ visodhetvā pacchimayāme dvādasaṅgaṃ paṭiccasamuppādaṃ anulomapaṭilomato sammasitvā sotāpattimaggaṃ paṭivijjhantopi tārayati nāma, sotāpattiphalakkhaṇepi, sakadāgāmimaggakkhaṇepi, sakadāgāmiphalakkhaṇepi, anāgāmimaggakkhaṇepi, anāgāmiphalakkhaṇepi, arahattamaggakkhaṇepi, arahattaphalakkhaṇepi tārayati nāma, yadā aṭṭhārasadevatākoṭisahassehi pañcavaggiyānaṃ amatapānaṃ adāsi, tato paṭṭhāya tārayi nāmāti vuccati. Tena vuttaṃ –</paragraph>
    <gathalast line="552">‘‘Sadevakaṃ tārayanto, bujjhassu amataṃ pada’’nti.</gathalast>
    <paragraph line="553">Atha mahāsatto devatāhi yāciyamānopi devatānaṃ paṭiññaṃ adatvāva kāladīpadesakulajanettiāyuparicchedavasena pañcavidhaṃ mahāvilokanaṃ nāma vilokesi. Tattha ‘‘kālo nu kho, na kālo’’ti paṭhamaṃ kālaṃ vilokesi. Tattha vassasatasahassato uddhaṃ āyukālo kālo nāma na hoti. Kasmā? Jātijarāmaraṇādīnaṃ apākaṭattā, buddhānañca dhammadesanā nāma tilakkhaṇamuttā nāma natthi, tesaṃ aniccaṃ dukkhamanattāti kathentānaṃ ‘‘kinnāmete kathentī’’ti na saddahanti, tato abhisamayo na hoti, tasmiṃ asati aniyyānikaṃ <pageBreak edition="Vipassana Research Institut" number="0.0065" /> sāsanaṃ hoti <pageBreak edition="Myanmar" number="0.0074" />. Tasmā so akālo. Vassasatato ūno āyukālopi kālo na hoti. Kasmā? Tadā sattā ussannakilesā honti, ussannakilesānañca dinno ovādo ovādaṭṭhāne na tiṭṭhati, tasmā sopi akālo. Vassasatasahassato paṭṭhāya heṭṭhā vassasatato paṭṭhāya uddhaṃ āyukālo <bold>kālo</bold> nāma. Idāni vassasatāyukā manussāti atha bodhisatto ‘‘nibbattitabbakālo’’ti addasa.</paragraph>
    <paragraph line="554">Tato dīpaṃ olokento ‘‘jambudīpeyeva buddhā nibbattantī’’ti <bold>dīpaṃ</bold> passi. Tato jambudīpo nāma mahā dasayojanasahassaparimāṇo, katarasmiṃ nu kho padese buddhā nibbattantī’’ti desaṃ vilokento majjhima<bold>desaṃ</bold> passi. Tato kulaṃ vilokento ‘‘buddhā nāma lokasammate kule nibbattanti, idāni khattiyakulaṃ lokasammataṃ, tattha nibbattissāmi, <bold>suddhodano</bold> nāma me rājā pitā bhavissatī’’ti <bold>kulaṃ</bold> addasa. Tato <bold>mātaraṃ</bold> vilokento ‘‘buddhamātā nāma lolā surādhuttā na hoti, akhaṇḍapañcasīlāti ayañca <bold>mahāmāyā</bold> nāma devī edisā, ayaṃ me mātā bhavissatīti kittakaṃ assā <bold>āyū’’</bold>ti āvajjento dasannaṃ māsānaṃ upari sattadivasāni passi. Iti imaṃ pañcavidhavilokanaṃ viloketvā – ‘‘kālo me, mārisa, buddhabhāvāyā’’ti devatānaṃ paṭiññaṃ datvā tattha yāvatāyukaṃ ṭhatvā tato cavitvā sakyarājakule <pageBreak edition="Pali Text Society" number="0.0055" /> māyādeviyā kucchiyaṃ paṭisandhiṃ aggahesi (jā. aṭṭha. 1.nidānakathā, avidūrenidānakathā; apa. aṭṭha. 1.nidānakathā, avidūrenidānakathā). Tena vuttaṃ –</paragraph>
    <hangnum line="555" number="68"></hangnum>
    <gatha1 line="556"> ‘‘Tusitā kāyā cavitvāna, yadā okkami kucchiyaṃ;</gatha1>
    <gathalast line="557">Dasasahassīlokadhātu, kampittha dharaṇī tadā’’ti. – ādi;</gathalast>
    <paragraph line="558">Tattha <bold>okkamī</bold>ti okkamiṃ pāvisiṃ. <bold>Kucchiya</bold>nti mātukucchimhi. <bold>Dasasahassīlokadhātu, kampitthā</bold>ti sato sampajāno pana bodhisatto mātukucchiṃ okkamanto ekūnavīsatiyā paṭisandhicittesu mettāpubbabhāgassa somanassasahagatañāṇasampayuttaasaṅkhārikakusalacittassa sadisa mahāvipākacittena āsāḷhipuṇṇamāyaṃ uttarāsāḷhanakkhatteneva paṭisandhiṃ aggahesi. Tadā dasasahassīlokadhātu sakalāpi <pageBreak edition="Myanmar" number="0.0075" /> kampi saṅkampi sampakampīti attho. <bold>Dharaṇī</bold>ti dhāreti sabbe thāvarajaṅgameti dharaṇī, pathavī.</paragraph>
    <paragraph line="559" number="69"><bold>Sampajānova nikkhami</bold>nti ettha yadā panāhaṃ sato sampajānova mātukucchito dhammāsanato otaranto dhammakathiko viya nisseṇito otaranto puriso viya ca dve hatthe ca pāde <pageBreak edition="Vipassana Research Institut" number="0.0066" /> ca pasāretvā ṭhitakova mātukucchisambhavena kenaci asucinā amakkhitova nikkhamiṃ. <bold>Sādhukāraṃ pavattentī</bold>ti sādhukāraṃ pavattayanti, sādhukāraṃ dentīti attho. <bold>Pakampitthā</bold>ti kampittha, okkamanepi mātukucchito nikkhamanepi dasasahassī pakampitthāti attho.</paragraph>
    <paragraph line="560" number="70"> Atha bhagavā gabbhokkantiādīsu attanā samasamaṃ adisvā gabbhokkantiādīsu attano acchariyadassanatthaṃ <bold>‘‘okkanti me samo natthī’’</bold>ti imaṃ gāthamāha. Tattha <bold>okkantī</bold>ti gabbhokkantiyaṃ, bhummatthe paccattavacanaṃ, paṭisandhiggahaṇeti attho. <bold>Me</bold>ti mayā. <bold>Samo</bold>ti sadiso natthi. <bold>Jātito</bold>ti ettha jāyati etāya mātuyāti mātā ‘‘jātī’’ti vuccati, tato jātito mātuyāti attho. <bold>Abhinikkhame</bold>ti mātukucchito abhinikkhamane pasave satīti attho. <bold>Sambodhiya</bold>nti ettha pasatthā sundarā bodhi sambodhi. Ayaṃ pana <bold>bodhi</bold>-saddo rukkhamagganibbānasabbaññutaññāṇādīsu dissati – ‘‘bodhirukkhamūle paṭhamābhisambuddho’’ti (mahāva. 1; udā. 1) ca, ‘‘antarā ca gayaṃ antarā ca bodhi’’nti (ma. ni. 1.285; 2.341; mahāva. 11) ca āgataṭṭhāne hi rukkho bodhīti vuccati. ‘‘Bodhi <pageBreak edition="Pali Text Society" number="0.0056" /> vuccati catūsu maggesu ñāṇa’’nti (cūḷani. khaggavisāṇasuttaniddesa 121) āgataṭṭhāne maggo. ‘‘Patvāna bodhiṃ amataṃ asaṅkhata’’nti āgataṭṭhāne nibbānaṃ. ‘‘Pappoti bodhiṃ varabhūrimedhaso’’ti (dī. ni. 3.217) āgataṭṭhāne sabbaññutaññāṇaṃ. Idha pana bhagavato arahattamaggañāṇaṃ adhippetaṃ (ma. ni. aṭṭha. 1.13; pārā. aṭṭha. 1.11; udā. aṭṭha. 20; cariyā. aṭṭha. nidānakathā). Apare ‘‘sabbaññutaññāṇa’’ntipi vadanti, tassaṃ sambodhiyaṃ ahaṃ seṭṭhoti attho.</paragraph>
    <paragraph line="561">Kasmā pana bhagavā sambodhiṃ paṭicca attānaṃ pasaṃsatīti? Sabbaguṇadāyakattā. Bhagavato hi sambodhi sabbaguṇadāyikā sabbepi niravasese buddhaguṇe <pageBreak edition="Myanmar" number="0.0076" /> dadāti, na pana aññesaṃ. Aññesaṃ pana kassaci arahattamaggo arahattaphalameva deti, kassaci tisso vijjā, kassaci cha abhiññā, kassaci catasso paṭisambhidā, kassaci sāvakapāramiñāṇaṃ, paccekabuddhānaṃ paccekabodhiñāṇameva deti. Buddhānaṃ pana sabbaguṇasampattiṃ deti. Tasmā bhagavā sabbaguṇadāyakattā ‘‘sambodhiyaṃ ahaṃ seṭṭho’’ti attānaṃ pasaṃsati. Api ca bhūmiṃ cāletvā sambodhiṃ pāpuṇi, tasmā ‘‘sambodhiyaṃ ahaṃ seṭṭho’’ti vadati. <bold>Dhammacakkappavattane</bold>ti ettha dhammacakkaṃ pana duvidhaṃ hoti – paṭivedhañāṇañca desanāñāṇañcāti. Tattha paññāpabhāvitaṃ attano ariyaphalāvahaṃ paṭivedhañāṇaṃ, karuṇāpabhāvitaṃ sāvakānaṃ ariyaphalāvahaṃ desanāñāṇaṃ. Paṭivedhañāṇaṃ lokuttaraṃ kusalaṃ upekkhāsahagataṃ avitakkaavicāraṃ, desanāñāṇaṃ lokiyaṃ abyākataṃ <pageBreak edition="Vipassana Research Institut" number="0.0067" />, ubhayampi panetaṃ aññehi asādhāraṇaṃ. Idha pana desanāñāṇaṃ adhippetaṃ (paṭi. ma. aṭṭha. 2.2.44).</paragraph>
    <paragraph line="562" number="71"> Idāni bhagavato gabbhokkamaneva pathavikampanādikaṃ pavattiṃ sutvā <bold>‘‘aho acchariyaṃ loke’’</bold>ti devatāhi ayaṃ gāthā vuttā. Tattha <bold>buddhānaṃ guṇamahantatā</bold>ti aho buddhānaṃ guṇamahantabhāvo, aho buddhānaṃ mahānubhāvoti attho <bold>dasasahassīlokadhātu, chappakāraṃ pakampathā</bold>ti dasasu cakkavāḷasahassesu mahāpathavī chappakāraṃ pakampittha calittha. Kathaṃ? Puratthimato unnamati pacchimato onamati, pacchimato unnamati puratthimato onamati, uttarato unnamati dakkhiṇato onamati, dakkhiṇato unnamati uttarato onamati, majjhimato unnamati pariyantato onamati, pariyantato unnamati majjhimato onamatīti evaṃ chappakāraṃ anilabalacalitajalataraṅgabhaṅgasaṅghaṭṭitā viya nāvā catunahutādhikadviyojanasatasahassabahalā pathavisandhārakajalapariyantā acetanāpi samānā sacetanā viya ayaṃ mahāpathavī pītiyā naccantī viya akampitthāti attho. <bold>Obhāso</bold><pageBreak edition="Pali Text Society" number="0.0057" /><bold>ca mahā āsī</bold>ti atikkammeva devānaṃ devānubhāvaṃ uḷāro obhāso ahosīti attho. <bold>Accheraṃ lomahaṃsana</bold>nti accherañca lomahaṃsanañca ahosīti attho.</paragraph>
    <paragraph line="563" number="72"> Idāni pathavikampanālokapātubhāvādīsu acchariyesu vattamānesu bhagavato pavattidassanatthaṃ <bold>‘‘bhagavā tamhi samaye’’</bold>tiādigāthāyo vuttā. Tattha <bold>lokajeṭṭho</bold>ti lokaseṭṭho. <bold>Sadevaka</bold>nti <pageBreak edition="Myanmar" number="0.0077" /> sadevakassa lokassa, sāmiatthe upayogavacanaṃ daṭṭhabbaṃ. <bold>Dassayanto</bold>ti pāṭihāriyaṃ dassento.</paragraph>
    <paragraph line="564" number="73"><bold>Caṅkamantovā</bold>ti dasalokadhātusahassāni ajjhottharitvā ṭhite tasmiṃ ratanamaye caṅkame caṅkamamānova kathesi. <bold>Lokanāyako</bold>ti atha satthā manosilātale sīhanādaṃ nadanto sīho viya gajjanto pāvussakamegho viya ca ākāsagaṅgaṃ otārento viya ca aṭṭhaṅgasamannāgatena (dī. ni. 2.285, 301) savanīyena kamanīyena brahmassarena nānānayavicittaṃ catusaccapaṭisaṃyuttaṃ tilakkhaṇāhataṃ madhuradhammakathaṃ kathesīti attho.</paragraph>
    <paragraph line="565"><bold>Antarā na nivatteti, catuhatthe caṅkame yathā</bold>ti ettha satthārā pana nimmitassa tassa caṅkamassa ekā koṭi pācīnacakkavāḷamukhavaṭṭiyaṃ ekā pacchimacakkavāḷamukhavaṭṭiyaṃ evaṃ ṭhite tasmiṃ ratanacaṅkame caṅkamamāno satthā ubho koṭiyo patvāva nivattati, antarā ubho koṭiyo apatvā na nivattati. Yathā catuhatthappamāṇe caṅkame caṅkamamāno ubho koṭiyo sīghameva patvā nivattati, evaṃ antarā na nivattatīti attho. Kiṃ pana bhagavā dasasahassayojanappamāṇāyāmaṃ caṅkamaṃ rassamakāsi <pageBreak edition="Vipassana Research Institut" number="0.0068" />, tāvamahantaṃ vā attabhāvaṃ nimminīti? Na panevamakāsi. Acinteyyo buddhānaṃ buddhānubhāvo. Akaniṭṭhabhavanato paṭṭhāya yāva avīci, tāva ekaṅgaṇā ahosi. Tiriyato ca dasacakkavāḷasahassāni ekaṅgaṇāni ahesuṃ. Devā manusse passanti, manussāpi deve passanti. Yathā sabbe devamanussā pakatiyā caṅkamamānaṃ passanti, evaṃ bhagavantaṃ caṅkamamānaṃ passiṃsūti. Bhagavā pana caṅkamantova dhammaṃ deseti antarāsamāpattiñca samāpajjati.</paragraph>
    <paragraph line="566">Atha āyasmā sāriputto aparimitasamayasamupacitakusalabalajanitadvattiṃsavaralakkhaṇopasobhitaṃ asītānubyañjanavirājitaṃ varasarīraṃ saradasamaye paripuṇṇaṃ viya rajanikaraṃ sabbaphāliphullaṃ viya ca yojanasatubbedhaṃ pāricchattakaṃ aṭṭhārasaratanubbedhaṃ byāmappabhāparikkhepasassirikaṃ varakanakagirimiva jaṅgamaṃ anopamāya buddhalīḷāya anopamena buddhasirivilāsena caṅkamantaṃ dasasahassidevagaṇaparivutaṃ bhagavantaṃ addasa. Disvāna ayaṃ <pageBreak edition="Myanmar" number="0.0078" /> pana sakalāpi dasasahassī lokadhātu sannipatitā, mahatiyā panettha dhammadesanāya bhavitabbaṃ, buddhavaṃsadesanā pana bahūpakārā bhagavati pasādāvahā, yaṃnūnāhaṃ dasabalassa abhinīhārato <pageBreak edition="Pali Text Society" number="0.0058" /> paṭṭhāya buddhavaṃsaṃ paripuccheyya’’nti cintetvā ekaṃsaṃ cīvaraṃ katvā bhagavantaṃ upasaṅkamitvā dasanakhasamujjalaṃ jalajāmalāvikala-kamala-makulasadisaṃ añjaliṃ sirasi katvā bhagavantaṃ <bold>‘‘kīdiso te mahāvīrā’’</bold>tiādikaṃ paripucchi. Tena vuttaṃ –</paragraph>
    <hangnum line="567" number="74"></hangnum>
    <gatha1 line="568"> ‘‘Sāriputto mahāpañño, samādhijjhānakovido;</gatha1>
    <gathalast line="569">Paññāya pāramippatto, pucchati lokanāyakaṃ.</gathalast>
    <hangnum line="570" number="75"></hangnum>
    <gatha1 line="571"> ‘‘Kīdiso te mahāvīra, abhinīhāro naruttama;</gatha1>
    <gathalast line="572">Kamhi kāle tayā dhīra, patthitā bodhimuttamā’’ti. –</gathalast>
    <unindented line="573">Ādi. Kā nāmāyaṃ anusandhīti? Pucchānusandhi nāma. Tisso hi anusandhiyo – pucchānusandhi ajjhāsayānusandhi yathānusandhīti. Tattha ‘‘evaṃ vutte aññataro bhikkhu bhagavantaṃ etadavoca – ‘‘kiṃ nu kho, bhante, orimaṃ tīraṃ kiṃ pārimaṃ tīra’’nti (saṃ. ni. 4.241) evaṃ pucchantānaṃ bhagavatā vissajjitasuttavasena <bold>pucchānusandhi</bold> veditabbā.</unindented>
    <paragraph line="574">‘‘Atha kho aññatarassa bhikkhuno evaṃ cetaso parivitakko udapādi ‘iti kira, bho, rūpaṃ anattā, vedanā anattā, saññā anattā, saṅkhārā anattā, viññāṇaṃ anattā, anattakatāni <pageBreak edition="Vipassana Research Institut" number="0.0069" /> kammāni kamattānaṃ phusissantī’ti. Atha kho bhagavā tassa bhikkhuno cetasā cetoparivitakkamaññāya bhikkhū āmantesi – ṭhānaṃ kho panetaṃ, bhikkhave, vijjati, yaṃ idhekacco moghapuriso avidvā avijjāgato taṇhādhipateyyena cetasā satthusāsanaṃ atidhāvitabbaṃ maññeyya ‘iti kira, bho, rūpaṃ anattā, vedanā anattā, saññā anattā, saṅkhārā anattā, viññāṇaṃ anattā, anattakatāni kammāni kamattānaṃ phusissantī’ti…pe… taṃ kiṃ maññatha, bhikkhave, rūpaṃ niccaṃ vā aniccaṃ vā’’ti (ma. ni. 3.90) evaṃ paresaṃ ajjhāsayaṃ viditvā bhagavatā vuttavasena <bold>ajjhāsayānusandhi</bold> veditabbā.</paragraph>
    <paragraph line="575">Yena <pageBreak edition="Myanmar" number="0.0079" /> pana dhammena ādimhi desanā uṭṭhitā, tassa dhammassa anurūpadhammavasena vā paṭikkhepavasena vā yesu suttesu uparidesanā āgacchati, tesaṃ vasena <bold>yathānusandhi</bold> veditabbā. Tena vuttaṃ ‘‘pucchānusandhī’’ti.</paragraph>
    <paragraph line="576">Tattha <bold>paññāya pāramippatto</bold>ti sāvakapāramiñāṇassa matthakaṃ patto. <bold>Pucchatī</bold>ti apucchi. Tattha pucchā nāma adiṭṭhajotanāpucchā, diṭṭhasaṃsandanāpucchā, vimaticchedanāpucchā, anumatipucchā, kathetukamyatāpucchāti pañcavidhā hoti. Tatthāyaṃ therassa katamā pucchāti ce? Yasmā panāyaṃ buddhavaṃso kappasatasahassādhikaasaṅkhyeyyopacitapuññasambhārānaṃ paccekabuddhānaṃ <pageBreak edition="Pali Text Society" number="0.0059" /> kappasatasahassādhikaasaṅkhyeyyopacitapuññasambhārānaṃ dvinnaṃ aggasāvakānañca kappasatasahassopacitapuññasambhārānaṃ sesamahāsāvakānaṃ vā avisayo, sabbaññubuddhānaṃyeva visayo, tasmā therassa adiṭṭhajotanā pucchāti veditabbā.</paragraph>
    <paragraph line="577"><bold>Kīdiso</bold>ti pucchanākāro, kiṃpakāroti attho. <bold>Te</bold>ti tava. <bold>Abhinīhāro</bold>ti abhinīhāro nāma buddhabhāvatthaṃ mānasaṃ bandhitvā ‘‘buddhabyākaraṇaṃ aladdhā na uṭṭhahissāmī’’ti vīriyamadhiṭṭhāya nipajjanaṃ. Tena vuttaṃ –</paragraph>
    <gathalast line="578">‘‘Kīdiso te mahāvīra, abhinīhāro naruttamā’’ti.</gathalast>
    <paragraph line="579"><bold>Kamhi kāle</bold>ti tasmiṃ kāle. <bold>Patthitā</bold>ti icchitā abhikaṅkhitā, ‘‘buddho bodheyyaṃ mutto moceyya’’ntiādinā nayena buddhabhāvāya paṇidhānaṃ kadā katanti apucchi. <bold>Bodhī</bold>ti sammāsambodhi, arahattamaggañāṇassa ca sabbaññutaññāṇassa cetaṃ adhivacanaṃ. <bold>Uttamā</bold>ti sāvakabodhipaccekabodhīhi seṭṭhattā uttamāti vuttā. Ubhinnamantarā <bold>ma</bold>-kāro padasandhikaro.</paragraph>
    <paragraph line="580">Idāni <pageBreak edition="Vipassana Research Institut" number="0.0070" /> buddhabhāvakārake dhamme pucchanto –</paragraph>
    <hangnum line="581" number="76"></hangnum>
    <gatha1 line="582"> ‘‘Dānaṃ sīlañca nekkhammaṃ, paññāvīriyañca kīdisaṃ;</gatha1>
    <gathalast line="583">Khantisaccamadhiṭṭhānaṃ, mettupekkhā ca kīdisā.</gathalast>
    <hangnum line="584" number="77"></hangnum>
    <gatha1 line="585"> ‘‘Dasa pāramī tayā dhīra, kīdisī lokanāyaka;</gatha1>
    <gathalast line="586">Kathaṃ upapāramī puṇṇā, paramatthapāramī katha’’nti. – āha;</gathalast>
    <paragraph line="587">Tattha <pageBreak edition="Myanmar" number="0.0080" /> dānapāramiyaṃ tāva bāhirabhaṇḍapariccāgo <bold>pāramī</bold> nāma, aṅgapariccāgo <bold>upapāramī</bold> nāma, jīvitapariccāgo <bold>paramatthapāramī</bold> nāmāti. Esa nayo sesapāramīsupi. Evaṃ dasa pāramiyo dasa upapāramiyo dasa paramatthapāramiyoti samattiṃsa pāramiyo honti. Tattha bodhisattassa dānapāramitāya pūritattabhāvānaṃ parimāṇaṃ nāma natthi. Ekantena panassa <bold>sasapaṇḍitajātake</bold> –</paragraph>
    <gatha1 line="588">‘‘Bhikkhāya upagataṃ disvā, sakattānaṃ pariccajiṃ;</gatha1>
    <gathalast line="589">Dānena me samo natthi, esā me dānapāramī’’ti. (cariyā. 1.143 tassuddānaṃ) –</gathalast>
    <unindented line="590">Evaṃ paraṃ jīvitapariccāgaṃ karontassa <bold>dānapāramī</bold> paramatthapāramī nāma jātā.</unindented>
    <paragraph line="591">Tathā sīlapāramitāya pūritattabhāvānaṃ parimāṇaṃ nāma natthi. Ekanteneva panassa <bold>saṅkhapālajātake</bold> –</paragraph>
    <gatha1 line="592">‘‘Sūlehi <pageBreak edition="Pali Text Society" number="0.0060" /> vinivijjhante, koṭṭayantepi sattibhi;</gatha1>
    <gathalast line="593">Bhojaputte na kuppāmi, esā me sīlapāramī’’ti. (cariyā. 2.91) –</gathalast>
    <unindented line="594">Evaṃ attapariccāgaṃ karontassa <bold>sīlapāramī</bold> paramatthapāramī nāma jātā.</unindented>
    <paragraph line="595">Tathā mahārajjaṃ pahāya nekkhammapāramiyā pūritattabhāvānaṃ parimāṇaṃ nāma natthi. Ekantena panassa <bold>cūḷasutasomajātake</bold> –</paragraph>
    <gatha1 line="596">‘‘Mahārajjaṃ <pageBreak edition="Vipassana Research Institut" number="0.0071" /> hatthagataṃ, kheḷapiṇḍaṃva chaḍḍayiṃ;</gatha1>
    <gathalast line="597">Cajato na hoti lagganaṃ, esā me nekkhammapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –</gathalast>
    <unindented line="598">Evaṃ nissaṅgatāya rajjaṃ chaḍḍetvā nikkhamantassa <bold>nekkhammapāramī</bold> paramatthapāramī nāma jātā.</unindented>
    <paragraph line="599">Tathā mahosadhapaṇḍitakālādīsu paññāpāramiyā pūritattabhāvānaṃ parimāṇaṃ nāma natthi. Ekantena panassa <bold>sattubhattakapaṇḍitakāle</bold> –</paragraph>
    <gatha1 line="600">‘‘Paññāya vicinantohaṃ, brāhmaṇaṃ mocayiṃ dukhā;</gatha1>
    <gathalast line="601">Paññāya me samo natthi, esā me paññāpāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –</gathalast>
    <unindented line="602">Antobhastagataṃ <pageBreak edition="Myanmar" number="0.0081" /> sappaṃ dassentassa <bold>paññāpāramī</bold> paramatthapāramī nāma jātā.</unindented>
    <paragraph line="603">Tathā vīriyapāramitāya pūritattabhāvānaṃ parimāṇaṃ nāma natthi. Ekantena panassa <bold>mahājanakajātake</bold> –</paragraph>
    <gatha1 line="604">‘‘Atīradassī jalamajjhe, hatā sabbeva mānusā;</gatha1>
    <gathalast line="605">Cittassa aññathā natthi, esā me vīriyapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –</gathalast>
    <unindented line="606">Evaṃ mahāsamuddaṃ tarantassa <bold>vīriyapāramī</bold> paramatthapāramī nāma jātā.</unindented>
    <paragraph line="607">Tathā <bold>khantivādijātake</bold> –</paragraph>
    <gatha1 line="608">‘‘Acetanaṃva koṭṭente, tiṇhena pharasunā mamaṃ;</gatha1>
    <gathalast line="609">Kāsirāje na kuppāmi, esā me khantipāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –</gathalast>
    <unindented line="610">Evaṃ <pageBreak edition="Vipassana Research Institut" number="0.0072" /> acetanabhāvena viya mahādukkhaṃ adhivāsentassa <bold>khantipāramī</bold> paramatthapāramī nāma jātā.</unindented>
    <paragraph line="611">Tathā <bold>mahāsutasomajātake</bold> –</paragraph>
    <gatha1 line="612">‘‘Saccavācaṃnurakkhanto, cajitvā mama jīvitaṃ;</gatha1>
    <gathalast line="613">Mocesiṃ ekasataṃ khattiye, esā me saccapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –</gathalast>
    <unindented line="614">Evaṃ jīvitaṃ cajitvā saccaṃ anurakkhantassa <bold>saccapāramī</bold> paramatthapāramī nāma jātā.</unindented>
    <paragraph line="615">Tathā <bold>mūgapakkhajātake</bold> –</paragraph>
    <gatha1 line="616">‘‘Mātā <pageBreak edition="Pali Text Society" number="0.0061" /> pitā na me dessā, attā me na ca dessiyo;</gatha1>
    <gathalast line="617">Sabbaññutaṃ piyaṃ mayhaṃ, tasmā vataṃ adhiṭṭhahi’’nti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā; cariyā 3.65) –</gathalast>
    <unindented line="618">Evaṃ jīvitampi pariccajitvā vataṃ adhiṭṭhahantassa <bold>adhiṭṭhānapāramī</bold> paramatthapāramī nāma jātā.</unindented>
    <paragraph line="619">Tathā <bold>suvaṇṇasāmajātake</bold> –</paragraph>
    <gatha1 line="620">‘‘Na maṃ koci uttasati, napi bhāyāmi kassaci;</gatha1>
    <gathalast line="621">Mettābalenupatthaddho, ramāmi pavane tadā’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā; cariyā. 3.113) –</gathalast>
    <unindented line="622">Evaṃ <pageBreak edition="Myanmar" number="0.0082" /> jīvitampi anoloketvā mettāyantassa <bold>mettāpāramī</bold> paramatthapāramī nāma jātā.</unindented>
    <unindented line="623">Tato <pageBreak edition="Vipassana Research Institut" number="0.0073" /><bold>lomahaṃsajātake</bold> –</unindented>
    <gatha1 line="624">‘‘Susāne seyyaṃ kappemi, chavaṭṭhikaṃ upanidhāyahaṃ;</gatha1>
    <gathalast line="625">Gāmaṇḍalā upagantvā, rūpaṃ dassentinappaka’’nti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā; cariyā. 3.119) –</gathalast>
    <unindented line="626">Evaṃ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṃ uppādentesupi upekkhaṃ anativattantassa <bold>upekkhāpāramī</bold> paramatthapāramī nāma jātā. Ayamettha saṅkhepo, vitthāro pana <bold>cariyāpiṭakato</bold> gahetabbo.</unindented>
    <paragraph line="627">Idāni therena puṭṭhassa bhagavato byākaraṇaṃ dassentehi saṅgītikārakehi –</paragraph>
    <hangnum line="628" number="78"></hangnum>
    <gatha1 line="629"> ‘‘Tassa puṭṭho viyākāsi, karavīkamadhuragiro;</gatha1>
    <gathalast line="630">Nibbāpayanto hadayaṃ, hāsayanto sadevakaṃ.</gathalast>
    <hangnum line="631" number="79"></hangnum>
    <gatha1 line="632"> ‘‘Atītabuddhānaṃ jinānaṃ desitaṃ, nikīlitaṃ buddhaparamparāgataṃ;</gatha1>
    <gathalast line="633">Pubbenivāsānugatāya buddhiyā, pakāsayī lokahitaṃ sadevake’’ti. – vuttaṃ;</gathalast>
    <paragraph line="634">Tattha <bold>tassa puṭṭho viyākāsī</bold>ti tena dhammasenāpatinā puṭṭho hutvā tassa byākāsi, attano abhinīhārato paṭṭhāya abhisambodhipariyosānaṃ sabbaṃ buddhavaṃsaṃ kathesīti attho. <bold>Karavīkamadhuragiro</bold>ti karavīkasakuṇassa viya madhurā girā yassa so karavīkamadhuragiro, karavīkamadhuramañjussaroti attho. Tatridaṃ karavīkānaṃ madhurassaratā – karavīkasakuṇā kira madhurarasaṃ <pageBreak edition="Pali Text Society" number="0.0062" /> ambapakkaṃ mukhatuṇḍakena paharitvā paggharitaṃ phalarasaṃ pivitvā pakkhena tāḷaṃ datvā vikūjamāne catuppadā madamattā viya laḷituṃ ārabhanti, gocarapasutāpi catuppadagaṇā mukhagatānipi tiṇāni chaḍḍetvā taṃ nādaṃ suṇanti, vāḷamigā khuddakamige anubandhamānā ukkhittaṃ pādaṃ anikkhipitvā <pageBreak edition="Myanmar" number="0.0083" /> cittakatā viya tiṭṭhanti, anubandhamigāpi maraṇabhayaṃ hitvā tiṭṭhanti, ākāse pakkhandantā pakkhinopi pakkhe pasāretvā tiṭṭhanti, udake macchāpi kaṇṇapaṭalaṃ acālentā taṃ saddaṃ suṇamānā tiṭṭhanti. Evaṃ madhurassarā karavīkā (dī. ni. aṭṭha. 2.38; ma. ni. aṭṭha. 2.386). <bold>Nibbāpayanto hadaya</bold>nti kilesaggisantattasabbajanamānasaṃ <pageBreak edition="Vipassana Research Institut" number="0.0074" /> dhammakathāmatadhārāya sītibhāvaṃ janayantoti attho. <bold>Hāsayanto</bold>ti tosayanto. <bold>Sadevaka</bold>nti sadevakaṃ lokaṃ.</paragraph>
    <paragraph line="635">Atītabuddhānanti atītānaṃ buddhānaṃ. Amhākaṃ bhagavato abhinīhārassa purato pana taṇhaṅkaro medhaṅkaro saraṇaṅkaro dīpaṅkaroti cattāro buddhā ekasmiṃ kappe nibbattiṃsu. Tesaṃ aparabhāge koṇḍaññādayo tevīsati buddhāti sabbe dīpaṅkarādayo catuvīsati buddhā idha ‘‘atītabuddhā’’ti adhippetā, tesaṃ atītabuddhānaṃ. <bold>Jināna</bold>nti tasseva vevacanaṃ. <bold>Desita</bold>nti kathitaṃ. Catuvīsatiyā buddhānaṃ catusaccapaṭisaṃyuttaṃ dhammakathaṃ. <bold>Nikīlita</bold>nti tesaṃ caritaṃ kappajātigottāyubodhisāvakasannipātaupaṭṭhākamātāpituputtabhariyāparicchedādikaṃ nikīlitaṃ nāma. <bold>Buddhaparamparāgata</bold>nti dīpaṅkaradasabalato paṭṭhāya yāva kassapaparamparato āgataṃ desitaṃ nikīlitaṃ vāti attho. <bold>Pubbenivāsānugatāya buddhiyā</bold>ti ekampi jātiṃ dvepi jātiyoti (ma. ni. 1.148, 384, 421; 2.233; 3.82; pārā. 12) evaṃ vibhattaṃ pubbe nivuṭṭhakkhandhasantānasaṅkhātaṃ pubbenivāsaṃ anugatā upagatā tāya pubbenivāsānugatāya buddhiyā, pubbenivāsānussatiñāṇenāti attho. <bold>Pakāsayī</bold>ti byākāsi. <bold>Lokahita</bold>nti sabbalokahitaṃ buddhavaṃsaṃ. <bold>Sadevake</bold>ti sadevake loketi attho.</paragraph>
    <paragraph line="636" number="80"> Atha bhagavā karuṇāsītalena hadayena sadevakaṃ lokaṃ savane niyojento <bold>‘‘pītipāmojjajanana’’</bold>ntiādimāha. Tattha <bold>pītipāmojjajanana</bold>nti pītipāmojjakaraṃ pītiyā pubbabhāgaṃ pāmojjaṃ, pañcavaṇṇāya pītiyā janananti attho. <bold>Sokasallavinodana</bold>nti sokasaṅkhātānaṃ sallānaṃ vinodanaṃ viddhaṃsanaṃ. <bold>Sabbasampattipaṭilābha</bold>nti <pageBreak edition="Pali Text Society" number="0.0063" /> sabbāpi devamanussasampattiādayo sampattiyo paṭilabhanti etenāti sabbasampattipaṭilābho, taṃ sabbasampattipaṭilābhaṃ buddhavaṃsadesananti attho. <bold>Cittīkatvā</bold>ti <pageBreak edition="Myanmar" number="0.0084" /> citte katvā, buddhānussatiṃ purakkhatvāti attho. <bold>Suṇāthā</bold>ti nisāmetha nibodhatha. <bold>Me</bold>ti mama.</paragraph>
    <paragraph line="637" number="81"><bold>Madanimmadana</bold>nti jātimadādīnaṃ sabbamadānaṃ nimmadanakaraṃ. <bold>Sokanuda</bold>nti soko nāma ñātibyasanādīhi phuṭṭhassa cittasantāpo. Kiñcāpi atthato domanassameva hoti, evaṃ santepi antonijjhānalakkhaṇo, cetaso parinijjhāyanaraso, anusocanapaccupaṭṭhāno, taṃ sokaṃ nudatīti sokanudo, taṃ sokanudaṃ. <bold>Saṃsāraparimocana</bold>nti saṃsārabandhanato parimocanakaraṃ. ‘‘Saṃsārasamatikkama’’ntipi pāṭho, tassa saṃsārasamatikkamakaranti attho.</paragraph>
    <paragraph line="638"><bold>Sabbadukkhakkhaya</bold>nti <pageBreak edition="Vipassana Research Institut" number="0.0075" /> ettha <bold>dukkha</bold>-saddo dukkhavedanā-dukkhavatthu-dukkhārammaṇa-dukkhapaccaya-dukkhaṭṭhānādīsu dissati. Ayañhi ‘‘dukkhassa ca pahānā’’tiādīsu (dī. ni. 1.232; ma. ni. 1.383, 430; pārā. 11) dukkhavedanāyaṃ dissati. ‘‘Jātipi dukkhā jarāpi dukkhā’’tiādīsu (dī. ni. 2.387; saṃ. ni. 5.1081) dukkhavatthusmiṃ. ‘‘Yasmā ca kho, mahāli, rūpaṃ dukkhaṃ dukkhānupatitaṃ dukkhāvakkanta’’ntiādīsu (saṃ. ni. 3.60) dukkhārammaṇe. ‘‘Dukkho pāpassa uccayo’’tiādīsu (dha. pa. 117) dukkhapaccaye. ‘‘Yāvañcidaṃ, bhikkhave, na sukarā akkhānena pāpuṇitaṃ yāva dukkhā nirayā’’tiādīsu (ma. ni. 3.250) dukkhaṭṭhāne. Idha panāyaṃ dukkhavatthusmiṃ dukkhapaccayepi ca daṭṭhabbo. Tasmā jātiādisabbadukkhakkhayakaranti attho (dha. sa. aṭṭha. 2 ādayo). <bold>Magga</bold>nti ettha kusalatthikehi maggīyati, kilese vā mārento gacchatīti maggoti buddhavaṃsadesanā vuccati, taṃ nibbānassa maggabhūtaṃ buddhavaṃsadesanaṃ. <bold>Sakkacca</bold>nti sakkaccaṃ cittīkatvā, ohitasotā hutvāti attho. <bold>Paṭipajjathā</bold>ti adhitiṭṭhatha, suṇāthāti attho. Atha vā pītipāmojjajananaṃ sokasallavinodanaṃ sabbasampattipaṭilābhahetubhūtaṃ imaṃ buddhavaṃsadesanaṃ sutvā idāni madanimmadanādiguṇavisesāvahaṃ sabbadukkhakkhayaṃ buddhabhāvamaggaṃ paṭipajjathāti <pageBreak edition="Pali Text Society" number="0.0064" /> sabbesaṃ devamanussānaṃ buddhattaṃ paṇidhāya ussāhaṃ janeti. Sesamettha uttānamevāti.</paragraph>
    <centered line="639">Iti madhuratthavilāsiniyā buddhavaṃsa-aṭṭhakathāya</centered>
    <centered line="640">Ratanacaṅkamanakaṇḍavaṇṇanā niṭṭhitā.</centered>
    <centered line="641">Niṭṭhitā ca sabbākārena abbhantaranidānassatthavaṇṇanā.</centered>
  </content>
</document>