<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0511a.att15.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/15. piyadassibuddhavamsavannana.xml</archivePath>
    <baseFileName>15. piyadassibuddhavamsavannana</baseFileName>
    <titlePath>15. Piyadassībuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">15. Piyadassībuddhavaṃsavaṇṇanā</chapter>
    <paragraph line="2">Sujātassa <pageBreak edition="V" number="0.0238" /> pana aparabhāge ito aṭṭhakappasatādhikasahassakappamatthake ekasmiṃ kappe <bold>piyadassī, atthadassī, dhammadassī</bold>ti tayo buddhā nibbattiṃsu. Tattha <bold>piyadassī</bold> nāma bhagavā pāramiyo pūretvā tusitapure nibbattitvā tato cavitvā sudhaññavatīnagare sudattassa nāma rañño aggamahesiyā <pageBreak edition="M" number="0.0246" /> candasadisavadanāya candādeviyā nāma kucchismiṃ paṭisandhiṃ gahetvā dasannaṃ māsānaṃ accayena varuṇuyyāne mātukucchito nikkhami. Tassa pana nāmaggahaṇadivase lokassa piyānaṃ pāṭihāriyavisesānaṃ dassitattā ‘‘piyadassī’’tveva nāmamakaṃsu. So navavassasahassāni agāraṃ ajjhāvasi. Tassa kira sunimmalavimalagiribrahānāmakā tayo pāsādā ahesuṃ. Vimalāmahādevippamukhāni tettiṃsa itthisahassāni paccupaṭṭhitāni ahesuṃ.</paragraph>
    <paragraph line="3">So cattāri nimittāni disvā vimalādeviyā kañcanaveḷe nāma putte uppanne ājaññarathena mahābhinikkhamanaṃ nikkhamitvā pabbaji. Ekā ca naṃ purisakoṭi anupabbaji. So tehi parivuto mahāpuriso cha māse padhānacariyaṃ caritvā visākhapuṇṇamāya varuṇabrāhmaṇagāme vasabhabrāhmaṇassa dhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā sujātājīvakena dinnā aṭṭha tiṇamuṭṭhiyo gahetvā kakudhabodhiṃ upasaṅkamitvā tepaññāsahatthavitthataṃ tiṇasantharaṃ santharitvā pallaṅkaṃ ābhujitvā sabbaññutaññāṇaṃ paṭivijjhitvā ‘‘anekajātisaṃsāra’’nti udānaṃ udānetvā tattheva sattasattāhaṃ vītināmetvā attanā saha pabbajitānaṃ ariyadhammapaṭivedhasamatthataṃ ñatvā ākāsena tattha gantvā usabhavatīnagarasamīpe usabhavatuyyāne otaritvā bhikkhukoṭiparivuto dhammacakkaṃ pavattesi. Tadā koṭisatasahassānaṃ dhammābhisamayo ahosi. Ayaṃ paṭhamo abhisamayo.</paragraph>
    <paragraph line="4">Puna <pageBreak edition="P" number="0.0209" /> usabhavatiyā nāma nagarassa avidūre sudassanapabbate sudassano nāma devarājā paṭivasati. So micchādiṭṭhiko ahosi. Sakalajambudīpe pana manussā tassa anusaṃvaccharaṃ satasahassagghanikaṃ baliṃ upasaṃharanti. So sudassano devarājā nararājena saddhiṃ ekāsane nisīditvā baliṃ sampaṭicchati. Atha piyadassī bhagavā ‘‘tassa sudassanassa devarājassa taṃ diṭṭhigataṃ <pageBreak edition="V" number="0.0239" /> vinodessāmī’’ti tasmiṃ devarāje yakkhasamāgamaṃ gate tassa bhavanaṃ pavisitvā sirisayanaṃ āruhitvā chabbaṇṇaraṃsiyo muñcanto yugandharapabbate saradasamaye sūriyo viya nisīdi. Tassa parivāraparicārikā devatāyo mālāgandhavilepanādīhi dasabalaṃ pūjetvā parivāretvā aṭṭhaṃsu.</paragraph>
    <paragraph line="5">Sudassanopi <pageBreak edition="M" number="0.0247" /> devarājā yakkhasamāgamato āgacchanto attano bhavanato chabbaṇṇarasmiyo niccharante disvā cintesi – ‘‘aññesu pana divasesu mama bhavanassa edisī anekaraṃsijālasamujjalavibhūti na diṭṭhapubbā. Ko nu kho idha paviṭṭho devo vā manusso vā’’ti olokento udayagirisikharamatthake saradasamayadivasakaramiva chabbaṇṇaraṃsijālena abhijjalantaṃ nisinnaṃ bhagavantaṃ disvā cintesi – ‘‘ayaṃ muṇḍakasamaṇo mama parivārena parijanena parivuto varasayane nisinno’’ti kodhābhibhūtamānaso – ‘‘handāhaṃ imassa attano balaṃ dassessāmī’’ti cintetvā sakalaṃ taṃ pabbataṃ ekajālamakāsi. ‘‘Iminā aggijālena chārikābhūto muṇḍakasamaṇo’’ti olokento anekaraṃsijālavisaravipphuritavarasarīraṃ pasannavadanavaṇṇasobhaṃ vippasannacchavirāgaṃ dasabalamabhijjalantaṃ disvā cintesi – ‘‘ayaṃ samaṇo aggidāhaṃ sahati, handāhaṃ imaṃ samaṇaṃ udakoghena osādetvā māressāmī’’ti atigambhīraṃ udakoghaṃ vimānābhimukhaṃ pavattesi.</paragraph>
    <paragraph line="6">Tato udakoghena puṇṇe tasmiṃ vimāne nisinnassa tassa bhagavato cīvare aṃsumattaṃ vā sarīre lomamattaṃ vā na temittha. Tato sudassano devarājā – ‘‘iminā samaṇo nirassāso mato bhavissatī’’ti mantvā udakaṃ saṅkhipitvā olokento bhagavantaṃ asitajaladharavivaragataṃ saradasamayarajanikaramiva vividharaṃsijālavisarena virocamānaṃ sakaparisaparivutaṃ nisinnaṃ disvā attano makkhaṃ asahamāno – ‘‘handa māressāmi na’’nti kodhena navavidhaāvudhavassaṃ vassesi. Athassa bhagavato ānubhāvena sabbāvudhāni nānāvidhaparamaruciradassanā surabhikusumamālā hutvā dasabalassa pādamūle nipatiṃsu.</paragraph>
    <paragraph line="7">Tato taṃ acchariyaṃ disvā sudassano devarājā paramakupitamānaso bhagavantaṃ ubhohi hatthehi pādesu gahetvā attano bhavanato nīharitukāmo ukkhipitvā mahāsamuddaṃ atikkamitvā cakkavāḷapabbataṃ gantvā – ‘‘kiṃ nu kho samaṇo jīvati vā mato vā’’ti olokento tasmiṃyeva āsane nisinnaṃ disvā – ‘‘aho mahānubhāvo ayaṃ samaṇo, nāhaṃ imaṃ samaṇaṃ ito <pageBreak edition="V" number="0.0240" /> nikkaḍḍhituṃ sakkomi. Yadi <pageBreak edition="M" number="0.0248" /> hi maṃ koci jānissati, anappako me ayaso bhavissati. Yāvimaṃ koci <pageBreak edition="P" number="0.0210" /> na passati, tāva naṃ vissajjetvā gamissāmī’’ti cintesi.</paragraph>
    <paragraph line="8">Atha dasabalo tassa cittācāraṃ ñatvā tathā adhiṭṭhāsi, yathā naṃ sabbe devamanussā passanti. Tasmiñca divase sakalajambudīpe ekasatarājāno tasseva upahāradānatthāya sannipatiṃsu. Te bhagavato pāde gahetvā nisinnaṃ sudassanaṃ devarājānaṃ nararājāno disvā – ‘‘amhākaṃ devarājā munirājassa piyadassissa satthuno pādaparicariyaṃ karoti, aho buddhā nāma acchariyā, aho buddhaguṇā visiṭṭhā’’ti bhagavati, pasannacittā sabbe bhagavantaṃ namassamānā sirasmiṃ añjaliṃ katvā aṭṭhaṃsu. Tattha piyadassī bhagavā taṃ sudassanaṃ devarājānaṃ pamukhaṃ katvā dhammaṃ desesi. Tadā devamanussānaṃ navutikoṭisahassāni arahattaṃ pāpuṇiṃsu. So dutiyo abhisamayo ahosi.</paragraph>
    <paragraph line="9">Yadā pana navayojanappamāṇe kumudanagare buddhapaccatthiko devadatto viya soṇatthero nāma mahāpadumakumārena saddhiṃ mantetvā tassa pitaraṃ ghātetvā puna piyadassībuddhassa vadhāya nānappakāraṃ payogaṃ katvāpi ghātetuṃ asakkonto so doṇamukhanāgarājārohaṃ pakkosāpetvā taṃ palobhetvā tamatthaṃ ārocesi – ‘‘yadā panāyaṃ samaṇo piyadassī imaṃ nagaraṃ piṇḍāya pavisati, tadā doṇamukhaṃ nāma gajavaraṃ vissajjetvā piyadassīsamaṇaṃ mārehī’’ti.</paragraph>
    <paragraph line="10">Atha so āroho hitāhitavicāraṇarahito rājavallabho – ‘‘ayaṃ samaṇo ṭhānantarāpi maṃ cāveyyā’’ti mantvā ‘‘sādhū’’ti sampaṭicchitvā dutiyadivase dasabalassa nagarappavesanasamayaṃ sallakkhetvā sujātamatthakapiṇḍakumbhanalāṭaṃ dhanusadisadīghasuṇḍataṭaṃ suvipulamudukaṇṇaṃ madhupiṅgalanayanaṃ sundarakkhandhāsanaṃ anuvaṭṭaghanajaghanaṃ nicitagūḷhajāṇuantaraṃ īsāsadisaruciradantaṃ suvāladhiṃ apacitamecakaṃ sabbalakkhaṇasampannaṃ asitajaladharasadisacārudassanaṃ sīhavikkantalalitagāminaṃ jaṅgamamiva dharādharaṃ sattappatiṭṭhaṃ sattadhā pabhinnaṃ sabbaso vissavantaṃ viggahavantamiva antakaṃ upasaṅkamitvā piṇḍakabaḷañjanadhūpalepādivisesehi bhiyyopi mattappamattaṃ katvā arivāraṇavāraṇaṃ erāvaṇavāraṇamiva arijanavāraṇaṃ munivāraṇaṃ māraṇatthāya pesesi. Atha <pageBreak edition="M" number="0.0249" /> so dviradavaro muttamattova gajamahiṃsaturaṅganaranāriyo hantvā hatarudhiraparirañjitasadantakarasarīro antajālapariyonaddhanayano sakaṭakavāṭakūṭāgāradvāratoraṇādīni bhañjitvā kāka-kulala-gijjhādīhi anupariyāyamāno hatamahiṃsanaraturaṅgadiradādīnaṃ aṅgāni ālumpitvā manussabhakkho <pageBreak edition="V" number="0.0241" /> yakkho viya bhakkhayanto dūratova dasabalaṃ sissagaṇaparivutaṃ āgacchantaṃ disvā anilagaruḷasadisavego vegena bhagavantamabhigañchi.</paragraph>
    <paragraph line="11">Atha puravāsino pana janā bhayasantāpaparipūritamānasā pāsādapākāracayatarūpagatā tathāgatābhimukhamabhidhāvantaṃ disvā hāhākārasaddamakaṃsu. Keci <pageBreak edition="P" number="0.0211" /> pana upāsakā taṃ nānappakārehi nayehi nivārayitumārabhiṃsu. Atha so buddhanāgo hatthināgamāyantamoloketvā karuṇāvipphārasītalahadayo mettāya taṃ phari. Tato so hatthināgo mettāpharaṇena mudukatahadayasantāno attano dosāparādhaṃ ñatvā lajjāya bhagavato purato ṭhātuṃ asakkonto pathaviyaṃ pavisanto viya sirasā bhagavato pādesu nipati. Evaṃ nipanno pana so timiranikarasadisasarīro sañchāppabhānurañjitavarakanakagirisikharasamīpamupagato asitasaliladharanikaro viya virocittha.</paragraph>
    <paragraph line="12">Athevaṃ munirājapādamūle karirājānaṃ sirasā nipatantaṃ disvā nāgarajanā paramapītipūritahadayā sādhukārasīhanādaṃ ukkuṭṭhisaddaṃ pavattayiṃsu. Surabhikusumamālācandanagandhacuṇṇālaṅkārādīhi taṃ anekappakāraṃ pūjesuṃ. Samantato celukkhepā pavattiṃsu. Gaganatale suradundubhiyo abhinadiṃsu. Atha bhagavā tamasitagirisikharamiva pādamūle nipannaṃ diradavaraṃ oloketvā aṅkusadhajajālasaṅkhacakkālaṅkatena karatalena gajavaramatthakaṃ parāmasitvā tassa cittācārānukūlāya dhammadesanāya taṃ anusāsi –</paragraph>
    <gatha1 line="13">‘‘Gajavara vadato suṇohi vācaṃ, mama hitamatthayutañca taṃ bhajāhi;</gatha1>
    <gathalast line="14">Tava vadhanirataṃ paduṭṭhabhāvaṃ, apanaya santamupehi cārudanti.</gathalast>
    <gatha1 line="15">‘‘Lobhena <pageBreak edition="M" number="0.0250" /> dosena ca mohato vā, yo pāṇino hiṃsati vāraṇinda;</gatha1>
    <gathalast line="16">So pāṇaghātī sucirampi kālaṃ, dukkhaṃ sughoraṃ narakenubhoti.</gathalast>
    <gatha1 line="17">‘‘Mākāsi mātaṅga punevarūpaṃ, kammaṃ pamādena madena vāpi;</gatha1>
    <gathalast line="18">Avīciyaṃ dukkhamasayha kappaṃ, pappoti pāṇaṃ atipātayanto.</gathalast>
    <gatha1 line="19">‘‘Dukkhaṃ sughoraṃ narakenubhotvā, manussalokaṃ yadi yāti bhiyyo;</gatha1>
    <gathalast line="20">Appāyuko hoti virūparūpo, vihiṃsako dukkhavisesabhāgī.</gathalast>
    <gatha1 line="21">‘‘Yathā <pageBreak edition="V" number="0.0242" /> ca pāṇā paramaṃ piyā te, mahājane kuñjara mandanāga;</gatha1>
    <gathalast line="22">Tathā parassāpi piyāti ñatvā, pāṇātipāto parivajjanīyo.</gathalast>
    <gatha1 line="23">‘‘Dose <pageBreak edition="P" number="0.0212" /> ca hiṃsānirate viditvā, pāṇātipātā virate guṇe ca;</gatha1>
    <gathalast line="24">Pāṇātipātaṃ parivajjaya tvaṃ, sagge sukhaṃ icchasi ce parattha.</gathalast>
    <gatha1 line="25">‘‘Pāṇātipātā virato sudanto, piyo manāpo bhavatīdha loke;</gatha1>
    <gathalast line="26">Kāyassa bhedā ca paraṃ panassa, saggādhivāsaṃ kathayanti buddhā.</gathalast>
    <gatha1 line="27">‘‘Dukkhāgamaṃ nicchati koci loke, sabbopi jāto sukhamesateva;</gatha1>
    <gathalast line="28">Tasmā mahānāga vihāya hiṃsaṃ, bhāvehi mettaṃ karuṇañca kāle’’ti.</gathalast>
    <paragraph line="29">Athevaṃ <pageBreak edition="M" number="0.0251" /> dasabalenānusāsiyamāno dantivaro saññaṃ paṭilabhitvā paramavinīto vinayācārasampanno sisso viya ahosi. Evaṃ so piyadassī bhagavā amhākaṃ satthā viya dhanapālaṃ doṇamukhaṃ karivaraṃ damitvā tattha mahājanasamāgame dhammaṃ desesi. Tadā asītikoṭisahassānaṃ dhammābhisamayo ahosi. Ayaṃ tatiyo abhisamayo ahosi. Tena vuttaṃ –</paragraph>
    <hangnum line="30" number="1"></hangnum>
    <gatha1 line="31"> ‘‘Sujātassa aparena, sayambhū lokanāyako;</gatha1>
    <gathalast line="32">Durāsado asamasamo, piyadassī mahāyaso.</gathalast>
    <hangnum line="33" number="2"></hangnum>
    <gatha1 line="34"> ‘‘Sopi buddho amitayaso, ādiccova virocati;</gatha1>
    <gathalast line="35">Sabbaṃ tamaṃ nihantvāna, dhammacakkaṃ pavattayi.</gathalast>
    <hangnum line="36" number="3"></hangnum>
    <gatha1 line="37"> ‘‘Tassāpi atulatejassa, ahesuṃ abhisamayā tayo;</gatha1>
    <gathalast line="38">Koṭisatasahassānaṃ, paṭhamābhisamayo ahu.</gathalast>
    <hangnum line="39" number="4"></hangnum>
    <gatha1 line="40"> ‘‘Sudassano devarājā, micchādiṭṭhimarocayi;</gatha1>
    <gathalast line="41">Tassa diṭṭhiṃ vinodento, satthā dhammamadesayi.</gathalast>
    <hangnum line="42" number="5"></hangnum>
    <gatha1 line="43"> ‘‘Janasannipāto <pageBreak edition="V" number="0.0243" /> atulo, mahāsannipatī tadā;</gatha1>
    <gathalast line="44">Navutikoṭisahassānaṃ, dutiyābhisamayo ahu.</gathalast>
    <hangnum line="45" number="6"></hangnum>
    <gatha1 line="46"> ‘‘Yadā doṇamukhaṃ hatthiṃ, vinesi narasārathi;</gatha1>
    <gathalast line="47">Asītikoṭisahassānaṃ, tatiyābhisamayo ahū’’ti.</gathalast>
    <paragraph line="48">Sumaṅgalanagare pālito nāma rājaputto ca purohitaputto sabbadassikumāro cāti dve sahāyakā ahesuṃ. Te piyadassimhi sammāsambuddhe cārikaṃ carante ‘‘attano nagaraṃ sampatto’’ti sutvā koṭisatasahassaparivārā paccuggamanaṃ katvā tassa dhammaṃ sutvā sattāhaṃ <pageBreak edition="P" number="0.0213" /> mahādānaṃ datvā sattame divase bhagavato bhattānumodanāvasāne koṭisatasahassehi saddhiṃ pabbajitvā arahattaṃ pāpuṇiṃsu. Tesaṃ pana majjhe bhagavā pātimokkhaṃ uddisi, so paṭhamo sannipāto ahosi. Athāparena samayena sudassanadevarājassa samāgame navutikoṭiyo arahattaṃ pāpuṇiṃsu. Tehi parivuto satthā pātimokkhaṃ uddisi, ayaṃ dutiyo <pageBreak edition="M" number="0.0252" /> sannipāto ahosi. Puna doṇamukhavinayane asītikoṭiyo pabbajitvā arahattaṃ pāpuṇiṃsu. Tesaṃ majjhe bhagavā pātimokkhaṃ uddisi, ayaṃ tatiyo sannipāto ahosi. Tena vuttaṃ –</paragraph>
    <hangnum line="49" number="7"></hangnum>
    <gatha1 line="50"> ‘‘Sannipātā tayo āsuṃ, tassāpi piyadassino;</gatha1>
    <gathalast line="51">Koṭisatasahassānaṃ, paṭhamo āsi samāgamo.</gathalast>
    <hangnum line="52" number="8"></hangnum>
    <gatha1 line="53"> ‘‘Tato paraṃ navutikoṭī, samiṃsu ekato munī;</gatha1>
    <gathalast line="54">Tatiye sannipātamhi, asītikoṭiyo ahū’’ti.</gathalast>
    <paragraph line="55">Tadā amhākaṃ bodhisatto kassapo nāma brāhmaṇamāṇavo itihāsapañcamānaṃ tiṇṇaṃ vedānaṃ pāragū hutvā satthu dhammadesanaṃ sutvā koṭisatasahassapariccāgena paramārāmaṃ saṅghārāmaṃ kāretvā saraṇesu ca pañcasīlesu ca patiṭṭhāsi. Atha naṃ satthā – ‘‘ito aṭṭhārasakappasataccayena gotamo nāma buddho loke bhavissatī’’ti byākāsi. Tena vuttaṃ –</paragraph>
    <hangnum line="56" number="9"></hangnum>
    <gatha1 line="57"> ‘‘Ahaṃ tena samayena, kassapo nāma brāhmaṇo;</gatha1>
    <gathalast line="58">Ajjhāyako mantadharo, tiṇṇaṃ vedāna pāragū.</gathalast>
    <hangnum line="59" number="10"></hangnum>
    <gatha1 line="60"> ‘‘Tassa <pageBreak edition="V" number="0.0244" /> dhammaṃ suṇitvāna, pasādaṃ janayiṃ ahaṃ;</gatha1>
    <gathalast line="61">Koṭisatasahassehi, saṅghārāmaṃ amāpayiṃ.</gathalast>
    <hangnum line="62" number="11"></hangnum>
    <gatha1 line="63"> ‘‘Tassa datvāna ārāmaṃ, haṭṭho saṃviggamānaso;</gatha1>
    <gathalast line="64">Saraṇe pañcasīle ca, daḷahaṃ katvā samādiyiṃ.</gathalast>
    <hangnum line="65" number="12"></hangnum>
    <gatha1 line="66"> ‘‘Sopi maṃ buddho byākāsi, saṅghamajjhe nisīdiya;</gatha1>
    <gathalast line="67">Aṭṭhārase kappasate, ayaṃ buddho bhavissati.</gathalast>
    <hangnum line="68" number="13"></hangnum>
    <gatha1 line="69"> ‘‘Padhānaṃ padahitvāna…pe… hessāma sammukhā imaṃ.</gatha1>
    <hangnum line="70" number="14"></hangnum>
    <gatha1 line="71"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha1>
    <gathalast line="72">Uttariṃ vatamadhiṭṭhāsiṃ, dasapāramipūriyā’’ti.</gathalast>
    <paragraph line="73">Tattha <pageBreak edition="M" number="0.0253" /><bold>saraṇe pañcasīle cā</bold>ti tīṇi saraṇāni pañca sīlāni cāti attho. <bold>Aṭṭhārase kappasate</bold>ti ito aṭṭhasatādhikassa kappasahassassa accayenāti attho.</paragraph>
    <paragraph line="74">Tassa <pageBreak edition="P" number="0.0214" /> pana bhagavato sudhaññaṃ nāma nagaraṃ ahosi. Pitā sudatto nāma rājā, mātā sucandā nāma devī, pālito ca sabbadassī ca dve aggasāvakā, sobhito nāmupaṭṭhāko, sujātā ca dhammadinnā ca dve aggasāvikā, kakudharukkho bodhi, sarīraṃ asītihatthubbedhaṃ ahosi, navutivassasahassāni āyu, vimalā nāmassa aggamahesī ahosi, kañcanāveḷo nāma putto, so ājaññarathena nikkhamīti. Tena vuttaṃ –</paragraph>
    <hangnum line="75" number="15"></hangnum>
    <gatha1 line="76"> ‘‘Sudhaññaṃ nāma nagaraṃ, sudatto nāma khattiyo;</gatha1>
    <gathalast line="77">Candā nāmāsi janikā, piyadassissa satthuno.</gathalast>
    <hangnum line="78" number="20"></hangnum>
    <gatha1 line="79"> ‘‘Pālito sabbadassī ca, ahesuṃ aggasāvakā;</gatha1>
    <gathalast line="80">Sobhito nāmupaṭṭhāko, piyadassissa satthuno.</gathalast>
    <hangnum line="81" number="21"></hangnum>
    <gatha1 line="82"> ‘‘Sujātā <pageBreak edition="V" number="0.0245" /> dhammadinnā ca, ahesuṃ aggasāvikā;</gatha1>
    <gathalast line="83">Bodhi tassa bhagavato, kakudhoti pavuccati.</gathalast>
    <hangnum line="84" number="23"></hangnum>
    <gatha1 line="85"> ‘‘Sopi buddho amitayaso, dvattiṃsavaralakkhaṇo;</gatha1>
    <gathalast line="86">Asītihatthamubbedho, sālarājāva dissati.</gathalast>
    <hangnum line="87" number="24"></hangnum>
    <gatha1 line="88"> ‘‘Aggicandasūriyānaṃ, natthi tādisikā pabhā;</gatha1>
    <gathalast line="89">Yathā ahu pabhā tassa, asamassa mahesino.</gathalast>
    <hangnum line="90" number="25"></hangnum>
    <gatha1 line="91"> ‘‘Tassāpi devadevassa, āyu tāvatakaṃ ahu;</gatha1>
    <gathalast line="92">Navutivassasahassāni, loke aṭṭhāsi cakkhumā.</gathalast>
    <hangnum line="93" number="26"></hangnum>
    <gatha1 line="94"> ‘‘Sopi buddho asamasamo, yugānipi tāni atuliyāni;</gatha1>
    <gathalast line="95">Sabbaṃ tamantarahitaṃ, nanu rittā sabbasaṅkhārā’’ti.</gathalast>
    <paragraph line="96">Tattha <bold>sālarājā vā</bold>ti sabbaphāliphullo paramaramaṇīyadassano samavaṭṭakkhandho sālarājā viya dissati. <bold>Yugānipi tānī</bold>ti aggasāvakayugādīni yugaḷāni. Sesagāthāsu sabbattha uttānamevāti.</paragraph>
    <centered line="97">Piyadassībuddhavaṃsavaṇṇanā niṭṭhitā.</centered>
    <centered line="98">Niṭṭhito terasamo buddhavaṃso.</centered>
  </content>
</document>