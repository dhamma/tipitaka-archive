<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att9.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/9. anomadassibuddhavamsavannana.xml</archivePath>
<titlePath>9. Anomadassībuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">9. Anomadassībuddhavaṃsavaṇṇanā</chapter>
<paragraph line="2">Sobhitabuddhe <pageBreak edition="M" number="0.0205" /><pageBreak edition="V" number="0.0196" /> pana parinibbute tassa aparabhāge ekamasaṅkhyeyyaṃ buddhuppādarahitaṃ ahosi. Atīte pana tasmiṃ asaṅkhyeyye ekasmiṃ kappe tayo buddhā nibbattiṃsu <bold>anomadassī, padumo, nārado</bold>ti. Tattha <bold>anomadassī</bold> bhagavā soḷasa asaṅkhyeyyāni kappasatasahassañca pāramiyo pūretvā tusitapure nibbattitvā devehi abhiyācito tato cavitvā candavatiyaṃ nāma rājadhāniyaṃ yasavā nāmassa rañño kule samussitacārupayodharāya yasodharāya nāma aggamahesiyā kucchismiṃ paṭisandhiṃ aggahesi. Anomadassikumāre kira yasodharāya deviyā kucchigate tassa puññappabhāvena pabhā asītihatthappamāṇaṃ <pageBreak edition="P" number="0.0172" /> ṭhānaṃ pharitvā aṭṭhāsi. Candasūriyappabhāhi anabhibhavanīyāva ahosi. Sā dasannaṃ māsānaṃ accayena bodhisattaṃ sucandanuyyāne vijāyi. Pāṭihāriyāni heṭṭhā vuttanayāneva.</paragraph>
<paragraph line="3">Nāmaggahaṇadivase panassa nāmaṃ gaṇhantā, yasmā jātiyaṃ ākāsato satta ratanāni patiṃsu, tasmā anomānaṃ ratanānaṃ uppattihetubhūtattā ‘‘anomadassī’’ti nāmamakaṃsu. So anukkamena vuddhippatto dibbehi kāmaguṇehi paricāriyamāno dasavassasahassāni agāraṃ ajjhāvasi. Tassa kira siri upasiri sirivaḍḍhoti tayo pāsādā ahesuṃ. Sirimādevippamukhāni tevīsati itthisahassāni paccupaṭṭhitāni ahesuṃ. So sirimāya deviyā upavāṇe nāma putte jāte cattāri nimittāni disvā sivikāyānena mahābhinikkhamanaṃ nikkhamitvā pabbaji. Taṃ tisso janakoṭiyo anupabbajiṃsu.</paragraph>
<paragraph line="4">Tehi parivuto mahāpuriso dasa māse padhānacariyaṃ cari. Tato visākhapuṇṇamāya anupamabrāhmaṇagāme piṇḍāya caritvā anupamaseṭṭhidhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā anomanāmājīvakena dinnā aṭṭha tiṇamuṭṭhiyo gahetvā ajjunarukkhabodhiṃ padakkhiṇaṃ katvā aṭṭhattiṃsahatthavitthataṃ tiṇasantharaṃ santharitvā caturaṅgavīriyaṃ adhiṭṭhāya pallaṅkaṃ ābhujitvā samāraṃ mārabalaṃ viddhaṃsetvā tīsu yāmesu tisso vijjā uppādetvā <pageBreak edition="V" number="0.0197" /> – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānesi. Tena vuttaṃ –</paragraph>
<hangnum line="5" number="1"></hangnum>
<gatha1 line="6"> ‘‘Sobhitassa <pageBreak edition="M" number="0.0206" /> aparena, sambuddho dvipaduttamo;</gatha1>
<gathalast line="7">Anomadassī amitayaso, tejassī duratikkamo.</gathalast>
<hangnum line="8" number="2"></hangnum>
<gatha1 line="9"> ‘‘So chetvā bandhanaṃ sabbaṃ, viddhaṃsetvā tayo bhave;</gatha1>
<gathalast line="10">Anivattigamanaṃ maggaṃ, desesi devamānuse.</gathalast>
<hangnum line="11" number="3"></hangnum>
<gatha1 line="12"> ‘‘Sāgarova asaṅkhobho, pabbatova durāsado;</gatha1>
<gathalast line="13">Ākāsova ananto so, sālarājāva phullito.</gathalast>
<hangnum line="14" number="4"></hangnum>
<gatha1 line="15"> ‘‘Dassanenapi taṃ buddhaṃ, tositā honti pāṇino;</gatha1>
<gathalast line="16">Byāharantaṃ giraṃ sutvā, amataṃ pāpuṇanti te’’ti.</gathalast>
<paragraph line="17">Tattha <bold>anomadassī</bold>ti anupamadassano, amitadassano vā. <bold>Amitayaso</bold>ti amitaparivāro, amitakitti vā. <bold>Tejassī</bold>ti sīlasamādhipaññātejena samannāgato. <bold>Duratikkamo</bold>ti duppadhaṃsiyo, aññena devena vā mārena vā kenaci vā atikkamituṃ asakkuṇeyyoti attho. <bold>So</bold><pageBreak edition="P" number="0.0173" /><bold>chetvā bandhanaṃ sabba</bold>nti sabbaṃ dasavidhaṃ saṃyojanaṃ chinditvā. <bold>Viddhaṃsetvā tayo bhave</bold>ti tibhavūpagaṃ kammaṃ kammakkhayakarañāṇena viddhaṃsetvā, abhāvaṃ katvāti attho. <bold>Anivattigamanaṃ magga</bold>nti nivattiyā pavattiyā paṭipakkhabhūtaṃ nibbānaṃ anivattīti vuccati, taṃ anivattiṃ gacchati anenāti anivattigamano. Taṃ anivattigamanaṃ aṭṭhaṅgikaṃ maggaṃ desesīti attho. ‘‘Dassetī’’tipi pāṭho, soyevattho. <bold>Devamānuse</bold>ti devamanussānaṃ, sāmiatthe upayogavacanaṃ daṭṭhabbaṃ.</paragraph>
<paragraph line="18"><bold>Asaṅkhobho</bold>ti khobhetuṃ cāletuṃ asakkuṇeyyoti akkhobhiyo. Yathā hi samuddo caturāsītiyojanasahassagambhīro anekayojanasahassabhūtāvāso akkhobhiyo, evaṃ akkhobhiyoti attho. <bold>Ākāsova ananto</bold>ti yathā pana ākāsassa anto natthi, atha kho ananto appameyyo apāro, evaṃ bhagavāpi buddhaguṇehi ananto appameyyo apāro. <bold>So</bold>ti so bhagavā. <bold>Sālarājāva phullito</bold>ti sabbalakkhaṇānubyañjanasamalaṅkatasarīrattā suphullitasālarājā viya sobhatīti attho. <bold>Dassanenapi taṃ buddha</bold>nti tassa buddhassa dassanenāpīti attho. Īdisesupi <pageBreak edition="V" number="0.0198" /> sāmivacanaṃ payujjanti saddasatthavidū. <bold>Tositā</bold>ti paritositā pīṇitā. <bold>Byāharanta</bold>nti byāharantassa, sāmiatthe <pageBreak edition="M" number="0.0207" /> upayogavacanaṃ. <bold>Amata</bold>nti nibbānaṃ. <bold>Pāpuṇantī</bold>ti adhigacchanti. <bold>Te</bold>ti ye tassa giraṃ dhammadesanaṃ suṇanti, te amataṃ pāpuṇantīti attho.</paragraph>
<paragraph line="19">Bhagavā pana bodhimūle sattasattāhaṃ vītināmetvā brahmunā āyācito dhammadesanāya buddhacakkhunā lokaṃ olokento attanā saha pabbajite tikoṭisaṅkhe jane upanissayasampanne disvā – ‘‘kattha nu kho te etarahi viharantī’’ti upadhārento subhavatīnagare sudassanuyyāne viharante disvā ākāsena gantvā sudassanuyyāne otari. So tehi parivuto sadevamanussāya parisāya majjhe dhammacakkaṃ pavattesi. Tattha koṭisatānaṃ paṭhamābhisamayo ahosi. Tena vuttaṃ –</paragraph>
<hangnum line="20" number="5"></hangnum>
<gatha1 line="21"> ‘‘Dhammābhisamayo tassa, iddho phīto tadā ahu;</gatha1>
<gathalast line="22">Koṭisatāni abhisamiṃsu, paṭhame dhammadesane’’ti.</gathalast>
<paragraph line="23">Tattha <bold>phīto</bold>ti phātippatto bāhujaññavasena. <bold>Koṭisatānī</bold>ti koṭīnaṃ satāni koṭisatāni. ‘‘Koṭisatayo’’tipi pāṭho, tassa satakoṭiyoti attho.</paragraph>
<paragraph line="24">Athāparena <pageBreak edition="P" number="0.0174" /> samayena osadhīnagaradvāre asanarukkhamūle yamakapāṭihāriyaṃ katvā asurehi durabhibhavane tāvatiṃsabhavane paṇḍukambalasilāyaṃ nisinno temāsaṃ abhidhammavassaṃ vassāpayi. Tadā asītidevatākoṭiyo abhisamiṃsu. Tena vuttaṃ –</paragraph>
<hangnum line="25" number="6"></hangnum>
<gatha1 line="26"> ‘‘Tato paraṃ abhisamaye, vassante dhammavuṭṭhiyo;</gatha1>
<gathalast line="27">Asītikoṭiyobhisamiṃsu, dutiye dhammadesane’’ti.</gathalast>
<paragraph line="28">Tattha <bold>vassante</bold>ti buddhamahāmeghe vassante. <bold>Dhammavuṭṭhiyo</bold>ti dhammakathāvassavuṭṭhiyo.</paragraph>
<paragraph line="29">Tato aparena samayena maṅgalapañhāniddese aṭṭhasattati koṭiyo abhisamiṃsu. So tatiyo abhisamayo ahosi. Tena vuttaṃ –</paragraph>
<hangnum line="30" number="7"></hangnum>
<gatha1 line="31"> ‘‘Tato <pageBreak edition="M" number="0.0208" /><pageBreak edition="V" number="0.0199" /> parampi vassante, tappayante ca pāṇinaṃ;</gatha1>
<gathalast line="32">Aṭṭhasattatikoṭīnaṃ, tatiyābhisamayo ahū’’ti.</gathalast>
<paragraph line="33">Tattha <bold>vassante</bold>ti dhammakathāsaliladhāraṃ vassante. <bold>Tappayante</bold>ti dhammāmatavassena tappayante, tappanaṃ karonte bhagavatīti attho.</paragraph>
<paragraph line="34">Anomadassissapi bhagavato tayo sāvakasannipātā ahesuṃ. Tattha soreyyanagare isidattassa rañño dhamme desiyamāne pasīditvā ehibhikkhupabbajjāya pabbajitānaṃ aṭṭhannaṃ arahantasatasahassānaṃ majjhe pātimokkhaṃ uddisi. Ayaṃ paṭhamo sannipāto ahosi. Rādhavatīnagare sundarindharassa nāma rañño dhamme desiyamāne ehibhikkhupabbajjāya pabbajitānaṃ sattannaṃ arahantasatasahassānaṃ majjhe pātimokkhaṃ uddisi. Ayaṃ dutiyo sannipāto ahosi. Puna soreyyanagareyeva soreyyaraññā saha ehibhikkhupabbajjāya pabbajitānaṃ channaṃ arahantasatasahassānaṃ majjhe pātimokkhaṃ uddisi. Ayaṃ tatiyo sannipāto ahosi. Tena vuttaṃ –</paragraph>
<hangnum line="35" number="8"></hangnum>
<gatha1 line="36"> ‘‘Sannipātā tayo āsuṃ, tassāpi ca mahesino;</gatha1>
<gathalast line="37">Abhiññābalappattānaṃ, pupphitānaṃ vimuttiyā.</gathalast>
<hangnum line="38" number="9"></hangnum>
<gatha1 line="39"> ‘‘Aṭṭhasatasahassānaṃ, sannipāto tadā ahu;</gatha1>
<gathalast line="40">Pahīnamadamohānaṃ, santacittāna tādinaṃ.</gathalast>
<hangnum line="41" number="10"></hangnum>
<gatha1 line="42"> ‘‘Sattasatasahassānaṃ, dutiyo āsi samāgamo;</gatha1>
<gathalast line="43">Anaṅgaṇānaṃ virajānaṃ, upasantāna tādinaṃ.</gathalast>
<hangnum line="44" number="11"></hangnum>
<gatha1 line="45"> ‘‘Channaṃ satasahassānaṃ, tatiyo āsi samāgamo;</gatha1>
<gathalast line="46">Abhiññābalappattānaṃ, nibbutānaṃ tapassina’’nti.</gathalast>
<paragraph line="47">Tattha <pageBreak edition="P" number="0.0175" /><bold>tassāpi ca mahesino</bold>ti tassa mahesino anomadassissāpi. ‘‘Tassāpi dvipaduttamo’’tipi pāṭho, tassapi dvipaduttamassāti attho. Lakkhaṇaṃ saddasatthato gahetabbaṃ. <bold>Abhiññābalappattāna</bold>nti abhiññānaṃ balappattānaṃ, ciṇṇavasitāya khippanisantibhāvena abhiññāsu <pageBreak edition="V" number="0.0200" /> thirabhāvappattānanti attho. <bold>Pupphitāna</bold>nti sabbaphāliphullabhāvena ativiya sobhaggappattānaṃ. <bold>Vimuttiyā</bold>ti arahattaphalavimuttiyā.</paragraph>
<paragraph line="48"><bold>Anaṅgaṇāna</bold>nti <pageBreak edition="M" number="0.0209" /> ettha ayaṃ <bold>aṅgaṇa</bold>-saddo katthaci kilesesu dissati. Yathāha – ‘‘tattha katamāni tīṇi aṅgaṇāni? Rāgo aṅgaṇaṃ doso aṅgaṇaṃ moho aṅgaṇa’’nti (vibha. 924). ‘‘Pāpakānaṃ kho etaṃ, āvuso, akusalānaṃ icchāvacarānaṃ adhivacanaṃ yadidaṃ aṅgaṇa’’nti (ma. ni. 1.60). Katthaci kismiñci male? Yathāha – ‘‘tasseva rajassa vā aṅgaṇassa vā pahānāya vāyamatī’’ti (ma. ni. 1.184). Katthaci tathārūpe bhūmibhāge ‘‘cetiyaṅgaṇaṃ bodhiyaṅgaṇaṃ rājaṅgaṇa’’nti. Idha pana kilesesu daṭṭhabbo. Tasmā nikkilesānanti attho (ma. ni. aṭṭha. 1.57). <bold>Virajāna</bold>nti tasseva vevacanaṃ. <bold>Tapassina</bold>nti kilesakkhayakaro ariyamaggasaṅkhāto tapo yesaṃ atthi te tapassino, tesaṃ tapassīnaṃ, khīṇāsavānanti attho.</paragraph>
<paragraph line="49">Tadā amhākaṃ bodhisatto eko mahesakkho yakkhasenāpati ahosi mahiddhiko mahānubhāvo anekakoṭisatasahassānaṃ yakkhānaṃ adhipati. So ‘‘buddho loke uppanno’’ti sutvā āgantvā paramaruciradassanaṃ sattaratanamayaṃ abhirucirarajanikaramaṇḍalasadisaṃ maṇḍapaṃ nimminitvā tattha sattāhaṃ mahādānaṃ buddhappamukhassa saṅghassa adāsi. Atha naṃ bhagavā bhattānumodanasamaye ‘‘anāgate kappasatasahassādhike ekasmiṃ asaṅkhyeyye atikkante gotamo nāma buddho bhavissatī’’ti byākāsi. Tena vuttaṃ –</paragraph>
<hangnum line="50" number="12"></hangnum>
<gatha1 line="51"> ‘‘Ahaṃ tena samayena, yakkho āsiṃ mahiddhiko;</gatha1>
<gathalast line="52">Nekānaṃ yakkhakoṭīnaṃ, vasavattimhi issaro.</gathalast>
<hangnum line="53" number="13"></hangnum>
<gatha1 line="54"> ‘‘Tadāpi taṃ buddhavaraṃ, upagantvā mahesinaṃ;</gatha1>
<gathalast line="55">Annapānena tappesiṃ, sasaṅghaṃ lokanāyakaṃ.</gathalast>
<hangnum line="56" number="14"></hangnum>
<gatha1 line="57"> ‘‘Sopi maṃ tadā byākāsi, visuddhanayano muni;</gatha1>
<gathalast line="58">Aparimeyyito kappe, ayaṃ buddho bhavissati.</gathalast>
<hangnum line="59" number="15"></hangnum>
<gatha1 line="60"> ‘‘Padhānaṃ <pageBreak edition="V" number="0.0201" /> padahitvāna…pe… hessāma sammukhā imaṃ.</gatha1>
<hangnum line="61" number="16"></hangnum>
<gatha1 line="62"> ‘‘Tassāpi <pageBreak edition="P" number="0.0176" /> vacanaṃ sutvā, haṭṭho saṃviggamānaso;</gatha1>
<gathalast line="63">Uttariṃ vatamadhiṭṭhāsiṃ, dasapāramipūriyā’’ti.</gathalast>
<paragraph line="64">Tattha <pageBreak edition="M" number="0.0210" /><bold>uttariṃ vatamadhiṭṭhāsi</bold>nti pāramipūraṇatthāya bhiyyopi daḷhataraṃ parakkamamakāsīti attho.</paragraph>
<paragraph line="65">Tassa pana <bold>anomadassissa</bold> bhagavato candavatī nāma nagaraṃ ahosi, yasavā nāma rājā pitā, yasodharā nāma mātā, nisabho ca anomo ca dve aggasāvakā, varuṇo nāmupaṭṭhāko, sundarī ca sumanā ca dve aggasāvikā, ajjunarukkho bodhi, sarīraṃ aṭṭhapaṇṇāsahatthubbedhaṃ ahosi, vassasatasahassaṃ āyu, sirimā nāma aggamahesī, upavāṇo nāmassa putto, dasavassasahassāni agāraṃ ajjhāvasi. So sivikāyānena nikkhami. Sivikāyānena gamanaṃ pana sobhitabuddhavaṃsavaṇṇanāya pāsādagamane vuttanayeneva veditabbaṃ. Dhammako nāma rājā upaṭṭhāko. Dhammārāme kira bhagavā vihāsīti. Tena vuttaṃ –</paragraph>
<hangnum line="66" number="17"></hangnum>
<gatha1 line="67"> ‘‘Nagaraṃ candavatī nāma, yasavā nāma khattiyo;</gatha1>
<gathalast line="68">Mātā yasodharā nāma, anomadassissa satthuno.</gathalast>
<hangnum line="69" number="22"></hangnum>
<gatha1 line="70"> ‘‘Nisabho ca anomo ca, ahesuṃ aggasāvakā;</gatha1>
<gathalast line="71">Varuṇo nāmupaṭṭhāko, anomadassissa satthuno.</gathalast>
<hangnum line="72" number="23"></hangnum>
<gatha1 line="73"> ‘‘Sundarī ca sumanā ca, ahesuṃ aggasāvikā;</gatha1>
<gathalast line="74">Bodhi tassa bhagavato, ajjunoti pavuccati.</gathalast>
<hangnum line="75" number="25"></hangnum>
<gatha1 line="76"> ‘‘Aṭṭhapaṇṇāsaratanaṃ, accuggato mahāmuni;</gatha1>
<gathalast line="77">Pabhā niddhāvatī tassa, sataraṃsīva uggato.</gathalast>
<hangnum line="78" number="26"></hangnum>
<gatha1 line="79"> ‘‘Vassasatasahassāni, āyu vijjati tāvade;</gatha1>
<gathalast line="80">Tāvatā tiṭṭhamāno so, tāresi janataṃ bahuṃ.</gathalast>
<hangnum line="81" number="27"></hangnum>
<gatha1 line="82"> ‘‘Supupphitaṃ <pageBreak edition="V" number="0.0202" /> pāvacanaṃ, arahantehi tādihi;</gatha1>
<gathalast line="83">Vītarāgehi vimalehi, sobhittha jinasāsanaṃ.</gathalast>
<hangnum line="84" number="28"></hangnum>
<gatha1 line="85"> ‘‘So ca satthā amitayaso, yugāni tāni atuliyāni;</gatha1>
<gathalast line="86">Sabbaṃ tamantarahitaṃ, nanu rittā sabbasaṅkhārā’’ti.</gathalast>
<paragraph line="87">Tattha <pageBreak edition="M" number="0.0211" /><bold>pabhā niddhāvatī</bold>ti tassa sarīrato pabhā nikkhamati. Sarīrappabhā panassa niccakālaṃ dvādasayojanappamāṇaṃ padesaṃ pharitvā tiṭṭhati. <bold>Yugāni tānī</bold>ti aggasāvakayugādīni yugaḷāni. <bold>Sabbaṃ</bold><pageBreak edition="P" number="0.0177" /><bold>tamantarahita</bold>nti vuttappakāraṃ sabbampi aniccamukhaṃ paviṭṭhaṃ vinaṭṭhanti attho. ‘‘Nanu rittakameva saṅkhārā’’tipi pāṭho, tassa nanu rittakā tucchakāyeva sabbe saṅkhārāti attho. <bold>Ma</bold>-kāro padasandhikaro. Sesagāthāsu sabbattha uttānamevāti.</paragraph>
<paragraph line="88">Imassa pana anomadassissa bhagavato santike sāriputto ca mahāmoggallāno cāti ime dve aggasāvakā aggasāvakabhāvatthāya paṇidhānamakaṃsu. Imesaṃ pana therānaṃ vatthu cettha kathetabbaṃ. Mayā ganthavitthārabhayena na uddhaṭanti.</paragraph>
<centered line="89">Anomadassībuddhavaṃsavaṇṇanā niṭṭhitā.</centered>
<centered line="90">Niṭṭhito sattamo buddhavaṃso.</centered>
</body>
</document>