<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att7.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/7. revatabuddhavamsavannana.xml</archivePath>
<title>7. Revatabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">7. Revatabuddhavaṃsavaṇṇanā</chapter>
<paragraph line="2">Sumanassa <pageBreak edition="M" number="0.0192" /><pageBreak edition="V" number="0.0183" />pana bhagavato aparabhāge sāsane cassa antarahite navutivassasahassāyukā manussā anukkamena parihāyitvā dasavassāyukā hutvā puna anukkamena vaḍḍhitvā asaṅkhyeyyāyukā hutvā puna parihāyamānā saṭṭhivassasahassāyukā ahesuṃ. Tadā <bold>revato</bold>nāma satthā udapādi. Sopi pāramiyo pūretvā anekaratanasamujjalitabhavane tusitabhavane nibbattitvā tato cavitvā sabbadhanadhaññavatisudhaññavatīnagare sabbālaṅkārasamalaṅkataamitaruciraparivāraparivutassa sirivibhavasamudayenākulassa sabbasamiddhivipulassa vipulassa nāma rañño kule sabbajananayanālipālisamākulāya samphullanayanakuvalayasassirikasiniddhavadanakamalākarasobhāsamujjalāya suruciramanoharaguṇagaṇavipulāya vipulāya nāma aggamahesiyā kucchismiṃ paṭisandhiṃ gahetvā dasannaṃ māsānaṃ accayena cittakūṭapabbatato suvaṇṇahaṃsarājā viya mātukucchito nikkhami.</paragraph>
<paragraph line="3">Tassa paṭisandhiyaṃ jātiyañca pāṭihāriyāni pubbe vuttanayāneva ahesuṃ. Sudassanaratanagghiāveḷanāmakā tayo cassa pāsādā ahesuṃ. Sudassanādevippamukhāni tettiṃsa itthisahassāni paccupaṭṭhitāni ahesuṃ. Tāhi parivuto so surayuvatīhi parivuto devakumāro viya chabbassasahassāni visayasukhamanubhavamāno agāraṃ <pageBreak edition="P" number="0.0161" />ajjhāvasi. So sudassanāya nāma deviyā varuṇe nāma tanaye jāte cattāri nimittāni disvā nānāvirāgatanuvaravasananivasano āmukkamuttāhāramaṇikuṇḍalo varakeyūramakuṭakaṭakadharo paramasurabhigandhakusumasamalaṅkato paramarucirakaranikaro saradasamayarajanikaro viya tārāgaṇaparivuto viya cando tidasagaṇaparivuto viya dasasatanayano brahmagaṇaparivuto viya ca hāritamahābrahmā caturaṅginiyā mahatiyā senāya parivuto ājaññarathena mahābhinikkhamanaṃ nikkhamitvā sabbābharaṇāni omuñcitvā bhaṇḍāgārikassa hatthe datvā jalajāmalāvikalanīlakuvalayadalasadisenātinisitenātitikhiṇenāsinā sakesamakuṭaṃ chinditvā ākāse khipi. Taṃ sakko devarājā suvaṇṇacaṅkoṭakena <pageBreak edition="M" number="0.0193" />paṭiggahetvā tāvatiṃsabhavanaṃ netvā sinerumuddhani sattaratanamayaṃ cetiyaṃ akāsi.</paragraph>
<paragraph line="4">Mahāpuriso <pageBreak edition="V" number="0.0184" />pana devadattāni kāsāyāni paridahitvā pabbaji, ekā ca naṃ purisakoṭi anupabbaji. So tehi parivuto sattamāse padhānacariyaṃ caritvā visākhapuṇṇamāya aññatarāya sādhudeviyā nāma seṭṭhidhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā sāyanhasamaye aññatarenājīvakena dinnā aṭṭha tiṇamuṭṭhiyo gahetvā mattavaranāgagāmī nāgabodhiṃ padakkhiṇaṃ katvā tepaṇṇāsahatthavitthataṃ tiṇasantharaṃ santharitvā caturaṅgavīriyaṃ adhiṭṭhāya nisīditvā mārabalaṃ vidhamitvā sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti (dha. pa. 153-154) udānaṃ udānesi. Tena vuttaṃ –</paragraph>
<hangnum line="5" number="1"></hangnum>
<gatha1 line="6">‘‘Sumanassa aparena, revato nāma nāyako;</gatha1>
<gathalast line="7">Anupamo asadiso, atulo uttamo jino’’ti.</gathalast>
<paragraph line="8">Revato kira satthā bodhisamīpeyeva sattasattāhāni vītināmetvā dhammadesanatthaṃ brahmāyācanaṃ sampaṭicchitvā – ‘‘kassa nu kho ahaṃ paṭhamaṃ dhammaṃ deseyya’’nti (dī. ni. 2.72; ma. ni. 1.284; 2.341; mahāva. 10) upadhārento attanā saha pabbajitabhikkhukoṭiyo aññe ca bahū devamanusse upanissayasampanne disvā ākāsena gantvā varuṇārāme otaritvā tehi parivuto gambhīraṃ nipuṇaṃ tiparivaṭṭaṃ appaṭivattiyaṃ aññena anuttaraṃ dhammacakkaṃ pavattetvā bhikkhūnaṃ koṭi arahatte patiṭṭhāpesi. Tīsu maggaphalesu patiṭṭhitānaṃ gaṇanaparicchedo natthi. Tena vuttaṃ –</paragraph>
<hangnum line="9" number="2"></hangnum>
<gatha1 line="10">‘‘Sopi dhammaṃ pakāsesi, brahmunā abhiyācito;</gatha1>
<gathalast line="11">Khandhadhātuvavatthānaṃ, appavattaṃ bhavābhave’’ti.</gathalast>
<paragraph line="12">Tattha <pageBreak edition="P" number="0.0162" /><bold>khandhadhātuvavatthāna</bold>nti pañcannaṃ khandhānaṃ aṭṭhārasannaṃ dhātūnaṃ nāmarūpavavatthānādivasena vibhāgakaraṇaṃ. Sabhāvalakkhaṇasāmaññalakkhaṇādivasena rūpārūpadhammapariggaho khandhadhātuvavatthānaṃ nāma. Atha vā pheṇapiṇḍūpamaṃ rūpaṃ parimaddanāsahanato chiddāvachiddādibhāvato ca udakapubbuḷakaṃ viya <pageBreak edition="M" number="0.0194" />vedanā muhuttaramaṇīyabhāvato, marīcikā viya saññā vippalambhanato, kadalikkhandho viya saṅkhārā asārakato, māyā viya viññāṇaṃ vañcanakato’’ti evamādināpi nayena aniccānupassanādivasenapi khandhadhātuvavatthānaṃ veditabbaṃ (vibha. aṭṭha. 26 kamādivinicchayakathā). <bold>Appavattaṃ bhavābhave</bold>ti ettha bhavoti vaḍḍhi, abhavoti hāni. Bhavoti sassatadiṭṭhi <pageBreak edition="V" number="0.0185" />, abhavoti ucchedadiṭṭhi. Bhavoti khuddakabhavo, abhavoti mahābhavo. Bhavoti kāmabhavo, abhavoti rūpārūpabhavoti evamādinā nayena bhavābhavānaṃ attho veditabbo (ma. ni. aṭṭha. 2.223; saṃ. ni. aṭṭha. 3.5.1080; udā. aṭṭha. 20). Tesaṃ bhavābhavānaṃ appavattihetubhūtaṃ dhammaṃ pakāsesīti attho. Atha vā bhavati anenāti bhavo, tīsu bhavesu uppattinimittaṃ kammādikaṃ. Upapattibhavo abhavo nāma. Ubhayattha nikantiyā pahānakaraṃ appavattaṃ dhammaṃ desesīti attho. Tassa pana revatabuddhassa tayova abhisamayā ahesuṃ. Paṭhamo panassa gaṇanapathaṃ vītivatto. Tena vuttaṃ –</paragraph>
<hangnum line="13" number="3"></hangnum>
<gatha1 line="14">‘‘Tassābhisamayā tīṇi, ahesuṃ dhammadesane;</gatha1>
<gathalast line="15">Gaṇanāya na vattabbo, paṭhamābhisamayo ahū’’ti.</gathalast>
<paragraph line="16">Tattha <bold>tīṇī</bold>ti tayo, liṅgavipallāso kato, ayaṃ paṭhamo abhisamayo ahosi.</paragraph>
<paragraph line="17">Athāparena samayena nagaruttare uttare nagare sabbārindamo arindamo nāma rājā ahosi. So kira bhagavantaṃ attano nagaramanuppattaṃ sutvā tīhi janakoṭīhi parivuto bhagavato paccuggamanaṃ katvā svātanāya nimantetvā buddhappamukhassa bhikkhusaṅghassa sattāhaṃ mahādānaṃ pavattetvā tigāvutavitthataṃ dīpapūjaṃ katvā bhagavantaṃ upasaṅkamitvā nisīdi. Atha bhagavā tassa manonukūlaṃ vicittanayaṃ dhammaṃ desesi. Tattha devamanussānaṃ koṭisahassassa dutiyābhisamayo ahosi. Tena vuttaṃ –</paragraph>
<hangnum line="18" number="4"></hangnum>
<gatha1 line="19">‘‘Yadā arindamaṃ rājaṃ, vinesi revato muni;</gatha1>
<gathalast line="20">Tadā koṭisahassānaṃ, dutiyābhisamayo ahū’’ti.</gathalast>
<centered line="21">Ayaṃ dutiyo abhisamayo.</centered>
<paragraph line="22">Athāparena <pageBreak edition="M" number="0.0195" /><pageBreak edition="P" number="0.0163" />samayena revato satthā uttaranigamaṃ nāma upanissāya viharanto sattāhaṃ nirodhasamāpattiṃ samāpajjitvā nisīdi. Tadā kira uttaranigamavāsino manussā yāgubhattakhajjakabhesajjapānakādīni āharitvā bhikkhusaṅghassa mahādānaṃ datvā bhikkhū paripucchiṃsu – ‘‘kuhiṃ, bhante, bhagavā’’ti? Tato tesaṃ bhikkhū āhaṃsu – ‘‘bhagavā, āvuso, nirodhasamāpattiṃ samāpanno’’ti. Athātīte tasmiṃ sattāhe bhagavantaṃ nirodhasamāpattito vuṭṭhitaṃ <pageBreak edition="V" number="0.0186" />saradasamaye sūriyo viya attano anūpamāya buddhasiriyā virocamānaṃ disvā nirodhasamāpattiyā guṇānisaṃsaṃ pucchiṃsu. Bhagavā ca tesaṃ nirodhasamāpattiyā guṇānisaṃsaṃ kathesi. Tadā devamanussānaṃ koṭisataṃ arahatte patiṭṭhāsi. Ayaṃ tatiyo abhisamayo ahosi. Tena vuttaṃ –</paragraph>
<hangnum line="23" number="5"></hangnum>
<gatha1 line="24">‘‘Sattāhaṃ paṭisallānā, vuṭṭhahitvā narāsabho;</gatha1>
<gathalast line="25">Koṭisataṃ naramarūnaṃ, vinesi uttame phale’’ti.</gathalast>
<paragraph line="26">Sudhaññavatīnagare paṭhamamahāpātimokkhuddese ehibhikkhupabbajjāya pabbajitānaṃ arahantānaṃ gaṇanapathaṃ vītivattānaṃ paṭhamo sannipāto ahosi. Mekhalanagare koṭisatasahassasaṅkhātānaṃ ehibhikkhupabbajjāya pabbajitānaṃ arahantānaṃ dutiyo sannipāto ahosi. Revatassa pana bhagavato dhammacakkānuvattako varuṇo nāma aggasāvako paññavantānaṃ aggo ābādhiko ahosi. Tattha gilānapucchanatthāya sampattamahājanassa lakkhaṇattayaparidīpakaṃ dhammaṃ desetvā koṭisatasahassaṃ purisānaṃ ehibhikkhupabbajjāya pabbājetvā arahatte patiṭṭhāpetvā caturaṅginike sannipāte pātimokkhaṃ uddisi. Ayaṃ tatiyo sannipāto ahosi. Tena vuttaṃ –</paragraph>
<hangnum line="27" number="6"></hangnum>
<gatha1 line="28">‘‘Sannipātā tayo āsuṃ, revatassa mahesino;</gatha1>
<gathalast line="29">Khīṇāsavānaṃ vimalānaṃ, suvimuttāna tādinaṃ.</gathalast>
<hangnum line="30" number="7"></hangnum>
<gatha1 line="31">‘‘Atikkantā gaṇanapathaṃ, paṭhamaṃ ye samāgatā;</gatha1>
<gathalast line="32">Koṭisatasahassānaṃ, dutiyo āsi samāgamo.</gathalast>
<hangnum line="33" number="8"></hangnum>
<gatha1 line="34">‘‘Yopi paññāya asamo, tassa cakkānuvattako;</gatha1>
<gathalast line="35">So tadā byādhito āsi, patto jīvitasaṃsayaṃ.</gathalast>
<hangnum line="36" number="9"></hangnum>
<gatha1 line="37">‘‘Tassa <pageBreak edition="M" number="0.0196" />gilānapucchāya, ye tadā upagatā munī;</gatha1>
<gathalast line="38">Koṭisatasahassā arahanto, tatiyo āsi samāgamo’’ti.</gathalast>
<paragraph line="39">Tattha <bold>cakkānuvattako</bold>ti dhammacakkānuvattako. <bold>Patto jīvitasaṃsaya</bold>nti ettha jīvite saṃsayaṃ jīvitasaṃsayaṃ, jīvitakkhayaṃ <pageBreak edition="P" number="0.0164" />pāpuṇāti vā, na vā pāpuṇātīti evaṃ jīvitasaṃsayaṃ patto, byādhitassa <pageBreak edition="V" number="0.0187" />balavabhāvena marati, na maratīti jīvite saṃsayaṃ pattoti attho. <bold>Ye tadā upagatā munī</bold>ti iti dīghabhāve sati bhikkhūnaṃ upari hoti, rasse anussarena saddhiṃ varuṇassa upari hoti.</paragraph>
<paragraph line="40">Tadā amhākaṃ bodhisatto rammavatīnagare atidevo nāma brāhmaṇo hutvā brāhmaṇadhamme pāraṃ gato revataṃ sammāsambuddhaṃ disvā tassa dhammakathaṃ sutvā saraṇesu patiṭṭhāya silokasahassena dasabalaṃ kittetvā sahassagghanikena uttarāsaṅgena bhagavantaṃ pūjesi. Sopi naṃ buddho byākāsi – ‘‘ito kappasatasahassādhikānaṃ dvinnaṃ asaṅkhyeyyānaṃ matthake gotamo nāma buddho bhavissatī’’ti. Tena vuttaṃ –</paragraph>
<hangnum line="41" number="10"></hangnum>
<gatha1 line="42">‘‘Ahaṃ tena samayena, atidevo nāma brāhmaṇo;</gatha1>
<gathalast line="43">Upagantvā revataṃ buddhaṃ, saraṇaṃ tassa gañchahaṃ.</gathalast>
<hangnum line="44" number="11"></hangnum>
<gatha1 line="45">‘‘Tassa sīlaṃ samādhiñca, paññāguṇamanuttamaṃ;</gatha1>
<gathalast line="46">Thomayitvā yathāthāmaṃ, uttarīyamadāsahaṃ.</gathalast>
<hangnum line="47" number="12"></hangnum>
<gatha1 line="48">‘‘Sopi maṃ buddho byākāsi, revato lokanāyako;</gatha1>
<gathalast line="49">Aparimeyyito kappe, ayaṃ buddho bhavissati.</gathalast>
<hangnum line="50" number="13"></hangnum>
<gatha1 line="51">‘Padhānaṃ padahitvāna…pe… hessāma sammukhā ima’’’nti. –</gatha1>
<paragraph line="52">Aṭṭha gāthā vitthāretabbā.</paragraph>
<hangnum line="53" number="14"></hangnum>
<gatha1 line="54">‘‘Tassāpi vacanaṃ sutvā, bhiyyo cittaṃ pasādayiṃ;</gatha1>
<gathalast line="55">Uttariṃ vatamadhiṭṭhāsiṃ, dasapāramipūriyā.</gathalast>
<hangnum line="56" number="15"></hangnum>
<gatha1 line="57">‘‘Tadāpi taṃ buddhadhammaṃ, saritvā anubrūhayiṃ;</gatha1>
<gathalast line="58">Āharissāmi taṃ dhammaṃ, yaṃ mayhaṃ abhipatthita’’nti.</gathalast>
<paragraph line="59">Tattha <pageBreak edition="M" number="0.0197" /><bold>saraṇaṃ tassa gañchaha</bold>nti taṃ saraṇaṃ agañchiṃ ahaṃ, upayogatthe sāmivacanaṃ. <bold>Paññāguṇa</bold>nti <pageBreak edition="V" number="0.0188" />paññāsampattiṃ. <bold>Anuttama</bold>nti seṭṭhaṃ. ‘‘Paññāvimuttiguṇamuttama’’ntipi pāṭho, so uttānova. <bold>Thomayitvā</bold>ti thometvā vaṇṇayitvā. Yathāthāmanti yathābalaṃ. <bold>Uttarīya</bold>nti <pageBreak edition="P" number="0.0165" />uttarāsaṅgaṃ. <bold>Adāsaha</bold>nti adāsiṃ ahaṃ. <bold>Buddhadhamma</bold>nti buddhabhāvakaraṃ dhammaṃ, pāramīdhammanti attho. <bold>Saritvā</bold>ti anussaritvā. <bold>Anubrūhayi</bold>nti abhivaḍḍhesiṃ. <bold>Āharissāmī</bold>ti ānayissāmi. <bold>Taṃ dhamma</bold>nti taṃ buddhattaṃ. <bold>Yaṃ mayhaṃ abhipatthita</bold>nti yaṃ mayā abhipatthitaṃ buddhattaṃ, taṃ āharissāmīti attho.</paragraph>
<paragraph line="60">Tassa pana <bold>revatassa</bold>bhagavato nagaraṃ sudhaññavatī nāma ahosi, pitā vipulo nāma khattiyo, mātā vipulā nāma, varuṇo ca brahmadevo ca dve aggasāvakā, sambhavo nāma upaṭṭhāko, bhaddā ca subhaddā ca dve aggasāvikā, nāgarukkho bodhi, sarīraṃ asītihatthubbedhaṃ ahosi, āyu saṭṭhivassasahassāni, sudassanā nāma aggamahesī, varuṇo nāma putto, ājaññarathena nikkhami.</paragraph>
<gatha1 line="61">‘‘Tassa dehābhinikkhantaṃ, pabhājālamanuttaraṃ;</gatha1>
<gathalast line="62">Divā ceva tadā rattiṃ, niccaṃ pharati yojanaṃ.</gathalast>
<gatha1 line="63">‘‘Dhātuyo mama sabbāpi, vikirantūti so jino;</gatha1>
<gathalast line="64">Adhiṭṭhāsi mahāvīro, sabbasattānukampako.</gathalast>
<gatha1 line="65">‘‘Mahānāgavanuyyāne, mahato nagarassa so;</gatha1>
<gathalast line="66">Pūjito naramarūhi, parinibbāyi revato’’ti.</gathalast>
<paragraph line="67">Tena vuttaṃ –</paragraph>
<hangnum line="68" number="16"></hangnum>
<gatha1 line="69">‘‘Nagaraṃ sudhaññavatī nāma, vipulo nāma khattiyo;</gatha1>
<gathalast line="70">Vipulā nāma janikā, revatassa mahesino.</gathalast>
<hangnum line="71" number="21"></hangnum>
<gatha1 line="72">‘‘Varuṇo brahmadevo ca, ahesuṃ aggasāvakā;</gatha1>
<gathalast line="73">Sambhavo nāmupaṭṭhāko, revatassa mahesino.</gathalast>
<hangnum line="74" number="22"></hangnum>
<gatha1 line="75">‘‘Bhaddā <pageBreak edition="M" number="0.0198" />ceva subhaddā ca, ahesuṃ aggasāvikā;</gatha1>
<gathalast line="76">Sopi buddho asamasamo, nāgamūle abujjhatha.</gathalast>
<hangnum line="77" number="23"></hangnum>
<gatha1 line="78">‘‘Padumo <pageBreak edition="V" number="0.0189" />kuñjaro ceva, ahesuṃ aggupaṭṭhakā;</gatha1>
<gathalast line="79">Sirimā ceva yasavatī, ahesuṃ aggupaṭṭhikā.</gathalast>
<hangnum line="80" number="24"></hangnum>
<gatha1 line="81">‘‘Uccattanena so buddho, asītihatthamuggato;</gatha1>
<gathalast line="82">Obhāseti disā sabbā, indaketuva uggato.</gathalast>
<hangnum line="83" number="25"></hangnum>
<gatha1 line="84">‘‘Tassa sarīre nibbattā, pabhāmālā anuttarā;</gatha1>
<gathalast line="85">Divā vā yadi vā rattiṃ, samantā pharati yojanaṃ.</gathalast>
<hangnum line="86" number="26"></hangnum>
<gatha1 line="87">‘‘Saṭṭhivassasahassāni <pageBreak edition="P" number="0.0166" />, āyu vijjati tāvade;</gatha1>
<gathalast line="88">Tāvatā diṭṭhamāno so, tāresi janataṃ bahuṃ.</gathalast>
<hangnum line="89" number="27"></hangnum>
<gatha1 line="90">‘‘Dassayitvā buddhabalaṃ amataṃ loke pakāsayaṃ;</gatha1>
<gathalast line="91">Nibbāyi anupādāno, yathaggupādānasaṅkhayā.</gathalast>
<hangnum line="92" number="28"></hangnum>
<gatha1 line="93">‘‘So ca kāyo ratananibho, so ca dhammo asādiso;</gatha1>
<gathalast line="94">Sabbaṃ tamantarahitaṃ, nanu rittā sabbasaṅkhārā’’ti.</gathalast>
<paragraph line="95">Tattha <bold>obhāsetī</bold>ti pakāsayati. <bold>Uggato</bold>ti ussito. <bold>Pabhāmālā</bold>ti pabhāvelā. <bold>Yathaggī</bold>ti aggi viya. <bold>Upādānasaṅkhayā</bold>ti indhanakkhayā. <bold>So ca kāyo ratananibho</bold>ti so ca tassa bhagavato kāyo suvaṇṇavaṇṇo. ‘‘Tañca kāyaṃ ratananibha’’ntipi pāṭho, liṅgavipallāsena vuttaṃ. Soyeva panassattho. Sesagāthāsu sabbattha uttānamevāti.</paragraph>
<centered line="96">Revatabuddhavaṃsavaṇṇanā niṭṭhitā.</centered>
<centered line="97">Niṭṭhito pañcamo buddhavaṃso.</centered>
</body>
</document>