<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0511a.att24.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/24. kakusandhabuddhavamsavannana.xml</archivePath>
    <baseFileName>24. kakusandhabuddhavamsavannana</baseFileName>
    <titlePath>24. Kakusandhabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">24. Kakusandhabuddhavaṃsavaṇṇanā</chapter>
    <paragraph line="2">Vessabhumhi <pageBreak edition="Myanmar" number="0.0296" /><pageBreak edition="Vipassana Research Institut" number="0.0290" /> sayambhumhi parinibbute tasmiṃ pana kappe atikkante ekūnattiṃsakappesu jinadivasakarā nuppajjiṃsu. Imasmiṃ pana bhaddakappe cattāro buddhā nibbattiṃsu. Katame cattāro? <bold>Kakusandho koṇāgamano kassapo amhākaṃ buddho</bold>ti. <bold>Metteyyo</bold> pana bhagavā uppajjissati. Evamayaṃ kappo pañcahi buddhuppādehi paṭimaṇḍitattā bhaddakappoti bhagavatā vaṇṇito. Tattha <bold>kakusandho</bold> nāma bhagavā pāramiyo pūretvā tusitapure nibbattitvā <pageBreak edition="Pali Text Society" number="0.0253" /> tato cavitvā khemavatīnagare khemaṅkarassa nāma rañño atthadhammānusāsakassa aggidattassa nāma purohitassa aggamahesiyā visākhāya nāma brāhmaṇiyā kucchismiṃ paṭisandhiṃ aggahesi. Yadā pana khattiyā brāhmaṇe sakkaronti garukaronti mānenti pūjenti, tadā bodhisattā brāhmaṇakule nibbattanti.</paragraph>
    <paragraph line="3">Yadā pana brāhmaṇā khattiye sakkaronti garukaronti mānenti pūjenti, tadā khattiyakule uppajjanti. Tadā kira brāhmaṇā khattiyehi sakkarīyanti garukarīyanti, tasmā saccasandho kakusandho bodhisatto vibhavasirisamudayenākule anākule brāhmaṇakule dasasahassilokadhātuṃ unnādento kampayanto udapādi. Heṭṭhā vuttappakārāni pāṭihāriyāni nibbattiṃsu. Tato dasannaṃ māsānaṃ accayena khemavatuyyāne mātukucchito suvaṇṇalatāto aggijālo viya nikkhami. So cattāri vassasahassāni agāraṃ ajjhāvasi. Tassa kira kāmakāmavaṇṇakāmasuddhināmakā tayo pāsādā ahesuṃ. Rocinībrāhmaṇīpamukhāni tiṃsa itthisahassāni paccupaṭṭhitāni ahesuṃ.</paragraph>
    <paragraph line="4">So cattāri nimittāni disvā rociniyā brāhmaṇiyā anuttare uttare nāma kumāre uppanne payuttena ājaññarathena mahābhinikkhamanaṃ nikkhamitvā pabbaji. Taṃ cattālīsasahassāni anupabbajiṃsu. So tehi parivuto aṭṭha māse padhānacariyaṃ caritvā visākhapuṇṇamāya sucirindhanigame vajirindhabrāhmaṇassa dhītāya dinnaṃ madhupāyāsaṃ paribhuñjitvā khadiravane divāvihāraṃ katvā sāyanhasamaye subhaddena nāma yavapālakena upanītā aṭṭha tiṇamuṭṭhiyo gahetvā sirīsabodhiṃ pāṭaliyā <pageBreak edition="Myanmar" number="0.0297" /><pageBreak edition="Vipassana Research Institut" number="0.0291" /> vuttappamāṇaṃ dibbagandhaṃ upavāyamānaṃ upagantvā catuttiṃsahatthavitthataṃ tiṇasantharaṃ santharitvā pallaṅkaṃ ābhujitvā sambodhiṃ patvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ vītināmetvā attanā saha pabbajitānaṃ cattālīsāya bhikkhusahassānaṃ saccappaṭivedhasamatthataṃ disvā ekāheneva makilanagarasamīpe sambhūtaṃ isipatanaṃ nāma migadāyaṃ pavisitvā tesaṃ majjhagato bhagavā dhammacakkaṃ pavattesi. Tadā cattālīsāya koṭisahassānaṃ paṭhamo dhammābhisamayo ahosi.</paragraph>
    <paragraph line="5">Puna kaṇṇakujjanagaradvāre mahāsālarukkhamūle yamakapāṭihāriyaṃ katvā tiṃsakoṭisahassānaṃ dhammacakkhuṃ uppādesi, so dutiyo abhisamayo ahosi. Yadā pana khemavatīnagarassāvidūre aññatarasmiṃ devāyatane abhimatanaradevo naradevo nāma yakkho dissamānamanussasarīro hutvā kantāramajjhe ekassa kamalakuvalayuppalasamalaṅkatasalilasītalassa paramamadhurasisiravārino sabbajanasurabhiramassa sarassa samīpe ṭhatvā kamalakuvalayakallahārādīhi satte upalāpetvā manusse khādati <pageBreak edition="Pali Text Society" number="0.0254" />. Tasmiṃ magge pacchinne janasampātarahite mahāaṭaviṃ pavisitvā tattha sampatte satte khādati. So lokavissuto mahākantāramaggo ahosi. Ubhatokantāradvāre kira mahājanakāyo sannipatitvā kantāranittharaṇatthāya aṭṭhāsi. Atha vigatabhavabandho kakusandho satthā ekadivasaṃ paccūsasamaye mahākaruṇāsamāpattito vuṭṭhāya lokaṃ volokento ñāṇajālassa antogataṃ taṃ mahesakkhaṃ naradevayakkhaṃ tañca janasamūhamaddasa. Disvā ca pana gaganatalena gantvā tassa janakāyassa passantasseva bhagavā anekavihitaṃ pāṭihāriyaṃ karonto tassa naradevayakkhassa bhavane otaritvā tassa maṅgalapallaṅke nisīdi.</paragraph>
    <paragraph line="6">Atha kho so manussabhakkho yakkho chabbaṇṇarasmiyo vissajjentaṃ indadhanuparivutamiva divasakaraṃ munidivasakaraṃ pavanapathenāgacchantaṃ disvā – ‘‘dasabalo mamānukampāya idhāgacchatī’’ti pasannahadayo attano parivārayakkhehi saddhiṃ anekamigagaṇavantaṃ himavantaṃ gantvā nānāvaṇṇagandhāni jalajathalajāni kusumāni paramamanoramāni sugandhagandhe samāharitvā attano <pageBreak edition="Myanmar" number="0.0298" /> pallaṅke nisinnaṃ vigatarandhaṃ kakusandhaṃ lokanāyakaṃ mālāgandhavilepanādīhi pūjayitvā thutisaṅgītāni pavattento sirasi añjaliṃ katvā namassamāno aṭṭhāsi. Tato manussā taṃ pāṭihāriyaṃ disvā pasannahadayā samāgamma bhagavantaṃ parivāretvā namassamānā aṭṭhaṃsu. Atha appaṭisandho kakusandho bhagavā abhipūjitanaradevayakkhaṃ naradevayakkhaṃ kammaphalasambandhadassanena samuttejetvā nirayakathāya santāsetvā catusaccakathaṃ kathesi, tadā aparimitānaṃ sattānaṃ dhammābhisamayo ahosi, ayaṃ tatiyo abhisamayo ahosi. Tena vuttaṃ –</paragraph>
    <hangnum line="7" number="1"></hangnum>
    <gatha1 line="8"> ‘‘Vessabhussa <pageBreak edition="Vipassana Research Institut" number="0.0292" /> aparena, sambuddho dvipaduttamo;</gatha1>
    <gathalast line="9">Kakusandho nāma nāmena, appameyyo durāsado.</gathalast>
    <hangnum line="10" number="2"></hangnum>
    <gatha1 line="11"> ‘‘Ugghāṭetvā sabbabhavaṃ, cariyāya pāramiṃ gato;</gatha1>
    <gathalast line="12">Sīhova pañjaraṃ bhetvā, patto sambodhimuttamaṃ.</gathalast>
    <hangnum line="13" number="3"></hangnum>
    <gatha1 line="14"> ‘‘Dhammacakkaṃ pavattente, kakusandhe lokanāyake;</gatha1>
    <gathalast line="15">Cattālīsakoṭisahassānaṃ, dhammābhisamayo ahu.</gathalast>
    <hangnum line="16" number="4"></hangnum>
    <gatha1 line="17"> ‘‘Antalikkhamhi ākāse, yamakaṃ katvā vikubbanaṃ;</gatha1>
    <gathalast line="18">Tiṃsakoṭisahassānaṃ, bodhesi devamānuse.</gathalast>
    <hangnum line="19" number="5"></hangnum>
    <gatha1 line="20"> ‘‘Naradevassa <pageBreak edition="Pali Text Society" number="0.0255" /> yakkhassa, catusaccappakāsane;</gatha1>
    <gathalast line="21">Dhammābhisamayo tassa, gaṇanāto asaṅkhiyo’’ti.</gathalast>
    <paragraph line="22">Tattha <bold>ugghāṭetvā</bold>ti samūhanitvā. <bold>Sabbabhava</bold>nti sabbaṃ navavidhaṃ bhavaṃ, bhavuppattinimittaṃ kammanti attho. <bold>Cariyāya pāramiṃ gato</bold>ti sabbapāramīnaṃ pūraṇavasena pāraṃ gato. <bold>Sīhova pañjaraṃ bhetvā</bold>ti sīho viya pañjaraṃ munikuñjaro bhavapañjaraṃ vināsetvāti attho. Kakusandhassa viddhastabhavabandhanassa ekova sāvakasannipāto ahosi. Kaṇṇakujjanagare isipatane migadāye attanā saha pabbajitehi cattālīsāya arahantasahassehi parivuto māghapuṇṇamāyaṃ bhagavā pātimokkhaṃ uddisi. Tena vuttaṃ –</paragraph>
    <hangnum line="23" number="6"></hangnum>
    <gatha1 line="24"> ‘‘Kakusandhassa <pageBreak edition="Myanmar" number="0.0299" /> bhagavato, eko āsi samāgamo;</gatha1>
    <gathalast line="25">Khīṇāsavānaṃ vimalānaṃ, santacittāna tādinaṃ.</gathalast>
    <hangnum line="26" number="7"></hangnum>
    <gatha1 line="27"> ‘‘Cattālīsasahassānaṃ, tadā āsi samāgamo;</gatha1>
    <gathalast line="28">Dantabhūmimanuppattānaṃ, āsavārigaṇakkhayā’’ti.</gathalast>
    <paragraph line="29">Tadā amhākaṃ bodhisatto khemo nāma rājā hutvā buddhappamukhassa saṅghassa pattacīvaraṃ mahādānaṃ datvā añjanādīni sabbabhesajjāni ca adāsi. Aññañca samaṇaparikkhāraṃ datvā tassa <pageBreak edition="Vipassana Research Institut" number="0.0293" /> dhammadesanaṃ sutvā pasannahadayo hutvā bhagavato santike pabbaji. So pana satthā – ‘‘anāgate imasmiṃyeva kappe buddho bhavissatī’’ti byākāsi. Tena vuttaṃ –</paragraph>
    <hangnum line="30" number="8"></hangnum>
    <gatha1 line="31"> ‘‘Ahaṃ tena samayena, khemo nāmāsi khattiyo;</gatha1>
    <gathalast line="32">Tathāgate jinaputte, dānaṃ datvā anappakaṃ.</gathalast>
    <hangnum line="33" number="9"></hangnum>
    <gatha1 line="34"> ‘‘Pattañca cīvaraṃ datvā, añjanaṃ madhulaṭṭhikaṃ;</gatha1>
    <gathalast line="35">Imetaṃ patthitaṃ sabbaṃ, paṭiyādemi varaṃ varaṃ.</gathalast>
    <hangnum line="36" number="10"></hangnum>
    <gatha1 line="37"> ‘‘Sopi maṃ buddho byākāsi, kakusandho vināyako;</gatha1>
    <gathalast line="38">Imamhi bhaddake kappe, ayaṃ buddho bhavissati.</gathalast>
    <hangnum line="39" number="11"></hangnum>
    <gatha1 line="40"> ‘‘Ahu kapilavhayā rammā…pe… hessāma sammukhā imaṃ.</gatha1>
    <hangnum line="41" number="13"></hangnum>
    <gatha1 line="42"> ‘‘Nagaraṃ khemavatī nāma, khemo nāmāsahaṃ tadā;</gatha1>
    <gathalast line="43">Sabbaññutaṃ gavesanto, pabbajiṃ tassa santike’’ti.</gathalast>
    <paragraph line="44">Tattha <pageBreak edition="Pali Text Society" number="0.0256" /><bold>añjanaṃ</bold> pākaṭameva. <bold>Madhulaṭṭhika</bold>nti yaṭṭhimadhukaṃ. <bold>Imeta</bold>nti imaṃ etaṃ. <bold>Patthita</bold>nti icchitaṃ. <bold>Paṭiyādemī</bold>ti dajjāmi, adāsinti attho. <bold>Varaṃ vara</bold>nti seṭṭhaṃ seṭṭhanti attho. ‘‘Yadetaṃ patthita’’ntipi pāṭho, tassa yaṃ icchati, etaṃ sabbaṃ adāsinti attho. Ayaṃ sundarataro.</paragraph>
    <paragraph line="45">Tassa pana adandhassa kakusandhassa bhagavato khemaṃ nāma nagaraṃ ahosi. Aggidatto nāma brāhmaṇo pitā, visākhā nāma brāhmaṇī mātā, vidhuro ca sañjīvo ca dve aggasāvakā, buddhijo nāmupaṭṭhāko, sāmā ca campā ca dve aggasāvikā, mahāsirīsarukkho bodhi, sarīraṃ cattālīsahatthubbedhaṃ ahosi, samantā dasayojanāni sarīrappabhā niccharati <pageBreak edition="Myanmar" number="0.0300" />, cattālīsavassasahassāni āyu, bhariyā panassa rocinī nāma brāhmaṇī, uttaro nāma putto, ājaññarathena nikkhami. Tena vuttaṃ –</paragraph>
    <hangnum line="46" number="14"></hangnum>
    <gatha1 line="47"> ‘‘Brāhmaṇo aggidatto ca, āsi buddhassa so pitā;</gatha1>
    <gathalast line="48">Visākhā nāma janikā, kakusandhassa satthuno.</gathalast>
    <hangnum line="49" number="15"></hangnum>
    <gatha1 line="50"> ‘‘Vasate <pageBreak edition="Vipassana Research Institut" number="0.0294" /> tattha kheme pure, sambuddhassa mahākulaṃ;</gatha1>
    <gathalast line="51">Narānaṃ pavaraṃ seṭṭhaṃ, jātimantaṃ mahāyasaṃ.</gathalast>
    <hangnum line="52" number="20"></hangnum>
    <gatha1 line="53"> ‘‘Vidhuro ca sañjīvo ca, ahesuṃ aggasāvakā;</gatha1>
    <gathalast line="54">Buddhijo nāmupaṭṭhāko, kakusandhassa satthuno.</gathalast>
    <hangnum line="55" number="21"></hangnum>
    <gatha1 line="56"> ‘‘Sāmā ca campānāmā ca, ahesuṃ aggasāvikā;</gatha1>
    <gathalast line="57">Bodhi tassa bhagavato, sirīsoti pavuccati.</gathalast>
    <hangnum line="58" number="23"></hangnum>
    <gatha1 line="59"> ‘‘Cattālīsaratanāni, accuggato mahāmuni;</gatha1>
    <gathalast line="60">Kanakappabhā niccharati, samantā dasayojanaṃ.</gathalast>
    <hangnum line="61" number="24"></hangnum>
    <gatha1 line="62"> ‘‘Cattālīsavassasahassāni, āyu tassa mahesino;</gatha1>
    <gathalast line="63">Tāvatā tiṭṭhamāno so, tāresi janataṃ bahuṃ.</gathalast>
    <hangnum line="64" number="25"></hangnum>
    <gatha1 line="65"> ‘‘Dhammāpaṇaṃ <pageBreak edition="Pali Text Society" number="0.0257" /> pasāretvā, naranārīnaṃ sadevake;</gatha1>
    <gathalast line="66">Naditvā sīhanādaṃva, nibbuto so sasāvako.</gathalast>
    <hangnum line="67" number="26"></hangnum>
    <gatha1 line="68"> ‘‘Aṭṭhaṅgavacanasampanno, acchiddāni nirantaraṃ;</gatha1>
    <gathalast line="69">Sabbaṃ tamantarahitaṃ, nanu rittā sabbasaṅkhārā’’ti.</gathalast>
    <paragraph line="70">Tattha <bold>vasate tattha kheme pure</bold>ti ayaṃ gāthā kakusandhassa jātanagarasandassanatthaṃ vuttāti veditabbā. <bold>Mahākula</bold>nti uditoditaṃ bhagavato pitukulaṃ. <bold>Narānaṃ pavaraṃ seṭṭha</bold>nti jātivasena sabbamanussānaṃ pavaraṃ seṭṭhanti attho. <bold>Jātimanta</bold>nti abhijātivantaṃ, uttamābhijātaṃ. <bold>Mahāyasa</bold>nti mahāparivāraṃ, kiṃ taṃ buddhassa mahākulaṃ? Tattha mahākulaṃ kheme pure vasatetipadena sambandho daṭṭhabbo.</paragraph>
    <paragraph line="71"><bold>Samantā dasayojana</bold>nti samantato dasa yojanāni pharitvā niccakālaṃ sarīrato nikkhamitvā suvaṇṇavaṇṇā pabhā niccharatīti attho. <bold>Dhammāpaṇa</bold>nti <pageBreak edition="Myanmar" number="0.0301" /> dhammasaṅkhātaṃ āpaṇaṃ. <bold>Pasāretvā</bold>ti bhaṇḍavikkiṇanatthaṃ nānābhaṇḍasamiddhamāpaṇaṃ viya dhammāpaṇaṃ pasāretvāti attho. <bold>Naranārīna</bold>nti <pageBreak edition="Vipassana Research Institut" number="0.0295" /> veneyyanaranārīnaṃ jhānasamāpattimaggaphalaratanavisesādhigamatthāya. <bold>Sīhanādaṃ vā</bold>ti sīhanādaṃ viya, abhayanādaṃ naditvā. <bold>Aṭṭhaṅgavacanasampanno</bold>ti aṭṭhaṅgasamannāgatasaro satthā. <bold>Acchiddānī</bold>ti chiddādibhāvarahitāni sīlāni acchiddāni asabalāni akammāsāni. Atha vā acchiddāni avivarāni sāvakayugaḷādīni. <bold>Nirantara</bold>nti satataṃ sabbakālaṃ. <bold>Sabbaṃ tamantarahita</bold>nti satthā ca sāvakayugaḷādīni ca taṃ sabbaṃ munibhāvamupagantvā adassanabhāvamupagatanti attho.</paragraph>
    <gatha1 line="72">‘‘Apetabandho kakusandhabuddho, adandhapañño gatasabbarandho;</gatha1>
    <gathalast line="73">Tilokasandho kira saccasandho, kheme pane vāsamakappayittha’’.</gathalast>
    <unindented line="74">Sesagāthāsu sabbattha pākaṭamevāti.</unindented>
    <centered line="75">Kakusandhabuddhavaṃsavaṇṇanā niṭṭhitā.</centered>
    <centered line="76">Niṭṭhito bāvīsatimo buddhavaṃso.</centered>
  </content>
</document>