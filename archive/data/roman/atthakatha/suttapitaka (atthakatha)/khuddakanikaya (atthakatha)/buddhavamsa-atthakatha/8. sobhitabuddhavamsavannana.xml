<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att8.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/8. sobhitabuddhavamsavannana.xml</archivePath>
<title>8. Sobhitabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">8. Sobhitabuddhavaṃsavaṇṇanā</chapter>
<paragraph line="2">Tassa <pageBreak edition="V" number="0.0190" /><pageBreak edition="M" number="0.0199" />pana aparabhāge tassa sāsanepi antarahite <bold>sobhito</bold>nāma bodhisatto kappasatasahassādhikāni cattāri asaṅkhyeyyāni pāramiyo pūretvā tusitapure nibbattitvā tattha yāvatāyukaṃ ṭhatvā devehi āyācito tusitapurato cavitvā sudhammanagare sudhammarājassa kule sudhammāya nāma deviyā kucchismiṃ paṭisandhiṃ aggahesi. So dasannaṃ māsānaṃ accayena sudhammuyyāne mātukucchito parisuddhavirājitaghanameghapaṭalato puṇṇacando viya nikkhami. Tassa paṭisandhiyaṃ jātiyañca pāṭihāriyāni pubbe vuttappakārāni.</paragraph>
<paragraph line="3">So dasavassasahassāni agāraṃ ajjhāvasitvā sattattiṃsanāṭakitthisahassānaṃ aggāya aggamahesiyā makhiladeviyā kucchismiṃ sīhakumāre nāma putte uppanne cattāri nimittāni disvā sañjātasaṃvego pāsādeyeva pabbajitvā tattheva ānāpānassatisamādhiṃ bhāvetvā cattāri jhānāni paṭilabhitvā sattāhaṃ tattheva padhānacariyamacari. Tato makhilamahādeviyā dinnaṃ paramamadhuraṃ madhupāyāsaṃ paribhuñjitvā abhinikkhamanatthāya cittamuppādesi – ‘‘ayaṃ pāsādo alaṅkatapaṭiyatto mahājanassa passantasseva <pageBreak edition="P" number="0.0167" />ākāsena gantvā bodhirukkhaṃ majjhekatvā pathaviyaṃ otaratu, imā ca itthiyo mayi bodhimūle nisinne avuttā sayameva pāsādato nikkhamantū’’ti. Sahacittuppādā pāsādo ca sudhammarājabhavanato uppatitvā asitañjanasaṅkāsamākāsamabbhuggañchi. So samosaritasurabhikusumadāmasamalaṅkatapāsādatalo sakalampi gaganatalaṃ samalaṅkurumāno viya kanakarasadhārāsadisarucirakaranikaro divasakaro viya ca saradasamayarajanikaro viya ca virocamāno vilambamānavividhavicittakiṅkiṇikajālo yassa kira vāteritassa sukusalajanavāditassa pañcaṅgikassa turiyassa viya saddo vaggu ca rajanīyo ca kamanīyo ca ahosi.</paragraph>
<paragraph line="4">Dūrato paṭṭhāya suyyamānena madhurena sarena sattānaṃ sotāni odahamāno gharacaccaracatukkavīthiādīsu ṭhatvā pavattitakathāsallāpesu manussesu nātinīcena nātiuccena taruvaravanamatthakāvidūrenākāsena palobhayamāno <pageBreak edition="M" number="0.0200" />viya taruvarasākhānānāratanajutivisarasamujjalena vaṇṇena <pageBreak edition="V" number="0.0191" />jananayanāni ākaḍḍhento viya ca puññānubhāvaṃ samugghosayanto viya ca gaganatalaṃ paṭipajji. Tattha nāṭakitthiyopi pañcaṅgikassa varaturiyassa madhurena sarena upagāyiṃsu ceva vilapiṃsu ca. Caturaṅginī kirassa senāpi alaṅkāra-kāyābharaṇa-juti-samudaya-samujjotanānāvirāga-surabhikusumavasanābharaṇasobhitā amaravarasenā viya paramaruciradassanā dharaṇī viya gaganatalena pāsādaṃ parivāretvā agamāsi.</paragraph>
<paragraph line="5">Tato pāsādo gantvā aṭṭhāsītihatthubbedhaṃ ujuvipulavaṭṭakkhandhaṃ kusumapallavamakulasamalaṅkataṃ nāgarukkhaṃ majjhekatvā otaritvā bhūmiyaṃ patiṭṭhahi. Nāṭakitthiyo ca kenaci avuttāva tato pāsādato otaritvā pakkamiṃsu. Anekaguṇasobhito kira sobhitopi mahāpuriso mahājanakataparivāroyeva rattiyā tīsu yāmesu tisso vijjāyo uppādesi. Mārabalaṃ panassa dhammatābaleneva yathāgatamagamāsi. Pāsādo pana tattheva aṭṭhāsi. Sobhito pana bhagavatā sambodhiṃ patvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā bodhisamīpeyeva sattasattāhaṃ vītināmetvā brahmuno dhammajjhesanaṃ paṭijānitvā – ‘‘kassa nu kho paṭhamaṃ dhammaṃ deseyya’’nti buddhacakkhunā olokento attano vemātike kaniṭṭhabhātike asamakumārañca sunettakumārañca disvā – ‘‘ime dve kumārā upanissayasampannā gambhīraṃ nipuṇaṃ dhammaṃ paṭivijjhituṃ samatthā, handāhaṃ imesaṃ dhammaṃ deseyya’’nti ākāsenāgantvā sudhammuyyāne otaritvā dvepi kumāre uyyānapālena pakkosāpetvā tehi saparivārehi parivuto mahājanamajjhe dhammacakkaṃ pavattesi. Tena vuttaṃ –</paragraph>
<hangnum line="6" number="1"></hangnum>
<gatha1 line="7">‘‘Revatassa aparena, sobhito nāma nāyako;</gatha1>
<gathalast line="8">Samāhito santacitto, asamo appaṭipuggalo.</gathalast>
<hangnum line="9" number="2"></hangnum>
<gatha1 line="10">‘‘So <pageBreak edition="P" number="0.0168" />jino sakagehamhi, mānasaṃ vinivattayi;</gatha1>
<gathalast line="11">Patvāna kevalaṃ bodhiṃ, dhammacakkaṃ pavattayi.</gathalast>
<hangnum line="12" number="3"></hangnum>
<gatha1 line="13">‘‘Yāva heṭṭhā avīcito, bhavaggā cāpi uddhato;</gatha1>
<gathalast line="14">Etthantare ekaparisā, ahosi dhammadesane.</gathalast>
<hangnum line="15" number="4"></hangnum>
<gatha1 line="16">‘‘Tāya <pageBreak edition="M" number="0.0201" />parisāya sambuddho, dhammacakkaṃ pavattayi;</gatha1>
<gathalast line="17">Gaṇanāya na vattabbo, paṭhamābhisamayo ahū’’ti.</gathalast>
<paragraph line="18">Tattha <pageBreak edition="V" number="0.0192" /><bold>sakagehamhī</bold>ti attano bhavaneyeva, antopāsādataleyevāti attho. <bold>Mānasaṃ vinivattayī</bold>ti cittaṃ parivattesi, sakagehe ṭhatvā sattadivasabbhantareyeva puthujjanabhāvato cittaṃ vinivattetvā buddhattaṃ pāpuṇīti attho. <bold>Heṭṭhā</bold>ti heṭṭhato. <bold>Bhavaggā</bold>ti akaniṭṭhabhavanato. <bold>Tāya parisāyā</bold>ti tassā parisāya majjhe. <bold>Gaṇanāya na vattabbo</bold>ti gaṇanapathamatītāti attho. <bold>Paṭhamābhisamayo</bold>ti paṭhamo dhammābhisamayo. <bold>Ahū</bold>ti gaṇanāya na vattabbā parisā ahosīti attho. ‘‘Paṭhame abhisamiṃsuyevā’’tipi pāṭho, tassa paṭhamadhammadesane abhisamiṃsu ye janā, te gaṇanāya na vattabbāti attho.</paragraph>
<paragraph line="19">Athāparena samayena sudassananagaradvāre cittapāṭaliyā mūle yamakapāṭihāriyaṃ katvā navakanakamaṇimayabhavane tāvatiṃsabhavane pāricchattakamūle paṇḍukambalasilātale nisīditvā abhidhammaṃ desesi. Desanāpariyosāne navutikoṭisahassānaṃ dhammābhisamayo ahosi. Ayaṃ dutiyo abhisamayo ahosi. Tena vuttaṃ –</paragraph>
<hangnum line="20" number="5"></hangnum>
<gatha1 line="21">‘‘Tato parampi desente, marūnañca samāgame;</gatha1>
<gathalast line="22">Navutikoṭisahassānaṃ, dutiyābhisamayo ahū’’ti.</gathalast>
<paragraph line="23">Athāparena samayena sudassananagare jayaseno nāma rājakumāro yojanappamāṇaṃ vihāraṃ kāretvā asokassakaṇṇacampakanāgapunnāgavakulasurabhicūtapanasāsanasālakunda- sahakārakaravīrāditaruvaranirantaraṃ ārāmaṃ ropetvā buddhappamukhassa bhikkhusaṅghassa niyyātesi. Dānānumodanaṃ katvā yāgaṃ vaṇṇetvā bhagavā dhammaṃ desesi. Tadā koṭisatasahassasattanikāyassa dhammābhisamayo ahosi. Ayaṃ tatiyābhisamayo ahosi. Tena vuttaṃ –</paragraph>
<hangnum line="24" number="6"></hangnum>
<gatha1 line="25">‘‘Punāparaṃ rājaputto, jayaseno nāma khattiyo;</gatha1>
<gathalast line="26">Ārāmaṃ ropayitvāna, buddhe niyyātayī tadā.</gathalast>
<hangnum line="27" number="7"></hangnum>
<gatha1 line="28">‘‘Tassa <pageBreak edition="M" number="0.0202" /><pageBreak edition="P" number="0.0169" />yāgaṃ pakittento, dhammaṃ desesi cakkhumā;</gatha1>
<gathalast line="29">Tadā koṭisahassānaṃ, tatiyābhisamayo ahū’’ti.</gathalast>
<paragraph line="30">Puna uggato nāma rājā sunandanagare sunandaṃ nāma vihāraṃ kāretvā buddhappamukhassa bhikkhusaṅghassa adāsi. Tasmiṃ dāne ehibhikkhupabbajjāya pabbajitānaṃ koṭisataṃ arahantānaṃ sannipāto <pageBreak edition="V" number="0.0193" />, tesaṃ majjhe sobhito bhagavā pātimokkhaṃ uddisi. Ayaṃ paṭhamo sannipāto ahosi. Puna mekhalānagare dhammagaṇo dhammagaṇārāmaṃ nāma pavarārāmaṃ mahāvihāraṃ kāretvā buddhappamukhassa bhikkhusaṅghassa datvā saha sabbaparikkhārehi dānaṃ adāsi. Tasmiṃ samāgame ehibhikkhubhāvena pabbajitānaṃ navutiyā arahantakoṭīnaṃ sannipāte pātimokkhaṃ uddisi. Ayaṃ dutiyo sannipāto ahosi. Yadā pana bhagavā dasasatanayanapure vassaṃ vasitvā pavāraṇāya suravaraparivuto otari, tadā asītiyā arahantakoṭīhi saddhiṃ caturaṅgike sannipāte pavāresi. Ayaṃ tatiyo sannipāto ahosi. Tena vuttaṃ –</paragraph>
<hangnum line="31" number="8"></hangnum>
<gatha1 line="32">‘‘Sannipātā tayo āsuṃ, sobhitassa mahesino;</gatha1>
<gathalast line="33">Khīṇāsavānaṃ vimalānaṃ, santacittāna tādinaṃ.</gathalast>
<hangnum line="34" number="9"></hangnum>
<gatha1 line="35">‘‘Uggato nāma so rājā, dānaṃ deti naruttame;</gatha1>
<gathalast line="36">Tamhi dāne samāgañchuṃ, arahantā satakoṭiyo.</gathalast>
<hangnum line="37" number="10"></hangnum>
<gatha1 line="38">‘‘Punāparaṃ puragaṇo, deti dānaṃ naruttame;</gatha1>
<gathalast line="39">Tadā navutikoṭīnaṃ, dutiyo āsi samāgamo.</gathalast>
<hangnum line="40" number="11"></hangnum>
<gatha1 line="41">‘‘Devaloke vasitvāna, yadā orohatī jino;</gatha1>
<gathalast line="42">Tadā asītikoṭīnaṃ, tatiyo āsi samāgamo’’ti.</gathalast>
<paragraph line="43">Tadā kira amhākaṃ bodhisatto rammavatīnagare ubhato sujāto ‘sujāto’ nāma brāhmaṇo hutvā sobhitassa bhagavato dhammadesanaṃ sutvā saraṇesu patiṭṭhāya buddhappamukhassa bhikkhusaṅghassa temāsaṃ mahādānamadāsi. Sopi naṃ ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
<hangnum line="44" number="12"></hangnum>
<gatha1 line="45">‘‘Ahaṃ <pageBreak edition="M" number="0.0203" />tena samayena, sujāto nāma brāhmaṇo;</gatha1>
<gathalast line="46">Tadā sasāvakaṃ buddhaṃ, annapānena tappayiṃ.</gathalast>
<hangnum line="47" number="13"></hangnum>
<gatha1 line="48">‘‘Sopi maṃ buddho byākāsi, sobhito lokanāyako;</gatha1>
<gathalast line="49">Aparimeyyito kappe, ayaṃ buddho bhavissati.</gathalast>
<hangnum line="50" number="14"></hangnum>
<gatha1 line="51">‘‘Padhānaṃ <pageBreak edition="V" number="0.0194" /><pageBreak edition="P" number="0.0170" />padahitvāna…pe… hessāma sammukhā imaṃ.</gatha1>
<hangnum line="52" number="15"></hangnum>
<gatha1 line="53">‘‘Tassāpi vacanaṃ sutvā, haṭṭho saṃviggamānaso;</gatha1>
<gathalast line="54">Tamevatthamanuppattiyā, uggaṃ dhitimakāsaha’’nti.</gathalast>
<paragraph line="55">Tattha <bold>tamevatthamanuppattiyā</bold>ti tassa buddhattassa anuppattiatthaṃ, tassa pana sobhitabuddhassa – ‘‘anāgate ayaṃ gotamo nāma buddho bhavissatī’’ti vacanaṃ sutvā ‘‘avitathavacanā hi buddhā’’ti buddhattappattiatthanti attho. <bold>Ugga</bold>nti tibbaṃ ghoraṃ. <bold>Dhiti</bold>nti vīriyaṃ. <bold>Akāsaha</bold>nti akāsiṃ ahaṃ.</paragraph>
<paragraph line="56">Tassa pana <bold>sobhitassa</bold>bhagavato sudhammaṃ nāma nagaraṃ ahosi, pitā sudhammo nāma rājā, mātā sudhammā nāma devī, asamo ca sunetto ca dve aggasāvakā, anomo nāmupaṭṭhāko, nakulā ca sujātā ca dve aggasāvikā, nāgarukkho bodhi, aṭṭhapaṇṇāsahatthubbedhaṃ sarīraṃ ahosi, navutivassasahassāni āyuppamāṇaṃ, makhilā nāmassa mahādevī, sīhakumāro nāma atrajo, nāṭakitthīnaṃ sattattiṃsasahassāni navavassasahassāni agāraṃ ajjhāvasi. Pāsādena abhinikkhami. Jayaseno nāma rājā upaṭṭhāko. Setārāme kira vasīti. Tena vuttaṃ –</paragraph>
<hangnum line="57" number="16"></hangnum>
<gatha1 line="58">‘‘Sudhammaṃ nāma nagaraṃ, sudhammo nāma khattiyo;</gatha1>
<gathalast line="59">Sudhammā nāma janikā, sobhitassa mahesino.</gathalast>
<hangnum line="60" number="21"></hangnum>
<gatha1 line="61">‘‘Asamo ca sunetto ca, ahesuṃ aggasāvakā;</gatha1>
<gathalast line="62">Anomo nāmupaṭṭhāko, sobhitassa mahesino.</gathalast>
<hangnum line="63" number="22"></hangnum>
<gatha1 line="64">‘‘Nakulā ca sujātā ca, ahesuṃ aggasāvikā;</gatha1>
<gathalast line="65">Bujjhamāno ca so buddho, nāgamūle abujjhatha.</gathalast>
<hangnum line="66" number="24"></hangnum>
<gatha1 line="67">‘‘Aṭṭhapaṇṇāsaratanaṃ <pageBreak edition="M" number="0.0204" />, accuggato mahāmuni;</gatha1>
<gathalast line="68">Obhāseti disā sabbā, sataraṃsīva uggato.</gathalast>
<hangnum line="69" number="25"></hangnum>
<gatha1 line="70">‘‘Tathā <pageBreak edition="V" number="0.0195" />suphullaṃ pavanaṃ, nānāgandhehi dhūpitaṃ;</gatha1>
<gathalast line="71">Tatheva tassa pāvacanaṃ, sīlagandhehi dhūpitaṃ.</gathalast>
<hangnum line="72" number="26"></hangnum>
<gatha1 line="73">‘‘Yathāpi sāgaro nāma, dassanena atappiyo;</gatha1>
<gathalast line="74">Tatheva tassa pāvacanaṃ, savanena atappiyaṃ.</gathalast>
<hangnum line="75" number="27"></hangnum>
<gatha1 line="76">‘‘Navutivassasahassāni <pageBreak edition="P" number="0.0171" />, āyu vijjati tāvade;</gatha1>
<gathalast line="77">Tāvatā tiṭṭhamāno so, tāresi janataṃ bahuṃ.</gathalast>
<hangnum line="78" number="28"></hangnum>
<gatha1 line="79">‘‘Ovādaṃ anusiṭṭhiñca, datvāna sesake jane;</gatha1>
<gathalast line="80">Hutāsanova tāpetvā, nibbuto so sasāvako.</gathalast>
<hangnum line="81" number="29"></hangnum>
<gatha1 line="82">‘‘So ca buddho asamasamo, tepi sāvakā balappattā;</gatha1>
<gathalast line="83">Sabbaṃ tamantarahitaṃ, nanu rittā sabbasaṅkhārā’’ti.</gathalast>
<paragraph line="84">Tattha <bold>sataraṃsīvā</bold>tiādicco viya, sabbā disā obhāsetīti attho. <bold>Pavana</bold>nti mahāvanaṃ. <bold>Dhūpita</bold>nti vāsitaṃ gandhitaṃ. <bold>Atappiyo</bold>ti atittikaro, atittijanano vā. <bold>Tāvade</bold>ti tasmiṃ kāle, tāvatakaṃ kālanti attho. <bold>Tāresī</bold>ti tārayī. <bold>Ovāda</bold>nti sakiṃ vādo ovādo nāma. <bold>Anusiṭṭhi</bold>nti punappunaṃ vacanaṃ anusiṭṭhi nāma. <bold>Sesake jane</bold>ti saccappaṭivedhaṃ appattassa sesajanassa, sāmiatthe bhummavacanaṃ. <bold>Hutāsanova tāpetvā</bold>ti aggi viya tappetvā. Ayameva vā pāṭho, upādānakkhayā bhagavā parinibbutoti attho. Sesagāthāsu sabbattha uttānamevāti.</paragraph>
<centered line="85">Sobhitabuddhavaṃsavaṇṇanā niṭṭhitā.</centered>
<centered line="86">Niṭṭhito chaṭṭho buddhavaṃso.</centered>
</body>
</document>