<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att25.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/25. konagamanabuddhavamsavannana.xml</archivePath>
<title>25. Koṇāgamanabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">25. Koṇāgamanabuddhavaṃsavaṇṇanā</chapter>
<paragraph line="2">Kakusandhassa <pageBreak edition="V" number="0.0296" /><pageBreak edition="P" number="0.0258" />pana bhagavato aparabhāge tassa sāsane ca antarahite sattesu tiṃsavassasahassāyukesu jātesu parahitakoṇāgamano <bold>koṇāgamano</bold>nāma satthā loke udapādi. Atha vā kanakāgamanato koṇāgamano nāma satthā loke udapādi. Tattha ka-kārassa koādesaṃ katvā na-kārassa ṇādesaṃ katvā ekassa ka-kārassa lopaṃ katvā niruttinayena kanakassa kanakādiābharaṇassa āgamanaṃ pavassanaṃ yassa bhagavato uppannakāle so koṇāgamano nāma. Ettha pana āyu anupubbena parihīnasadisaṃ kataṃ, na evaṃ parihīnaṃ, puna vaḍḍhitvā parihīnanti veditabbaṃ. Kathaṃ? Imasmiṃyeva kappe kakusandho bhagavā cattālīsavassasahassāyukakāle nibbatto, taṃ <pageBreak edition="M" number="0.0302" />pana āyu parihāyamānaṃ dasavassakālaṃ patvā puna asaṅkhyeyyaṃ patvā tato parihāyamānaṃ tiṃsavassasahassāyukakāle ṭhitaṃ, tadā koṇāgamano bhagavā loke uppannoti veditabbo.</paragraph>
<paragraph line="3">Sopi pāramiyo pūretvā tusitapure nibbattitvā tato cavitvā sobhavatīnagare yaññadattassa brāhmaṇassa bhariyāya rūpādīhi guṇehi anuttarāya uttarāya nāma brāhmaṇiyā kucchismiṃ paṭisandhiṃ gahetvā dasannaṃ māsānaṃ accayena subhavatīuyyāne mātukucchito nikkhami. Jāyamāne pana tasmiṃ sakalajambudīpe devo kanakavassaṃ vassi. Tenassa kanakāgamanakāraṇattā ‘‘kanakāgamano’’ti nāmamakaṃsu. Taṃ panassa nāmaṃ anukkamena pariṇamamānaṃ koṇāgamano’’ti jātaṃ. So pana tīṇi vassasahassāni agāraṃ ajjhāvasi. Tusita-santusita-santuṭṭhanāmakā panassa tayo pāsādā ahesuṃ. Rucigattābrāhmaṇīpamukhāni soḷasa itthisahassāni ahesuṃ.</paragraph>
<paragraph line="4">So cattāri nimittāni disvā rucigattāya brāhmaṇiyā satthavāhe nāma putte uppanne hatthikkhandhavaragato hatthiyānena mahābhinikkhamanaṃ nikkhamitvā pabbaji. Taṃ tiṃsapurisasahassāni anupabbajiṃsu. So tehi parivuto cha māse padhānacariyaṃ caritvā visākhapuṇṇamāyaṃ aggisonabrāhmaṇassa dhītāya aggisonabrāhmaṇakumāriyā dinnaṃ madhupāyāsaṃ paribhuñjitvā khadiravane divāvihāraṃ katvā sāyanhasamaye jaṭātindukena nāma yavapālena dinnā <pageBreak edition="V" number="0.0297" />aṭṭha tiṇamuṭṭhiyo gahetvā udumbarabodhiṃ puṇḍarīke vuttappamāṇaṃ phalavibhūtisampannaṃ dakkhiṇato upagantvā vīsatihatthavitthataṃ tiṇasantharaṃ santharitvā pallaṅkaṃ ābhujitvā mārabalaṃ viddhaṃsetvā dasabalañāṇāni paṭilabhitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ vītināmetvā attanā saha pabbajitānaṃ tiṃsabhikkhusahassānaṃ upanissayasampattiṃ disvā gaganapathena gantvā sudassananagarasamīpe isipatane migadāye otaritvā tesaṃ majjhagato dhammacakkaṃ pavattesi, tadā tiṃsakoṭisahassānaṃ paṭhamābhisamayo ahosi.</paragraph>
<paragraph line="5">Puna sundaranagaradvāre mahāsālarukkhamūle yamakapāṭihāriyaṃ katvā vīsatikoṭisahassānaṃ dhammāmataṃ pāyesi, so dutiyo abhisamayo ahosi. Attano mātaraṃ <pageBreak edition="P" number="0.0259" />uttaraṃ pamukhaṃ katvā dasasu cakkavāḷasahassesu <pageBreak edition="M" number="0.0303" />devatānaṃ samāgatānaṃ abhidhammapiṭakaṃ desente bhagavati dasannaṃ koṭisahassānaṃ tatiyo abhisamayo ahosi. Tena vuttaṃ –</paragraph>
<hangnum line="6" number="1"></hangnum>
<gatha1 line="7">‘‘Kakusandhassa aparena, sambuddho dvipaduttamo;</gatha1>
<gathalast line="8">Koṇāgamano nāma jino, lokajeṭṭho narāsabho.</gathalast>
<hangnum line="9" number="2"></hangnum>
<gatha1 line="10">‘‘Dasa dhamme pūrayitvāna, kantāraṃ samatikkami;</gatha1>
<gathalast line="11">Pavāhiya malaṃ sabbaṃ, patto sambodhimuttamaṃ.</gathalast>
<hangnum line="12" number="3"></hangnum>
<gatha1 line="13">‘‘Dhammacakkaṃ pavattente, koṇāgamananāyake;</gatha1>
<gathalast line="14">Tiṃsakoṭisahassānaṃ, paṭhamābhisamayo ahu.</gathalast>
<hangnum line="15" number="4"></hangnum>
<gatha1 line="16">‘‘Pāṭihīraṃ karonte ca, paravādappamaddane;</gatha1>
<gathalast line="17">Vīsatikoṭisahassānaṃ, dutiyābhisamayo ahu.</gathalast>
<hangnum line="18" number="5"></hangnum>
<gatha1 line="19">‘‘Tato vikubbanaṃ katvā, jino devapuraṃ gato;</gatha1>
<gathalast line="20">Vasate tattha sambuddho, silāya paṇḍukambale.</gathalast>
<hangnum line="21" number="6"></hangnum>
<gatha1 line="22">‘‘Pakaraṇe satta desento, vassaṃ vasati so muni;</gatha1>
<gathalast line="23">Dasakoṭisahassānaṃ, tatiyābhisamayo ahū’’ti.</gathalast>
<paragraph line="24">Tattha <pageBreak edition="V" number="0.0298" /><bold>dasa dhamme pūrayitvānā</bold>ti dasa pāramidhamme pūrayitvā. <bold>Kantāraṃ samatikkamī</bold>ti jātikantāraṃ samatikkami. <bold>Pavāhiyā</bold>ti pavāhetvā. <bold>Malaṃ sabba</bold>nti rāgādimalattayaṃ. <bold>Pāṭihīraṃ karonte ca, paravādappamaddane</bold>ti paravādivādappamaddane, bhagavati pāṭihāriyaṃ karonteti attho. <bold>Vikubbana</bold>nti vikubbaniddhiṃ, sundaranagaradvāre yamakapāṭihāriyaṃ katvā devapuraṃ gato tattha paṇḍukambalasilāyaṃ vasi. Kathaṃ vasīti? <bold>Pakaraṇe satta desento</bold>ti tattha devānaṃ sattappakaraṇasaṅkhātaṃ abhidhammapiṭakaṃ desento vasi. Evaṃ tattha abhidhammaṃ desente bhagavati dasakoṭisahassānaṃ devānaṃ abhisamayo ahosīti attho.</paragraph>
<paragraph line="25">Parisuddhapāramipūraṇāgamanassa koṇāgamanassapi eko sāvakasannipāto ahosi. Surindavatīnagare surindavatuyyāne viharanto bhiyyasassa <pageBreak edition="M" number="0.0304" />rājaputtassa ca uttarassa ca rājaputtassa dvinnampi tiṃsasahassaparivārānaṃ dhammaṃ desetvā sabbeva te ehibhikkhupabbajjāya <pageBreak edition="P" number="0.0260" />pabbājetvā tesaṃ majjhagato māghapuṇṇamāyaṃ pātimokkhaṃ uddisi. Tena vuttaṃ –</paragraph>
<hangnum line="26" number="7"></hangnum>
<gatha1 line="27">‘‘Tassāpi devadevassa, eko āsi samāgamo;</gatha1>
<gathalast line="28">Khīṇāsavānaṃ vimalānaṃ, santacittāna tādinaṃ.</gathalast>
<hangnum line="29" number="8"></hangnum>
<gatha1 line="30">‘‘Tiṃsabhikkhusahassānaṃ, tadā āsi samāgamo;</gatha1>
<gathalast line="31">Oghānamatikkantānaṃ, bhijjitānañca maccuyā’’ti.</gathalast>
<paragraph line="32">Tattha <bold>oghāna</bold>nti kāmoghādīnaṃ, catunnamoghānametaṃ adhivacanaṃ. Yassa pana te saṃvijjanti, taṃ vaṭṭasmiṃ ohananti osīdāpentīti oghā, tesaṃ oghānaṃ, upayogatthe sāmivacanaṃ daṭṭhabbaṃ. Catubbidhe oghe atikkantānanti attho. <bold>Bhijjitāna</bold>nti etthāpi eseva nayo. <bold>Maccuyā</bold>ti maccuno.</paragraph>
<paragraph line="33">Tadā amhākaṃ bodhisatto mithilanagare pabbato nāma rājā ahosi, tadā ‘‘saraṇagatasabbapāṇāgamanaṃ koṇāgamanaṃ mithilanagaramanuppatta’’nti sutvā saparivāro rājā paccuggantvā vanditvā dasabalaṃ nimantetvā mahādānaṃ datvā tattha bhagavantaṃ vassāvāsatthāya yācitvā temāsaṃ sasāvakasaṅghaṃ satthāraṃ upaṭṭhahitvā pattuṇṇacīnapaṭṭakambalakoseyyadukūlakappāsikādīni mahagghāni ceva sukhumavatthāni ca suvaṇṇapādukā ceva aññañca bahuparikkhāramadāsi. Sopi naṃ bhagavā byākāsi – ‘‘imasmiṃyeva bhaddakappe ayaṃ buddho bhavissatī’’ti <pageBreak edition="V" number="0.0299" />. Atha so mahāpuriso tassa bhagavato byākaraṇaṃ sutvā mahārajjaṃ pariccajitvā tasseva bhagavato santike pabbaji. Tena vuttaṃ –</paragraph>
<hangnum line="34" number="9"></hangnum>
<gatha1 line="35">‘‘Ahaṃ tena samayena, pabbato nāma khattiyo;</gatha1>
<gathalast line="36">Mittāmaccehi sampanno, anantabalavāhano.</gathalast>
<hangnum line="37" number="10"></hangnum>
<gatha1 line="38">‘‘Sambuddhadassanaṃ gantvā, sutvā dhammamanuttaraṃ;</gatha1>
<gathalast line="39">Nimantetvā sajinasaṅghaṃ, dānaṃ datvā yadicchakaṃ.</gathalast>
<hangnum line="40" number="11"></hangnum>
<gatha1 line="41">‘‘Pattuṇṇaṃ cīnapaṭṭañca, koseyyaṃ kambalampi ca;</gatha1>
<gathalast line="42">Suvaṇṇapādukañceva, adāsiṃ satthusāvake.</gathalast>
<hangnum line="43" number="12"></hangnum>
<gatha1 line="44">‘‘Sopi <pageBreak edition="M" number="0.0305" />maṃ buddho byākāsi, saṅghamajjhe nisīdiya;</gatha1>
<gathalast line="45">Imamhi bhaddake kappe, ayaṃ buddho bhavissati.</gathalast>
<hangnum line="46" number="13"></hangnum>
<gatha1 line="47">‘‘Ahu kapilavhayā rammā…pe… hessāma sammukhā imaṃ.</gatha1>
<hangnum line="48" number="14"></hangnum>
<gatha1 line="49">‘‘Tassāpi <pageBreak edition="P" number="0.0261" />vacanaṃ sutvā, bhiyyo cittaṃ pasādayiṃ;</gatha1>
<gathalast line="50">Uttariṃ vatamadhiṭṭhāsiṃ dasapāramipūriyā.</gathalast>
<hangnum line="51" number="15"></hangnum>
<gatha1 line="52">‘‘Sabbaññutaṃ gavesanto, dānaṃ datvā naruttame;</gatha1>
<gathalast line="53">Ohāyāhaṃ mahārajjaṃ, pabbajiṃ jinasantike’’ti.</gathalast>
<paragraph line="54">Tattha <bold>anantabalavāhano</bold>ti bahukaṃ anantaṃ mayhaṃ balaṃ assahatthiādikaṃ vāhanañcāti attho. <bold>Sambuddhadassana</bold>nti sambuddhadassanatthāya. <bold>Yadicchaka</bold>nti yāvadicchakaṃ buddhappamukhaṃ saṅghaṃ catubbidhena āhārena ‘‘alamala’’nti pavārāpetvā, hatthena pidahāpetvāti attho. <bold>Satthusāvake</bold>ti satthuno ceva sāvakānañca adāsiṃ. <bold>Naruttame</bold>ti naruttamassa. <bold>Ohāyā</bold>ti pahāya pariccajitvā.</paragraph>
<paragraph line="55">Tassa pana koṇāgamanassa bhagavato sobhavatī nāma nagaraṃ ahosi, yaññadatto nāma brāhmaṇo <pageBreak edition="V" number="0.0300" />pitā, uttarā nāma brāhmaṇī mātā, bhiyyaso ca uttaro cāti dve aggasāvakā, sotthijo nāmupaṭṭhāko, samuddā ca uttarā ca dve aggasāvikā, udumbararukkho bodhi, sarīraṃ tiṃsahatthubbedhaṃ ahosi, tiṃsavassasahassāni āyu, bhariyā panassa rucigattā nāma brāhmaṇī, satthavāho nāma putto, hatthiyānena nikkhami. Tena vuttaṃ –</paragraph>
<hangnum line="56" number="16"></hangnum>
<gatha1 line="57">‘‘Nagaraṃ sobhavatī nāma, sobho nāmāsi khattiyo;</gatha1>
<gathalast line="58">Vasate tattha nagare, sambuddhassa mahākulaṃ.</gathalast>
<hangnum line="59" number="17"></hangnum>
<gatha1 line="60">‘‘Brāhmaṇo yaññadatto ca, āsi buddhassa so pitā;</gatha1>
<gathalast line="61">Uttarā nāma janikā, koṇāgamanassa satthuno;</gathalast>
<hangnum line="62" number="22"></hangnum>
<gatha1 line="63">‘‘Bhiyyaso uttaro nāma, ahesuṃ aggasāvakā;</gatha1>
<gathalast line="64">Sotthijo nāmupaṭṭhāko, koṇāgamanassa satthuno.</gathalast>
<hangnum line="65" number="23"></hangnum>
<gatha1 line="66">‘‘Samuddā <pageBreak edition="M" number="0.0306" />uttarā ceva, ahesuṃ aggasāvikā;</gatha1>
<gathalast line="67">Bodhi tassa bhagavato, udumbaroti pavuccati.</gathalast>
<hangnum line="68" number="25"></hangnum>
<gatha1 line="69">‘‘Uccattanena <pageBreak edition="P" number="0.0262" />so buddho, tiṃsahatthasamuggato;</gatha1>
<gathalast line="70">Ukkāmukhe yathā kambu, evaṃ raṃsīhi maṇḍito.</gathalast>
<hangnum line="71" number="26"></hangnum>
<gatha1 line="72">‘‘Tiṃsavassasahassāni, āyu buddhassa tāvade;</gatha1>
<gathalast line="73">Tāvatā tiṭṭhamāno so, tāresi janataṃ bahuṃ.</gathalast>
<hangnum line="74" number="27"></hangnum>
<gatha1 line="75">‘‘Dhammacetiṃ samussetvā, dhammadussavibhūsitaṃ;</gatha1>
<gathalast line="76">Dhammapupphaguḷaṃ katvā, nibbuto so sasāvako.</gathalast>
<hangnum line="77" number="28"></hangnum>
<gatha1 line="78">‘‘Mahāvilāso tassa jano, siridhammappakāsano;</gatha1>
<gathalast line="79">Sabbaṃ tamantarahitaṃ, nanu rittā sabbasaṅkhārā’’ti.</gathalast>
<paragraph line="80">Tattha <bold>ukkāmukhe</bold>ti kammāruddhane. Yathā <bold>kambū</bold>ti suvaṇṇanikkhaṃ viya. <bold>Evaṃ raṃsīhi maṇḍito</bold>ti <pageBreak edition="V" number="0.0301" />evaṃ rasmīhi paṭimaṇḍito samalaṅkato. <bold>Dhammacetiṃ samussetvā</bold>ti sattattiṃsabodhipakkhiyadhammamayaṃ cetiyaṃ patiṭṭhāpetvā. <bold>Dhammadussavibhūsita</bold>nti catusaccadhammapaṭākavibhūsitaṃ. <bold>Dhammapupphaguḷaṃ katvā</bold>ti dhammamayapupphamālāguḷaṃ katvā. Mahājanassa vipassanācetiyaṅgaṇe ṭhitassa namassanatthāya dhammacetiyaṃ patiṭṭhāpetvā sasāvakasaṅgho satthā parinibbāyīti attho. <bold>Mahāvilāso</bold>ti mahāiddhivilāsappatto. <bold>Tassā</bold>ti tassa bhagavato. <bold>Jano</bold>ti sāvakajano. <bold>Siridhammappakāsano</bold>ti lokuttaradhammappakāsano so bhagavā ca sabbaṃ tamantarahitanti attho.</paragraph>
<gatha1 line="81">‘‘Sukhena koṇāgamano gatāsavo, vikāmapāṇāgamano mahesī;</gatha1>
<gathalast line="82">Vane viveke sirināmadheyye, visuddhavaṃsāgamano vasittha’’.</gathalast>
<unindented line="83">Sesagāthāsu sabbattha pākaṭamevāti.</unindented>
<centered line="84">Koṇāgamanabuddhavaṃsavaṇṇanā niṭṭhitā.</centered>
<centered line="85">Niṭṭhito tevīsatimo buddhavaṃso.</centered>
</body>
</document>