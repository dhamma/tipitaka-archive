<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att3.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/3. dipankarabuddhavamsavannana.xml</archivePath>
<titlePath>3. Dīpaṅkarabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">3. Dīpaṅkarabuddhavaṃsavaṇṇanā</chapter>
<paragraph line="2">Rammanagaravāsinopi <pageBreak edition="V" number="0.0135" /> te upāsakā buddhappamukhassa bhikkhusaṅghassa mahādānaṃ datvā puna bhagavantaṃ bhuttāviṃ onītapattapāṇiṃ mālāgandhādīhi pūjetvā vanditvā dānānumodanaṃ sotukāmā upanisīdiṃsu. Atha satthā tesaṃ paramamadhuraṃ hadayaṅgamaṃ dānānumodanamakāsi –</paragraph>
<gatha1 line="3">‘‘Dānaṃ nāma sukhādīnaṃ, nidānaṃ paramaṃ mataṃ;</gatha1>
<gathalast line="4">Nibbānaṃ pana sopānaṃ, patiṭṭhāti pavuccati.</gathalast>
<gatha1 line="5">‘‘Dānaṃ tāṇaṃ manussānaṃ, dānaṃ bandhu parāyanaṃ;</gatha1>
<gathalast line="6">Dānaṃ dukkhādhipannānaṃ, sattānaṃ paramā gati.</gathalast>
<gatha1 line="7">‘‘Dukkhanittharaṇaṭṭhena <pageBreak edition="P" number="0.0120" />, dānaṃ nāvāti dīpitaṃ;</gatha1>
<gathalast line="8">Bhayarakkhaṇato dānaṃ, nagaranti ca vaṇṇitaṃ.</gathalast>
<gatha1 line="9">‘‘Dānaṃ <pageBreak edition="M" number="0.0145" /> durāsadaṭṭhena, vuttamāsivisoti ca;</gatha1>
<gathalast line="10">Dānaṃ lobhamalādīhi, padumaṃ anupalittato.</gathalast>
<gatha1 line="11">‘‘Natthi dānasamo loke, purisassa avassayo;</gatha1>
<gathalast line="12">Paṭipajjatha tasmā taṃ, kiriyājjhāsayena ca.</gathalast>
<gatha1 line="13">‘‘Saggalokanidānāni, dānāni matimā idha;</gatha1>
<gathalast line="14">Ko hi nāma naro loke, na dadeyya hite rato.</gathalast>
<gatha1 line="15">‘‘Sutvā devesu sampattiṃ, ko naro dānasambhavaṃ;</gatha1>
<gathalast line="16">Na dajjā sukhappadaṃ dānaṃ, dānaṃ cittappamodanaṃ.</gathalast>
<gatha1 line="17">‘‘Dānena <pageBreak edition="V" number="0.0136" /> paṭipannena, accharāparivārito;</gatha1>
<gathalast line="18">Ramate suciraṃ kālaṃ, nandane suranandane.</gathalast>
<gatha1 line="19">‘‘Pītimuḷāraṃ vindati dātā, gāravamasmiṃ gacchati loke;</gatha1>
<gathalast line="20">Kittimanantaṃ yāti ca dātā, vissasanīyo hoti ca dātā.</gathalast>
<gatha1 line="21">‘‘Datvā dānaṃ yāti naro so, bhogasamiddhiṃ dīghañcāyu;</gatha1>
<gatha2 line="22">Sussaratampi ca vindati rūpaṃ, sagge saddhiṃ kīḷati devehi;</gatha2>
<gathalast line="23">Vimānesu ṭhatvā nānā, mattamayūrābhirutesu.</gathalast>
<gatha1 line="24">‘‘Corārirājodakapāvakānaṃ, dhanaṃ asādhāraṇameva dānaṃ;</gatha1>
<gathalast line="25">Dadāti taṃ sāvakañāṇabhūmiṃ, paccekabhūmiṃ pana buddhabhūmi’’nti. –</gathalast>
<unindented line="26">Evamādinā nayena dānānumodanaṃ katvā dānānisaṃsaṃ pakāsetvā tadanantaraṃ sīlakathaṃ kathesi. Sīlaṃ nāmetaṃ idhalokaparalokasampattīnaṃ mūlaṃ.</unindented>
<gatha1 line="27">‘‘Sīlaṃ sukhānaṃ paramaṃ nidānaṃ, sīlena sīlī tidivaṃ payāti;</gatha1>
<gathalast line="28">Sīlañhi saṃsāramupāgatassa, tāṇañca leṇañca parāyanañca.</gathalast>
<gatha1 line="29">‘‘Avassayo <pageBreak edition="M" number="0.0146" /> sīlasamo janānaṃ, kuto panañño idha vā parattha;</gatha1>
<gathalast line="30">Sīlaṃ guṇānaṃ paramā patiṭṭhā, yathā dharā thāvarajaṅgamānaṃ.</gathalast>
<gatha1 line="31">‘‘Sīlaṃ kireva kalyāṇaṃ, sīlaṃ loke anuttaraṃ;</gatha1>
<gathalast line="32">Ariyavuttisamācāro, yena vuccati sīlavā’’. (jā. 1.3.118);</gathalast>
<paragraph line="33">Sīlālaṅkārasamo <pageBreak edition="P" number="0.0121" /> alaṅkāro natthi, sīlagandhasamo gandho natthi, sīlasamaṃ kilesamalavisodhanaṃ natthi, sīlasamaṃ pariḷāhūpasamaṃ natthi, sīlasamaṃ kittijananaṃ natthi, sīlasamaṃ saggārohaṇasopānaṃ natthi, nibbānanagarappavesane ca sīlasamaṃ dvāraṃ natthi. Yathāha –</paragraph>
<gatha1 line="34">‘‘Sobhantevaṃ <pageBreak edition="V" number="0.0137" /> na rājāno, muttāmaṇivibhūsitā;</gatha1>
<gathalast line="35">Yathā sobhanti yatino, sīlabhūsanabhūsitā.</gathalast>
<gatha1 line="36">‘‘Sīlagandhasamo gandho, kuto nāma bhavissati;</gatha1>
<gathalast line="37">Yo samaṃ anuvāte ca, paṭivāte ca vāyati. (visuddhi. 1.9);</gathalast>
<gatha1 line="38">‘‘Na pupphagandho paṭivātameti, na candanaṃ taggaramallikā vā;</gatha1>
<gathalast line="39">Satañca gandho paṭivātameti, sabbā disā sappuriso pavāyati.</gathalast>
<gatha1 line="40">‘‘Candanaṃ tagaraṃ vāpi, uppalaṃ atha vassikī;</gatha1>
<gathalast line="41">Etesaṃ gandhajātānaṃ, sīlagandho anuttaro. (dha. pa. 54-55; mi. pa. 5.4.1);</gathalast>
<gatha1 line="42">‘‘Na gaṅgā yamunā cāpi, sarabhū vā sarasvatī;</gatha1>
<gathalast line="43">Ninnagā vāciravatī, mahī vāpi mahānadī.</gathalast>
<gatha1 line="44">‘‘Sakkuṇanti visodhetuṃ, taṃ malaṃ idha pāṇinaṃ;</gatha1>
<gathalast line="45">Visodhayati sattānaṃ, yaṃ ve sīlajalaṃ malaṃ.</gathalast>
<gatha1 line="46">‘‘Na taṃ sajaladā vātā, na cāpi haricandanaṃ;</gatha1>
<gathalast line="47">Neva hārā na maṇayo, na candakiraṇaṅkurā.</gathalast>
<gatha1 line="48">‘‘Samayantīdha <pageBreak edition="M" number="0.0147" /> sattānaṃ, pariḷāhaṃ surakkhitaṃ;</gatha1>
<gathalast line="49">Yaṃ sameti idaṃ ariyaṃ, sīlaṃ accantasītalaṃ.</gathalast>
<gatha1 line="50">‘‘Attānuvādādibhayaṃ, viddhaṃsayati sabbadā;</gatha1>
<gathalast line="51">Janeti kittihāsañca, sīlaṃ sīlavato sadā.</gathalast>
<gatha1 line="52">‘‘Saggārohaṇasopānaṃ, aññaṃ sīlasamaṃ kuto;</gatha1>
<gathalast line="53">Dvāraṃ vā pana nibbāna, nagarassa pavesane.</gathalast>
<gatha1 line="54">‘‘Guṇānaṃ <pageBreak edition="V" number="0.0138" /> mūlabhūtassa, dosānaṃ balaghātino;</gatha1>
<gathalast line="55">Iti sīlassa jānātha, ānisaṃsamanuttara’’nti. (visuddhi. 1.9);</gathalast>
<paragraph line="56">Evaṃ bhagavā sīlānisaṃsaṃ dassetvā – ‘‘idaṃ pana sīlaṃ nissāya ayaṃ saggo labhatī’’ti dassanatthaṃ tadanantaraṃ saggakathaṃ kathesi. Ayaṃ saggo nāma iṭṭho kanto manāpo ekantasukho niccamettha kīḷā niccaṃ sampattiyo labhanti. Cātumahārājikā devā navutivassasatasahassāni dibbasukhaṃ dibbasampattiṃ paṭilabhanti. Tāvatiṃsā tisso vassakoṭiyo saṭṭhi ca vassasatasahassānīti evamādisaggaguṇapaṭisaṃyuttakathaṃ kathesi. Evaṃ saggakathāya <pageBreak edition="P" number="0.0122" /> palobhetvā puna – ‘‘ayampi saggo anicco adhuvo na tattha chandarāgo kātabbo’’ti kāmānaṃ ādīnavaṃ okāraṃ saṃkilesaṃ nekkhamme ānisaṃsañca pakāsetvā amatapariyosānaṃ dhammakathaṃ kathesi. Evaṃ tassa mahājanassa dhammaṃ desetvā ekacce saraṇesu ca ekacce pañcasīlesu ca ekacce sotāpattiphale ca ekacce sakadāgāmiphale ekacce anāgāmiphale ekacce catūsupi phalesu ekacce tīsu vijjāsu ekacce chasu abhiññāsu ekacce aṭṭhasu samāpattīsu patiṭṭhāpetvā uṭṭhāyāsanā rammanagarato nikkhamitvā sudassanamahāvihārameva pāvisi. Tena vuttaṃ –</paragraph>
<hangnum line="57" number="1"></hangnum>
<gatha1 line="58"> ‘‘Tadā te bhojayitvāna, sasaṅghaṃ lokanāyakaṃ;</gatha1>
<gathalast line="59">Upagacchuṃ saraṇaṃ tassa, dīpaṅkarassa satthuno.</gathalast>
<hangnum line="60" number="2"></hangnum>
<gatha1 line="61"> ‘‘Saraṇāgamane kañci, niveseti tathāgato;</gatha1>
<gathalast line="62">Kañci pañcasu sīlesu, sīle dasavidhe paraṃ.</gathalast>
<hangnum line="63" number="3"></hangnum>
<gatha1 line="64"> ‘‘Kassaci <pageBreak edition="M" number="0.0148" /> deti sāmaññaṃ, caturo phalamuttame;</gatha1>
<gathalast line="65">Kassaci asame dhamme, deti so paṭisambhidā.</gathalast>
<hangnum line="66" number="4"></hangnum>
<gatha1 line="67"> ‘‘Kassaci varasamāpattiyo, aṭṭha deti narāsabho;</gatha1>
<gathalast line="68">Tisso kassaci vijjāyo, chaḷabhiññā pavecchati.</gathalast>
<hangnum line="69" number="5"></hangnum>
<gatha1 line="70"> ‘‘Tena yogena janakāyaṃ, ovadati mahāmuni;</gatha1>
<gathalast line="71">Tena vitthārikaṃ āsi, lokanāthassa sāsanaṃ.</gathalast>
<hangnum line="72" number="6"></hangnum>
<gatha1 line="73"> ‘‘Mahāhanusabhakkhandho <pageBreak edition="V" number="0.0139" />, dīpaṅkarasanāmako;</gatha1>
<gathalast line="74">Bahū jane tārayati, parimoceti duggatiṃ.</gathalast>
<hangnum line="75" number="7"></hangnum>
<gatha1 line="76"> ‘‘Bodhaneyyaṃ janaṃ disvā, satasahassepi yojane;</gatha1>
<gathalast line="77">Khaṇena upagantvāna, bodheti taṃ mahāmunī’’ti.</gathalast>
<paragraph line="78">Tattha <bold>te</bold>ti rammanagaravāsino upāsakā. <bold>Saraṇa</bold>nti ettha saraṇaṃ saraṇagamanaṃ saraṇassa gantā ca veditabbā. Sarati hiṃsati vināsetīti <bold>saraṇaṃ,</bold> kiṃ taṃ? Ratanattayaṃ. Taṃ pana saraṇagatānaṃ teneva saraṇagamanena bhayaṃ santāsaṃ dukkhaṃ duggatiṃ parikkilesaṃ hanati hiṃsati vināsetīti saraṇanti vuccatīti. Vuttañhetaṃ –</paragraph>
<gatha1 line="79">‘‘Ye keci buddhaṃ saraṇaṃ gatāse, na te gamissanti apāyabhūmiṃ;</gatha1>
<gathalast line="80">Pahāya mānusaṃ dehaṃ, devakāyaṃ paripūressanti. (dī. ni. 2.332; saṃ. ni. 1.37);</gathalast>
<gatha1 line="81">‘‘Ye <pageBreak edition="P" number="0.0123" /> keci dhammaṃ saraṇaṃ gatāse, na te gamissanti apāyabhūmiṃ;</gatha1>
<gathalast line="82">Pahāya mānusaṃ dehaṃ, devakāyaṃ paripūressanti. (dī. ni. 2.332; saṃ. ni. 1.37);</gathalast>
<gatha1 line="83">‘‘Ye keci saṅghaṃ saraṇaṃ gatāse, na te gamissanti apāyabhūmiṃ;</gatha1>
<gathalast line="84">Pahāya mānusaṃ dehaṃ, devakāyaṃ paripūressantī’’ti. (dī. ni. 2.332; saṃ. ni. 1.37);</gathalast>
<paragraph line="85"><bold>Saraṇagamanaṃ</bold><pageBreak edition="M" number="0.0149" /> nāma ratanattayaparāyanākārappavatto cittuppādo. <bold>Saraṇassa gantā</bold> nāma taṃsamaṅgīpuggalo. Evaṃ tāva saraṇaṃ saraṇagamanaṃ saraṇassa gantā cāti idaṃ tayaṃ veditabbaṃ.</paragraph>
<paragraph line="86"><bold>Tassā</bold>ti taṃ dīpaṅkaraṃ, upayogatthe sāmivacanaṃ daṭṭhabbaṃ. ‘‘Upagacchuṃ saraṇaṃ tatthā’’tipi pāṭho. <bold>Satthuno</bold>ti satthāraṃ. <bold>Saraṇāgamane kañcī</bold>ti kañci puggalaṃ saraṇagamane nivesetīti attho. Kiñcāpi paccuppannavasena vuttaṃ, atītakālavasena pana attho gahetabbo. Esa nayo sesesupi. ‘‘Kassaci saraṇāgamane’’tipi pāṭho, tassapi soyevattho. Kañci pañcasu sīlesūti <pageBreak edition="V" number="0.0140" /> kañci puggalaṃ pañcasu viratisīlesu nivesesīti attho. ‘‘Kassaci pañcasu sīlesū’’tipi pāṭho, soyevattho. <bold>Sīle dasavidhe para</bold>nti aparaṃ puggalaṃ dasavidhe sīle nivesesīti attho. ‘‘Kassaci kusale dasā’’tipi pāṭho, tassa kañci puggalaṃ dasa kusaladhamme samādapesīti attho. <bold>Kassaci deti sāmañña</bold>nti ettha paramatthato sāmaññanti maggo vuccati. Yathāha –</paragraph>
<indent line="87">‘‘Katamañca, bhikkhave, sāmaññaṃ? Ayameva ariyo aṭṭhaṅgiko maggo, seyyathidaṃ – sammādiṭṭhi…pe… sammāsamādhi. Idaṃ vuccati, bhikkhave, sāmañña’’nti (saṃ. ni. 5.36).</indent>
<paragraph line="88"><bold>Caturo phalamuttame</bold>ti cattāri uttamāni phalānīti attho. <bold>Ma</bold>-kāro padasandhikaro. Liṅgavipariyāsena vuttaṃ. Yathopanissayaṃ cattāro magge cattāri ca sāmaññaphalāni kassaci adāsīti attho. <bold>Kassaci asame dhamme</bold>ti kassaci asadise cattāro paṭisambhidādhamme adāsi.</paragraph>
<paragraph line="89"><bold>Kassaci varasamāpattiyo</bold>ti kassaci pana nīvaraṇavigamena padhānabhūtā aṭṭha samāpattiyo adāsi. <bold>Tisso kassaci vijjāyo</bold>ti kassaci puggalassa upanissayavasena dibbacakkhuñāṇapubbenivāsānussatiñāṇaāsavakkhayañāṇānaṃ vasena tisso vijjāyo. <bold>Chaḷabhiññā pavecchatī</bold>ti cha abhiññāyo kassaci adāsi.</paragraph>
<paragraph line="90"><bold>Tena yogenā</bold>ti tena nayena tenānukkamena ca. <bold>Janakāya</bold>nti janasamūhaṃ. <bold>Ovadatī</bold>ti ovadi. Kālavipariyāsena vuttanti veditabbaṃ. Ito uparipi īdisesu vacanesu atītakālavaseneva attho gahetabbo <pageBreak edition="M" number="0.0150" />. <bold>Tena vitthārikaṃ āsī</bold>ti tena dīpaṅkarassa bhagavato ovādena anusāsaniyā vitthārikaṃ vitthataṃ visālībhūtaṃ sāsanaṃ ahosi.</paragraph>
<paragraph line="91"><bold>Mahāhanū</bold>ti <pageBreak edition="P" number="0.0124" /> mahāpurisānaṃ kira dvepi hanūni paripuṇṇāni dvādasiyā pakkhassa candasadisākārāni hontīti mahantāni hanūni yassa so mahāhanu, sīhahanūti vuttaṃ hoti. <bold>Usabhakkhandho</bold>ti usabhasseva khandho yassa bhavati, so usabhakkhandho. Suvaṭṭitasuvaṇṇāliṅgasadisarucirakkhandho samavaṭṭacārukkhandhoti attho. <bold>Dīpaṅkarasanāmako</bold>ti dīpaṅkarasanāmo <pageBreak edition="V" number="0.0141" />. <bold>Bahū jane tārayatī</bold>ti bahū buddhaveneyye jane tāresi. <bold>Parimocetī</bold>ti parimocesi. <bold>Duggati</bold>nti duggatito. Nissakkatthe upayogavacanaṃ.</paragraph>
<paragraph line="92">Idāni tāraṇaparimocanakaraṇākāradassanatthaṃ <bold>‘‘bodhaneyyaṃ jana’’</bold>nti gāthā vuttā. Tattha <bold>bodhaneyyaṃ jana</bold>nti bodhaneyyaṃ pajaṃ, ayameva vā pāṭho. <bold>Disvā</bold>ti buddhacakkhunā vā samantacakkhunā vā disvā. <bold>Satasahassepi yojane</bold>ti anekasatasahassepi yojane ṭhitaṃ. Idaṃ pana dasasahassiyaṃyeva sandhāya vuttanti daṭṭhabbaṃ.</paragraph>
<paragraph line="93">Dīpaṅkaro kira satthā buddhattaṃ patvā bodhimūle sattasattāhaṃ vītināmetvā aṭṭhame sattāhe mahābrahmuno dhammajjhesanaṃ paṭiññāya sunandārāme dhammacakkaṃ pavattetvā koṭisataṃ devamanussānaṃ dhammāmataṃ pāyesi. Ayaṃ paṭhamo abhisamayo ahosi.</paragraph>
<paragraph line="94">Atha satthā attano puttassa samavaṭṭakkhandhassa usabhakkhandhassa nāma ñāṇaparipākaṃ ñatvā taṃ atrajaṃ pamukhaṃ katvā <bold>rāhulovādasadisaṃ</bold> dhammaṃ desetvā devamanussānaṃ navutikoṭiyo dhammāmataṃ pāyesi. Ayaṃ dutiyo abhisamayo ahosi.</paragraph>
<paragraph line="95">Puna bhagavā amaravatīnagaradvāre mahāsirīsarukkhamūle yamakapāṭihāriyaṃ katvā mahājanassa bandhanāmokkhaṃ katvā devagaṇaparivuto divasakarātirekajutivisarabhavane tāvatiṃsabhavane pāricchattakamūle paramasītale paṇḍukambalasilātale nisīditvā sabbadevagaṇapītisañjananiṃ attano <pageBreak edition="M" number="0.0151" /> jananiṃ sumedhādeviṃ pamukhaṃ katvā sabbalokaviditavisuddhidevo devadevo dīpaṅkaro bhagavā sabbasattahitakaraṃ paramātirekagambhīrasukhumaṃ buddhivisadakaraṃ sattappakaraṇaṃ abhidhammapiṭakaṃ desetvā navutidevakoṭisahassānaṃ dhammāmataṃ pāyesi. Ayaṃ tatiyo abhisamayo ahosi. Tena vuttaṃ –</paragraph>
<hangnum line="96" number="8"></hangnum>
<gatha1 line="97"> ‘‘Paṭhamābhisamaye buddho, koṭisatamabodhayi;</gatha1>
<gathalast line="98">Dutiyābhisamaye nātho, navutikoṭimabodhayi.</gathalast>
<hangnum line="99" number="9"></hangnum>
<gatha1 line="100"> ‘‘Yadā ca devabhavanamhi, buddho dhammamadesayi;</gatha1>
<gathalast line="101">Navutikoṭisahassānaṃ, tatiyābhisamayo ahū’’ti.</gathalast>
<paragraph line="102">Dīpaṅkarassa <pageBreak edition="V" number="0.0142" /><pageBreak edition="P" number="0.0125" /> pana bhagavato tayo sāvakasannipātā ahesuṃ. Tattha sunandārāme koṭisatasahassānaṃ paṭhamo sannipāto ahosi. Tena vuttaṃ –</paragraph>
<hangnum line="103" number="10"></hangnum>
<gatha1 line="104"> ‘‘Sannipātā tayo āsuṃ, dīpaṅkarassa satthuno;</gatha1>
<gathalast line="105">Koṭisatasahassānaṃ, paṭhamo āsi samāgamo’’ti.</gathalast>
<paragraph line="106">Athāparena samayena dasabalo catūhi bhikkhusatasahassehi parivuto gāmanigamanagarapaṭipāṭiyā mahājanānuggahaṃ karonto cārikaṃ caramāno anukkamena ekasmiṃ padese mahājanakatasakkāraṃ sabbalokavissutaṃ amanussapariggahitaṃ atibhayānakaṃ olambāmbudharaparicumbitakūṭaṃ vividhasurabhitarukusumavāsitakūṭaṃ nānāmigagaṇavicaritakūṭaṃ <bold>nāradakūṭaṃ</bold> nāma paramaramaṇīyaṃ pabbataṃ sampāpuṇi. So kira pabbato nāradena nāma yakkhena pariggahito ahosi. Tattha pana tassa yakkhassa anusaṃvaccharaṃ mahājano manussabaliṃ upasaṃharati.</paragraph>
<paragraph line="107">Atha dīpaṅkaro kira bhagavā tassa mahājanassa upanissayasampattiṃ disvā tato bhikkhusaṅghaṃ cātuddisaṃ pesetvā adutiyo asahāyo mahākaruṇābalavasaṅgatahadayo tañca yakkhaṃ vinetuṃ taṃ nāradapabbataṃ abhiruhi. Atha so manussabhakkho sakahitanirapekkho paravadhadakkho yakkho makkhaṃ asahamāno kodhaparetamānaso dasabalaṃ bhiṃsāpetvā palāpetukāmo taṃ pabbataṃ cālesi. So kira pabbato tena <pageBreak edition="M" number="0.0152" /> cāliyamāno bhagavato ānubhāvena tasseva matthake patamāno viya ahosi.</paragraph>
<paragraph line="108">Tato so bhīto – ‘‘handa naṃ agginā jhāpessāmī’’ti mahantaṃ atibhīmadassanaṃ aggikkhandhaṃ nibbattesi. So aggikkhandho paṭivāte khitto viya attanova dukkhaṃ janesi, na pana bhagavato cīvare aṃsumattampi daḍḍhuṃ samattho ahosi. Yakkho pana ‘‘samaṇo daḍḍho, na daḍḍho’’ti olokento dasabalaṃ saradasamayavimalakaranikaraṃ sabbajanaratikaraṃ rajanikaramiva sītalajalatalagatakamalakaṇṇikāya nisinnaṃ viya bhagavantaṃ disvā cintesi – ‘‘aho ayaṃ samaṇo mahānubhāvo, yaṃ yaṃ imassāhaṃ anatthaṃ karomi, so so mamūpariyeva patati, imaṃ pana samaṇaṃ muñcitvā aññaṃ me paṭisaraṇaṃ parāyanaṃ natthi, pathaviyaṃ upakkhalitā pathaviṃyeva nissāya uṭṭhahanti, handāhaṃ imaṃyeva samaṇaṃ saraṇaṃ gamissāmī’’ti.</paragraph>
<paragraph line="109">Athevaṃ <pageBreak edition="V" number="0.0143" /> pana so cintetvā bhagavato cakkālaṅkatatalesu pādesu sirasā nipatitvā – ‘‘accayo maṃ, bhante, accagamā’’ti vatvā bhagavantaṃ saraṇamagamāsi. Athassa bhagavā anupubbikathaṃ kathesi. So desanāpariyosāne dasahi yakkhasahassehi saddhiṃ sotāpattiphale patiṭṭhahi. Tasmiṃ kira divase sakalajambudīpatalavāsino manussā <pageBreak edition="P" number="0.0126" /> tassa balikammatthaṃ ekekagāmato ekekaṃ purisaṃ āhariṃsu. Aññañca bahutilataṇḍulakulatthamuggamāsādiṃ sappinavanītatelamadhuphāṇitādiñca āhariṃsu. Atha so yakkho taṃ divasaṃ ābhatataṇḍulādikaṃ sabbaṃ tesaṃyeva datvā te balikammatthāya ānītamanusse dasabalassa niyyātesi.</paragraph>
<paragraph line="110">Atha satthā te manusse ehibhikkhupabbajjāya pabbājetvā antosattāheyeva sabbe arahatte patiṭṭhāpetvā māghapuṇṇamāya koṭisatabhikkhumajjhagato caturaṅgasamannāgate sannipāte pātimokkhamuddisi. Caturaṅgāni nāma sabbeva ehibhikkhū honti, sabbe chaḷabhiññā honti, sabbe anāmantitāva āgatā, pannarasūposathadivaso cāti imāni cattāri aṅgāni nāma. Ayaṃ dutiyo sannipāto ahosi. Tena vuttaṃ –</paragraph>
<hangnum line="111" number="11"></hangnum>
<gatha1 line="112"> ‘‘Puna <pageBreak edition="M" number="0.0153" /> nāradakūṭamhi, pavivekagate jine;</gatha1>
<gathalast line="113">Khīṇāsavā vītamalā, samiṃsu satakoṭiyo’’ti.</gathalast>
<paragraph line="114">Tattha <bold>pavivekagate</bold>ti gaṇaṃ pahāya gate. <bold>Samiṃsū</bold>ti sannipatiṃsu.</paragraph>
<paragraph line="115">Yadā pana dīpaṅkaro lokanāyako sudassananāmake pabbate vassāvāsamupagañchi, tadā kira jambudīpavāsino manussā anusaṃvaccharaṃ giraggasamajjaṃ karonti. Tasmiṃ kira samajje sannipatitā manussā dasabalaṃ disvā dhammakathaṃ sutvā tatra pasīditvā pabbajiṃsu. Mahāpavāraṇadivase satthā tesaṃ ajjhāsayānukūlaṃ vipassanākathaṃ kathesi. Taṃ sutvā te sabbe saṅkhāre sammasitvā vipassanānupubbena maggānupubbena ca arahattaṃ pāpuṇiṃsu. Atha satthā navutikoṭisahassehi saddhiṃ pavāresi. Ayaṃ tatiyo sannipāto ahosi. Tena vuttaṃ –</paragraph>
<hangnum line="116" number="12"></hangnum>
<gatha1 line="117"> ‘‘Yamhi kāle mahāvīro, sudassanasiluccaye;</gatha1>
<gathalast line="118">Navutikoṭisahassehi, pavāresi mahāmuni.</gathalast>
<gatha1 line="119">‘‘Ahaṃ <pageBreak edition="V" number="0.0144" /> tena samayena, jaṭilo uggatāpano;</gatha1>
<gathalast line="120">Antalikkhamhi caraṇo, pañcābhiññāsu pāragū’’ti. (dha. sa. aṭṭha. nidānakathā);</gathalast>
<paragraph line="121">Ayaṃ gāthā <bold>aṭṭhasāliniyā</bold> dhammasaṅgahaṭṭhakathāya nidānavaṇṇanāya <bold>dīpaṅkarabuddhavaṃse</bold> likhitā. Imasmiṃ pana buddhavaṃse natthi. Natthibhāvoyeva panassā yuttataro. Kasmāti ce? Heṭṭhā sumedhakathāsu kathitattāti.</paragraph>
<paragraph line="122">Dīpaṅkare kira bhagavati dhammaṃ desente dasasahassānañca vīsatisahassānañca dhammābhisamayo ahosiyeva. Ekassa pana dvinnaṃ tiṇṇaṃ catunnanti ca ādivasena abhisamayānaṃ anto natthi. Tasmā dīpaṅkarassa bhagavato sāsanaṃ vitthārikaṃ bāhujaññaṃ ahosi. Tena vuttaṃ –</paragraph>
<hangnum line="123" number="13"></hangnum>
<gatha1 line="124"> ‘‘Dasavīsasahassānaṃ <pageBreak edition="P" number="0.0127" />, dhammābhisamayo ahu;</gatha1>
<gathalast line="125">Ekadvinnaṃ abhisamayā, gaṇanāto asaṅkhiyā’’ti.</gathalast>
<paragraph line="126">Tattha <bold>dasavīsasahassāna</bold>nti dasasahassānaṃ vīsatisahassānañca. <bold>Dhammābhisamayo</bold>ti catusaccadhammappaṭivedho. <bold>Ekadvinna</bold>nti ekassa ceva dvinnañca <pageBreak edition="M" number="0.0154" />, tiṇṇaṃ catunnaṃ…pe… dasannantiādinā nayena asaṅkhyeyyāti attho. Evaṃ asaṅkhyeyyābhisamayattā ca <bold>vitthārikaṃ</bold> mahantappattaṃ bahūhi paṇḍitehi devamanussehi niyyānikanti <bold>jaññaṃ</bold> jānitabbaṃ adhisīlasikkhādīhi <bold>iddhañca</bold> samādhiādīhi <bold>phītañca</bold> ahosi. Tena vuttaṃ –</paragraph>
<hangnum line="127" number="14"></hangnum>
<gatha1 line="128"> ‘‘Vitthārikaṃ bāhujaññaṃ, iddhaṃ phītaṃ ahū tadā;</gatha1>
<gathalast line="129">Dīpaṅkarassa bhagavato, sāsanaṃ suvisodhita’’nti.</gathalast>
<paragraph line="130">Tattha <bold>suvisodhita</bold>nti suṭṭhu bhagavatā sodhitaṃ visuddhaṃ kataṃ. Dīpaṅkaraṃ kira satthāraṃ sabbakālaṃ chaḷabhiññānaṃ mahiddhikānaṃ bhikkhūnaṃ cattāri satasahassāni parivārenti. Tena ca samayena ye sekkhā kālakiriyaṃ karonti, te garahitā bhavanti, sabbe khīṇāsavā hutvāva parinibbāyantīti adhippāyo. Tasmā hi tassa bhagavato sāsanaṃ supupphitaṃ susamiddhaṃ khīṇāsavehi bhikkhūhi ativiya sobhittha. Tena vuttaṃ –</paragraph>
<hangnum line="131" number="15"></hangnum>
<gatha1 line="132"> ‘‘Cattāri <pageBreak edition="V" number="0.0145" /> satasahassāni, chaḷabhiññā mahiddhikā;</gatha1>
<gathalast line="133">Dīpaṅkaraṃ lokaviduṃ, parivārenti sabbadā.</gathalast>
<hangnum line="134" number="16"></hangnum>
<gatha1 line="135"> ‘‘Ye keci tena samayena, jahanti mānusaṃ bhavaṃ;</gatha1>
<gathalast line="136">Appattamānasā sekhā, garahitā bhavanti te.</gathalast>
<hangnum line="137" number="17"></hangnum>
<gatha1 line="138"> ‘‘Supupphitaṃ pāvacanaṃ, arahantehi tādihi;</gatha1>
<gathalast line="139">Khīṇāsavehi vimalehi, upasobhati sabbadā’’ti.</gathalast>
<paragraph line="140">Tattha <bold>cattāri satasahassānī</bold>ti gaṇanāya dassitā evaṃ dassitagaṇanā ime bhikkhūti dassanatthaṃ <bold>‘‘chaḷabhiññā mahiddhikā’’</bold>ti vuttanti evamattho gahetabbo. Atha vā <bold>chaḷabhiññā mahiddhikā</bold>ti chaḷabhiññānaṃ mahiddhikānanti sāmiatthe paccattavacanaṃ daṭṭhabbaṃ. <bold>Parivārenti sabbadā</bold>ti niccakālaṃ dasabalaṃ parivārenti, bhagavantaṃ muñcitvā katthaci na gacchantīti adhippāyo. <bold>Tena samayenā</bold>ti tasmiṃ samaye. Ayaṃ pana <bold>samaya</bold>-saddo samavāyādīsu navasu atthesu dissati. Yathāha –</paragraph>
<gatha1 line="141">‘‘Samavāye <pageBreak edition="M" number="0.0155" /><pageBreak edition="P" number="0.0128" /> khaṇe kāle, samūhe hetudiṭṭhisu;</gatha1>
<gathalast line="142">Paṭilābhe pahāne ca, paṭivedhe ca dissatī’’ti. (dī. ni. aṭṭha. 1.1; ma. ni. aṭṭha. 1.mūlapariyāyasuttavaṇṇanā; saṃ. ni. aṭṭha. 1.1.1; a. ni. aṭṭha. 1.1.1; dha. sa. aṭṭha. 1 kāmāvacarakusalapadabhājanīya; khu. pā. aṭṭha. maṃgalasuttavaṇṇanā, evamiccādipāṭhavaṇṇanā; paṭi. ma. aṭṭha. 2.1.184);</gathalast>
<paragraph line="143">Idha so kāle daṭṭhabbo; tasmiṃ kāleti attho. <bold>Mānusaṃ bhava</bold>nti manussabhāvaṃ. <bold>Appattamānasā</bold>ti appattaṃ anadhigataṃ mānasaṃ yehi te appattamānasā. Mānasanti rāgassa ca cittassa ca arahattassa ca adhivacanaṃ. ‘‘Antalikkhacaro pāso, yvāyaṃ carati mānaso’’ti (saṃ. ni. 1.151; mahāva. 33) hi ettha pana rāgo ‘‘mānaso’’ti vutto. ‘‘Cittaṃ mano mānasaṃ hadayaṃ paṇḍara’’nti (dha. sa. 6; vibha. 184; mahāni. 1; cūḷani. pārāyanānugītigāthāniddesa 114) ettha cittaṃ. ‘‘Appattamānaso sekho, kālaṃ kayirā janesutā’’ti <pageBreak edition="V" number="0.0146" /> (saṃ. ni. 1.159) ettha arahattaṃ. Idhāpi arahattameva adhippetaṃ (dha. sa. aṭṭha. 5 kāmāvacarakusalaniddesavārakathā; mahāni. aṭṭha. 1). Tasmā appattaarahattaphalāti attho. <bold>Sekhā</bold>ti kenaṭṭhena sekhā? Sekhadhammapaṭilābhaṭṭhena sekhā. Vuttañhetaṃ – ‘‘kittāvatā nu kho, bhante, sekho hotīti? Idha, bhikkhave, bhikkhu sekhāya sammādiṭṭhiyā samannāgato hoti…pe… sekhena sammāsamādhinā samannāgato hoti. Ettāvatā kho, bhikkhave, bhikkhu sekho hotī’’ti (saṃ. ni. 5.13). Api ca sikkhantīti sekhā. Vuttañhetaṃ – ‘‘sikkhati, sikkhatīti kho, bhikkhu, tasmā sekhoti vuccati. Kiñca sikkhati? Adhisīlampi sikkhati adhicittampi adhipaññampi sikkhatīti kho, bhikkhu, tasmā sekhoti vuccatī’’ti (a. ni. 3.86).</paragraph>
<paragraph line="144"><bold>Supupphita</bold>nti suṭṭhu vikasitaṃ. <bold>Pāvacana</bold>nti pasatthaṃ vacanaṃ, vuddhippattaṃ vā vacanaṃ pavacanaṃ, pavacanameva pāvacanaṃ, sāsananti attho. <bold>Upasobhatī</bold>ti abhirājati ativirocati. <bold>Sabbadā</bold>ti sabbakālaṃ. ‘‘Upasobhati sadevake’’tipi pāṭho.</paragraph>
<paragraph line="145">Tassa dīpaṅkarassa bhagavato rammavatī nāma nagaraṃ ahosi, sudevo nāma khattiyo pitā, sumedhā nāma devī mātā, sumaṅgalo ca tisso cāti dve aggasāvakā, sāgato nāma upaṭṭhāko, nandā ca sunandā cāti dve aggasāvikā, bodhi tassa bhagavato pipphalirukkho ahosi, asītihatthubbedho, satasahassavassāni āyūti. Kiṃ panimesaṃ jātanagarādīnaṃ dassane payojananti ce? Vuccate – yassa yadi neva jātanagaraṃ na pitā na mātā paññāyeyya, imassa pana neva jātanagaraṃ <pageBreak edition="M" number="0.0156" /> na pitā na mātā paññāyati, devo vā sakko vā yakkho vā māro vā brahmā vā esa maññe, devānampi īdisaṃ pāṭihāriyaṃ anacchariyanti <pageBreak edition="P" number="0.0129" /> maññamānā na sotabbaṃ na saddahitabbaṃ maññeyyuṃ, tato abhisamayo na bhaveyya, asati abhisamaye niratthako buddhuppādo bhaveyya, aniyyānikaṃ sāsanaṃ. Tasmā sabbabuddhānaṃ jātanagarādiko paricchedo dassetabbo. Tena vuttaṃ –</paragraph>
<hangnum line="146" number="18"></hangnum>
<gatha1 line="147"> ‘‘Nagaraṃ rammavatī nāma, sudevo nāma khattiyo;</gatha1>
<gathalast line="148">Sumedhā nāma janikā, dīpaṅkarassa satthuno.</gathalast>
<hangnum line="149" number="24"></hangnum>
<gatha1 line="150"> ‘‘Sumaṅgalo ca tisso ca, ahesuṃ aggasāvakā;</gatha1>
<gathalast line="151">Sāgato nāmupaṭṭhāko, dīpaṅkarassa satthuno.</gathalast>
<hangnum line="152" number="25"></hangnum>
<gatha1 line="153"> ‘‘Nandā <pageBreak edition="V" number="0.0147" /> ceva sunandā ca, ahesuṃ aggasāvikā;</gatha1>
<gathalast line="154">Bodhi tassa bhagavato, pipphalīti pavuccati.</gathalast>
<hangnum line="155" number="27"></hangnum>
<gatha1 line="156"> ‘‘Asītihatthamubbedho, dīpaṅkaro mahāmuni;</gatha1>
<gathalast line="157">Sobhati dīparukkhova, sālarājāva phullito.</gathalast>
<hangnum line="158" number="28"></hangnum>
<gatha1 line="159"> ‘‘Satasahassavassāni, āyu tassa mahesino;</gatha1>
<gathalast line="160">Tāvatā tiṭṭhamāno so, tāresi janataṃ bahuṃ.</gathalast>
<hangnum line="161" number="29"></hangnum>
<gatha1 line="162"> ‘‘Jotayitvāna saddhammaṃ, santāretvā mahājanaṃ;</gatha1>
<gathalast line="163">Jalitvā aggikkhandhova, nibbuto so sasāvako.</gathalast>
<hangnum line="164" number="30"></hangnum>
<gatha1 line="165"> ‘‘Sā ca iddhi so ca yaso, tāni ca pādesu cakkaratanāni;</gatha1>
<gathalast line="166">Sabbaṃ tamantarahitaṃ, nanu rittā sabbasaṅkhārā’’ti.</gathalast>
<paragraph line="167">Tattha <bold>sudevo nāma khattiyo</bold>ti sudevo nāmassa khattiyo pitā ahosīti attho. <bold>Janikā</bold>ti janetti. <bold>Pipphalī</bold>ti pilakkhakapītanarukkho bodhi. <bold>Asītihatthamubbedho</bold>ti asītihatthaṃ uccaggato. <bold>Dīparukkho vā</bold>ti sampajjalitadīpamālākulo dīparukkho viya ārohapariṇāhasaṇṭhānapāripūrisampanno dvattiṃsavaralakkhaṇānubyañjanasamalaṅkatasarīro vipphuritaraṃsijālāvisaratārāgaṇasamujjalamiva gaganatalaṃ bhagavā <pageBreak edition="M" number="0.0157" /> dharamānakāle <bold>sobhatī</bold>ti sobhittha. <bold>Sālarājāva phullito</bold>ti pupphito sabbaphāliphullo sālarājarukkho viya ca sabbaphāliphullo yojanasatubbedho pāricchatto viya ca asītihatthubbedho bhagavā ativiya sobhati.</paragraph>
<paragraph line="168"><bold>Satasahassavassānī</bold>ti vassasatasahassāni tassa āyūti attho. <bold>Tāvatā tiṭṭhamāno</bold>ti tāvatakaṃ kālaṃ tiṭṭhamāno. <bold>Janata</bold>nti <pageBreak edition="P" number="0.0130" /> janasamūhaṃ. <bold>Santāretvā mahājana</bold>nti tārayitvā mahājanaṃ. ‘‘Santāretvā sadevaka’’ntipi pāṭho, tassa sadevakaṃ lokanti attho. <bold>Sā ca iddhī</bold>ti sā ca sampatti ānubhāvo. <bold>So ca yaso</bold>ti so ca parivāro. <bold>Sabbaṃ tamantarahita</bold>nti taṃ sabbaṃ vuttappakāraṃ sampattijātaṃ antarahitaṃ apagatanti attho. <bold>Nanu rittā sabbasaṅkhārā</bold>ti sabbe pana saṅkhatadhammā nanu rittā tucchā, niccasārādirahitāti attho.</paragraph>
<paragraph line="169">Ettha <pageBreak edition="V" number="0.0148" /> pana nagarādiparicchedo pāḷiyamāgatova. Sambahulavāro pana nāgato, so ānetvā dīpetabbo. Seyyathidaṃ – puttaparicchedo, bhariyāparicchedo, pāsādaparicchedo, agāravāsaparicchedo, nāṭakitthiparicchedo, abhinikkhamanaparicchedo, padhānaparicchedo, vihāraparicchedo, upaṭṭhākaparicchedoti. Etesampi dīpane kāraṇaṃ heṭṭhā vuttameva. Tassa pana dīpaṅkarassa bhariyānaṃ tisatasahassaṃ ahosi. Tassa aggamahesī padumā nāma, tassa pana putto usabhakkhandho nāma. Tena vuttaṃ –</paragraph>
<gatha1 line="170">‘‘Bhariyā padumā nāma, vibuddhapadumānanā;</gatha1>
<gathalast line="171">Atrajo usabhakkhandho, dīpaṅkarassa satthuno.</gathalast>
<gatha1 line="172">‘‘Haṃsā koñcā mayūrākhyā, pāsādāpi tayo matā;</gatha1>
<gathalast line="173">Dasavassasahassāni, agāraṃ avasī kira.</gathalast>
<gatha1 line="174">‘‘Hatthiyānena nikkhanto, nandārāme jino vasī;</gatha1>
<gathalast line="175">Nando nāmassupaṭṭhāko, lokānandakaro kirā’’ti.</gathalast>
<paragraph line="176">Sabbabuddhānaṃ pana pañca vemattāni honti āyuvemattaṃ pamāṇavemattaṃ kulavemattaṃ padhānavemattaṃ rasmivemattanti. Tattha <bold>āyuvemattaṃ</bold> nāma keci dīghāyukā <pageBreak edition="M" number="0.0158" /> honti keci appāyukā. Tathā hi dīpaṅkarassa pana bhagavato vassasatasahassaṃ āyuppamāṇaṃ ahosi, amhākaṃ bhagavato vassasataṃ.</paragraph>
<paragraph line="177"><bold>Pamāṇavemattaṃ</bold> nāma keci dīghā honti keci rassā. Tathā hi dīpaṅkaro asītihatthappamāṇo ahosi, amhākaṃ pana bhagavā aṭṭhārasahatthappamāṇo.</paragraph>
<paragraph line="178"><bold>Kulavemattaṃ</bold> nāma keci khattiyakule nibbattanti keci brāhmaṇakule. Tathā hi dīpaṅkarādayo khattiyakule nibbattiṃsu, kakusandhakoṇāgamanādayo brāhmaṇakule.</paragraph>
<paragraph line="179">Padhānavemattaṃ nāma kesañci padhānaṃ ittarameva hoti yathā kassapassa bhagavato <pageBreak edition="P" number="0.0131" />, kesañci addhaniyaṃ amhākaṃ bhagavato viya.</paragraph>
<paragraph line="180"><bold>Rasmivemattaṃ</bold><pageBreak edition="V" number="0.0149" /> nāma maṅgalassa bhagavato sarīrasmi dasasahassilokadhātuṃ pharitvā aṭṭhāsi, amhākaṃ bhagavato byāmamattaṃ. Tatra rasmivemattaṃ ajjhāsayapaṭibaddhaṃ hoti. Yo yattakaṃ icchasi, tassa tattakaṃ sarīrappabhā pharati. Maṅgalassa pana ‘‘dasasahassilokadhātuṃ pharatū’’ti ajjhāsayo ahosi. Paṭividdhaguṇesu pana kassaci vemattaṃ nāma natthi (dī. ni. aṭṭha. 2.12 ādayo).</paragraph>
<paragraph line="181">Tathā sabbabuddhānaṃ cattāri avijahitaṭṭhānāni nāma honti. <bold>Bodhipallaṅko</bold> avijahito ekasmiṃyeva ṭhāne hoti. <bold>Dhammacakkappavattanaṭṭhānaṃ</bold> isipatane migadāye avijahitameva hoti. Devorohaṇakāle saṅkassanagaradvāre <bold>paṭhamapādakkamo</bold> avijahitova hoti. Jetavane gandhakuṭiyā cattāri <bold>mañcapādaṭṭhānāni</bold> avijahitāneva honti. Vihāropi avijahitova. So pana khuddako vā mahanto vā hoti.</paragraph>
<paragraph line="182">Aparaṃ pana amhākaṃyeva bhagavato sahajātaparicchedañca nakkhattaparicchedañca visesaṃ. Amhākaṃ sabbaññubodhisattena kira saddhiṃ rāhulamātā ānandatthero channo kaṇḍako assarājā nidhikumbhā mahābodhirukkho kāḷudāyīti imāni <bold>sata sahajātāni</bold>. Mahāpuriso kira uttarāsāḷhanakkhatteneva mātukucchiṃ okkami, mahābhinikkhamanaṃ nikkhami <pageBreak edition="M" number="0.0159" />, dhammacakkaṃ pavattesi, yamakapāṭihāriyaṃ akāsi. Visākhanakkhattena jāto ca abhisambuddho ca parinibbuto ca, māghanakkhattena tassa sāvakasannipāto ceva āyusaṅkhāravosajjanañca ahosi, assayujanakkhattena devorohaṇanti ettakaṃ āharitvā dīpetabbaṃ. Ayaṃ sambahulavāraparicchedo. Sesagāthā sauttānā evāti.</paragraph>
<paragraph line="183">Iti bhagavā dīpaṅkaro yāvatāyukaṃ ṭhatvā sabbabuddhakiccaṃ katvā anukkamena anupādisesāya nibbānadhātuyā parinibbāyi.</paragraph>
<paragraph line="184">Yasmiṃ kira kappe dīpaṅkaradasabalo udapādi, tasmiṃ aññepi taṇhaṅkaro, medhaṅkaro, saraṇaṅkaroti tayo buddhā ahesuṃ. Tesaṃ santike bodhisattassa byākaraṇaṃ natthi. Tasmā te idha na dassitā. <bold>Aṭṭhakathāyaṃ</bold> pana tamhā kappā ādito paṭṭhāyuppannuppanne sabbabuddhe dassetuṃ idaṃ vuttaṃ –</paragraph>
<gatha1 line="185">‘‘Taṇhaṅkaro medhaṅkaro, athopi saraṇaṅkaro;</gatha1>
<gathalast line="186">Dīpaṅkaro ca sambuddho, koṇḍañño dvipaduttamo.</gathalast>
<gatha1 line="187">‘‘Maṅgalo <pageBreak edition="V" number="0.0150" /> ca sumano ca, revato sobhito muni;</gatha1>
<gathalast line="188">Anomadassī padumo, nārado padumuttaro.</gathalast>
<gatha1 line="189">‘‘Sumedho ca sujāto ca, piyadassī mahāyaso;</gatha1>
<gathalast line="190">Atthadassī dhammadassī, siddhattho lokanāyako.</gathalast>
<gatha1 line="191">‘‘Tisso phusso ca sambuddho, vipassī sikhi vessabhū;</gatha1>
<gathalast line="192">Kakusandho koṇāgamano, kassapo cāpi nāyako.</gathalast>
<gatha1 line="193">‘‘Ete <pageBreak edition="P" number="0.0132" /> ahesuṃ sambuddhā, vītarāgā samāhitā;</gatha1>
<gatha2 line="194">Sataraṃsīva uppannā, mahātamavinodanā;</gatha2>
<gathalast line="195">Jalitvā aggikkhandhāva, nibbutā te sasāvakā’’ti. (apa. aṭṭha. 1.dūrenidānakathā; cariyā. aṭṭha. nidānakathā; jā. aṭṭha. 1.dūrenidānakathā);</gathalast>
<centered line="196">Ettāvatā nātisaṅkhepavitthāravasena katāya</centered>
<centered line="197">Madhuratthavilāsiniyā buddhavaṃsa-aṭṭhakathāya</centered>
<centered line="198">Dīpaṅkarabuddhavaṃsavaṇṇanā niṭṭhitā.</centered>
<centered line="199">Niṭṭhito paṭhamo buddhavaṃso.</centered>
</body>
</document>