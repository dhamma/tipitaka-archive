<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att22.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/22. sikhibuddhavamsavannana.xml</archivePath>
<titlePath>22. Sikhībuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">22. Sikhībuddhavaṃsavaṇṇanā</chapter>
<paragraph line="2">Vipassissa <pageBreak edition="M" number="0.0285" /><pageBreak edition="V" number="0.0278" /><pageBreak edition="P" number="0.0243" /> aparabhāge antarahite ca tasmiṃ kappe tato paraṃ ekūnasaṭṭhiyā kappesu buddhā loke na uppajjiṃsu. Apagatabuddhāloko ahosi. Kilesadevaputtamārānaṃ ekarajjaṃ apagatakaṇṭakaṃ ahosi. Ito pana ekattiṃsakappe siniddhasukkhasāradārupacito pahūtasappisitto nidhūmo sikhī viya <bold>sikhī</bold> ca <bold>vessabhū</bold> cāti dve sammāsambuddhā loke uppajjiṃsu. Tattha <bold>sikhī</bold> pana bhagavā pāramiyo pūretvā tusitapure nibbattitvā tato cavitvā kusalakaraṇavatī aruṇavatīnagare paramaguṇavato aruṇavato nāma rañño aggamahesiyā rattakanakapaṭibimbarucirappabhāya pabhāvatiyā nāma deviyā kucchismiṃ paṭisandhiṃ gahetvā dasa māse vītināmetvā nisabhuyyāne mātukucchito nikkhami. Nemittikā panassa nāmaṃ karontā uṇhīsassa sikhā viya uggatattā ‘‘sikhī’’ti nāmamakaṃsu. So sattavassasahassāni agāraṃ ajjhāvasi. Sucandakasirīgiriyasanārivasabha nāmakā tayo pāsādā ahesuṃ. Sabbakāmādevippamukhāni catuvīsati itthisahassāni paccupaṭṭhitāni ahesuṃ.</paragraph>
<paragraph line="3">So cattāri nimittāni disvā sabbakāmādeviyā guṇagaṇātule atule nāma putte uppanne hatthiyānena hatthikkhandhavaragato mahābhinikkhamanaṃ nikkhamitvā pabbaji. Taṃ sattatipurisasatasahassāni anupabbajiṃsu. So tehi parivuto aṭṭhamāsaṃ padhānacariyaṃ caritvā visākhapuṇṇamāya gaṇasaṅgaṇikaṃ pahāya sudassananigame piyadassīseṭṭhino dhītuyā dinnaṃ madhupāyāsaṃ paribhuñjitvā taruṇakhadiravane divāvihāraṃ vītināmetvā anomadassinā nāma tāpasena dinnā aṭṭha kusatiṇamuṭṭhiyo gahetvā puṇḍarīkabodhiṃ upasaṅkami. Tassā kira puṇḍarīkabodhiyāpi pāṭaliyā pamāṇameva pamāṇaṃ ahosi. Taṃdivasameva so paṇṇāsaratanakkhandho hutvā abbhuggato, sākhāpissa paṇṇāsaratanamattāva. So dibbehi gandhehi pupphehi sañchanno ahosi. Na kevalaṃ puppheheva, phalehipi sañchanno ahosi. Tassa ekapassato taruṇāni phalāni ekato majjhimāni ekato nātipakkāni ekato pakkhittadibbojāni viya surasāni vaṇṇagandharasasampannāni tato tato olambanti. Yathā ca so <pageBreak edition="M" number="0.0286" />, evaṃ dasasahassicakkavāḷesu pupphūpagā rukkhā pupphehi phalūpagā rukkhā phalehi paṭimaṇḍitā ahesuṃ.</paragraph>
<paragraph line="4">So <pageBreak edition="V" number="0.0279" /> tattha catuvīsatihatthavitthataṃ tiṇasantharaṃ santharitvā pallaṅkaṃ ābhujitvā caturaṅgavīriyaṃ adhiṭṭhāya nisīdi. Evaṃ nisīditvā chattiṃsa yojanavitthataṃ samāraṃ mārabalaṃ vidhamitvā sambodhiṃ pāpuṇitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā bodhisamīpeyeva sattasattāhaṃ vītināmetvā brahmāyācanaṃ sampaṭicchitvā attanā saha pabbajitānaṃ sattatiyā bhikkhusatasahassānaṃ upanissayasampattiṃ disvā surapathena gantvā vividhāvaraṇavatiyā aruṇavatiyā rājadhāniyā samīpe migājinuyyāne otaritvā tehi munigaṇehi parivuto tesaṃ majjhe dhammacakkaṃ pavattesi. Tadā koṭisatasahassānaṃ paṭhamo abhisamayo ahosi. Tena vuttaṃ –</paragraph>
<hangnum line="5" number="1"></hangnum>
<gatha1 line="6"> ‘‘Vipassissa <pageBreak edition="P" number="0.0244" /> aparena, sambuddho dvipaduttamo;</gatha1>
<gathalast line="7">Sikhivhayo āsi jino, asamo appaṭipuggalo.</gathalast>
<hangnum line="8" number="2"></hangnum>
<gatha1 line="9"> ‘‘Mārasenaṃ pamadditvā, patto sambodhimuttamaṃ;</gatha1>
<gathalast line="10">Dhammacakkaṃ pavattesi, anukampāya pāṇinaṃ.</gathalast>
<hangnum line="11" number="3"></hangnum>
<gatha1 line="12"> ‘‘Dhammacakkaṃ pavattente, sikhimhi jinapuṅgave;</gatha1>
<gathalast line="13">Koṭisatasahassānaṃ, paṭhamābhisamayo ahū’’ti.</gathalast>
<paragraph line="14">Punapi aruṇavatiyā rājadhāniyā samīpeyeva abhibhūrājaputtassa ca sambhavarājaputtassa cāti dvinnaṃ saparivārānaṃ dhammaṃ desetvā navutikoṭisahassāni dhammāmataṃ pāyesi. So dutiyo abhisamayo ahosi. Tena vuttaṃ –</paragraph>
<hangnum line="15" number="4"></hangnum>
<gatha1 line="16"> ‘‘Aparampi dhammaṃ desente, gaṇaseṭṭhe naruttame;</gatha1>
<gathalast line="17">Navuttikoṭisahassānaṃ, dutiyābhisamayo ahū’’ti.</gathalast>
<paragraph line="18">Yadā pana sūriyavatīnagaradvāre campakarukkhamūle titthiyamadamānabhañjanatthaṃ sabbajanabandhanamokkhatthañca yamakapāṭihāriyaṃ karonto bhagavā dhammaṃ desesi <pageBreak edition="M" number="0.0287" />, tadā asītikoṭisahassānaṃ tatiyo abhisamayo ahosi. Tena vuttaṃ –</paragraph>
<hangnum line="19" number="5"></hangnum>
<gatha1 line="20"> ‘‘Yamakapāṭihāriyañca <pageBreak edition="V" number="0.0280" />, dassayante sadevake;</gatha1>
<gathalast line="21">Asītikoṭisahassānaṃ, tatiyābhisamayo ahū’’ti.</gathalast>
<paragraph line="22">Abhibhunā ca sambhavena ca rājaputtena saddhiṃ pabbajitānaṃ arahantānaṃ satasahassānaṃ majjhe nisīditvā pātimokkhaṃ uddisi, so paṭhamo sannipāto ahosi, aruṇavatīnagare ñātisamāgame pabbajitānaṃ asītiyā bhikkhusahassānaṃ majjhe nisīditvā pātimokkhaṃ uddisi, so dutiyo sannipāto ahosi. Dhanañjayanagare dhanapālakanāgavinayanasamaye pabbajitānaṃ sattatiyā bhikkhusahassānaṃ majjhe bhagavā pātimokkhaṃ uddisi, so tatiyo sannipāto ahosi. Tena vuttaṃ –</paragraph>
<hangnum line="23" number="6"></hangnum>
<gatha1 line="24"> ‘‘Sannipātā tayo āsuṃ, sikhissāpi mahesino;</gatha1>
<gathalast line="25">Khīṇāsavānaṃ vimalānaṃ, santacittāna tādinaṃ.</gathalast>
<hangnum line="26" number="7"></hangnum>
<gatha1 line="27"> ‘‘Bhikkhusatasahassānaṃ, paṭhamo āsi samāgamo;</gatha1>
<gathalast line="28">Asītibhikkhusahassānaṃ, dutiyo āsi samāgamo.</gathalast>
<hangnum line="29" number="8"></hangnum>
<gatha1 line="30"> ‘‘Sattatibhikkhusahassānaṃ <pageBreak edition="P" number="0.0245" />, tatiyo āsi samāgamo;</gatha1>
<gathalast line="31">Anupalitto padumaṃva, toyamhi sampavaḍḍhita’’nti.</gathalast>
<paragraph line="32">Tattha <bold>anupalitto padumaṃvā</bold>ti toye jātaṃ toyeva vaḍḍhitaṃ padumaṃ viya toyena anupalittaṃ, sopi bhikkhusannipāto loke jātopi lokadhammehi anupalitto ahosīti attho.</paragraph>
<paragraph line="33">Tadā kira amhākaṃ bodhisatto katthaci asaṃsaṭṭho paribhuttanagare arindamo nāma rājā hutvā sikhimhi satthari paribhuttanagaramanuppatte saparivāro rājā bhagavato paccuggantvā pasādavaḍḍhitahadayanayanasoto dasabalassa amalacaraṇakamalayugaḷesu saparivāro sirasā abhivanditvā dasabalaṃ nimantetvā sattāhaṃ issariyakulavibhavasaddhānurūpaṃ mahādānaṃ datvā dussabhaṇḍāgāradvārāni vivarāpetvā buddhappamukhassa bhikkhusaṅghassa <pageBreak edition="M" number="0.0288" /> mahagghāni vatthāni adāsi. Attano ca balarūpalakkhaṇajavasampannahemajālamālāsamalaṅkataṃ navakanakaruciradaṇḍakosacāmarayugavirājitaṃ vipulamudukaṇṇaṃ candarājivirājitavadanasobhaṃ erāvaṇavāraṇamiva arivāraṇaṃ varavāraṇaṃ datvā vāraṇappamāṇameva <pageBreak edition="V" number="0.0281" /> katvā kappiyabhaṇḍañca adāsi. Sopi naṃ satthā – ‘‘ito ekattiṃsakappe buddho bhavissatī’’ti byākāsi. Tena vuttaṃ –</paragraph>
<hangnum line="34" number="9"></hangnum>
<gatha1 line="35"> ‘‘Ahaṃ tena samayena, arindamo nāma khattiyo;</gatha1>
<gathalast line="36">Sambuddhappamukhaṃ saṅghaṃ, annapānena tappayiṃ.</gathalast>
<hangnum line="37" number="10"></hangnum>
<gatha1 line="38"> ‘‘Bahuṃ dussavaraṃ datvā, dussakoṭiṃ anappakaṃ;</gatha1>
<gathalast line="39">Alaṅkataṃ hatthiyānaṃ, sambuddhassa adāsahaṃ.</gathalast>
<hangnum line="40" number="11"></hangnum>
<gatha1 line="41"> ‘‘Hatthiyānaṃ nimminitvā, kappiyaṃ upanāmayiṃ;</gatha1>
<gathalast line="42">Pūrayiṃ mānasaṃ mayhaṃ, niccaṃ daḷhamupaṭṭhitaṃ.</gathalast>
<hangnum line="43" number="12"></hangnum>
<gatha1 line="44"> ‘‘Sopi maṃ buddho byākāsi, sikhī lokagganāyako;</gatha1>
<gathalast line="45">Ekattiṃse ito kappe, ayaṃ buddho bhavissati.</gathalast>
<hangnum line="46" number="13"></hangnum>
<gatha1 line="47"> ‘‘Ahu kapilavhayā rammā…pe… hessāma sammukhā imaṃ.</gatha1>
<hangnum line="48" number="14"></hangnum>
<gatha1 line="49"> ‘‘Tassāhaṃ vacanaṃ sutvā, bhiyyo cittaṃ pasādayiṃ;</gatha1>
<gathalast line="50">Uttariṃ vatamadhiṭṭhāsiṃ, dasapāramipūriyā’’ti.</gathalast>
<paragraph line="51">Tattha <bold>nimminitvā</bold>ti tassa hatthino pamāṇena tulayitvā. <bold>Kappiya</bold>nti kappiyabhaṇḍaṃ, bhikkhūnaṃ yaṃ bhaṇḍaṃ kappati gahetuṃ, taṃ kappiyabhaṇḍaṃ nāma. <bold>Pūrayiṃ mānasaṃ mayha</bold>nti mama cittaṃ dānapītiyā pūrayiṃ, mayhaṃ hāsuppādanasamatthaṃ akāsinti attho. <bold>Niccaṃ daḷhamupaṭṭhita</bold>nti niccakālaṃ dānaṃ dassāmī’’ti dānavasena daḷhaṃ upaṭṭhitaṃ cittanti attho.</paragraph>
<paragraph line="52">Tassa pana bhagavato nagaraṃ aruṇavatī nāma ahosi. Aruṇavā nāma rājā pitā, pabhāvatī nāma mātā, abhibhū ca sambhavo ca dve aggasāvakā, khemaṅkaro nāmupaṭṭhāko, sakhilā ca madumā ca dve aggasāvikā, puṇḍarīkarukkho bodhi, sarīrañcassa sattatihatthubbedhaṃ ahosi <pageBreak edition="M" number="0.0289" />. Sarīrappabhā niccakālaṃ yojanattayaṃ pharitvā <pageBreak edition="P" number="0.0246" /> aṭṭhāsi. Sattativassasahassāni āyu, sabbakāmā nāmassa aggamahesī, atulo nāmassa putto, hatthiyānena nikkhami. Tena vuttaṃ –</paragraph>
<hangnum line="53" number="15"></hangnum>
<gatha1 line="54"> ‘‘Nagaraṃ <pageBreak edition="V" number="0.0282" /> aruṇavatī nāma, aruṇo nāma khattiyo;</gatha1>
<gathalast line="55">Pabhāvatī nāma janikā, sikhissāpi mahesino.</gathalast>
<hangnum line="56" number="20"></hangnum>
<gatha1 line="57"> ‘‘Abhibhū sambhavo ceva, ahesuṃ aggasāvakā;</gatha1>
<gathalast line="58">Khemaṅkaro nāmupaṭṭhāko, sikhissāpi mahesino.</gathalast>
<hangnum line="59" number="21"></hangnum>
<gatha1 line="60"> ‘‘Sakhilā ca padumā ca, ahesuṃ aggasāvikā;</gatha1>
<gathalast line="61">Bodhi tassa bhagavato, puṇḍarīkoti vuccati.</gathalast>
<hangnum line="62" number="22"></hangnum>
<gatha1 line="63"> ‘‘Sirivaḍḍho ca nando ca, ahesuṃ aggupaṭṭhakā;</gatha1>
<gathalast line="64">Cittā ceva suguttā ca, ahesuṃ aggupaṭṭhikā.</gathalast>
<hangnum line="65" number="23"></hangnum>
<gatha1 line="66"> ‘‘Uccattanena so buddho, sattatihatthamuggato;</gatha1>
<gathalast line="67">Kañcanagghiyasaṅkāso, dvattiṃsavaralakkhaṇo.</gathalast>
<hangnum line="68" number="24"></hangnum>
<gatha1 line="69"> ‘‘Tassāpi byāmappabhā kāyā, divārattiṃ nirantaraṃ;</gatha1>
<gathalast line="70">Disodisaṃ niccharanti, tīṇi yojanaso pabhā.</gathalast>
<hangnum line="71" number="25"></hangnum>
<gatha1 line="72"> ‘‘Sattativassasahassāni, āyu tassa mahesino;</gatha1>
<gathalast line="73">Tāvatā tiṭṭhamāno so, tāresi janataṃ bahuṃ.</gathalast>
<hangnum line="74" number="26"></hangnum>
<gatha1 line="75"> ‘‘Dhammameghaṃ pavassetvā, temayitvā sadevake;</gatha1>
<gathalast line="76">Khemantaṃ pāpayitvāna, nibbuto so sasāvako.</gathalast>
<hangnum line="77" number="27"></hangnum>
<gatha1 line="78"> ‘‘Anubyañjanasampannaṃ, dvattiṃsavaralakkhaṇaṃ;</gatha1>
<gathalast line="79">Sabbaṃ tamantarahitaṃ, nanu rittā sabbasaṅkhārā’’ti.</gathalast>
<paragraph line="80">Tattha <bold>puṇḍarīko</bold>ti <pageBreak edition="P" number="0.0247" /> setambarukkho. <bold>Tīṇi yojanaso pabhā</bold>ti tīṇi yojanāni pabhā niccharantīti attho. <bold>Dhammamegha</bold>nti dhammavassaṃ, dhammavassanako buddhamegho. <bold>Temayitvā</bold>ti dhammakathāsalilena temetvā, siñcitvāti attho. <bold>Sadevake</bold>ti sadevake satte. <bold>Khemanta</bold>nti khemantaṃ nibbānaṃ <pageBreak edition="M" number="0.0290" /><pageBreak edition="V" number="0.0283" />. <bold>Anubyañjanasampanna</bold>nti tambanakhatuṅganāsavaṭṭaṅgulitādīhi asītiyā anubyañjanehi sampannaṃ, dvattiṃsamahāpurisalakkhaṇapaṭimaṇḍitaṃ bhagavato sarīranti attho. Sikhī kira sammāsambuddho sīlavatīnagare assārāme parinibbāyi.</paragraph>
<gatha1 line="81">‘‘Sikhīva loke tapasā jalitvā, sikhīva meghāgamane naditvā;</gatha1>
<gathalast line="82">Sikhī mahesindhanavippahīno, sikhīva santiṃ sugato gato so’’.</gathalast>
<paragraph line="83">Sikhissa kira bhagavato dhātuyo ekagghanāva hutvā aṭṭhaṃsu na vippakiriṃsu. Sakalajambudīpavāsino pana manussā tiyojanubbedhaṃ sattaratanamayaṃ himagirisadisasobhaṃ thūpamakaṃsu. Sesamettha gāthāsu pākaṭamevāti.</paragraph>
<centered line="84">Sikhībuddhavaṃsavaṇṇanā niṭṭhitā.</centered>
<centered line="85">Niṭṭhito vīsatimo buddhavaṃso.</centered>
</body>
</document>