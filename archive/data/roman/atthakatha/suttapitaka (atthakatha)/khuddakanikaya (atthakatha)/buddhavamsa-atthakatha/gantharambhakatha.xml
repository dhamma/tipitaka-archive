<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att0.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/gantharambhakatha.xml</archivePath>
<titlePath>Ganthārambhakathā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<nikaya line="2">Khuddakanikāye</nikaya>
<book line="3">Buddhavaṃsa-aṭṭhakathā</book>
<subsubhead line="4">Ganthārambhakathā</subsubhead>
<gatha1 line="5">Anantañāṇaṃ <pageBreak edition="M" number="0.0001" /><pageBreak edition="V" number="0.0001" /><pageBreak edition="P" number="0.0001" /> karuṇālayaṃ layaṃ, malassa <bold>buddhaṃ</bold> susamāhitaṃ hitaṃ;</gatha1>
<gathalast line="6">Namāmi <bold>dhammaṃ</bold> bhavasaṃvaraṃ varaṃ, guṇākarañceva niraṅgaṇaṃ <bold>gaṇaṃ</bold>.</gathalast>
<gatha1 line="7">Paññāya seṭṭho jinasāvakānaṃ, yaṃ dhammasenāpati dhammarājaṃ;</gatha1>
<gathalast line="8">Apucchi satthāramapārapāraguṃ, niraṅgaṇaṃ ñātigaṇassa majjhe.</gathalast>
<gatha1 line="9">Subuddhavaṃsenidha <bold>buddhavaṃso,</bold> visuddhavaṃsena vināyakena;</gatha1>
<gathalast line="10">Hatāvakāsena pakāsito yo, samādhivāsena tathāgatena.</gathalast>
<gatha1 line="11">Yāvajjakālā <pageBreak edition="V" number="0.0002" /> avināsayantā, pāḷikkamañceva ca pāḷiyatthaṃ;</gatha1>
<gathalast line="12">Kathānusandhiṃ sugatassa puttā, yathāsutaṃyeva samāhariṃsu.</gathalast>
<gatha1 line="13">Tasseva <pageBreak edition="M" number="0.0002" /> sambuddhavaranvayassa, sadā janānaṃ savanāmatassa;</gatha1>
<gathalast line="14">Pasādapaññājananassa yasmā, saṃvaṇṇanānukkamato pavattā.</gathalast>
<gatha1 line="15">Sakkaccasaddhammaratena <bold>buddhasīhena</bold> sīlādiguṇoditena;</gatha1>
<gathalast line="16">Āyācitohaṃ sucirampi kālaṃ, tasmāssa saṃvaṇṇanamārabhissaṃ.</gathalast>
<gatha1 line="17">Sadā <pageBreak edition="P" number="0.0002" /> janānaṃ kalināsanassa, ciraṭṭhitatthaṃ jinasāsanassa;</gatha1>
<gathalast line="18">Mamāpi puññodayavuddhiyatthaṃ, pasādanatthañca mahājanassa.</gathalast>
<gatha1 line="19">Mahāvihārāgatapāḷimaggasannissitā saṅkaradosahīnā;</gatha1>
<gathalast line="20">Samāsatoyaṃ pana buddhavaṃsasaṃvaṇṇanā hessati sārabhūtā.</gathalast>
<gatha1 line="21">Sotabbarūpaṃ pana <bold>buddhavaṃsakathāya</bold> aññaṃ idha natthi yasmā;</gatha1>
<gathalast line="22">Pasādanaṃ buddhaguṇe ratānaṃ, pavāhanaṃ pāpamahāmalassa.</gathalast>
<gatha1 line="23">Tasmā hi sakkaccasamādhiyuttā, vihāya vikkhepamanaññacittā;</gatha1>
<gathalast line="24">Saṃvaṇṇanaṃ vaṇṇayato suvaṇṇaṃ, nidhāya kaṇṇaṃ madhuraṃ suṇātha.</gathalast>
<gatha1 line="25">Sabbampi hitvā pana kiccamaññaṃ, sakkacca maccenidha niccakālaṃ;</gatha1>
<gathalast line="26">Sotuṃ kathetumpi budhena yuttā, kathā panāyaṃ atidullabhāti.</gathalast>
<paragraph line="27">Tattha <pageBreak edition="M" number="0.0003" /> ‘‘buddhavaṃsasaṃvaṇṇanā hessati sārabhūtā’’ti vuttattā buddhavaṃso tāva vavatthapetabbo. Tatridaṃ vavatthānaṃ – ito heṭṭhā kappasatasahassādhikesu catūsu asaṅkhyeyyesu uppannānaṃ pañcavīsatiyā buddhānaṃ uppannakappādiparicchedavasena paveṇivitthārakathā ‘‘buddhavaṃso nāmā’’ti veditabbo.</paragraph>
<paragraph line="28">Svāyaṃ kappaparicchedo nāmaparicchedo gottaparicchedo jātiparicchedo nagaraparicchedo pituparicchedo <pageBreak edition="V" number="0.0003" /> mātuparicchedo bodhirukkhaparicchedo dhammacakkappavattanaparicchedo abhisamayaparicchedo sāvakasannipātaparicchedo aggasāvakaparicchedo upaṭṭhākaparicchedo aggasāvikāparicchedo parivārabhikkhuparicchedo raṃsiparicchedo sarīrappamāṇaparicchedo bodhisattādhikāraparicchedo byākaraṇaparicchedo bodhisattapadhānaparicchedo āyuparicchedo parinibbānaparicchedoti imehi pāḷiyā āgatehi bāvīsatiyā paricchedehi paricchinno vavatthito.</paragraph>
<paragraph line="29">Pāḷianāruḷho pana <bold>sambahulavāro</bold>pettha ānetabbo. So agāravāsaparicchedo pāsādattayaparicchedo nāṭakitthiparicchedo aggamahesiparicchedo puttaparicchedo yānaparicchedo abhinikkhamanaparicchedo <pageBreak edition="P" number="0.0003" /> padhānaparicchedo upaṭṭhākaparicchedo vihāraparicchedoti dasadhā vavatthito hoti.</paragraph>
<gatha1 line="30">Taṃ sambahulavārampi, yathāṭṭhāne mayaṃ pana;</gatha1>
<gathalast line="31">Dassetvāva gamissāma, tattha tattha samāsato.</gathalast>
<paragraph line="32">So evaṃ vavatthito pana –</paragraph>
<gatha1 line="33">Kenāyaṃ desito kattha, kassatthāya ca desito;</gatha1>
<gathalast line="34">Kimatthāya kadā kassa, vacanaṃ kena cābhato.</gathalast>
<gatha1 line="35">Sabbametaṃ vidhiṃ vatvā, pubbameva samāsato;</gatha1>
<gathalast line="36">Pacchāhaṃ buddhavaṃsassa, karissāmatthavaṇṇananti.</gathalast>
<paragraph line="37">Tattha <bold>kenāyaṃ desito</bold>ti ayaṃ buddhavaṃso kena desito? Sabbadhammesu appaṭihatañāṇacārena dasabalena catuvesārajjavisāradena dhammarājena <pageBreak edition="M" number="0.0004" /> dhammassāminā tathāgatena sabbaññunā sammāsambuddhena desito.</paragraph>
<paragraph line="38"><bold>Kattha desito</bold>ti? Kapilavatthumahānagare nigrodhārāmamahāvihāre paramarucirasandassane devamanussanayananipātabhūte ratanacaṅkame caṅkamantena desito.</paragraph>
<paragraph line="39"><bold>Kassatthāya</bold><pageBreak edition="V" number="0.0004" /><bold>ca desito</bold>ti? Dvāsītiyā ñātisahassānaṃ anekakoṭīnañca devamanussānaṃ atthāya desito.</paragraph>
<paragraph line="40"><bold>Kimatthāya desito</bold>ti? Caturoghanittharaṇatthāya desito.</paragraph>
<paragraph line="41"><bold>Kadā desito</bold>ti bhagavā hi paṭhamabodhiyaṃ vīsativassāni anibaddhavāso hutvā yattha yattha phāsukaṃ hoti, tattha tattheva gantvā vasi. Kathaṃ? <bold>Paṭhamaṃ</bold> vassaṃ isipatane dhammacakkaṃ (saṃ. ni. 5.1081; mahāva. 13 ādayo; paṭi. ma. 2.30) pavattetvā aṭṭhārasa brahmakoṭiyo amatapānaṃ pāyetvā bārāṇasiṃ upanissāya isipatane migadāye vasi. <bold>Dutiyaṃ</bold> vassaṃ rājagahaṃ upanissāya veḷuvane mahāvihāre. <bold>Tatiyacatutthāni</bold>pi tattheva. <bold>Pañcamaṃ</bold> vesāliṃ upanissāya mahāvane kūṭāgārasālāyaṃ. <bold>Chaṭṭhaṃ</bold> makulapabbate. <bold>Sattamaṃ</bold> tāvatiṃsabhavane. <bold>Aṭṭhamaṃ</bold> bhaggesu saṃsumāragiriṃ upanissāya bhesakaḷāvane. <bold>Navamaṃ</bold> kosambiyaṃ. <bold>Dasamaṃ</bold> pālileyyakavanasaṇḍe. <bold>Ekādasamaṃ</bold> nāḷāyaṃ brāhmaṇagāme. <bold>Dvādasamaṃ</bold> verañjāyaṃ. <bold>Terasamaṃ</bold> cāliyapabbate. <bold>Cuddasamaṃ</bold> jetavanamahāvihāre. <bold>Pañcadasamaṃ</bold> kapilavatthumahānagare. <bold>Soḷasamaṃ</bold> āḷavakaṃ dametvā caturāsītipāṇasahassāni amatapānaṃ pāyetvā āḷaviyaṃ. <bold>Sattarasamaṃ</bold> rājagaheyeva. <bold>Aṭṭhārasamaṃ</bold> cāliyapabbateyeva. Tathā <bold>ekūnavīsatimaṃ vīsatimaṃ</bold> pana vassaṃ rājagaheyeva vasi. Tena <pageBreak edition="P" number="0.0004" /> vuttaṃ – ‘‘bhagavā hi paṭhamabodhiyaṃ vīsativassāni anibaddhavāso hutvā yattha yattha phāsukaṃ hoti, tattha tattheva gantvā vasī’’ti. Tato paṭṭhāya pana sāvatthiṃyeva upanissāya jetavanamahāvihāre ca pubbārāme ca dhuvaparibhogavasena vasi.</paragraph>
<paragraph line="42">Yadā pana satthā buddho hutvā bārāṇasiyaṃ isipatane migadāye paṭhamaṃ vassaṃ vasitvā vuṭṭhavasso pavāretvā uruvelaṃ gantvā tattha tayo māse vasanto tebhātikajaṭile dametvā bhikkhusahassehi kataparivāro <pageBreak edition="M" number="0.0005" /> phussamāsapuṇṇamāyaṃ rājagahaṃ gantvā dve māse tattheva vasi, tadā bārāṇasito nikkhantassa panassa pañca māsā jātā. Sakalo hemanto atikkanto. Udāyittherassa āgatadivasato sattaṭṭhadivasā vītivattā. So pana phaggunīpuṇṇamāsiyaṃ cintesi – ‘‘atikkanto hemanto, vasantakālo anuppatto, samayo tathāgatassa kapilapuraṃ gantu’’nti. So evaṃ cintetvā kulanagaragamanatthāya saṭṭhimattāhi gāthāhi gamanavaṇṇaṃ vaṇṇesi. Atha satthā cassa vacanaṃ sutvā ñātisaṅgahaṃ kātukāmo hutvā aṅgamagadhavāsīnaṃ kulaputtānaṃ dasahi sahassehi kapilavatthuvāsīnaṃ dasahi sahassehīti sabbeheva vīsatiyā khīṇāsavasahassehi parivuto rājagahato nikkhamitvā divase divase yojanaṃ gacchanto rājagahato saṭṭhiyojanaṃ kapilavatthupuraṃ <pageBreak edition="V" number="0.0005" /> dvīhi māsehi sampāpuṇitvā tattha ñātīnaṃ vandāpanatthaṃ <bold>yamakapāṭihāriyaṃ</bold> akāsi. Tadāyaṃ buddhavaṃso desito.</paragraph>
<paragraph line="43"><bold>Kassa vacana</bold>nti? Sāvakapaccekabuddhānaṃ asādhāraṇaṃ sammāsambuddhasseva vacanaṃ.</paragraph>
<paragraph line="44"><bold>Kenābhato</bold>ti? Ācariyaparamparāya ābhato. Ayañhi sāriputtatthero bhaddajī tisso kosiyaputto siggavo moggaliputto sudatto dhammiko dāsako soṇako revatoti evamādīhi yāva tatiyasaṅgītikālā ābhato, tato uddhampi tesaṃyeva sissānusissehīti evaṃ tāva ācariyaparamparāya yāvajjakālā ābhatoti veditabbo.</paragraph>
<paragraph line="45">Ettāvatā –</paragraph>
<gatha1 line="46">‘‘Kenāyaṃ desito kattha, kassatthāya ca desito;</gatha1>
<gathalast line="47">Kimatthāya kadā kassa, vacanaṃ kena cābhato’’ti. –</gathalast>
<unindented line="48">Ayaṃ gāthā vuttatthā hoti.</unindented>
<subsubhead line="49">Nidānakathā</subsubhead>
<subhead line="50">Bāhiranidānaṃ</subhead>
<paragraph line="51">Evaṃ <pageBreak edition="M" number="0.0006" /><pageBreak edition="V" number="0.0006" /> ābhatassa panassa idāni atthavaṇṇanā hoti, sā panāyaṃ atthavaṇṇanā yasmā dūrenidānaṃ avidūrenidānaṃ santikenidānanti, imāni tīṇi nidānāni dassetvāva vaṇṇitā suvaṇṇitā nāma hoti. Ye ca naṃ suṇanti, tehi samudāgamato <pageBreak edition="P" number="0.0005" /> paṭṭhāya viññātattā suviññātāva hoti, tasmā tāni nidānāni dassetvāva vaṇṇayissāma.</paragraph>
<paragraph line="52">Tattha ādito paṭṭhāya tāva tesaṃ nidānānaṃ paricchedo veditabbo. Tatrāyaṃ saṅkhepato atthadīpanā – <bold>dīpaṅkara</bold>dasabalassa pādamūle katābhinīhārassa mahāsattassa yāva <bold>vessantara</bold>ttabhāvā cavitvā tusitabhavane nibbatti, tāva pavattā kathā <bold>dūrenidānaṃ</bold> nāma. Tusitabhavanato cavitvā yāva bodhimaṇḍe sabbaññutaññāṇappatti, tāva pavattā kathā <bold>avidūrenidānaṃ</bold> nāma. ‘‘Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme’’ti ca, ‘‘rājagahe viharati veḷuvane kalandakanivāpe’’ti ca, ‘‘vesāliyaṃ viharati mahāvane kūṭāgārasālāya’’nti ca evaṃ mahābodhimaṇḍe sabbaññutaññāṇappattito yāva parinibbānamañcā etasmiṃ antare bhagavā yattha yattha vihāsi, taṃ taṃ <bold>santikenidānaṃ</bold> nāmāti veditabbaṃ. Ettāvatā saṅkhepeneva tiṇṇaṃ dūrāvidūrasantikenidānānaṃ vasena <bold>bāhiranidānavaṇṇanā</bold> samattā hotīti.</paragraph>
<title line="53">Abbhantaranidānaṃ</title>
</body>
</document>