<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0511a.att13.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/13. sumedhabuddhavamsavannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha</directory>
    <basename>13. sumedhabuddhavamsavannana</basename>
    <titlePath>13. Sumedhabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">13. Sumedhabuddhavaṃsavaṇṇanā</chapter>
    <paragraph line="2">Padumuttare <pageBreak edition="Myanmar" number="0.0234" /><pageBreak edition="Vipassana Research Institut" number="0.0226" /> pana sammāsambuddhe parinibbute sāsanepissa antarahite sattatikappasahassāni buddhā nuppajjiṃsu, buddhasuññāni ahesuṃ. Ito paṭṭhāya tiṃsakappasahassānaṃ matthake ekasmiṃ kappe <bold>sumedho sujāto</bold> cāti dve sammāsambuddhā nibbattiṃsu. Tattha adhigatamedho <bold>sumedho</bold> nāma bodhisatto pāramiyo pūretvā tusitapure nibbattitvā tato cavitvā sudassananagare sudattassa nāma rañño aggamahesiyā sudattāya nāma deviyā kucchismiṃ paṭisandhiṃ gahetvā dasannaṃ māsānaṃ accayena sudassanuyyāne taruṇadivasakaro viya saliladharavivaragato mātukucchito nikkhami. So navavassasahassāni agāraṃ ajjhāvasi. Tassa kira sucandana-kañcana-sirivaḍḍhananāmakā tayo pāsādā ahesuṃ. Sumanamahādevippamukhāni aṭṭhacattālīsaitthisahassāni paccupaṭṭhitāni ahesuṃ.</paragraph>
    <paragraph line="3">So cattāri nimittāni disvā sumanadeviyā punabbasumitte nāma putte jāte hatthiyānena mahābhinikkhamanaṃ nikkhamitvā pabbaji. Manussānañca koṭisatamanupabbaji. So tehi parivuto aḍḍhamāsaṃ padhānacariyaṃ caritvā visākhapuṇṇamāya nakulanigame nakulaseṭṭhidhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā sirivaḍḍhājīvakena dinnā aṭṭha tiṇamuṭṭhiyo gahetvā nīpabodhimūle vīsatihatthavitthataṃ tiṇasantharaṃ santharitvā samāraṃ mārabalaṃ vidhamitvā abhisambodhiṃ pāpuṇitvā ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ bodhisamīpeyeva vītināmetvā aṭṭhame sattāhe brahmuno dhammadesanāyācanaṃ sampaṭicchitvā bhabbapuggale olokento attano kaniṭṭhabhātikaṃ saraṇakumārañca sabbakāmikumārañca attanā saddhiṃ pabbajitānaṃ bhikkhūnañca koṭisataṃ catusaccadhammapaṭivedhasamatthe <pageBreak edition="Pali Text Society" number="0.0198" /> disvā ākāsena gantvā sudassananagarasamīpe sudassanuyyāne otaritvā uyyānapālena attano bhātike pakkosāpetvā tesaṃ parivārānaṃ majjhe <bold>dhammacakkaṃ</bold> pavattesi. Tadā koṭisatasahassānaṃ dhammābhisamayo ahosi, ayaṃ paṭhamo abhisamayo. Tena vuttaṃ –</paragraph>
    <hangnum line="4" number="1"></hangnum>
    <gatha1 line="5"> ‘‘Padumuttarassa <pageBreak edition="Myanmar" number="0.0235" /><pageBreak edition="Vipassana Research Institut" number="0.0227" /> aparena, sumedho nāma nāyako;</gatha1>
    <gathalast line="6">Durāsado uggatejo, sabbalokuttamo muni.</gathalast>
    <hangnum line="7" number="2"></hangnum>
    <gatha1 line="8"> ‘‘Pasannanetto sumukho, brahā uju patāpavā;</gatha1>
    <gathalast line="9">Hitesī sabbasattānaṃ, bahū mocesi bandhanā.</gathalast>
    <hangnum line="10" number="3"></hangnum>
    <gatha1 line="11"> ‘‘Yadā buddho pāpuṇitvā, kevalaṃ bodhimuttamaṃ;</gatha1>
    <gathalast line="12">Sudassanamhi nagare, dhammacakkaṃ pavattayi.</gathalast>
    <hangnum line="13" number="4"></hangnum>
    <gatha1 line="14"> ‘‘Tassābhisamayā tīṇi, ahesuṃ dhammadesane;</gatha1>
    <gathalast line="15">Koṭisatasahassānaṃ, paṭhamābhisamayo ahū’’ti.</gathalast>
    <paragraph line="16">Tattha <bold>uggatejo</bold>ti uggatatejo. <bold>Pasannanetto</bold>ti suṭṭhu pasannanayano, dhovitvā majjitvā ṭhapitamaṇiguḷikā viya pasannāni nettāni honti. Tasmā so ‘‘pasannanetto’’ti vutto. Mudusiniddhanīlavimalasukhumapakhumācitasuppasannanayanoti attho. ‘‘Suppasannapañcanayano’’tipi vattuṃ vaṭṭati. <bold>Sumukho</bold>ti paripuṇṇasaradasamayacandasadisavadano. <bold>Brahā</bold>ti aṭṭhāsītihatthappamāṇasarīrattā brahā mahanto, aññehi asādhāraṇasarīrappamāṇoti attho. <bold>Ujū</bold>ti brahmujugatto ujumeva uggatasarīro devanagare samussitasuvaṇṇatoraṇasadisavarasarīroti attho. <bold>Patāpavā</bold>ti vijjotamānasarīro. <bold>Hitesī</bold>ti hitagavesī. <bold>Abhisamayā tīṇī</bold>ti abhisamayā tayo, liṅgavipallāso katoti.</paragraph>
    <paragraph line="17">Yadā pana bhagavā kumbhakaṇṇasadisānubhāvaṃ kumbhakaṇṇaṃ nāma manussabhakkhaṃ yakkhaṃ mahāaṭavimukhe sandissamānaghorasarīraṃ vattaniaṭavisañcāraṃ pacchinditvā pavattamānaṃ paccūsasamaye mahākaruṇāsamāpattiṃ samāpajjitvā tato vuṭṭhāya lokaṃ olokento disvā ekakova asahāyo tassa yakkhassa bhavanaṃ gantvā anto pavisitvā paññatte sirisayane nisīdi. Atha kho so yakkho makkhaṃ asahamāno daṇḍāhato ghoraviso āsiviso viya saṃkuddho dasabalaṃ bhiṃsāpetukāmo attano attabhāvaṃ ghorataraṃ katvā pabbatasadisaṃ <pageBreak edition="Pali Text Society" number="0.0199" /> sīsaṃ katvā sūriyamaṇḍalasadisāni <pageBreak edition="Myanmar" number="0.0236" /> akkhīni nimminitvā naṅgalasīsasadisātidīghavipulatikhiṇadāṭhāyo katvā olambanīlavipulavisamodaro tālakkhandhasadisabāhucipiṭakavirūpavaṅkanāso pabbatabilasadisavipularattamukho thūlapiṅgalakharapharusakeso atibhayānakadassano hutvā āgantvā sumedhassa bhagavato <pageBreak edition="Vipassana Research Institut" number="0.0228" /> purato ṭhatvā padhūpāyanto pajjalanto pāsāṇapabbataggijāla-salila-kaddama-chārikāyudhaṅgāra-vālukappakārā <bold>navavidhā vassavuṭṭhiyo</bold> vassetvāpi bhagavato lomaggamattampi cāletuṃ asakkonto ‘‘bhagavantaṃ pañhaṃ pucchitvā māressāmī’’ti āḷavako viya pañhaṃ pucchi. Ayaṃ bhagavā pañhābyākaraṇena taṃ yakkhaṃ vinayamupanesi. Tato dutiyadivase kirassa raṭṭhavāsino manussā sakaṭabharitena bhattena saha rājakumāraṃ āharitvā yakkhassa adaṃsu. Atha yakkho rājakumāraṃ buddhassa adāsi. Aṭavidvāre ṭhitamanussā bhagavantaṃ upasaṅkamiṃsu. Tadā tasmiṃ samāgame dasabalo yakkhassa manonukūlaṃ dhammaṃ desento. Navutikoṭisahassānaṃ pāṇīnaṃ dhammacakkhuṃ uppādesi, so dutiyo dhammābhisamayo ahosi. Tena vuttaṃ –</paragraph>
    <hangnum line="18" number="5"></hangnum>
    <gatha1 line="19"> ‘‘Punāparaṃ kumbhakaṇṇaṃ, yakkhaṃ so damayī jino;</gatha1>
    <gathalast line="20">Navutikoṭisahassānaṃ, dutiyābhisamayo ahū’’ti.</gathalast>
    <paragraph line="21">Yadā pana upakārinagare sirinandanuyyāne cattāri saccāni pakāsayi, tadā asītikoṭisatasahassānaṃ tatiyo dhammābhisamayo ahosi. Tena vuttaṃ –</paragraph>
    <hangnum line="22" number="6"></hangnum>
    <gatha1 line="23"> ‘‘Punāparaṃ amitayaso, catusaccaṃ pakāsayi;</gatha1>
    <gathalast line="24">Asītikoṭisahassānaṃ, tatiyābhisamayo ahū’’ti.</gathalast>
    <paragraph line="25">Sumedhassāpi bhagavato tayo sāvakasannipātā ahesuṃ. Paṭhamasannipāte sudassananagare koṭisatakhīṇāsavā ahesuṃ. Puna devakūṭe pabbate kathinatthate dutiye navutikoṭiyo. Puna tatiye bhagavati cārikaṃ caramāne asītikoṭiyo ahesuṃ. Tena vuttaṃ –</paragraph>
    <hangnum line="26" number="7"></hangnum>
    <gatha1 line="27"> ‘‘Sannipātā tayo āsuṃ, sumedhassa mahesino;</gatha1>
    <gathalast line="28">Khīṇāsavānaṃ vimalānaṃ, santacittāna tādinaṃ.</gathalast>
    <hangnum line="29" number="8"></hangnum>
    <gatha1 line="30"> ‘‘Sudassanaṃ <pageBreak edition="Myanmar" number="0.0237" /> nāma nagaraṃ, upagañchi jino yadā;</gatha1>
    <gathalast line="31">Tadā khīṇāsavā bhikkhū, samiṃsu satakoṭiyo.</gathalast>
    <hangnum line="32" number="9"></hangnum>
    <gatha1 line="33"> ‘‘Punāparaṃ devakūṭe, bhikkhūnaṃ kathinatthate;</gatha1>
    <gathalast line="34">Tadā navutikoṭīnaṃ, dutiyo āsi samāgamo.</gathalast>
    <hangnum line="35" number="10"></hangnum>
    <gatha1 line="36"> ‘‘Punāparaṃ <pageBreak edition="Vipassana Research Institut" number="0.0229" /><pageBreak edition="Pali Text Society" number="0.0200" /> dasabalo, yadā carati cārikaṃ;</gatha1>
    <gathalast line="37">Tadā asītikoṭīnaṃ, tatiyo āsi samāgamo’’ti.</gathalast>
    <paragraph line="38">Tadā amhākaṃ bodhisatto uttaro nāma sabbajanuttaro māṇavo hutvā nidahitvā ṭhapitaṃyeva asītikoṭidhanaṃ vissajjetvā buddhappamukhassa saṅghassa mahādānaṃ datvā tadā dasabalassa dhammaṃ sutvā saraṇesu patiṭṭhāya nikkhamitvā pabbaji. Sopi naṃ satthā bhojanānumodanaṃ karonto – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum line="39" number="11"></hangnum>
    <gatha1 line="40"> ‘‘Ahaṃ tena samayena, uttaro nāma māṇavo;</gatha1>
    <gathalast line="41">Asītikoṭiyo mayhaṃ, ghare sannicitaṃ dhanaṃ.</gathalast>
    <hangnum line="42" number="12"></hangnum>
    <gatha1 line="43"> ‘‘Kevalaṃ sabbaṃ datvāna, sasaṅghe lokanāyake;</gatha1>
    <gathalast line="44">Saraṇaṃ tassūpagañchiṃ, pabbajjañcābhirocayiṃ.</gathalast>
    <hangnum line="45" number="13"></hangnum>
    <gatha1 line="46"> ‘‘Sopi maṃ buddho byākāsi, karonto anumodanaṃ;</gatha1>
    <gathalast line="47">Tiṃsakappasahassamhi, ayaṃ buddho bhavissati.</gathalast>
    <hangnum line="48" number="14"></hangnum>
    <gatha1 line="49"> ‘‘Padhānaṃ padahitvāna…pe… hessāma sammukhā imaṃ’’.</gatha1>
    <unindented line="50">Byākaraṇagāthā vitthāretabbā.</unindented>
    <hangnum line="51" number="15"></hangnum>
    <gatha1 line="52"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha1>
    <gathalast line="53">Uttariṃ vatamadhiṭṭhāsiṃ, dasapāramipūriyā.</gathalast>
    <hangnum line="54" number="16"></hangnum>
    <gatha1 line="55"> ‘‘Suttantaṃ vinayaṃ cāpi, navaṅgaṃ satthusāsanaṃ;</gatha1>
    <gathalast line="56">Sabbaṃ pariyāpuṇitvāna, sobhayiṃ jinasāsanaṃ.</gathalast>
    <hangnum line="57" number="17"></hangnum>
    <gatha1 line="58"> ‘‘Tatthappamatto viharanto, nisajjaṭṭhānacaṅkame;</gatha1>
    <gathalast line="59">Abhiññāpāramiṃ gantvā, brahmalokamagañchaha’’nti.</gathalast>
    <paragraph line="60">Tattha <pageBreak edition="Myanmar" number="0.0238" /><pageBreak edition="Vipassana Research Institut" number="0.0230" /><bold>sannicita</bold>nti nidahitaṃ nidhānavasena. <bold>Kevala</bold>nti sakalanti attho. <bold>Sabba</bold>nti asesato datvā. <bold>Sasaṅghe</bold>ti sasaṅghassa. <bold>Tassūpagañchi</bold>nti taṃ upagañchiṃ, upayogatthe sāmivacanaṃ. <bold>Abhirocayi</bold>nti pabbajiṃ. <bold>Tiṃsakappasahassamhī</bold>ti tiṃsakappasahassesu atikkantesūti attho.</paragraph>
    <paragraph line="61">Tassa <pageBreak edition="Pali Text Society" number="0.0201" /> pana sumedhassa bhagavato sudassanaṃ nāma nagaraṃ ahosi, sudatto nāma rājā pitā, mātā sudattā nāma, saraṇo ca sabbakāmo ca dve aggasāvakā, sāgaro nāmupaṭṭhāko, rāmā ca surāmā ca dve aggasāvikā, mahānīparukkho bodhi, sarīraṃ aṭṭhāsītihatthubbedhaṃ ahosi, āyu navutivassasahassāni, navavassasahassāni agāraṃ ajjhāvasi, sumanā nāmassa aggamahesī, punabbasumitto nāma putto, hatthiyānena nikkhami. Sesaṃ gāthāsu dissati. Tena vuttaṃ –</paragraph>
    <hangnum line="62" number="18"></hangnum>
    <gatha1 line="63"> ‘‘Sudassanaṃ nāma nagaraṃ, sudatto nāma khattiyo;</gatha1>
    <gathalast line="64">Sudattā nāma janikā, sumedhassa mahesino.</gathalast>
    <hangnum line="65" number="23"></hangnum>
    <gatha1 line="66"> ‘‘Saraṇo sabbakāmo ca, ahesuṃ aggasāvakā;</gatha1>
    <gathalast line="67">Sāgaro nāmupaṭṭhāko, sumedhassa mahesino.</gathalast>
    <hangnum line="68" number="24"></hangnum>
    <gatha1 line="69"> ‘‘Rāmā ceva surāmā ca, ahesuṃ aggasāvikā;</gatha1>
    <gathalast line="70">Bodhi tassa bhagavato, mahānīpoti vuccati.</gathalast>
    <hangnum line="71" number="26"></hangnum>
    <gatha1 line="72"> ‘‘Aṭṭhāsītiratanāni, accuggato mahāmuni;</gatha1>
    <gathalast line="73">Obhāseti disā sabbā, cando tāragaṇe yathā.</gathalast>
    <hangnum line="74" number="27"></hangnum>
    <gatha1 line="75"> ‘‘Cakkavattimaṇī nāma, yathā tapati yojanaṃ;</gatha1>
    <gathalast line="76">Tatheva tassa ratanaṃ, samantā pharati yojanaṃ.</gathalast>
    <hangnum line="77" number="28"></hangnum>
    <gatha1 line="78"> ‘‘Navutivassasahassāni, āyu vijjati tāvade;</gatha1>
    <gathalast line="79">Tāvatā tiṭṭhamāno so, tāresi janataṃ bahuṃ.</gathalast>
    <hangnum line="80" number="29"></hangnum>
    <gatha1 line="81"> ‘‘Tevijjachaḷabhiññehi <pageBreak edition="Vipassana Research Institut" number="0.0231" />, balappattehi tādihi;</gatha1>
    <gathalast line="82">Samākulamidaṃ āsi, arahantehi sādhuhi.</gathalast>
    <hangnum line="83" number="30"></hangnum>
    <gatha1 line="84"> ‘‘Tepi sabbe amitayasā, vippamuttā nirūpadhī;</gatha1>
    <gathalast line="85">Ñāṇālokaṃ dassayitvā, nibbutā te mahāyasā’’ti.</gathalast>
    <paragraph line="86">Tattha <pageBreak edition="Myanmar" number="0.0239" /><bold>cando tāragaṇe yathā</bold>ti yathā nāma gagane paripuṇṇacando tārāgaṇe obhāseti pakāseti, evameva sabbāpi disā obhāsetīti attho. Keci ‘‘cando pannaraso yathā’’ti paṭhanti, so uttānatthova.</paragraph>
    <paragraph line="87"><bold>Cakkavattimaṇī nāmā</bold>ti yathā nāma cakkavattirañño maṇiratanaṃ catuhatthāyāmaṃ sakaṭanābhisamapariṇāhaṃ caturāsītimaṇisahassaparivāraṃ tārāgaṇaparivutassa saradasamayaparipuṇṇarajanikarassa sirisamudayasobhaṃ avhayantamiva vepullapabbatato paramaramaṇīyadassanaṃ <pageBreak edition="Pali Text Society" number="0.0202" /> maṇiratanamāgacchati, tassevaṃ āgacchantassa samantato yojanappamāṇaṃ okāsaṃ ābhā pharati, evameva tassa sumedhassāpi bhagavato sarīrato ābhāratanaṃ samantato yojanaṃ pharatīti attho.</paragraph>
    <paragraph line="88"><bold>Tevijjachaḷabhiññehī</bold>ti tevijjehi chaḷabhiññehi cāti attho. <bold>Balappattehī</bold>ti iddhibalappattehi. <bold>Tādihī</bold>ti tādibhāvappattehi. <bold>Samākula</bold>nti saṅkiṇṇaṃ ekakāsāvapajjotaṃ. <bold>Ida</bold>nti sāsanaṃ sandhāyāha, mahītalaṃ vā. <bold>Amitayasā</bold>ti amitaparivārā, atulakittighoso vā. <bold>Nirūpadhī</bold>ti caturūpadhivirahitā. Sesamettha gāthāsu sabbattha pākaṭamevāti.</paragraph>
    <centered line="89">Sumedhabuddhavaṃsavaṇṇanā niṭṭhitā.</centered>
    <centered line="90">Niṭṭhito ekādasamo buddhavaṃso.</centered>
  </content>
</document>