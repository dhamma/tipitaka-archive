<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0511a.att17.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/17. dhammadassibuddhavamsavannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha</directory>
    <basename>17. dhammadassibuddhavamsavannana</basename>
    <titlePath>17. Dhammadassībuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">17. Dhammadassībuddhavaṃsavaṇṇanā</chapter>
    <paragraph line="2">Atthadassimhi <pageBreak edition="Myanmar" number="0.0259" /><pageBreak edition="Vipassana Research Institut" number="0.0251" /> sammāsambuddhe parinibbute antarakappe ca vītivatte aparimitāyukesu sattesu anupubbena parihāyitvā vassasatasahassāyukesu jātesu <bold>dhammadassī</bold> nāma satthā lokālokakaro lobhādilokamalavinayakaro lokekanāyako loke udapādi. Sopi bhagavā pāramiyo pūretvā tusitapure nibbattitvā tato cavitvā saraṇanagare sabbalokasaraṇassa saraṇassa nāma rañño aggamahesiyā sunandāya nāma deviyā kucchismiṃ paṭisandhiṃ aggahesi. So dasannaṃ māsānaṃ accayena saraṇuyyāne mātukucchito pāvussakāle saliladharavivaragato puṇṇacando viya nikkhami. Mahāpurise pana mātukucchito nikkhantamatteyeva adhikaraṇavohārasatthapotthakesu adhammiyā vohārā sayameva antaradhāyiṃsu. Dhammikavohārāyeva aṭṭhaṃsu. Tenassa nāmaggahaṇadivase ‘‘dhammadassī’’ti nāmamakaṃsu. So aṭṭhavassasahassāni agāraṃ ajjhāvasi. Tassa kira araja-viraja-sudassananāmakā tayo pāsādā ahesuṃ. Vicikoḷidevippamukhānaṃ itthīnaṃ vīsatisahassādhikaṃ satasahassaṃ ahosi.</paragraph>
    <paragraph line="3">So cattāri nimittāni disvā vicikoḷideviyā puññavaḍḍhane nāma putte uppanne devakumāro viya ativiya sukhumālo devasampattimiva sampattimanubhavamāno majjhimayāme vuṭṭhāya sirisayane nisinno niddopagatānaṃ itthīnaṃ vippakāraṃ disvā sañjātasaṃvego mahābhinikkhamanāya cittaṃ uppādesi. Cittuppādasamanantaramevassa sudassanapāsādo gaganatalamabbhuggantvā caturaṅginiyā senāya parivuto dutiyo divasakaro viya dibbavimānaṃ viya ca gantvā <pageBreak edition="Pali Text Society" number="0.0220" /> rattakuravakatarubodhisamīpeyeva otaritvā aṭṭhāsi. Mahāpuriso kira brahmunā upanītāni kāsāyāni gahetvā pabbajitvā pāsādato otaritvā avidūre aṭṭhāsi. Pāsādo puna ākāsena gantvā bodhirukkhaṃ antokatvā pathaviyaṃ patiṭṭhāsi. Itthiyopi saparivārā pāsādato otaritvā aḍḍhagāvutamattaṃ gantvā aṭṭhaṃsu. Tattha itthiyo ca tāsaṃ paricārikā ceṭikāyo ca ṭhapetvā sabbe manussā taṃ anupabbajiṃsu. Bhikkhūnaṃ koṭisatasahassaṃ ahosi.</paragraph>
    <paragraph line="4">Atha dhammadassī bodhisatto sattāhaṃ padhānacariyaṃ caritvā vicikoḷideviyā dinnaṃ madhupāyāsaṃ <pageBreak edition="Vipassana Research Institut" number="0.0252" /> paribhuñjitvā badaravane divāvihāraṃ katvā sāyanhasamaye <pageBreak edition="Myanmar" number="0.0260" /> sirivaḍḍhanena nāma yavapālakena dinnā aṭṭha tiṇamuṭṭhiyo gahetvā bimbijālabodhiṃ upagantvā tepaṇṇāsahatthavitthataṃ tiṇasantharaṃ santharitvā tattha sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvāva bodhisamīpe sattasattāhaṃ vītināmetvā katabrahmayācano attanā saddhiṃ pabbajitassa bhikkhūnaṃ koṭisatasahassassa saddhammappaṭivedhasamatthataṃ ñatvā aṭṭhārasayojanikamaggaṃ ekāheneva isipatanaṃ gantvā tehi parivuto tattha dhammacakkaṃ pavattesi, tadā koṭisatasahassānaṃ paṭhamābhisamayo ahosi. Tena vuttaṃ –</paragraph>
    <hangnum line="5" number="1"></hangnum>
    <gatha1 line="6"> ‘‘Tattheva maṇḍakappamhi, dhammadassī mahāyaso;</gatha1>
    <gathalast line="7">Tamandhakāraṃ vidhamitvā, atirocati sadevake.</gathalast>
    <hangnum line="8" number="2"></hangnum>
    <gatha1 line="9"> ‘‘Tassāpi atulatejassa, dhammacakkappavattane;</gatha1>
    <gathalast line="10">Koṭisatasahassānaṃ, paṭhamābhisamayo ahū’’ti.</gathalast>
    <paragraph line="11">Tattha <bold>tamandhakāra</bold>nti tamasaṅkhātaṃ mohandhakāranti attho.</paragraph>
    <paragraph line="12">Yadā pana tagaranāmake nagare sañjayo nāma rājā kāmesu ādīnavaṃ nekkhammaṃ khemato ca disvā isipabbajjaṃ pabbaji. Taṃ navutikoṭiyo anupabbajiṃsu. Te sabbeyeva pañcābhiññāaṭṭhasamāpattilābhino ahesuṃ. Atha satthā dhammadassī tesaṃ upanissayasampattiṃ disvā ākāsena gantvā sañjayassa tāpasassa assamapadaṃ gantvā ākāse ṭhatvā tesaṃ tāpasānaṃ ajjhāsayānurūpaṃ dhammaṃ desetvā dhammacakkhuṃ uppādesi, so dutiyo abhisamayo ahosi. Tena vuttaṃ –</paragraph>
    <hangnum line="13" number="3"></hangnum>
    <gatha1 line="14"> ‘‘Yadā buddho dhammadassī, vinesi sañjayaṃ isiṃ;</gatha1>
    <gathalast line="15">Tadā navutikoṭīnaṃ, dutiyābhisamayo ahū’’ti.</gathalast>
    <paragraph line="16">Yadā pana sakko devānamindo dasabalassa dhammaṃ sotukāmo taṃ upasaṅkami, tadā asītiyā koṭīnaṃ tatiyo abhisamayo ahosi. Tena vuttaṃ –</paragraph>
    <hangnum line="17" number="4"></hangnum>
    <gatha1 line="18"> ‘‘Yadā <pageBreak edition="Vipassana Research Institut" number="0.0253" /><pageBreak edition="Pali Text Society" number="0.0221" /> sakko upagañchi, sapariso vināyakaṃ;</gatha1>
    <gathalast line="19">Tadā asītikoṭīnaṃ, tatiyābhisamayo ahū’’ti.</gathalast>
    <paragraph line="20">Yadā <pageBreak edition="Myanmar" number="0.0261" /> pana saraṇanagare vemātikabhātikaṃ padumakumāraṃ phussadevakumārañca saparivāre pabbājesi, tasmiṃ antovasse pabbajitānaṃ bhikkhūnaṃ koṭisatasahassānaṃ majjhe visuddhipavāraṇaṃ pavāresi, so paṭhamo sannipāto ahosi. Puna bhagavato devalokato orohaṇe satakoṭīnaṃ dutiyo sannipāto ahosi. Yadā pana sudassanārāme terasannaṃ dhutaguṇānaṃ guṇe ānisaṃse pakāsetvā hāritaṃ nāma mahāsāvakaṃ etadagge ṭhapesi, tadā asītiyā koṭīnaṃ majjhe bhagavā pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum line="21" number="5"></hangnum>
    <gatha1 line="22"> ‘‘Tassāpi devadevassa, sannipātā tayo ahuṃ;</gatha1>
    <gathalast line="23">Khīṇāsavānaṃ vimalānaṃ, santacittāna tādinaṃ.</gathalast>
    <hangnum line="24" number="6"></hangnum>
    <gatha1 line="25"> ‘‘Yadā buddho dhammadassī, saraṇe vassaṃ upāgami;</gatha1>
    <gathalast line="26">Tadā koṭisatasahassānaṃ, paṭhamo āsi samāgamo.</gathalast>
    <hangnum line="27" number="7"></hangnum>
    <gatha1 line="28"> ‘‘Punāparaṃ yadā buddho, devato eti mānusaṃ;</gatha1>
    <gathalast line="29">Tadāpi satakoṭīnaṃ, dutiyo āsi samāgamo.</gathalast>
    <hangnum line="30" number="8"></hangnum>
    <gatha1 line="31"> ‘‘Punāparaṃ yadā buddho, pakāsesi dhute guṇe;</gatha1>
    <gathalast line="32">Tadā asītikoṭīnaṃ, tatiyo āsi samāgamo’’ti.</gathalast>
    <paragraph line="33">Tadā amhākaṃ bodhisatto sakko devarājā hutvā dvīsu devalokesu devehi parivuto āgantvā dibbehi gandhapupphādīhi dibbaturiyehi ca tathāgataṃ pūjesi. Sopi naṃ satthā – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum line="34" number="9"></hangnum>
    <gatha1 line="35"> ‘‘Ahaṃ tena samayena, sakko āsiṃ purindado;</gatha1>
    <gathalast line="36">Dibbena gandhamālena, turiyenābhipūjayiṃ.</gathalast>
    <hangnum line="37" number="10"></hangnum>
    <gatha1 line="38"> ‘‘Sopi <pageBreak edition="Vipassana Research Institut" number="0.0254" /> maṃ tadā byākāsi, devamajjhe nisīdiya;</gatha1>
    <gathalast line="39">Aṭṭhārase kappasate, ayaṃ buddho bhavissati.</gathalast>
    <hangnum line="40" number="11"></hangnum>
    <gatha1 line="41"> ‘‘Padhānaṃ padahitvāna…pe… hessāma sammukhā imaṃ.</gatha1>
    <hangnum line="42" number="12"></hangnum>
    <gatha1 line="43"> ‘‘Tassāpi <pageBreak edition="Myanmar" number="0.0262" /> vacanaṃ sutvā, bhiyyo cittaṃ pasādayiṃ;</gatha1>
    <gathalast line="44">Uttariṃ vatamadhiṭṭhāsiṃ, dasapāramipūriyā’’ti.</gathalast>
    <paragraph line="45">Tassa <pageBreak edition="Pali Text Society" number="0.0222" /> pana bhagavato saraṇaṃ nāma nagaraṃ ahosi. Saraṇo nāma rājā pitā, sunandā nāma mātā, padumo ca phussadevo ca dve aggasāvakā, sunetto nāma upaṭṭhāko, khemā ca sabbanāmā ca dve aggasāvikā, bimbijālarukkho bodhi, sarīraṃ panassa asītihatthubbedhaṃ ahosi, āyu vassasatasahassaṃ, vicikoḷidevī nāmassa aggamahesī, puññavaḍḍhano nāmassa putto, pāsādena nikkhami. Tena vuttaṃ –</paragraph>
    <hangnum line="46" number="13"></hangnum>
    <gatha1 line="47"> ‘‘Saraṇaṃ nāma nagaraṃ, saraṇo nāma khattiyo;</gatha1>
    <gathalast line="48">Sunandā nāma janikā, dhammadassissa satthuno.</gathalast>
    <hangnum line="49" number="18"></hangnum>
    <gatha1 line="50"> ‘‘Padumo phussadevo ca, ahesuṃ aggasāvakā;</gatha1>
    <gathalast line="51">Sunetto nāmupaṭṭhāko, dhammadassissa satthuno.</gathalast>
    <hangnum line="52" number="19"></hangnum>
    <gatha1 line="53"> ‘‘Khemā ca sabbanāmā ca, ahesuṃ aggasāvikā;</gatha1>
    <gathalast line="54">Bodhi tassa bhagavato, bimbijāloti vuccati.</gathalast>
    <hangnum line="55" number="21"></hangnum>
    <gatha1 line="56"> ‘‘Sopi buddho asamasamo, asītihatthamuggato;</gatha1>
    <gathalast line="57">Atirocati tejena, dasasahassimhi dhātuyā.</gathalast>
    <hangnum line="58" number="22"></hangnum>
    <gatha1 line="59"> ‘‘Suphullo sālarājāva, vijjūva gagane yathā;</gatha1>
    <gathalast line="60">Majjhanhikeva sūriyo, evaṃ so upasobhatha.</gathalast>
    <hangnum line="61" number="23"></hangnum>
    <gatha1 line="62"> ‘‘Tassāpi <pageBreak edition="Vipassana Research Institut" number="0.0255" /> atulatejassa, samakaṃ āsi jīvikaṃ;</gatha1>
    <gathalast line="63">Vassasatasahassāni, loke aṭṭhāsi cakkhumā.</gathalast>
    <hangnum line="64" number="24"></hangnum>
    <gatha1 line="65"> ‘‘Obhāsaṃ dassayitvāna, vimalaṃ katvāna sāsanaṃ;</gatha1>
    <gathalast line="66">Cavi candova gagane, nibbuto so sasāvako’’ti.</gathalast>
    <paragraph line="67">Tattha <bold>bimbijālo</bold>ti rattakuravakarukkho. <bold>Dasasahassimhi dhātuyā</bold>ti dasasahassiyā lokadhātuyā. <bold>Vijjūvā</bold>ti vijjulatā viya. <bold>Upasobhathā</bold>ti yathā gagane vijju ca majjanhike sūriyo ca upasobhati, evaṃ so bhagavā upasobhitthāti attho. <bold>Samaka</bold>nti sabbehi narasattehi samameva tassa āyu ahosīti attho. <bold>Cavī</bold>ti cuto. <bold>Candovā</bold>ti <pageBreak edition="Myanmar" number="0.0263" /><pageBreak edition="Pali Text Society" number="0.0223" /> gaganato candimā viya cavīti attho. Dhammadassī kira bhagavā sālavatīnagare kesārāme parinibbāyi sesamettha gāthāsu pākaṭamevāti.</paragraph>
    <centered line="68">Dhammadassībuddhavaṃsavaṇṇanā niṭṭhitā.</centered>
    <centered line="69">Niṭṭhito pannarasamo buddhavaṃso.</centered>
  </content>
</document>