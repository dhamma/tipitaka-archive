<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511a.att20.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/20. phussabuddhavamsavannana.xml</archivePath>
<titlePath>20. Phussabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">20. Phussabuddhavaṃsavaṇṇanā</chapter>
<paragraph line="2">Tassa <pageBreak edition="M" number="0.0273" /><pageBreak edition="V" number="0.0266" /><pageBreak edition="P" number="0.0232" /> tissassa bhagavato aparabhāge anukkamena parihāyitvā puna vaḍḍhitvā aparimitāyukā hutvā anupubbena hāyitvā navutivassasahassāyukesu jātesu tasmiṃyeva kappe <bold>phusso</bold> nāma satthā loke uppajji. Sopi bhagavā pāramiyo pūretvā tusitapure nibbattitvā tato cavitvā kāsikanagare jayasenarañño aggamahesiyā sirimāya nāma deviyā kucchismiṃ paṭisandhiṃ gahetvā dasannaṃ māsānaṃ accayena sirimuyyāne mātukucchito nikkhami. So navavassasahassāni agāraṃ ajjhāvasi. Tassa kira garuḷapakkha-haṃsa-suvaṇṇabhārāti tayo pāsādā ahesuṃ. Kisāgotamippamukhāni tiṃsa itthisahassāni paccupaṭṭhitāni ahesuṃ.</paragraph>
<paragraph line="3">So cattāri nimittāni disvā kisāgotamiyā anupame nāma putte uppanne alaṅkatagajavarakkhandhagato mahābhinikkhamanaṃ nikkhamitvā pabbaji. Taṃ pabbajitaṃ janakoṭi anupabbaji. So tehi parivuto cha māse padhānacariyaṃ caritvā tato gaṇaṃ pahāya sattāhaṃ ekacariyaṃ anubrūhayamāno vasitvā visākhapuṇṇamāya aññatare nagare aññatarassa seṭṭhino dhītāya sirivaḍḍhāya nāma dinnaṃ madhupāyāsaṃ paribhuñjitvā siṃsapāvane divāvihāraṃ vītināmetvā sāyanhasamaye sirivaḍḍhena nāma upāsakena dinnā aṭṭha tiṇamuṭṭhiyo gahetvā āmalakabodhiṃ upasaṅkamitvā samāraṃ mārabalaṃ vidhamitvā sabbaññutaññāṇaṃ patvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ bodhisamīpeyeva vītināmetvā attanā saddhiṃ pabbajitānaṃ bhikkhūnaṃ koṭīnaṃ dhammapaṭivedhasamatthataṃ disvā ākāsena gantvā saṅkassanagare isipatane migadāye otaritvā tesaṃ majjhe dhammacakkaṃ pavattesi. Tadā koṭisatasahassānaṃ paṭhamo abhisamayo ahosi. Tena vuttaṃ –</paragraph>
<hangnum line="4" number="1"></hangnum>
<gatha1 line="5"> ‘‘Tattheva maṇḍakappamhi, ahu satthā anuttaro;</gatha1>
<gathalast line="6">Anūpamo asamasamo, phusso lokagganāyako.</gathalast>
<hangnum line="7" number="2"></hangnum>
<gatha1 line="8"> ‘‘Sopi sabbaṃ tamaṃ hantvā, vijaṭetvā mahājaṭaṃ;</gatha1>
<gathalast line="9">Sadevakaṃ tappayanto, abhivassi amatambunā.</gathalast>
<hangnum line="10" number="3"></hangnum>
<gatha1 line="11"> ‘‘Dhammacakkaṃ <pageBreak edition="M" number="0.0274" /><pageBreak edition="V" number="0.0267" /> pavattente, phusse nakkhattamaṅgale;</gatha1>
<gathalast line="12">Koṭisatasahassānaṃ, paṭhamābhisamayo ahū’’ti.</gathalast>
<paragraph line="13">Tattha <pageBreak edition="P" number="0.0233" /><bold>tattheva maṇḍakappamhī</bold>ti yasmiṃ kappe dve buddhā uppajjanti, so ‘‘maṇḍakappo’’ti heṭṭhā vutto. <bold>Vijaṭetvā</bold>ti paṭivissajjetvā. <bold>Mahājaṭa</bold>nti ettha jaṭāti taṇhāyetaṃ adhivacanaṃ. Sā hi rūpādīsu ārammaṇesu heṭṭhupariyavasena punappunaṃ uppajjanato saṃsibbanato suttagumbajālapūvasaṅkhātā jaṭā viyāti jaṭāti vuttaṃ, taṃ mahājaṭaṃ. <bold>Sadevaka</bold>nti sadevakaṃ lokaṃ. <bold>Abhivassī</bold>ti pāvassi. <bold>Amatambunā</bold>ti amatasaṅkhātena dhammakathāsalilena tappayanto pāvassīti attho.</paragraph>
<paragraph line="14">Yadā pana bārāṇasīnagare sirivaḍḍho nāma rājā mahantaṃ bhogakkhandhaṃ pahāya tāpasapabbajjaṃ pabbaji. Tena saha pabbajitānaṃ tāpasānaṃ navutisatasahassāni ahesuṃ. Tesaṃ bhagavā dhammaṃ desesi. Tadā navutiyā satasahassānaṃ dutiyābhisamayo ahosi. Yadā pana attano puttassa anupamakumārassa dhammaṃ desesi, tadā asītiyā satasahassānaṃ tatiyo abhisamayo ahosi. Tena vuttaṃ –</paragraph>
<hangnum line="15" number="4"></hangnum>
<gatha1 line="16"> ‘‘Navutisatasahassānaṃ, dutiyābhisamayo ahu;</gatha1>
<gathalast line="17">Asītisatasahassānaṃ, tatiyābhisamayo ahū’’ti.</gathalast>
<paragraph line="18">Tato aparena samayena kaṇṇakujjanagare surakkhito rājaputto ca purohitaputto dhammasenakumāro ca phusse sammāsambuddhe attano nagaraṃ sampatte saṭṭhiyā purisasatasahassehi saddhiṃ paccuggantvā vanditvā nimantetvā sattāhaṃ mahādānaṃ datvā dasabalassa dhammakathaṃ sutvā bhagavati pasīditvā te saparivārā pabbajitvā arahattaṃ pāpuṇiṃsu. Tesaṃ saṭṭhiyā bhikkhusatasahassānaṃ majjhe bhagavā pātimokkhaṃ uddisi, so paṭhamo sannipāto ahosi. Puna kāsinagare jayasenarañño saṭṭhimattānaṃ ñātīnaṃ samāgame buddhavaṃsaṃ desesi, taṃ sutvā paññāsasatasahassāni ehibhikkhupabbajjāya pabbajitvā arahattaṃ pāpuṇiṃsu. Tesaṃ majjhagato bhagavā pātimokkhaṃ uddisi, so dutiyo sannipāto ahosi. Puna mahāmaṅgalasamāgame maṅgalakathaṃ sutvā cattālīsapurisasatasahassāni pabbajitvā arahattaṃ pāpuṇiṃsu. Tesaṃ majjhagato sugato <pageBreak edition="M" number="0.0275" /> pātimokkhaṃ uddisi, so tatiyo sannipāto ahosi. Tena vuttaṃ –</paragraph>
<hangnum line="19" number="5"></hangnum>
<gatha1 line="20"> ‘‘Sannipātā <pageBreak edition="V" number="0.0268" /> tayo āsuṃ, phussassapi mahesino;</gatha1>
<gathalast line="21">Khīṇāsavānaṃ vimalānaṃ, santacittāna tādinaṃ.</gathalast>
<hangnum line="22" number="6"></hangnum>
<gatha1 line="23"> ‘‘Saṭṭhisatasahassānaṃ <pageBreak edition="P" number="0.0234" />, paṭhamo āsi samāgamo;</gatha1>
<gathalast line="24">Paññāsasatasahassānaṃ, dutiyo āsi samāgamo.</gathalast>
<hangnum line="25" number="7"></hangnum>
<gatha1 line="26"> ‘‘Cattālīsasatasahassānaṃ, tatiyo āsi samāgamo;</gatha1>
<gathalast line="27">Anupādā vimuttānaṃ, vocchinnapaṭisandhina’’nti.</gathalast>
<paragraph line="28">Tadā amhākaṃ bodhisatto arindamanagare vijitāvī nāma khattiyo hutvā tassa dhammaṃ sutvā bhagavati pasīditvā tassa mahādānaṃ datvā mahārajjaṃ pahāya bhagavato santike pabbajitvā tīṇi piṭakāni uggahetvā tepiṭakadharo mahājanassa dhammakathaṃ kathesi, sīlapāramiñca pūresi. Sopi naṃ ‘‘buddho bhavissatī’’ti byākāsi. Tena vuttaṃ –</paragraph>
<hangnum line="29" number="8"></hangnum>
<gatha1 line="30"> ‘‘Ahaṃ tena samayena, vijitāvī nāma khattiyo;</gatha1>
<gathalast line="31">Chaḍḍayitvā mahārajjaṃ, pabbajiṃ tassa santike.</gathalast>
<hangnum line="32" number="9"></hangnum>
<gatha1 line="33"> ‘‘Sopi maṃ buddho byākāsi, phusso lokagganāyako;</gatha1>
<gathalast line="34">Dvenavute ito kappe, ayaṃ buddho bhavissati.</gathalast>
<hangnum line="35" number="10"></hangnum>
<gatha1 line="36"> ‘‘Padhānaṃ padahitvāna…pe… dasapāramipūriyā.</gatha1>
<hangnum line="37" number="12"></hangnum>
<gatha1 line="38"> ‘‘Suttantaṃ vinayañcāpi, navaṅgaṃ satthusāsanaṃ;</gatha1>
<gathalast line="39">Sabbaṃ pariyāpuṇitvā, sobhayiṃ jinasāsanaṃ.</gathalast>
<hangnum line="40" number="13"></hangnum>
<gatha1 line="41"> ‘‘Tatthappamatto viharanto, brahmaṃ bhāvetva bhāvanaṃ;</gatha1>
<gathalast line="42">Abhiññāpāramiṃ gantvā, brahmalokamagañchaha’’nti.</gathalast>
<paragraph line="43">Tassa pana bhagavato kāsikaṃ nāma nagaraṃ ahosi. Jayaseno nāma rājā pitā, sirimā nāma mātā, surakkhito ca dhammaseno ca dve aggasāvakā, sabhiyo nāmupaṭṭhāko, cālā ca upacālā <pageBreak edition="V" number="0.0269" /> ca dve aggasāvikā, āmalakarukkho bodhi, sarīraṃ aṭṭhapaṇṇāsahatthubbedhaṃ ahosi <pageBreak edition="M" number="0.0276" />, āyu navutivassasahassāni, kisāgotamī nāma aggamahesī, anupamo nāmassa putto, hatthiyānena nikkhami. Tena vuttaṃ –</paragraph>
<hangnum line="44" number="14"></hangnum>
<gatha1 line="45"> ‘‘Kāsikaṃ nāma nagaraṃ, jayaseno nāma khattiyo;</gatha1>
<gatha1 line="46">Sirimā nāma janikā, phussassāpi mahesino…pe. <pageBreak edition="P" number="0.0235" />…;</gatha1>
<gathalast line="47">Bodhi tassa bhagavato, āmaṇḍoti pavuccati…pe….</gathalast>
<hangnum line="48" number="22"></hangnum>
<gatha1 line="49"> ‘‘Aṭṭhapaṇṇāsaratanaṃ, sopi accuggato muni;</gatha1>
<gathalast line="50">Sobhate sataraṃsīva, uḷurājāva pūrito.</gathalast>
<hangnum line="51" number="23"></hangnum>
<gatha1 line="52"> ‘‘Navutivassasahassāni, āyu vijjati tāvade;</gatha1>
<gathalast line="53">Tāvatā tiṭṭhamāno so, tāresi janataṃ bahuṃ.</gathalast>
<hangnum line="54" number="24"></hangnum>
<gatha1 line="55"> ‘‘Ovaditvā bahū satte, santāretvā bahū jane;</gatha1>
<gathalast line="56">Sopi satthā atulayaso, nibbuto so sasāvako’’ti.</gathalast>
<paragraph line="57">Tattha <bold>āmaṇḍo</bold>ti āmalakarukkho. <bold>Ovaditvā</bold>ti ovādaṃ datvā, anusāsitvāti attho. <bold>Sopi satthā atulayaso</bold>ti sopi satthā amitayasoti attho. ‘‘So jahitvā amitayaso’’tipi pāṭho, tassa so sabbameva vuttappakāraṃ visesaṃ hitvāti attho.</paragraph>
<paragraph line="58">Phusso kira sammāsambuddho kusinārāyaṃ senārāme parinibbāyi. Dhātuyo kirassa vitthārikā ahesuṃ. Sesagāthāsu sabbattha pākaṭamevāti.</paragraph>
<centered line="59">Phussabuddhavaṃsavaṇṇanā niṭṭhitā.</centered>
<centered line="60">Niṭṭhito aṭṭhārasamo buddhavaṃso.</centered>
</body>
</document>