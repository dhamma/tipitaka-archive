<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0511a.att12.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/12. padumuttarabuddhavamsavannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha</directory>
    <basename>12. padumuttarabuddhavamsavannana</basename>
    <titlePath>12. Padumuttarabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">12. Padumuttarabuddhavaṃsavaṇṇanā</chapter>
    <paragraph line="2">Nāradabuddhassa <pageBreak edition="Myanmar" number="0.0226" /><pageBreak edition="Vipassana Research Institut" number="0.0218" /><pageBreak edition="Pali Text Society" number="0.0190" /> sāsanaṃ navutivassasahassāni pavattitvā antaradhāyi. So ca kappo vinassittha. Tato paraṃ kappānaṃ asaṅkhyeyyaṃ buddhā loke na uppajjiṃsu. Buddhasuñño vigatabuddhāloko ahosi. Tato kappesu ca asaṅkhyeyyesu vītivattesu ito kappasatasahassamatthake ekasmiṃ kappe eko vijitamāro ohitabhāro merusāro asaṃsāro sattasāro sabbalokuttaro <bold>padumuttaro</bold> nāma buddho loke udapādi. Sopi pāramiyo pūretvā tusitapure nibbattitvā tato cavitvā haṃsavatīnagare sabbajanānandakarassānandassa nāma rañño aggamahesiyā uditoditakule jātāya sujātāya deviyā kucchismiṃ paṭisandhiṃ aggahesi. Sā devatāhi katārakkhā dasannaṃ māsānaṃ accayena haṃsavatuyyāne padumuttarakumāraṃ vijāyi. Paṭisandhiyañcassa jātiyañca heṭṭhā vuttappakārāni pāṭihāriyāni ahesuṃ.</paragraph>
    <paragraph line="3">Tassa kira jātiyaṃ padumavassaṃ vassi. Tenassa nāmaggahaṇadivase ñātakā ‘‘padumuttarakumāro’’tveva nāmaṃ akaṃsu. So dasavassasahassāni agāraṃ ajjhāvasi. Naravāhana-yasavāhana-vasavattināmakā tiṇṇaṃ utūnaṃ anucchavikā tayo cassa pāsādā ahesuṃ. Vasudattādevippamukhānaṃ itthīnaṃ satasahassāni vīsatisahassāni ca paccupaṭṭhitāni ahesuṃ. So vasudattāya deviyā putte sabbaguṇānuttare uttarakumāre nāma uppanne cattāri nimittāni disvā – ‘‘mahābhinikkhamanaṃ nikkhamissāmī’’ti cintesi. Tassa cintitamatteva vasavattināmako pāsādo kumbhakāracakkaṃ viya ākāsaṃ abbhuggantvā devavimānamiva puṇṇacando viya ca gaganatalena gantvā bodhirukkhaṃ majjhekaronto sobhitabuddhavaṃsavaṇṇanāya āgatapāsādo viya bhūmiyaṃ otari.</paragraph>
    <paragraph line="4">Mahāpuriso kira tato pāsādato otaritvā arahattaddhajabhūtāni kāsāyāni vatthāni devadattiyāni pārupitvā tattheva pabbaji. Pāsādo panāgantvā sakaṭṭhāneyeva aṭṭhāsi. Mahāsattena sahagatāya parisāya ṭhapetvā itthiyo sabbe pabbajiṃsu. Mahāpuriso tehi saha sattāhaṃ padhānacariyaṃ caritvā visākhapuṇṇamāya ujjeninigame <pageBreak edition="Myanmar" number="0.0227" /> rucānandaseṭṭhidhītāya dinnaṃ madhupāyāsaṃ <pageBreak edition="Vipassana Research Institut" number="0.0219" /> paribhuñjitvā sālavane divāvihāraṃ katvā sāyanhasamaye sumittājīvakena dinnā aṭṭha tiṇamuṭṭhiyo gahetvā salalabodhiṃ upagantvā taṃ padakkhiṇaṃ katvā aṭṭhattiṃsahatthavitthataṃ tiṇasantharaṃ santharitvā pallaṅkaṃ ābhujitvā caturaṅgavīriyaṃ adhiṭṭhāya samāraṃ mārabalaṃ vidhamitvā paṭhame yāme pubbenivāsaṃ anussaritvā dutiye yāme dibbacakkhuṃ visodhetvā tatiye yāme paccayākāraṃ sammasitvā ānāpānacatutthajjhānato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṃ vipassanaṃ vaḍḍhetvā ariyamaggena sakalabuddhaguṇe <pageBreak edition="Pali Text Society" number="0.0191" /> paṭivijjhitvā sabbabuddhāciṇṇaṃ ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānesi. Tadā kira dasasahassacakkavāḷabbhantaraṃ sakalampi alaṅkarontaṃ viya padumavassaṃ vassi. Tena vuttaṃ –</paragraph>
    <hangnum line="5" number="1"></hangnum>
    <gatha1 line="6"> ‘‘Nāradassa aparena, sambuddho dvipaduttamo;</gatha1>
    <gathalast line="7">Padumuttaro nāma jino, akkhobho sāgarūpamo.</gathalast>
    <hangnum line="8" number="2"></hangnum>
    <gatha1 line="9"> ‘‘Maṇḍakappo vā so āsi, yamhi buddho ajāyatha;</gatha1>
    <gathalast line="10">Ussannakusalā janatā, tamhi kappe ajāyathā’’ti.</gathalast>
    <paragraph line="11">Tattha <bold>sāgarūpamo</bold>ti sāgarasadisagambhīrabhāvo. <bold>Maṇḍakappo vā so āsī</bold>ti ettha yasmiṃ kappe dve sammāsambuddhā uppajjanti, ayaṃ maṇḍakappo nāma. Duvidho hi kappo suññakappo asuññakappo cāti. Tattha suññakappe buddhapaccekabuddhacakkavattino na uppajjanti. Tasmā guṇavantapuggalasuññattā <bold>‘‘suññakappo’’</bold>ti vuccati.</paragraph>
    <paragraph line="12">Asuññakappo pañcavidho – sārakappo maṇḍakappo varakappo sāramaṇḍakappo bhaddakappoti. Tattha guṇasārarahite kappe guṇasāruppādakassa guṇasārajananassa ekassa sammāsambuddhassa pātubhāvena <bold>‘‘sārakappo’’</bold>ti vuccati. Yasmiṃ pana kappe dve lokanāyakā uppajjanti, so <bold>‘‘maṇḍakappo’’</bold>ti vuccati. Yasmiṃ kappe tayo buddhā uppajjanti, tesu paṭhamo dutiyaṃ byākaroti, dutiyo tatiyanti, tattha manussā pamuditahadayā attanā patthitapaṇidhānavasena varayanti. Tasmā <bold>‘‘varakappo’’</bold>ti vuccati. Yattha pana kappe <pageBreak edition="Myanmar" number="0.0228" /> cattāro buddhā uppajjanti, so purimakappato visiṭṭhatarattā sāratarattā <bold>‘‘sāramaṇḍakappo’’</bold>ti vuccati. Yasmiṃ kappe pañca buddhā uppajjanti, so ‘‘bhaddakappo’’ti vuccati. So pana atidullabho. Tasmiṃ pana kappe yebhuyyena sattā kalyāṇasukhabahulā honti. Yebhuyyena tihetukā kilesakkhayaṃ karonti, duhetukā sugatigāmino <pageBreak edition="Vipassana Research Institut" number="0.0220" /> honti, ahetukā hetuṃ paṭilabhanti. Tasmā so kappo ‘‘bhaddakappo’’ti vuccati. Tena vuttaṃ – ‘‘asuññakappo pañcavidho’’tiādi. Vuttañhetaṃ porāṇehi –</paragraph>
    <gatha1 line="13">‘‘Eko buddho sārakappe, maṇḍakappe jinā duve;</gatha1>
    <gatha2 line="14">Varakappe tayo buddhā, sāramaṇḍe caturo buddhā;</gatha2>
    <gathalast line="15">Pañca buddhā bhaddakappe, tato natthādhikā jinā’’ti.</gathalast>
    <paragraph line="16">Yasmiṃ pana kappe padumuttaradasabalo uppajji, so sārakappopi samāno guṇasampattiyā maṇḍakappasadisattā <bold>‘‘maṇḍakappo’’</bold>ti vutto. Opammatthe <bold>vā</bold>-saddo daṭṭhabbo. <bold>Ussannakusalā</bold>ti upacitapuññā. <bold>Janatā</bold>ti janasamūho.</paragraph>
    <paragraph line="17">Padumuttaro pana parisuttaro bhagavā sattāhaṃ bodhipallaṅke vītināmetvā – ‘‘pathaviyaṃ pādaṃ nikkhipissāmī’’ti dakkhiṇaṃ <pageBreak edition="Pali Text Society" number="0.0192" /> pādaṃ abhinīhari. Atha pathaviṃ bhinditvā vimalakomalakesarakaṇṇikāni jalajāmalāvikalavipulapalāsāni thalajāni jalajāni uṭṭhahiṃsu. Tesaṃ kira dhurapattāni navutihatthāni kesarāni tiṃsahatthāni kaṇṇikā dvādasahatthā ekekassa navaghaṭappamāṇā reṇavo ahesuṃ. Satthā pana ubbedhato aṭṭhapaṇṇāsahattho ahosi. Tassa ubhinnaṃ bāhānamantaraṃ aṭṭhārasahatthaṃ nalāṭaṃ pañcahatthaṃ hatthapādā ekādasahatthā ahesuṃ. Tassa ekādasahatthena pādena dvādasahatthāya kaṇṇikāya akkantamattāya navaghaṭappamāṇā reṇavo uṭṭhahitvā aṭṭhapaṇṇāsahatthaṃ sarīrappadesaṃ uggantvā manosilācuṇṇavicuṇṇitaṃ viya katvā paccottharanti. Tadupādāya satthā padumuttarotveva loke paññāyitthāti <bold>saṃyuttabhāṇakā</bold> vadanti.</paragraph>
    <paragraph line="18">Atha sabbalokuttaro padumuttaro bhagavā brahmāyācanaṃ sampaṭicchitvā dhammadesanāya bhājanabhūte satte olokento mithilanagare devalaṃ <pageBreak edition="Myanmar" number="0.0229" /> sujātañcāti dve rājaputte upanissayasampanne disvā taṅkhaṇaññeva anilapathena gantvā mithiluyyāne otaritvā uyyānapālena dvepi rājakumāre pakkosāpesi. Tepi ca ‘‘amhākaṃ pitucchāputto padumuttarakumāro pabbajitvā sammāsambodhiṃ pāpuṇitvā amhākaṃ nagaraṃ sampatto, handa naṃ mayaṃ dassanāya upasaṅkamissāmā’’ti saparivārā padumuttaraṃ bhagavantaṃ upasaṅkamitvā parivāretvā nisīdiṃsu. Tadā dasabalo tehi parivuto tārāgaṇaparivuto puṇṇacando viya virocamāno tattha dhammacakkaṃ pavattesi, tadā koṭisatasahassānaṃ paṭhamo dhammābhisamayo ahosi. Tena vuttaṃ –</paragraph>
    <hangnum line="19" number="3"></hangnum>
    <gatha1 line="20"> ‘‘Padumuttarassa <pageBreak edition="Vipassana Research Institut" number="0.0221" /> bhagavato, paṭhame dhammadesane;</gatha1>
    <gathalast line="21">Koṭisatasahassānaṃ, dhammābhisamayo ahū’’ti.</gathalast>
    <paragraph line="22">Athāparena samayena saradatāpasasamāgame mahājanaṃ nirayasantāpena santāpetvā dhammaṃ desento sattatiṃsasatasahassasaṅkhe sattakāye dhammāmataṃ pāyesi, so dutiyo dhammābhisamayo ahosi. Tena vuttaṃ –</paragraph>
    <hangnum line="23" number="4"></hangnum>
    <gatha1 line="24"> ‘‘Tato parampi vassante, tappayante ca pāṇino;</gatha1>
    <gathalast line="25">Sattattiṃsasatasahassānaṃ, dutiyābhisamayo ahū’’ti.</gathalast>
    <paragraph line="26">Yadā pana ānandamahārājā vīsatiyā purisasahassehi vīsatiyā amaccehi ca saddhiṃ padumuttarassa sammāsambuddhassa santike mithilanagare pāturahosi. Padumuttaro ca bhagavā te sabbe ehibhikkhupabbajjāya pabbājetvā tehi parivuto gantvā pitusaṅgahaṃ kurumāno <pageBreak edition="Pali Text Society" number="0.0193" /> haṃsavatiyā rājadhāniyā vasati. Tattha so amhākaṃ bhagavā viya kapilapure gaganatale ratanacaṅkame caṅkamanto buddhavaṃsaṃ kathesi, tadā paññāsasatasahassānaṃ tatiyo dhammābhisamayo ahosi. Tena vuttaṃ –</paragraph>
    <hangnum line="27" number="5"></hangnum>
    <gatha1 line="28"> ‘‘Yamhi kāle mahāvīro, ānandaṃ upasaṅkami;</gatha1>
    <gathalast line="29">Pitusantikaṃ upagantvā, āhanī amatadundubhiṃ.</gathalast>
    <hangnum line="30" number="6"></hangnum>
    <gatha1 line="31"> ‘‘Āhate <pageBreak edition="Myanmar" number="0.0230" /> amatabherimhi, vassante dhammavuṭṭhiyā;</gatha1>
    <gathalast line="32">Paññāsasatasahassānaṃ, tatiyābhisamayo ahū’’ti.</gathalast>
    <paragraph line="33">Tattha <bold>ānandaṃ upasaṅkamī</bold>ti pitaraṃ ānandarājānaṃ sandhāya vuttaṃ. <bold>Āhanī</bold>ti abhihani. <bold>Āhate</bold>ti āhatāya. <bold>Amatabherimhī</bold>ti amatabheriyā, liṅgavipallāso daṭṭhabbo. ‘‘Āsevite’’tipi pāṭho, tassa āsevitāyāti attho. <bold>Vassante dhammavuṭṭhiyā</bold>ti dhammavassaṃ vassanteti attho. Idāni abhisamayakaraṇūpāyaṃ dassento –</paragraph>
    <hangnum line="34" number="7"></hangnum>
    <gatha1 line="35"> ‘‘Ovādako viññāpako, tārako sabbapāṇinaṃ;</gatha1>
    <gathalast line="36">Desanākusalo buddho, tāresi janataṃ bahu’’nti. – āha;</gathalast>
    <paragraph line="37">Tattha <pageBreak edition="Vipassana Research Institut" number="0.0222" /><bold>ovādako</bold>ti saraṇasīladhutaṅgasamādānaguṇānisaṃsavaṇṇanāya ovadatīti ovādako. <bold>Viññāpako</bold>ti catusaccaṃ viññāpetīti viññāpako, bodhako. <bold>Tārako</bold>ti caturoghatārako.</paragraph>
    <paragraph line="38">Yadā pana satthā mithilanagare mithiluyyāne koṭisatasahassabhikkhugaṇamajjhe māghapuṇṇamāya puṇṇacandasadisavadano pātimokkhaṃ uddisi, so paṭhamo sannipāto ahosi. Tena vuttaṃ –</paragraph>
    <hangnum line="39" number="8"></hangnum>
    <gatha1 line="40"> ‘‘Sannipātā tayo āsuṃ, padumuttarassa satthuno;</gatha1>
    <gathalast line="41">Koṭisatasahassānaṃ, paṭhamo āsi samāgamo’’ti.</gathalast>
    <paragraph line="42">Yadā pana bhagavā vebhārapabbatakūṭe vassāvāsaṃ vasitvā pabbatasandassanatthaṃ āgatassa mahājanassa dhammaṃ desetvā navutikoṭisahassāni ehibhikkhubhāvena pabbājetvā tehi parivuto pātimokkhaṃ uddisi, so dutiyo sannipāto ahosi. Tena vuttaṃ –</paragraph>
    <hangnum line="43" number="9"></hangnum>
    <gatha1 line="44"> ‘‘Yadā buddho asamasamo, vasi vebhārapabbate;</gatha1>
    <gathalast line="45">Navutikoṭisahassānaṃ, dutiyo āsi samāgamo’’ti.</gathalast>
    <paragraph line="46">Puna <pageBreak edition="Pali Text Society" number="0.0194" /> bhagavati guṇavati tilokanāthe mahājanassa bandhanamokkhaṃ kurumāne janapadacārikaṃ caramāne asītikoṭisahassānaṃ bhikkhūnaṃ sannipāto ahosi. Tena vuttaṃ –</paragraph>
    <hangnum line="47" number="10"></hangnum>
    <gatha1 line="48"> ‘‘Puna cārikaṃ pakkante, gāmanigamaraṭṭhato;</gatha1>
    <gathalast line="49">Asītikoṭisahassānaṃ, tatiyo āsi samāgamo’’ti.</gathalast>
    <paragraph line="50">Tattha <pageBreak edition="Myanmar" number="0.0231" /><bold>gāmanigamaraṭṭhato</bold>ti gāmanigamaraṭṭhehi. Ayameva vā pāṭho, tassa gāmanigamaraṭṭhehi nikkhamitvā pabbajitānanti attho.</paragraph>
    <paragraph line="51">Tadā amhākaṃ bodhisatto anekadhanakoṭiko jaṭilo nāma mahāraṭṭhiko hutvā buddhappamukhassa saṅghassa sacīvaraṃ varadānamadāsi. Sopi taṃ bhattānumodanāvasāne ‘‘anāgate kappasatasahassamatthake gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum line="52" number="11"></hangnum>
    <gatha1 line="53"> ‘‘Ahaṃ <pageBreak edition="Vipassana Research Institut" number="0.0223" /> tena samayena, jaṭilo nāma raṭṭhiko;</gatha1>
    <gathalast line="54">Sambuddhappamukhaṃ saṅghaṃ, sabhattaṃ dussamadāsahaṃ.</gathalast>
    <hangnum line="55" number="12"></hangnum>
    <gatha1 line="56"> ‘‘Sopi maṃ buddho byākāsi, saṅghamajjhe nisīdiya;</gatha1>
    <gathalast line="57">Satasahasse ito kappe, ayaṃ buddho bhavissati.</gathalast>
    <hangnum line="58" number="13"></hangnum>
    <gathalast line="59"> ‘‘Padhānaṃ padahitvāna…pe… hessāma sammukhā imaṃ.</gathalast>
    <hangnum line="60" number="14"></hangnum>
    <gatha1 line="61"> ‘‘Tassāpi vacanaṃ sutvā, uttariṃ vatamadhiṭṭhahiṃ;</gatha1>
    <gathalast line="62">Akāsiṃ uggadaḷhaṃ dhitiṃ, dasapāramipūriyā’’ti.</gathalast>
    <paragraph line="63">Tattha <bold>sambuddhappamukhaṃ saṅgha</bold>nti buddhappamukhassa saṅghassa, sāmiatthe upayogavacanaṃ. <bold>Sabhattaṃ dussamadāsaha</bold>nti sacīvaraṃ bhattaṃ adāsiṃ ahanti attho. <bold>Uggadaḷaha</bold>nti atidaḷhaṃ. <bold>Dhiti</bold>nti vīriyaṃ akāsinti attho.</paragraph>
    <paragraph line="64">Padumuttarassa pana bhagavato kāle titthiyā nāma nāhesuṃ. Sabbe devamanussā buddhameva saraṇamagamaṃsu. Tena vuttaṃ –</paragraph>
    <hangnum line="65" number="15"></hangnum>
    <gatha1 line="66"> ‘‘Byāhatā titthiyā sabbe, vimanā dummanā tadā;</gatha1>
    <gathalast line="67">Na tesaṃ keci paricaranti, raṭṭhato nicchubhanti te.</gathalast>
    <hangnum line="68" number="16"></hangnum>
    <gatha1 line="69"> ‘‘Sabbe <pageBreak edition="Pali Text Society" number="0.0195" /> tattha samāgantvā, upagañchuṃ buddhasantike;</gatha1>
    <gathalast line="70">Tuvaṃ nātho mahāvīra, saraṇaṃ hohi cakkhuma.</gathalast>
    <hangnum line="71" number="17"></hangnum>
    <gatha1 line="72"> ‘‘Anukampako kāruṇiko, hitesī sabbapāṇinaṃ;</gatha1>
    <gathalast line="73">Sampatte titthiye sabbe, pañcasīle patiṭṭhahi.</gathalast>
    <hangnum line="74" number="18"></hangnum>
    <gatha1 line="75"> ‘‘Evaṃ <pageBreak edition="Myanmar" number="0.0232" /> nirākulaṃ āsi, suññakaṃ titthiyehi taṃ;</gatha1>
    <gathalast line="76">Vicittaṃ arahantehi, vasībhūtehi tādihī’’ti.</gathalast>
    <paragraph line="77">Tattha <pageBreak edition="Vipassana Research Institut" number="0.0224" /><bold>byāhatā</bold>ti vihatamānadappā. <bold>Titthiyā</bold>ti ettha titthaṃ veditabbaṃ, titthakaro veditabbo, titthiyā veditabbā. Tattha sassatādidiṭṭhivasena taranti etthāti <bold>titthaṃ,</bold> laddhi. Tassā laddhiyā uppādako <bold>titthakaro,</bold> titthe bhavā <bold>titthiyā</bold>ti. Padumuttarassa kira bhagavato kāle titthiyā nāhesuṃ. Ye pana santi, tepi īdisā ahesunti dassanatthaṃ ‘‘byāhatā titthiyā’’tiādi vuttanti veditabbaṃ. <bold>Vimanā</bold>ti virūpamānasā. <bold>Dummanā</bold>ti tasseva vevacanaṃ. <bold>Na tesaṃ keci paricarantī</bold>ti tesaṃ aññatitthiyānaṃ kecipi purisā parikammaṃ na karonti, na bhikkhaṃ denti, na sakkaronti, na garuṃ karonti, na mānenti, na pūjenti, na āsanā vuṭṭhahanti, na añjalikammaṃ karontīti attho. <bold>Raṭṭhato</bold>ti sakalaraṭṭhatopi. <bold>Nicchubhantī</bold>ti nīharanti, ussādenti tesaṃ nivāsaṃ na dentīti attho. <bold>Te</bold>ti titthiyā.</paragraph>
    <paragraph line="78"><bold>Upagañchuṃ buddhasantike</bold>ti evaṃ tehi raṭṭhavāsīhi manussehi ussādiyamānā sabbepi aññatitthiyā samāgantvā padumuttaradasabalameva saraṇamagamaṃsu. ‘‘Tvaṃ amhākaṃ satthā nātho gati parāyanaṃ saraṇa’’nti evaṃ vatvā saraṇamagamaṃsūti attho. Anukampatīti <bold>anukampako</bold>. Karuṇāya caratīti <bold>kāruṇiko</bold>. <bold>Sampatte</bold>ti samāgate saraṇamupagate titthiye. <bold>Pañcasīle patiṭṭhahī</bold>ti pañcasu sīlesu patiṭṭhāpesīti attho. <bold>Nirākula</bold>nti anākulaṃ, aññehi laddhikehi asammissanti attho. <bold>Suññaka</bold>nti suññaṃ rittaṃ tehi titthiyehi. <bold>Ta</bold>nti taṃ bhagavato sāsananti vacanaseso daṭṭhabbo. <bold>Vicitta</bold>nti vicittavicittaṃ. <bold>Vasībhūtehī</bold>ti vasībhāvappattehi.</paragraph>
    <paragraph line="79">Tassa <pageBreak edition="Pali Text Society" number="0.0196" /> pana padumuttarassa bhagavato haṃsavatī nāma nagaraṃ ahosi. Pitā panassa ānando nāma khattiyo, mātā sujātā nāma devī, devalo ca sujāto ca dve aggasāvakā, sumano nāmupaṭṭhāko, amitā ca asamā ca dve aggasāvikā, salalarukkho bodhi, sarīraṃ aṭṭhapaṇṇāsahatthubbedhaṃ ahosi, sarīrappabhā cassa samantā dvādasa yojanāni <pageBreak edition="Myanmar" number="0.0233" /> gaṇhi, vassasatasahassaṃ āyu ahosi, vasudattā nāma aggamahesī, uttaro nāma putto ahosi. Padumuttaro pana bhagavā paramābhirāme nandārāme kira parinibbuto. Dhātuyo panassa na vikiriṃsu. Sakalajambudīpavāsino manussā samāgamma dvādasayojanubbedhaṃ sattaratanamayaṃ cetiyamakaṃsu. Tena vuttaṃ –</paragraph>
    <hangnum line="80" number="19"></hangnum>
    <gatha1 line="81"> ‘‘Nagaraṃ haṃsavatī nāma, ānando nāma khattiyo;</gatha1>
    <gathalast line="82">Sujātā nāma janikā, padumuttarassa satthuno.</gathalast>
    <hangnum line="83" number="24"></hangnum>
    <gatha1 line="84"> ‘‘Devalo <pageBreak edition="Vipassana Research Institut" number="0.0225" /> ca sujāto ca, ahesuṃ aggasāvakā;</gatha1>
    <gathalast line="85">Sumano nāmupaṭṭhāko, padumuttarassa mahesino.</gathalast>
    <hangnum line="86" number="25"></hangnum>
    <gatha1 line="87"> ‘‘Amitā ca asamā ca, ahesuṃ aggasāvikā;</gatha1>
    <gathalast line="88">Bodhi tassa bhagavato, salaloti pavuccati.</gathalast>
    <hangnum line="89" number="27"></hangnum>
    <gatha1 line="90"> ‘‘Aṭṭhapaṇṇāsaratanaṃ, accuggato mahāmuni;</gatha1>
    <gathalast line="91">Kañcanagghiyasaṅkāso, dvattiṃsavaralakkhaṇo.</gathalast>
    <hangnum line="92" number="28"></hangnum>
    <gatha1 line="93"> ‘‘Kuṭṭā kavāṭā bhittī ca, rukkhā nagasiluccayā;</gatha1>
    <gathalast line="94">Na tassāvaraṇaṃ atthi, samantā dvādasayojane.</gathalast>
    <hangnum line="95" number="29"></hangnum>
    <gatha1 line="96"> ‘‘Vassasatasahassāni, āyu vijjati tāvade;</gatha1>
    <gathalast line="97">Tāvatā tiṭṭhamāno so, tāresi janataṃ bahuṃ.</gathalast>
    <hangnum line="98" number="30"></hangnum>
    <gatha1 line="99"> ‘‘Santāretvā bahujanaṃ, chinditvā sabbasaṃsayaṃ;</gatha1>
    <gathalast line="100">Jalitvā aggikkhandhova, nibbuto so sasāvako’’ti.</gathalast>
    <paragraph line="101">Tattha <bold>nagasiluccayā</bold>ti nagasaṅkhātā siluccayā. <bold>Āvaraṇa</bold>nti paṭicchādanaṃ tirokaraṇaṃ. <bold>Dvādasayojane</bold>ti samantato dvādasayojane ṭhāne bhagavato sarīrappabhā pharitvā rattindivaṃ tiṭṭhatīti attho. Sesagāthāsu sabbattha pākaṭamevāti.</paragraph>
    <paragraph line="102">Ito paṭṭhāya pāramipūraṇādipunappunāgatamatthaṃ saṅkhipitvā visesatthameva vatvā gamissāma. Yadi <pageBreak edition="Pali Text Society" number="0.0197" /> pana vuttameva punappunaṃ vakkhāma, kadā antaṃ gamissati ayaṃ saṃvaṇṇanāti.</paragraph>
    <centered line="103">Padumuttarabuddhavaṃsavaṇṇanā niṭṭhitā.</centered>
    <centered line="104">Niṭṭhito dasamo buddhavaṃso.</centered>
  </content>
</document>