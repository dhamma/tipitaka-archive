<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0511a.att21.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/21. vipassibuddhavamsavannana.xml</archivePath>
    <baseFileName>21. vipassibuddhavamsavannana</baseFileName>
    <titlePath>21. Vipassībuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">21. Vipassībuddhavaṃsavaṇṇanā</chapter>
    <paragraph line="2">Phussassa <pageBreak edition="Vipassana Research Institut" number="0.0270" /><pageBreak edition="Myanmar" number="0.0277" /> buddhassa aparabhāge sāntarakappe tasmiñca kappe vītivatte ito ekanavutikappe vijitasabbakappo parahitaniratasaṅkappo sabbattha vipassī <bold>vipassī</bold> nāma satthā loke udapādi. So pāramiyo pūretvā anekaratanamaṇivisarasamujjotitabhavane tusitabhavane nibbattitvā tato cavitvā bandhumatīnagare anekabandhumato bandhumato rañño bandhumatiyā nāma aggamahesiyā kucchismiṃ paṭisandhiṃ aggahesi. So dasannaṃ māsānaṃ accayena kheme migadāye mātudarato asitanīradarājito puṇṇacando viya nikkhami. Nāmaggahaṇadivase panassa lakkhaṇapāṭhakā ñātakā ca <pageBreak edition="Pali Text Society" number="0.0236" /> divā ca rattiñca antarantarā nimmisasañjanitandhakāravirahena visuddhaṃ passanti, vivaṭehi vā akkhīhi passatīti ‘‘vipassī’’ti nāmamakaṃsu. ‘‘Viceyya viceyya passatīti vipassī’’ti vadanti. So aṭṭhavassasahassāni agāraṃ ajjhāvasi. Nanda-sunanda-sirimānāmakā tayo cassa pāsādā ahesuṃ.</paragraph>
    <paragraph line="3">Sudassanādevippamukhānaṃ itthīnaṃ satasahassaṃ vīsati ca sahassāni ahesuṃ. ‘‘Sutanū’’tipi sudassanā vuccati. So aṭṭhavassasahassānaṃ accayena cattāri nimittāni disvā sutanudeviyā samavaṭṭakkhandhe nāma tanaye jāte ājaññarathena mahābhinikkhamanaṃ nikkhamitvā pabbaji. Taṃ purisānaṃ caturāsītisatasahassāni anupabbajiṃsu. So tehi parivuto mahāpuriso aṭṭhamāsaṃ padhānacariyaṃ caritvā visākhapuṇṇamāya sudassanaseṭṭhidhītāya dinnaṃ madhupāyāsaṃ paribhuñjitvā kusumasamalaṅkate sālavane divāvihāraṃ katvā sujātena nāma yavapālakena dinnā aṭṭha tiṇamuṭṭhiyo gahetvā pāṭalibodhiṃ samalaṅkataṃ disvā dakkhiṇadisābhāgena taṃ upāgami.</paragraph>
    <paragraph line="4">Tassā pana pāṭaliyā samavaṭṭakkhandho taṃ divasaṃ paṇṇāsaratano hutvā abbhuggato sākhā paṇṇāsaratanā ubbedhena ratanasataṃ ahosi. Taṃdivasameva sā pāṭalī kaṇṇikābaddhehi viya pupphehi paramasurabhigandhehi mūlato paṭṭhāya sabbasañchannā ahosi. Dibbagandho vāyati, na kevalaṃ tadā ayameva pupphito, dasasahassi cakkavāḷesu sabbe <pageBreak edition="Myanmar" number="0.0278" /> pāṭaliyo pupphitāva. Na kevalaṃ <pageBreak edition="Vipassana Research Institut" number="0.0271" /> pāṭaliyova, dasasahassicakkavāḷesu sabbarukkhagumbalatāyopi pupphiṃsu. Mahāsamuddopi pañcavaṇṇehi padumehi kuvalayuppalakumudehi sañchanno sītalamadhurasalilo ahosi. Sabbampi ca dasasahassi cakkavāḷabbhantaraṃ dhajamālākulaṃ ahosi. Tattha tattha paṭimālāgulavippakiṇṇaṃ nānāsurabhikusumasajjitadharaṇītalaṃ dhūpacuṇṇandhakāraṃ ahosi. Taṃ upagantvā tepaṇṇāsahatthavitthataṃ tiṇasantharaṃ santharitvā caturaṅgasamannāgataṃ vīriyaṃ adhiṭṭhāya – ‘‘yāva buddho na homi, tāva ito na uṭṭhahāmī’’ti paṭiññaṃ katvā nisīdi. Evaṃ nisīditvā samāraṃ mārabalaṃ vidhamitvā maggānukkamena cattāri maggañāṇāni maggānantaraṃ cattāri phalañāṇāni catasso paṭisambhidā catuyoniparicchedakañāṇaṃ pañcagatiparicchedakañāṇaṃ catuvesārajjañāṇāni cha asādhāraṇañāṇāni ca sakale ca buddhaguṇe hatthagate katvā paripuṇṇasaṅkappo bodhipallaṅke nisinnova –</paragraph>
    <gathalast line="5">‘‘Anekajātisaṃsāraṃ…pe… taṇhānaṃ khayamajjhagā. (dha. pa. 153-154);</gathalast>
    <gatha1 line="6">‘‘Ayoghanahatasseva, jalato jātavedaso;</gatha1>
    <gathalast line="7">Anupubbūpasantassa, yathā na ñāyate gati.</gathalast>
    <gatha1 line="8">‘‘Evaṃ sammā vimuttānaṃ, kāmabandhoghatārinaṃ;</gatha1>
    <gathalast line="9">Paññāpetuṃ gatī natthi, pattānaṃ acalaṃ sukha’’nti. (udā. 80) –</gathalast>
    <unindented line="10">Evaṃ <pageBreak edition="Pali Text Society" number="0.0237" /> udānaṃ udānetvā bodhisamīpeyeva sattasattāhaṃ vītināmetvā brahmāyācanaṃ sampaṭicchitvā attano vemātikassa bhātikassa khaṇḍakumārassa ca purohitaputtassa tissakumārassa ca upanissayasampattiṃ oloketvā ākāsena gantvā kheme migadāye otaritvā ubhopi te uyyānapālena pakkosāpetvā tesaṃ parivārānaṃ majjhe dhammacakkaṃ pavattesi. Tadā aparimitānaṃ devatānaṃ dhammābhisamayo ahosi. Tena vuttaṃ –</unindented>
    <hangnum line="11" number="1"></hangnum>
    <gatha1 line="12"> ‘‘Phussassa ca aparena, sambuddho dvipaduttamo;</gatha1>
    <gathalast line="13">Vipassī nāma nāmena, loke uppajji cakkhumā.</gathalast>
    <hangnum line="14" number="2"></hangnum>
    <gatha1 line="15"> ‘‘Avijjaṃ <pageBreak edition="Myanmar" number="0.0279" /> sabbaṃ padāletvā, patto sambodhimuttamaṃ;</gatha1>
    <gathalast line="16">Dhammacakkaṃ pavattetuṃ, pakkāmi bandhumatīpuraṃ.</gathalast>
    <hangnum line="17" number="3"></hangnum>
    <gatha1 line="18"> ‘‘Dhammacakkaṃ <pageBreak edition="Vipassana Research Institut" number="0.0272" /> pavattetvā, ubho bodhesi nāyako;</gatha1>
    <gathalast line="19">Gaṇanāya na vattabbo, paṭhamābhisamayo ahū’’ti.</gathalast>
    <paragraph line="20">Tattha <bold>padāletvā</bold>ti bhinditvā, avijjandhakāraṃ bhinditvāti attho. ‘‘Vattetvā cakkamārāme’’tipi pāṭho, tassa <bold>ārāme</bold>ti kheme migadāyeti attho. <bold>Ubho bodhesī</bold>ti attano kaniṭṭhabhātikaṃ khaṇḍaṃ rājaputtaṃ tissañca purohitaputtanti ubho bodhesi. <bold>Gaṇanāya na vattabbo</bold>ti devatānaṃ abhisamayavasena gaṇanaparicchedo natthīti attho.</paragraph>
    <paragraph line="21">Athāparena samayena khaṇḍaṃ rājaputtaṃ tissañca purohitaputtaṃ anupabbajitāni caturāsītibhikkhusahassāni dhammāmataṃ pāyesi. So dutiyo abhisamayo ahosi. Tena vuttaṃ –</paragraph>
    <hangnum line="22" number="4"></hangnum>
    <gatha1 line="23"> ‘‘Punāparaṃ amitayaso, tattha saccaṃ pakāsayi;</gatha1>
    <gathalast line="24">Caturāsītisahassānaṃ, dutiyābhisamayo ahū’’ti.</gathalast>
    <paragraph line="25">Tattha <bold>tatthā</bold>ti kheme migadāyeti attho. ‘‘Caturāsītisahassāni, sambuddhamanupabbaju’’nti ettha ete pana caturāsītisahassasaṅkhātā purisā vipassissa kumārassa upaṭṭhākapurisāyeva. Te pātova vipassikumārassa upaṭṭhānaṃ āgantvā kumāramadisvā pātarāsatthāya gantvā bhuttapātarāsā ‘‘kuhiṃ kumāro’’ti pucchitvā tato ‘‘uyyānabhūmiṃ gato’’ti sutvā ‘‘tattheva naṃ dakkhissāmā’’ti nikkhantā nivattamānaṃ tassa sārathiṃ disvā ‘‘kumāro pabbajito’’ti sutvā sutaṭṭhāneyeva sabbābharaṇāni muñcitvā antarāpaṇato <pageBreak edition="Pali Text Society" number="0.0238" /> kāsāyāni vatthāni āharāpetvā kesamassuṃ ohāretvā pabbajiṃsu. Pabbajitvā ca te gantvā mahāpurisaṃ parivārayiṃsu.</paragraph>
    <paragraph line="26">Tato vipassī bodhisatto ‘‘padhānacariyaṃ caranto ākiṇṇo viharāmi, na kho panametaṃ pātirūpaṃ yatheva maṃ ime gihibhūtā pubbe parivāretvā caranti, idānipi tatheva kiṃ iminā gaṇenā’’ti gaṇasaṅgaṇikāya ukkaṇṭhitvā ‘‘ajjeva gacchāmī’’ti cintetvā puna – ‘‘ajja avelā, sace panāhaṃ <pageBreak edition="Myanmar" number="0.0280" /> ajja gamissāmi, sabbepime jānissanti, sveva gamissāmī’’ti cintesi. Taṃdivasañca uruvelagāmasadise ekasmiṃ gāme gāmavāsino manussā svātanāya saddhiṃ parisāya mahāpurisaṃ nimantayiṃsu. Te tesaṃ caturāsītisahassānaṃ mahāpurisassa ca pāyāsameva paṭiyādayiṃsu. Atha vipassī mahāpuriso punadivase visākhapuṇṇamāya tasmiṃ gāme tehi <pageBreak edition="Vipassana Research Institut" number="0.0273" /> pabbajitajanehi saddhiṃ bhattakiccaṃ katvā vasanaṭṭhānameva agamāsi. Tatra te pabbajitā mahāpurisassa vattaṃ dassetvā attano attano rattiṭṭhānadivāṭṭhānāni pavisiṃsu.</paragraph>
    <paragraph line="27">Bodhisattopi paṇṇasālaṃ pavisitvā nisinno cintesi – ‘‘ayaṃ kālo nikkhamitu’’nti nikkhamitvā paṇṇasāladvāraṃ pidahitvā bodhimaṇḍābhimukho pāyāsi. Te kira pabbajitā sāyaṃ bodhisattassa upaṭṭhānaṃ gantvā paṇṇasālaṃ parivāretvā nisinnā – ‘‘ativikālo jāto upadhārethā’’ti vatvā paṇṇasāladvāraṃ vivaritvā taṃ apassantāpi ‘‘kuhiṃ nu gato mahāpuriso’’ti nānubandhiṃsu. ‘‘Gaṇavāse nibbinno eko viharitukāmo maññe mahāpuriso buddhabhūtaṃyeva taṃ passissāmā’’ti antojambudīpābhimukhā cārikaṃ pakkamiṃsu. Atha te – ‘‘vipassinā kira buddhattaṃ patvā dhammacakkaṃ pavattita’’nti sutvā anukkamena sabbe te pabbajitā bandhumatiyā rājadhāniyā kheme migadāye sannipatiṃsu. Tato tesaṃ bhagavā dhammaṃ desesi, tadā caturāsītiyā bhikkhusahassānaṃ dhammābhisamayo ahosi. So tatiyo abhisamayo ahosi. Tena vuttaṃ –</paragraph>
    <hangnum line="28" number="5"></hangnum>
    <gatha1 line="29"> ‘‘Caturāsītisahassāni, sambuddhaṃ anupabbajuṃ;</gatha1>
    <gathalast line="30">Tesamārāmapattānaṃ, dhammaṃ desesi cakkhumā.</gathalast>
    <hangnum line="31" number="6"></hangnum>
    <gatha1 line="32"> ‘‘Sabbākārena bhāsato, sutvā upanisādino;</gatha1>
    <gathalast line="33">Tepi dhammavaraṃ gantvā, tatiyābhisamayo ahū’’ti.</gathalast>
    <paragraph line="34">Tattha <bold>caturāsītisahassāni, sambuddhaṃ anupabbaju</bold>nti ettha anunā yogato sambuddhanti upayogavacanaṃ katanti veditabbaṃ, sambuddhassa pacchā pabbajiṃsūti attho. Lakkhaṇaṃ saddasatthato gahetabbaṃ. ‘‘Tattha ārāmapattāna’’ntipi pāṭho. <bold>Bhāsato</bold>ti vadato. <bold>Upanisādino</bold>ti <pageBreak edition="Pali Text Society" number="0.0239" /> gantvā upanissāya dhammadānaṃ dadatoti attho. <bold>Tepī</bold>ti te caturāsītisahassasaṅkhātā <pageBreak edition="Myanmar" number="0.0281" /> pabbajitā vipassissa upaṭṭhākabhūtā. <bold>Gantvā</bold>ti tassa dhammaṃ ñatvā. Evaṃ tesaṃ tatiyo abhisamayo ahosi. Kheme migadāye vipassīsammāsambuddhaṃ dve ca aggasāvake anupabbajitānaṃ bhikkhūnaṃ aṭṭhasaṭṭhisatasahassānaṃ majjhe nisinno vipassī bhagavā –</paragraph>
    <gatha1 line="35">‘‘Khantīparamaṃ tapo titikkhā, nibbānaṃ paramaṃ vadanti buddhā;</gatha1>
    <gathalast line="36">Na hi pabbajito parūpaghātī, na samaṇo hoti paraṃ viheṭhayanto.</gathalast>
    <gatha1 line="37">‘‘Sabbapāpassa <pageBreak edition="Vipassana Research Institut" number="0.0274" /> akaraṇaṃ, kusalassa upasampadā;</gatha1>
    <gathalast line="38">Sacittapariyodapanaṃ, etaṃ buddhāna sāsanaṃ.</gathalast>
    <gatha1 line="39">‘‘Anūpavādo anūpaghāto, pātimokkhe ca saṃvaro;</gatha1>
    <gatha2 line="40">Mattaññutā ca bhattasmiṃ, pantañca sayanāsanaṃ;</gatha2>
    <gathalast line="41">Adhicitte ca āyogo, etaṃ buddhāna sāsana’’nti. (dī. ni. 2.90; dha. pa. 183, 184, 185) –</gathalast>
    <unindented line="42">Imaṃ pātimokkhaṃ uddisi. Imā pana sabbabuddhānaṃ pātimokkhuddesagāthāyo hontīti veditabbaṃ. So paṭhamo sannipāto ahosi. Puna yamakapāṭihāriyaṃ disvā pabbajitānaṃ bhikkhūnaṃ satasahassānaṃ dutiyo sannipāto ahosi. Yadā pana vipassissa vemātikā tayo bhātaro paccantaṃ vūpasametvā bhagavato upaṭṭhānakiriyāya laddhavarā hutvā attano nagaraṃ netvā upaṭṭhahantā tassa dhammaṃ sutvā pabbajiṃsu. Tesaṃ asītisatasahassānaṃ majjhe nisīditvā bhagavā kheme migadāye pātimokkhaṃ uddisi, so tatiyo sannipāto ahosi. Tena vuttaṃ –</unindented>
    <hangnum line="43" number="7"></hangnum>
    <gatha1 line="44"> ‘‘Sannipātā tayo āsuṃ, vipassissa mahesino;</gatha1>
    <gathalast line="45">Khīṇāsavānaṃ vimalānaṃ, santacittāna tādinaṃ.</gathalast>
    <hangnum line="46" number="8"></hangnum>
    <gatha1 line="47"> ‘‘Aṭṭhasaṭṭhisatasahassānaṃ, paṭhamo āsi samāgamo;</gatha1>
    <gathalast line="48">Bhikkhusatasahassānaṃ, dutiyo āsi samāgamo.</gathalast>
    <hangnum line="49" number="9"></hangnum>
    <gatha1 line="50"> ‘‘Asītibhikkhusahassānaṃ, tatiyo āsi samāgamo;</gatha1>
    <gathalast line="51">Tattha bhikkhugaṇamajjhe, sambuddho atirocatī’’ti.</gathalast>
    <paragraph line="52">Tattha <pageBreak edition="Myanmar" number="0.0282" /><bold>aṭṭhasaṭṭhisatasahassāna</bold>nti aṭṭhasaṭṭhisahassādhikānaṃ satasahassabhikkhūnanti attho. <bold>Tatthā</bold>ti <pageBreak edition="Pali Text Society" number="0.0240" /> tattha kheme migadāye. <bold>Bhikkhugaṇamajjhe</bold>ti bhikkhugaṇassa majjhe. ‘‘Tassa bhikkhugaṇamajjhe’’tipi pāṭho, tassa bhikkhugaṇassa majjheti attho.</paragraph>
    <paragraph line="53">Tadā amhākaṃ bodhisatto mahiddhiko mahānubhāvo atulo nāma nāgarājā hutvā anekanāgakoṭisatasahassaparivāro hutvā saparivārassa dasabalassa asamabalasīlassa karuṇāsītalahadayassa <pageBreak edition="Vipassana Research Institut" number="0.0275" /> sakkārakaraṇatthaṃ sattaratanamayaṃ candamaṇḍalasaṅkāsaṃ daṭṭhabbasāramaṇḍaṃ maṇḍapaṃ kāretvā tattha nisīdāpetvā sattāhaṃ dibbavibhavānurūpaṃ mahādānaṃ datvā sattaratanakhacitaṃ mahārahaṃ suvaṇṇamayaṃ nānāmaṇijutivisarasamujjalaṃ pīṭhaṃ bhagavato adāsi. Tadā naṃ pīṭhānumodanāvasāne ‘‘ito ayaṃ ekanavutikappe buddho bhavissatī’’ti byākāsi. Tena vuttaṃ –</paragraph>
    <hangnum line="54" number="10"></hangnum>
    <gatha1 line="55"> ‘‘Ahaṃ tena samayena, nāgarājā mahiddhiko;</gatha1>
    <gathalast line="56">Atulo nāma nāmena, puññavanto jutindharo.</gathalast>
    <hangnum line="57" number="11"></hangnum>
    <gatha1 line="58"> ‘‘Nekānaṃ nāgakoṭīnaṃ, parivāretvānahaṃ tadā;</gatha1>
    <gathalast line="59">Vajjanto dibbaturiyehi, lokajeṭṭhaṃ upāgamiṃ.</gathalast>
    <hangnum line="60" number="12"></hangnum>
    <gatha1 line="61"> ‘‘Upasaṅkamitvā sambuddhaṃ, vipassiṃ lokanāyakaṃ;</gatha1>
    <gatha2 line="62">Maṇimuttaratanakhacitaṃ, sabbābharaṇabhūsitaṃ;</gatha2>
    <gathalast line="63">Nimantetvā dhammarājassa, suvaṇṇapīṭhamadāsahaṃ.</gathalast>
    <hangnum line="64" number="13"></hangnum>
    <gatha1 line="65"> ‘‘Sopi maṃ buddho byākāsi, saṅghamajjhe nisīdiya;</gatha1>
    <gathalast line="66">Ekanavutito kappe, ayaṃ buddho bhavissati.</gathalast>
    <hangnum line="67" number="14"></hangnum>
    <gatha1 line="68"> ‘‘Ahu kapilavhayā rammā, nikkhamitvā tathāgato;</gatha1>
    <gathalast line="69">Padhānaṃ padahitvāna, katvā dukkarakārikaṃ.</gathalast>
    <hangnum line="70" number="15"></hangnum>
    <gatha1 line="71"> ‘‘Ajapālarukkhamūlasmiṃ, nisīditvā tathāgato;</gatha1>
    <gathalast line="72">Tattha pāyāsaṃ paggayha, nerañjaramupehiti.</gathalast>
    <hangnum line="73" number="16"></hangnum>
    <gatha1 line="74"> ‘‘Nerañjarāya tīramhi, pāyāsaṃ ada so jino;</gatha1>
    <gathalast line="75">Paṭiyattavaramaggena, bodhimūlamupehiti.</gathalast>
    <hangnum line="76" number="17"></hangnum>
    <gatha1 line="77"> ‘‘Tato <pageBreak edition="Myanmar" number="0.0283" /> padakkhiṇaṃ katvā, bodhimaṇḍaṃ anuttaro;</gatha1>
    <gathalast line="78">Assatthamūle sambodhiṃ, bujjhissati mahāyaso.</gathalast>
    <hangnum line="79" number="18"></hangnum>
    <gatha1 line="80"> ‘‘Imassa janikā mātā, māyā nāma bhavissati;</gatha1>
    <gathalast line="81">Pitā suddhodano nāma, ayaṃ hessati gotamo.</gathalast>
    <hangnum line="82" number="19"></hangnum>
    <gatha1 line="83"> ‘‘Anāsavā <pageBreak edition="Vipassana Research Institut" number="0.0276" /><pageBreak edition="Pali Text Society" number="0.0241" /> vītarāgā, santacittā samāhitā;</gatha1>
    <gatha2 line="84">Kolito upatisso ca, aggā hessanti sāvakā;</gatha2>
    <gathalast line="85">Ānando nāmupaṭṭhāko, upaṭṭhissatimaṃ jinaṃ.</gathalast>
    <hangnum line="86" number="20"></hangnum>
    <gatha1 line="87"> ‘‘Khemā uppalavaṇṇā ca, aggā hessanti sāvikā;</gatha1>
    <gatha2 line="88">Anāsavā vītarāgā, santacittā samāhitā;</gatha2>
    <gathalast line="89">Bodhi tassa bhagavato, assatthoti pavuccati…pe….</gathalast>
    <hangnum line="90" number="23"></hangnum>
    <gatha1 line="91"> ‘‘Tassāhaṃ vacanaṃ sutvā, bhiyyo cittaṃ pasādayiṃ;</gatha1>
    <gathalast line="92">Uttariṃ vatamadhiṭṭhāsiṃ, dasapāramipūriyā’’ti.</gathalast>
    <paragraph line="93">Tattha <bold>puññavanto</bold>ti puññavā, samupacitapuññasañcayoti attho. <bold>Jutindharo</bold>ti pabhāyutto. <bold>Nekānaṃ nāgakoṭīna</bold>nti anekāhi nāgakoṭīhi, karaṇatthe sāmivacanaṃ daṭṭhabbaṃ. <bold>Parivāretvānā</bold>ti bhagavantaṃ parivāretvā. <bold>Aha</bold>nti attānaṃ niddisati. <bold>Vajjanto</bold>ti vādento tāḷento. <bold>Maṇimuttaratanakhacita</bold>nti maṇimuttādīhi vividhehi ratanehi khacitanti attho. <bold>Sabbābharaṇabhūsita</bold>nti sabbābharaṇehi vāḷarūpādīhi ratanamayehi maṇḍitanti attho. <bold>Suvaṇṇapīṭha</bold>nti suvaṇṇamayaṃ pīṭhaṃ. <bold>Adāsaha</bold>nti adāsiṃ ahaṃ.</paragraph>
    <paragraph line="94">Tassa pana vipassissa bhagavato bandhumatī nāma nagaraṃ ahosi. Bandhumā nāma rājā pitā, bandhumatī nāma mātā, khaṇḍo ca tisso ca dve aggasāvakā, asoko nāmupaṭṭhāko, candā ca candamittā ca dve aggasāvikā, pāṭalirukkho bodhi, sarīraṃ asītihatthubbedhaṃ ahosi, sarīrappabhā sabbakālaṃ satta yojanāni pharitvā aṭṭhāsi asītivassasahassāni āyu, sutanu nāmassa aggamahesī, samavaṭṭakkhandho nāmassa putto, ājaññarathena nikkhami. Tena vuttaṃ –</paragraph>
    <hangnum line="95" number="24"></hangnum>
    <gatha1 line="96"> ‘‘Nagaraṃ <pageBreak edition="Myanmar" number="0.0284" /> bandhumatī nāma, bandhumā nāma khattiyo;</gatha1>
    <gathalast line="97">Mātā bandhumatī nāma, vipassissa mahesino.</gathalast>
    <hangnum line="98" number="29"></hangnum>
    <gatha1 line="99"> ‘‘Khaṇḍo <pageBreak edition="Pali Text Society" number="0.0242" /> ca tissanāmo ca, ahesuṃ aggasāvakā;</gatha1>
    <gathalast line="100">Asoko nāmupaṭṭhāko, vipassissa mahesino.</gathalast>
    <hangnum line="101" number="30"></hangnum>
    <gatha1 line="102"> ‘‘Candā <pageBreak edition="Vipassana Research Institut" number="0.0277" /> ca candamittā ca, ahesuṃ aggasāvikā;</gatha1>
    <gathalast line="103">Bodhi tassa bhagavato, pāṭalīti pavuccati.</gathalast>
    <hangnum line="104" number="32"></hangnum>
    <gatha1 line="105"> ‘‘Asītihatthamubbedho, vipassī lokanāyako;</gatha1>
    <gathalast line="106">Pabhā niddhāvatī tassa, samantā sattayojane.</gathalast>
    <hangnum line="107" number="33"></hangnum>
    <gatha1 line="108"> ‘‘Asītivassasahassāni, āyu buddhassa tāvade;</gatha1>
    <gathalast line="109">Tāvatā tiṭṭhamāno so, tāresi janataṃ bahuṃ.</gathalast>
    <hangnum line="110" number="34"></hangnum>
    <gatha1 line="111"> ‘‘Bahudevamanussānaṃ, bandhanā parimocayi;</gatha1>
    <gathalast line="112">Maggāmaggañca ācikkhi, avasesaputhujjane.</gathalast>
    <hangnum line="113" number="35"></hangnum>
    <gatha1 line="114"> ‘‘Ālokaṃ dassayitvāna, desetvā amataṃ padaṃ;</gatha1>
    <gathalast line="115">Jalitvā aggikkhandhova, nibbuto so sasāvako.</gathalast>
    <hangnum line="116" number="36"></hangnum>
    <gatha1 line="117"> ‘‘Iddhivaraṃ puññavaraṃ, lakkhaṇañca kusumitaṃ;</gatha1>
    <gathalast line="118">Sabbaṃ tamantarahitaṃ, nanu rittā sabbasaṅkhārā’’ti.</gathalast>
    <paragraph line="119">Tattha <bold>bandhanā</bold>ti devamanusse kāmarāgasaṃyojanādibandhanā mocesi, vikāsesīti attho. <bold>Maggāmaggañca ācikkhī</bold>ti ‘‘amatādhigamāya ayaṃ maggo ucchedasassatadiṭṭhivirahitā majjhimā paṭipadā maggo kāyakilamathādiko nāyaṃ maggo’’ti sesaputhujjane ācikkhīti attho. <bold>Ālokaṃ dassayitvānā</bold>ti maggañāṇālokaṃ vipassanāñāṇālokañca dassayitvā. <bold>Lakkhaṇañca kusumita</bold>nti cittalakkhaṇādīhi phullitaṃ maṇḍitaṃ bhagavato sarīranti attho. Sesaṃ sabbattha gāthāsu uttānamevāti.</paragraph>
    <centered line="120">Vipassībuddhavaṃsavaṇṇanā niṭṭhitā.</centered>
    <centered line="121">Niṭṭhito ekūnavīsatimo buddhavaṃso.</centered>
  </content>
</document>