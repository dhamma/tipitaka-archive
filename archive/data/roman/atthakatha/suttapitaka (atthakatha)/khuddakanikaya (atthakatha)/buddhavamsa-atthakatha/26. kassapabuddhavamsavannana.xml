<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0511a.att26.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/buddhavamsa-atthakatha/26. kassapabuddhavamsavannana.xml</archivePath>
    <baseFileName>26. kassapabuddhavamsavannana</baseFileName>
    <titlePath>26. Kassapabuddhavaṃsavaṇṇanā - Buddhavaṃsa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">26. Kassapabuddhavaṃsavaṇṇanā</chapter>
    <paragraph line="2">Koṇāgamanassa <pageBreak edition="M" number="0.0307" /><pageBreak edition="V" number="0.0302" /><pageBreak edition="P" number="0.0263" /> pana bhagavato aparabhāge tassa sāsane ca antarahite tiṃsavassasahassāyukā sattā anupubbena parihāyitvā dasavassāyukā hutvā puna vaḍḍhitvā aparimitāyukā hutvā puna anupubbena parihāyitvā vīsativassasahassāyukesu sattesu jātesu anekamanussapo <bold>kassapo</bold> nāma satthā loke udapādi (su. ni. aṭṭha. āmakagandhasuttavaṇṇanā). So pāramiyo pūretvā tusitapure nibbattitvā tato cavitvā bārāṇasīnagare brahmadattassa nāma brāhmaṇassa vipulaguṇavatiyā dhanavatiyā nāma brāhmaṇiyā kucchismiṃ paṭisandhiṃ gahetvā dasannaṃ māsānaṃ accayena isipatane migadāye mātukucchito nikkhami. Gottavasena panassa ‘‘kassapakumāro’’ti nāmamakaṃsu. So dve vassasahassāni agāraṃ ajjhāvasi. Haṃsavā yasavā sirinandoti tassa tayo pāsādā ahesuṃ. Sunandā nāma brāhmaṇippamukhāni aṭṭhacattālīsa itthisahassāni paccupaṭṭhitāni ahesuṃ.</paragraph>
    <paragraph line="3">So cattāri nimittāni disvā sunandāya brāhmaṇiyā vijitasene nāma putte uppanne uppannasaṃvego ‘‘mahābhinikkhamanaṃ nikkhamissāmī’’ti cintesi. Athassa parivitakkasamanantarameva pāsādo kulālacakkamiva bhamitvā gaganatalamabbhuggantvā paramarucirakaranikaro saradasamayarajanikaro viya tārāgaṇaparivuto anekanarasataparivuto gaganatalamalaṅkaronto viya puññānubhāvaṃ pakāsento viya jananayanahadayāni ākaḍḍhento viya rukkhaggāni paraṃ sobhayamāno viya ca gantvā nigrodhabodhiṃ majjhekatvā bhūmiyaṃ patiṭṭhahi. Atha bodhisatto mahāsatto pathaviyaṃ patiṭṭhahitvā devadattaṃ arahattaddhajamādāya pabbaji. Tassa nāṭakitthiyo pāsādā otaritvā aḍḍhagāvutaṃ maggaṃ gantvā saparivārā senāsannivesaṃ katvā nisīdiṃsu. Tato itthiparicārike ṭhapetvā sahāgatā sabbe pabbajiṃsu.</paragraph>
    <paragraph line="4">Mahāpuriso kira sattāhaṃ tehi parivuto padhānacariyaṃ caritvā visākhapuṇṇamāya sunandāya nāma brāhmaṇiyā dinnaṃ madhupāyāsaṃ paribhuñjitvā khadiravane divāvihāraṃ katvā sāyanhasamaye somena nāma yavapālakena upanītā aṭṭha tiṇamuṭṭhiyo gahetvā nigrodhabodhiṃ upagantvā <pageBreak edition="V" number="0.0303" /> pañcadasahatthāyāmavitthataṃ <pageBreak edition="M" number="0.0308" /> tiṇasantharaṃ santharitvā tattha nisīditvā abhisambodhiṃ pāpuṇitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ vītināmetvā attanā saha pabbajitānaṃ bhikkhūnaṃ koṭiyā upanissayasampattiṃ disvā gaganatalena gantvā bārāṇasiyaṃ isipatane migadāye otaritvā tehi parivuto tattha dhammacakkaṃ pavattesi <pageBreak edition="P" number="0.0264" />. Tadā vīsatiyā koṭisahassānaṃ paṭhamo dhammābhisamayo ahosi. Tena vuttaṃ –</paragraph>
    <hangnum line="5" number="1"></hangnum>
    <gatha1 line="6"> ‘‘Koṇāgamanassa aparena, sambuddho dvipaduttamo;</gatha1>
    <gathalast line="7">Kassapo nāma gottena, dhammarājā pabhaṅkaro.</gathalast>
    <hangnum line="8" number="2"></hangnum>
    <gatha1 line="9"> ‘‘Sañchaḍḍitaṃ kulamūlaṃ, bahvannapānabhojanaṃ;</gatha1>
    <gatha2 line="10">Datvāna yācake dānaṃ, pūrayitvāna mānasaṃ;</gatha2>
    <gathalast line="11">Usabhova āḷakaṃ bhetvā, patto sambodhimuttamaṃ.</gathalast>
    <hangnum line="12" number="3"></hangnum>
    <gatha1 line="13"> ‘‘Dhammacakkaṃ pavattente, kassape lokanāyake;</gatha1>
    <gathalast line="14">Vīsakoṭisahassānaṃ, paṭhamābhisamayo ahū’’ti.</gathalast>
    <paragraph line="15">Tattha <bold>sañchaḍḍita</bold>nti chaḍḍitaṃ ujjhitaṃ pariccattaṃ. <bold>Kulamūla</bold>nti kulagharaṃ, aparimitabhogakkhandhaṃ anekakoṭisahassadhanasañcayaṃ dasasatanayanabhavanasadisabhogaṃ atiduccajaṃ tiṇamiva chaḍḍitanti attho. <bold>Yācake</bold>ti yācakānaṃ datvā. <bold>Āḷaka</bold>nti goṭṭhaṃ, yathā usabho goṭṭhaṃ bhinditvā yathāsukhaṃ icchitaṭṭhānaṃ pāpuṇāti, evaṃ mahāpurisopi gehabandhanaṃ bhinditvā abhisambodhiṃ pāpuṇīti attho.</paragraph>
    <paragraph line="16">Puna catumāsaṃ janapadacārikaṃ caramāne satthari dasakoṭisahassānaṃ dutiyo abhisamayo ahosi. Yadā pana sundaranagaradvāre asanarukkhamūle yamakapāṭihāriyaṃ karonto dhammaṃ desesi, tadā pañcannaṃ koṭisahassānaṃ tatiyo abhisamayo ahosi. Puna yamakapāṭihāriyaṃ katvā suraripudurabhibhavane tāvatiṃsabhavane sudhammā nāma devasabhā atthi, tattha nisīditvā attano mātaraṃ dhanavatīdeviṃ pamukhaṃ katvā dasasahassilokadhātuyā devatānaṃ anuggahakaraṇatthaṃ sattappakaraṇaṃ abhidhammapiṭakaṃ desento tīṇi devatākoṭisahassāni dhammāmataṃ pāyesi. Tena vuttaṃ –</paragraph>
    <hangnum line="17" number="4"></hangnum>
    <gatha1 line="18"> ‘‘Catumāsaṃ <pageBreak edition="M" number="0.0309" /><pageBreak edition="V" number="0.0304" /> yadā buddho, loke carati cārikaṃ;</gatha1>
    <gathalast line="19">Dasakoṭisahassānaṃ, dutiyābhisamayo ahu.</gathalast>
    <hangnum line="20" number="5"></hangnum>
    <gatha1 line="21"> ‘‘Yamakaṃ vikubbanaṃ katvā, ñāṇadhātuṃ pakittayi;</gatha1>
    <gathalast line="22">Pañcakoṭisahassānaṃ, tatiyābhisamayo ahu.</gathalast>
    <hangnum line="23" number="6"></hangnum>
    <gatha1 line="24"> ‘‘Sudhammā devapure ramme, tattha dhammaṃ pakittayi;</gatha1>
    <gathalast line="25">Tīṇikoṭisahassānaṃ, devānaṃ bodhayī jino.</gathalast>
    <hangnum line="26" number="7"></hangnum>
    <gatha1 line="27"> ‘‘Naradevassa <pageBreak edition="P" number="0.0265" /> yakkhassa, apare dhammadesane;</gatha1>
    <gathalast line="28">Etesānaṃ abhisamayā, gaṇanāto asaṅkhiyā’’ti.</gathalast>
    <paragraph line="29">Tattha <bold>catumāsa</bold>nti cātumāse. Ayameva vā pāṭho. <bold>Caratī</bold>ti acari. <bold>Yamakaṃ vikubbanaṃ katvā</bold>ti yamakapāṭihāriyaṃ katvā. <bold>Ñāṇadhātu</bold>nti sabbaññutaññāṇasabhāvaṃ. ‘‘Sabbañāṇadhātu’’ntipi vadanti. <bold>Pakittayī</bold>ti mahājanassa pakāsesi. <bold>Sudhammā</bold>ti tāvatiṃsabhavane sudhammā nāma sabhā atthi, tattha nisīditvāti attho. <bold>Dhamma</bold>nti abhidhammaṃ.</paragraph>
    <paragraph line="30">Tadā kira ānubhāvavijitanaradevo naradevo nāma mahesakkho heṭṭhā vuttanaradevayakkho viya mahiddhiko yakkho ahosi. So jambudīpe ekasmiṃ nagare rañño yādisaṃ rūpaṃ, tādisaṃ rūpasaṇṭhānaṃ sarakuttiṃ nimminitvā taṃ rājānaṃ māretvā khāditvā sahaantepuraṃ rajjaṃ paṭipajjitvā aparimitamaṃsabhojano ahosi. So kira itthidhutto ca ahosi. Yadā pana taṃ kusalā chekā itthiyo – ‘‘nāyaṃ amhākaṃ rājā, amanusso eso’’ti jānanti, tadā so lajjito hutvā tā sabbā khāditvā aññaṃ nagaraṃ paṭipajjati. Evameva so naradevayakkho manusse bhakkhayanto yadā sundaranagarābhimukho agamāsi, tadā taṃ disvā nagaravāsino manussā maraṇabhayatajjitasantāsā sakanagarato nikkhamitvā tato tato palāyiṃsu. Atha te manusse palāyamāne disvā kassapadasabalo tassa naradevassa yakkhassa purato aṭṭhāsi. Naradevo evaṃ devadevaṃ ṭhitaṃ disvā vissaraṃ ghoraṃ nādaṃ naditvā bhagavato bhayaṃ uppādetuṃ asakkonto taṃ saraṇaṃ gantvā pañhaṃ pucchi. Pañhaṃ vissajjetvā taṃ dametvā dhamme desiyamāne sampattānaṃ naramarānaṃ gaṇanapathātītānaṃ <pageBreak edition="M" number="0.0310" /> abhisamayo ahosi. Tena vuttaṃ – <bold>‘‘naradevassa yakkhassā’’</bold>tiādi <pageBreak edition="V" number="0.0305" />. Tattha <bold>apare dhammadesane</bold>ti aparasmiṃ dhammadesane. <bold>Etesāna</bold>nti etesaṃ. Ayameva vā pāṭho.</paragraph>
    <paragraph line="31">Tassa pana kassapabhagavato ekova sāvakasannipāto ahosi. Bārāṇasīnagare purohitaputto tisso nāma ahosi. So kassapassa bodhisattassa sarīre lakkhaṇasampattiṃ disvā pituno bhāsato sutvā – ‘‘nissaṃsayaṃ eso mahābhinikkhamanaṃ nikkhamitvā buddho bhavissati, etassāhaṃ santike pabbajitvā saṃsāradukkhato muccissāmī’’ti cintetvā suddhamunigaṇavantaṃ himavantaṃ gantvā tāpasapabbajjaṃ pabbaji. Tassa parivārabhūtāni vīsatitāpasasahassāni ahesuṃ. So <pageBreak edition="P" number="0.0266" /> aparabhāge ‘‘kassapakumāro nikkhamitvā abhisambodhiṃ anuppatto’’ti sutvā saparivāro āgantvā kassapassa bhagavato santike saparivāro ehibhikkhupabbajjāya pabbajitvā arahattaṃ pāpuṇi. Tasmiṃ samāgame kassapo bhagavā māghapuṇṇamāyaṃ pātimokkhaṃ uddisi. Tena vuttaṃ –</paragraph>
    <hangnum line="32" number="8"></hangnum>
    <gatha1 line="33"> ‘‘Tassāpi devadevassa, eko āsi samāgamo;</gatha1>
    <gathalast line="34">Khīṇāsavānaṃ vimalānaṃ, santacittāna tādinaṃ.</gathalast>
    <hangnum line="35" number="9"></hangnum>
    <gatha1 line="36"> ‘‘Vīsabhikkhusahassānaṃ, tadā āsi samāgamo;</gatha1>
    <gathalast line="37">Atikkantabhavantānaṃ, hirisīlena tādina’’nti.</gathalast>
    <paragraph line="38">Tattha <bold>atikkantabhavantāna</bold>nti atikkantaputhujjanasotāpannādīnaṃ, sabbesaṃ khīṇāsavānamevāti attho. <bold>Hirisīlena tādina</bold>nti hiriyā ca sīlena ca sadisānaṃ.</paragraph>
    <paragraph line="39">Tadā amhākaṃ bodhisatto jotipālo nāma māṇavo tiṇṇaṃ vedānaṃ pāragū bhūmiyañceva antalikkhe ca pākaṭo ghaṭikārassa kumbhakārassa sahāyo ahosi. So tena saddhiṃ satthāraṃ upasaṅkamitvā tassa dhammakathaṃ sutvā tassa santike pabbaji. So āraddhavīriyo tīṇi piṭakāni uggahetvā vattapaṭipattiyā buddhasāsanaṃ sobhesi. Sopi taṃ satthā byākāsi. Tena vuttaṃ –</paragraph>
    <hangnum line="40" number="10"></hangnum>
    <gatha1 line="41"> ‘‘Ahaṃ tadā māṇavako, jotipāloti vissuto;</gatha1>
    <gathalast line="42">Ajjhāyako mantadharo, tiṇṇaṃ vedāna pāragū.</gathalast>
    <hangnum line="43" number="11"></hangnum>
    <gatha1 line="44"> ‘‘Lakkhaṇe <pageBreak edition="M" number="0.0311" /><pageBreak edition="V" number="0.0306" /> itihāse ca, sadhamme pāramiṃ gato;</gatha1>
    <gathalast line="45">Bhūmantalikkhakusalo, katavijjo anavayo.</gathalast>
    <hangnum line="46" number="12"></hangnum>
    <gatha1 line="47"> ‘‘Kassapassa bhagavato, ghaṭikāro nāmupaṭṭhako;</gatha1>
    <gathalast line="48">Sagāravo sappatisso, nibbuto tatiye phale.</gathalast>
    <hangnum line="49" number="13"></hangnum>
    <gatha1 line="50"> ‘‘Ādāya maṃ ghaṭīkāro, upagañchi kassapaṃ jinaṃ;</gatha1>
    <gathalast line="51">Tassa dhammaṃ suṇitvāna, pabbajiṃ tassa santike.</gathalast>
    <hangnum line="52" number="14"></hangnum>
    <gatha1 line="53"> ‘‘Āraddhavīriyo hutvā, vattāvattesu kovido;</gatha1>
    <gathalast line="54">Na kvaci parihāyāmi, pūresiṃ jinasāsanaṃ.</gathalast>
    <hangnum line="55" number="15"></hangnum>
    <gatha1 line="56"> ‘‘Yāvatā <pageBreak edition="P" number="0.0267" /> buddhabhaṇitaṃ, navaṅgaṃ jinasāsanaṃ;</gatha1>
    <gathalast line="57">Sabbaṃ pariyāpuṇitvāna, sobhayiṃ jinasāsanaṃ.</gathalast>
    <hangnum line="58" number="16"></hangnum>
    <gatha1 line="59"> ‘‘Mama acchariyaṃ disvā, sopi buddho viyākari;</gatha1>
    <gathalast line="60">Imamhi bhaddake kappe, ayaṃ buddho bhavissati.</gathalast>
    <hangnum line="61" number="17"></hangnum>
    <gatha1 line="62"> ‘‘Ahu kapilavhayā rammā…pe… hessāma sammukhā imaṃ.</gatha1>
    <hangnum line="63" number="30"></hangnum>
    <gatha1 line="64"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha1>
    <gathalast line="65">Uttariṃ vatamadhiṭṭhāsiṃ, dasapāramipūriyā.</gathalast>
    <hangnum line="66" number="31"></hangnum>
    <gatha1 line="67"> ‘‘Evamahaṃ saṃsaritvā, parivajjento anācaraṃ;</gatha1>
    <gathalast line="68">Dukkarañca kataṃ mayhaṃ, bodhiyāyeva kāraṇā’’ti.</gathalast>
    <paragraph line="69">Tattha <bold>bhūmantalikkhakusalo</bold>ti bhūmisikkhāsu ca antalikkhesu ca joticakkācāre jotivijjāya ca kusaloti attho. <bold>Upaṭṭhako</bold>ti upaṭṭhāyako. <bold>Sappatisso</bold>ti sappatissayo. <bold>Nibbuto</bold>ti vinīto, vissuto vā. <bold>Tatiye phale</bold>ti nimittasattamī, tatiyaphalādhigamahetu nibbutoti attho. <bold>Ādāyā</bold>ti maṃ gahetvā. <bold>Vattāvattesū</bold>ti khuddakavattamahāvattesu. <bold>Kovido</bold>ti tesaṃ <pageBreak edition="V" number="0.0307" /> pūraṇe kusalo. <bold>Na kvaci parihāyāmī</bold>ti kvacipi sīlesu vā samādhisamāpattiādīsu vā katthaci kutopi na parihāyāmi, sabbattha me parihāni nāma na vijjatīti dīpeti. ‘‘Na koci parihāyāmī’’tipi pāṭho, soyevattho.</paragraph>
    <paragraph line="70"><bold>Yāvatā</bold>ti <pageBreak edition="M" number="0.0312" /> paricchedavacanametaṃ, yāvatakanti attho. <bold>Buddhabhaṇita</bold>nti buddhavacanaṃ. <bold>Sobhayi</bold>nti sobhesiṃ pakāsesiṃ. <bold>Mama acchariya</bold>nti mama sammāpaṭipattiṃ aññehi asādhāraṇaṃ acchariyaṃ abbhutaṃ kassapo bhagavā disvāti attho. <bold>Saṃsaritvā</bold>ti saṃsāre saṃsaritvā. <bold>Anācara</bold>nti anācāraṃ akattabbaṃ, akaraṇīyanti attho.</paragraph>
    <paragraph line="71">Tassa pana kassapassa bhagavato jātanagaraṃ bārāṇasī nāma ahosi, brahmadatto nāma brāhmaṇo pitā, paramaguṇavatī dhanavatī nāma brāhmaṇī mātā, tisso ca bhāradvājo ca dve aggasāvakā, sabbamitto <pageBreak edition="P" number="0.0268" /> nāmupaṭṭhāko, anuḷā ca uruveḷā ca dve aggasāvikā, nigrodharukkho bodhi, sarīraṃ vīsatihatthubbedhaṃ ahosi, vīsativassasahassāni āyu, sunandā nāmassa aggamahesī, vijitaseno nāma putto, pāsādayānena nikkhami. Tena vuttaṃ –</paragraph>
    <hangnum line="72" number="32"></hangnum>
    <gatha1 line="73"> ‘‘Nagaraṃ bārāṇasī nāma, kikī nāmāsi khattiyo;</gatha1>
    <gathalast line="74">Vasate tattha nagare, sambuddhassa mahākulaṃ.</gathalast>
    <hangnum line="75" number="33"></hangnum>
    <gatha1 line="76"> ‘‘Brāhmaṇo brahmadattova, āsi buddhassa so pitā;</gatha1>
    <gathalast line="77">Dhanavatī nāma janikā, kassapassa mahesino.</gathalast>
    <hangnum line="78" number="38"></hangnum>
    <gatha1 line="79"> ‘‘Tisso ca bhāradvājo ca, ahesuṃ aggasāvakā;</gatha1>
    <gathalast line="80">Sabbamitto nāmupaṭṭhāko, kassapassa mahesino.</gathalast>
    <hangnum line="81" number="39"></hangnum>
    <gatha1 line="82"> ‘‘Anuḷā uruveḷā ca, ahesuṃ aggasāvikā;</gatha1>
    <gathalast line="83">Bodhi tassa bhagavato, nigrodhoti pavuccati.</gathalast>
    <hangnum line="84" number="41"></hangnum>
    <gatha1 line="85"> ‘‘Uccattanena so buddho, vīsatiratanuggato;</gatha1>
    <gathalast line="86">Vijjulaṭṭhīva ākāse, candova gahapūrito.</gathalast>
    <hangnum line="87" number="42"></hangnum>
    <gatha1 line="88"> ‘‘Vīsativassasahassāni <pageBreak edition="V" number="0.0308" />, āyu tassa mahesino;</gatha1>
    <gathalast line="89">Tāvatā tiṭṭhamāno so, tāresi janataṃ bahuṃ.</gathalast>
    <hangnum line="90" number="43"></hangnum>
    <gatha1 line="91"> ‘‘Dhammataḷākaṃ māpayitvā, sīlaṃ datvā vilepanaṃ;</gatha1>
    <gathalast line="92">Dhammadussaṃ nivāsetvā, dhammamālaṃ vibhajjiya.</gathalast>
    <hangnum line="93" number="44"></hangnum>
    <gatha1 line="94"> ‘‘Dhammavimalamādāsaṃ <pageBreak edition="M" number="0.0313" />, ṭhapayitvā mahājane;</gatha1>
    <gathalast line="95">Keci nibbānaṃ patthentā, passantu me alaṅkaraṃ.</gathalast>
    <hangnum line="96" number="45"></hangnum>
    <gatha1 line="97"> ‘‘Sīlakañcukaṃ datvāna, jhānakavacavammitaṃ;</gatha1>
    <gathalast line="98">Dhammacammaṃ pārupitvā, datvā sannāhamuttamaṃ.</gathalast>
    <hangnum line="99" number="46"></hangnum>
    <gatha1 line="100"> ‘‘Satiphalakaṃ datvāna, tikhiṇaṃ ñāṇakuntimaṃ;</gatha1>
    <gathalast line="101">Dhammakhaggavaraṃ datvā, sīlasaṃsaggamaddanaṃ.</gathalast>
    <hangnum line="102" number="47"></hangnum>
    <gatha1 line="103"> ‘‘Tevijjābhūsanaṃ datvāna, āveḷaṃ caturo phale;</gatha1>
    <gathalast line="104">Chaḷabhiññābharaṇaṃ datvā, dhammapupphapiḷandhanaṃ.</gathalast>
    <hangnum line="105" number="48"></hangnum>
    <gatha1 line="106"> ‘‘Saddhammapaṇḍaracchattaṃ <pageBreak edition="P" number="0.0269" />, datvā pāpanivāraṇaṃ;</gatha1>
    <gathalast line="107">Māpayitvābhayaṃ pupphaṃ, nibbuto so sasāvako.</gathalast>
    <hangnum line="108" number="49"></hangnum>
    <gatha1 line="109"> ‘‘Eso hi sammāsambuddho, appameyyo durāsado;</gatha1>
    <gathalast line="110">Eso hi dhammaratano, svākkhāto ehipassiko.</gathalast>
    <hangnum line="111" number="50"></hangnum>
    <gatha1 line="112"> ‘‘Eso hi saṅgharatano, suppaṭipanno anuttaro;</gatha1>
    <gathalast line="113">Sabbaṃ tamantarahitaṃ, nanu rittā sabbasaṅkhārā’’ti.</gathalast>
    <paragraph line="114">Tattha <bold>vijjulaṭṭhīvā</bold>ti ghanabhāvena saṇṭhitā vijjulatā viya. <bold>Candova gahapūrito</bold>ti parivesagahaparikkhito puṇṇacando viya. <bold>Dhammataḷākaṃ māpayitvā</bold>ti pariyattidhammataḷākaṃ māpayitvā. <bold>Sīlaṃ datvā vilepana</bold>nti catupārisuddhisīlasaṅkhātaṃ cittasantativibhūsanatthaṃ vilepanaṃ datvā <pageBreak edition="V" number="0.0309" />. <bold>Dhammadussaṃ nivāsetvā</bold>ti hirottappadhammasaṅkhātaṃ sāṭakayugaṃ nivāsetvā. <bold>Dhammamālaṃ vibhajjiyā</bold>ti sattattiṃsabodhipakkhiyadhammakusumamālaṃ vibhajitvā. Vidahitvāti attho.</paragraph>
    <paragraph line="115"><bold>Dhammavimalamādāsa</bold>nti vimalaṃ sotāpattimaggasaṅkhātaṃ ādāsaṃ sāvajjānavajjakusalākusaladhammasallakkhaṇatthaṃ mahājanassa dhammataḷākatīre dhammādāsaṃ ṭhapetvāti attho. <bold>Mahājane</bold>ti mahājanassa. <bold>Kecī</bold>ti ye keci. <bold>Nibbānaṃ patthentā</bold>ti sabbākusalamalavilayakaraṃ amatamasaṅkhatamanītikaṃ paramasantaṃ accutirasaṃ nibbānaṃ patthentā vicaranti. Te imaṃ alaṅkāraṃ vuttappakāraṃ <pageBreak edition="M" number="0.0314" /> mayā dassitaṃ passantūti attho. ‘‘Nibbānamabhipatthentā, passantu maṃ alaṅkara’’ntipi pāṭho, soyevattho. Alaṅkaranti rassaṃ katvā vuttaṃ.</paragraph>
    <paragraph line="116"><bold>Sīlakañcukaṃ datvānā</bold>ti pañcasīladasasīlacatupārisuddhisīlamayaṃ kañcukaṃ datvā. <bold>Jhānakavacavammita</bold>nti catukkapañcakajjhānakavacabandhaṃ bandhitvā. <bold>Dhammacammaṃ pārupitvā</bold>ti satisampajaññasaṅkhātadhammacammaṃ pārupitvā. <bold>Datvā sannāhamuttama</bold>nti uttamaṃ caturaṅgasamannāgataṃ vīriyasannāhaṃ datvāti attho. <bold>Satiphalakaṃ datvānā</bold>ti rāgādidosāripāpanivāraṇatthaṃ catusatipaṭṭhānaphalakanivāraṇaṃ datvā. <bold>Tikhiṇaṃ ñāṇakuntima</bold>nti paṭivedhasamatthaṃ tikhiṇavipassanāñāṇakuntavantaṃ, vipassanāñāṇanisitakuntavaranti attho, kilesabalanidhanakarasamatthaṃ vā yogāvacarayodhavaraṃ ṭhapetvāti attho. <bold>Dhammakhaggavaraṃ</bold><pageBreak edition="P" number="0.0270" /><bold>datvā</bold>ti tassa yogāvacarassa vīriyupalatalanisitadhāraṃ maggapaññāvarakhaggaṃ datvā. <bold>Sīlasaṃsaggamaddana</bold>nti ariyaṃ lokuttarasīlaṃ kilesasaṃsaggamaddanatthāya, kilesanighātanatthāyāti attho.</paragraph>
    <paragraph line="117"><bold>Tevijjābhūsanaṃ datvā</bold>ti tevijjāmayaṃ vibhūsanaṃ datvā. <bold>Āveḷaṃ caturo phale</bold>ti cattāri phalāni vaṭaṃsakaṃ katvā. <bold>Chaḷabhiññābharaṇa</bold>nti ābharaṇatthāya alaṅkārakaraṇatthāya cha abhiññāyo datvā. <bold>Dhammapupphapiḷandhana</bold>nti navalokuttaradhammasaṅkhātaṃ kusumamālaṃ katvā. <bold>Saddhammapaṇḍaracchattaṃ, datvā pāpanivāraṇa</bold>nti accantavisuddhaṃ vimuttisetacchattaṃ sabbākusalātapanivāraṇaṃ datvā. <bold>Māpayitvābhayaṃ puppha</bold>nti abhayapuragāminaṃ aṭṭhaṅgikamaggaṃ pupphaṃ katvāti attho.</paragraph>
    <paragraph line="118">Kassapo kira bhagavā kāsiraṭṭhe setabyanagare setabyuyyāne parinibbāyi. Dhātuyo kirassa na vikiriṃsu. Sakalajambudīpavāsino manussā sannipatitvā ekekaṃ suvaṇṇiṭṭhakaṃ koṭiagghanakaṃ <pageBreak edition="V" number="0.0310" /> ratanavicittaṃ bahicinanatthaṃ ekekaṃ aḍḍhakoṭiagghanakaṃ abbhantarapūraṇatthaṃ manosilāya mattikākiccaṃ telena udakakiccaṃ karonto yojanubbedhaṃ thūpamakaṃsu.</paragraph>
    <gatha1 line="119">‘‘Kassapopi <pageBreak edition="M" number="0.0315" /> bhagavā katakicco, sabbasattahitameva karonto;</gatha1>
    <gathalast line="120">Kāsirājanagare migadāye, lokanandanakaro nivasī’’ti.</gathalast>
    <unindented line="121">Sesagāthāsu sabbattha pākaṭamevāti.</unindented>
    <centered line="122">Iti madhuratthavilāsiniyā buddhavaṃsa-aṭṭhakathāya</centered>
    <centered line="123">Kassapabuddhavaṃsavaṇṇanā niṭṭhitā.</centered>
    <centered line="124">Ettāvatā catuvīsatiyā buddhānaṃ buddhavaṃsavaṇṇanā</centered>
    <centered line="125">Sabbākārena niṭṭhitā.</centered>
  </content>
</document>