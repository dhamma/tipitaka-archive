<?xml version="1.0"?>
<document>
<metadata>
<normativeSource>http://tipitaka.org/romn/cscd/s0505a.att3.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/suttanipata-atthakatha/4. atthakavaggo.xml</archivePath>
<titlePath>4. Aṭṭhakavaggo - Suttanipāta-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">4. Aṭṭhakavaggo</chapter>
<subhead line="2">1. Kāmasuttavaṇṇanā</subhead>
<paragraph line="3" number="773"><bold>Kāmaṃ</bold><pageBreak edition="V" number="2.0207" /><pageBreak edition="M" number="2.0228" /><pageBreak edition="P" number="2.0511" /><bold>kāmayamānassā</bold>ti kāmasuttaṃ. Kā uppatti? Bhagavati kira sāvatthiyaṃ viharante aññataro brāhmaṇo sāvatthiyā jetavanassa ca antare aciravatīnadītīre ‘‘yavaṃ vapissāmī’’ti khettaṃ kasati. Bhagavā bhikkhusaṅghaparivuto piṇḍāya pavisanto taṃ disvā āvajjento addasa – ‘‘assa brāhmaṇassa yavā vinassissantī’’ti, puna upanissayasampattiṃ āvajjento cassa sotāpattiphalassa upanissayaṃ addasa. ‘‘Kadā pāpuṇeyyā’’ti āvajjento ‘‘sasse vinaṭṭhe sokābhibhūto dhammadesanaṃ sutvā’’ti addasa. Tato cintesi – ‘‘sacāhaṃ tadā eva brāhmaṇaṃ upasaṅkamissāmi, na me ovādaṃ sotabbaṃ maññissati. Nānārucikā hi brāhmaṇā, handa, naṃ ito pabhutiyeva saṅgaṇhāmi, evaṃ mayi muducitto hutvā tadā ovādaṃ sossatī’’ti brāhmaṇaṃ upasaṅkamitvā āha – ‘‘kiṃ, brāhmaṇa, karosī’’ti. Brāhmaṇo ‘‘evaṃ uccākulīno samaṇo gotamo mayā saddhiṃ paṭisanthāraṃ karotī’’ti tāvatakeneva bhagavati pasannacitto hutvā ‘‘khettaṃ, bho gotama, kasāmi yavaṃ vapissāmī’’ti āha. Atha sāriputtatthero cintesi – ‘‘bhagavā brāhmaṇena saddhiṃ paṭisanthāraṃ akāsi, na ca ahetu appaccayā tathāgatā evaṃ karonti, handāhampi tena saddhiṃ paṭisanthāraṃ karomī’’ti brāhmaṇaṃ upasaṅkamitvā tatheva paṭisanthāramakāsi. Evaṃ mahāmoggallānatthero sesā ca asīti mahāsāvakā. Brāhmaṇo atīva attamano ahosi.</paragraph>
<paragraph line="4">Atha bhagavā sampajjamānepi sasse ekadivasaṃ katabhattakicco sāvatthito jetavanaṃ gacchanto maggā okkamma brāhmaṇassa santikaṃ gantvā āha – ‘‘sundaraṃ te, brāhmaṇa, yavakkhetta’’nti. ‘‘Evaṃ, bho gotama, sundaraṃ, sace sampajjissati, tumhākampi saṃvibhāgaṃ <pageBreak edition="P" number="2.0512" /> karissāmī’’ti. Athassa catumāsaccayena yavā nipphajjiṃsu. Tassa ‘‘ajja vā sve vā lāyissāmī’’ti ussukkaṃ kurumānasseva mahāmegho uṭṭhahitvā sabbarattiṃ vassi. Aciravatī nadī pūrā āgantvā sabbaṃ yavaṃ vahi. Brāhmaṇo sabbarattiṃ anattamano hutvā pabhāte nadītīraṃ gato sabbaṃ sassavipattiṃ disvā ‘‘vinaṭṭhomhi, kathaṃ dāni jīvissāmī’’ti balavasokaṃ uppādesi <pageBreak edition="V" number="2.0208" />. Bhagavāpi tameva <pageBreak edition="M" number="2.0229" /> rattiṃ paccūsasamaye buddhacakkhunā lokaṃ volokento ‘‘ajja brāhmaṇassa dhammadesanākālo’’ti ñatvā bhikkhācāravattena sāvatthiṃ pavisitvā brāhmaṇassa gharadvāre aṭṭhāsi. Brāhmaṇo bhagavantaṃ disvā ‘‘sokābhibhūtaṃ maṃ assāsetukāmo samaṇo gotamo āgato’’ti cintetvā āsanaṃ paññāpetvā pattaṃ gahetvā bhagavantaṃ nisīdāpesi. Bhagavā jānantova brāhmaṇaṃ pucchi – ‘‘kiṃ brāhmaṇa paduṭṭhacitto vihāsī’’ti? Āma, bho gotama, sabbaṃ me yavakkhettaṃ udakena vūḷhanti. Atha bhagavā ‘‘na, brāhmaṇa, vipanne domanassaṃ, sampanne ca somanassaṃ kātabbaṃ. Kāmā hi nāma sampajjantipi vipajjantipī’’ti vatvā tassa brāhmaṇassa sappāyaṃ ñatvā dhammadesanāvasena imaṃ suttamabhāsi. Tattha saṅkhepato padatthasambandhamattameva vaṇṇayissāma, vitthāro pana niddese (mahāni. 1) vuttanayeneva veditabbo. Yathā ca imasmiṃ sutte, evaṃ ito paraṃ sabbasuttesu.</paragraph>
<paragraph line="5">Tattha <bold>kāma</bold>nti manāpiyarūpāditebhūmakadhammasaṅkhātaṃ vatthukāmaṃ, <bold>kāmayamānassā</bold>ti icchamānassa. <bold>Tassa ce taṃ samijjhatī</bold>ti tassa kāmayamānassa sattassa taṃ kāmasaṅkhātaṃ vatthu samijjhati ce, sace so taṃ labhatīti vuttaṃ hoti. <bold>Addhā pītimano hotī</bold>ti ekaṃsaṃ tuṭṭhacitto hoti. <bold>Laddhā</bold>ti labhitvā. <bold>Macco</bold>ti satto. <bold>Yadicchatī</bold>ti yaṃ icchati.</paragraph>
<paragraph line="6" number="774"><bold>Tassa ce kāmayānassā</bold>ti tassa puggalassa kāme icchamānassa, kāmena vā yāyamānassa. <bold>Chandajātassā</bold>ti <pageBreak edition="P" number="2.0513" /> jātataṇhassa. <bold>Jantuno</bold>ti sattassa. <bold>Te kāmā parihāyantī</bold>ti te kāmā parihāyanti ce. <bold>Sallaviddhova ruppatī</bold>ti atha ayomayādinā sallena viddho viya pīḷīyati.</paragraph>
<paragraph line="7" number="775"> Tatiyagāthāya saṅkhepattho – <bold>yo</bold> pana ime <bold>kāme</bold> tattha chandarāgavikkhambhanena vā samucchedena vā attano pādena <bold>sappassa</bold> siraṃ iva <bold>parivajjeti. So</bold> bhikkhu sabbaṃ lokaṃ visaritvā ṭhitattā <bold>loke visattikā</bold>saṅkhātaṃ taṇhaṃ <bold>sato</bold> hutvā <bold>samativattatī</bold>ti.</paragraph>
<paragraph line="8" number="776-8"> Tato <pageBreak edition="M" number="2.0230" /> parāsaṃ tissannaṃ gāthānaṃ ayaṃ saṅkhepattho – <bold>yo</bold> etaṃ sālikkhettādiṃ <bold>khettaṃ</bold> vā gharavatthādiṃ <bold>vatthuṃ</bold> vā kahāpaṇasaṅkhātaṃ <bold>hiraññaṃ</bold> vā goassabhedaṃ <bold>gavāssaṃ</bold> vā itthisaññikā <bold>thiyo</bold> vā ñātibandhavādī <bold>bandhū</bold> vā aññe vā manāpiyarūpādī <bold>puthu kāme anugijjhati,</bold> taṃ puggalaṃ <bold>abala</bold>saṅkhātā kilesā <bold>balīyanti</bold> sahanti maddanti, saddhābalādivirahena vā abalaṃ taṃ puggalaṃ abalā kilesā balīyanti, abalattā balīyantīti attho. Atha taṃ kāmagiddhaṃ kāme rakkhantaṃ <pageBreak edition="V" number="2.0209" /> pariyesantañca sīhādayo ca pākaṭa<bold>parissayā</bold> kāyaduccaritādayo ca apākaṭa<bold>parissayā maddanti, tato</bold> apākaṭaparissayehi abhibhūtaṃ <bold>taṃ</bold> puggalaṃ jātiādi<bold>dukkhaṃ bhinnaṃ nāvaṃ udakaṃ viya anveti. Tasmā</bold> kāyagatāsatiādibhāvanāya <bold>jantu sadā sato</bold> hutvā vikkhambhanasamucchedavasena rūpādīsu vatthukāmesu sabbappakārampi kilesakāmaṃ parivajjento <bold>kāmāni parivajjaye</bold>. Evaṃ <bold>te</bold> kāme <bold>pahāya</bold> tappahānakaramaggeneva catubbidhampi <bold>tare oghaṃ</bold> tareyya tarituṃ sakkuṇeyya. Tato yathā puriso udakagarukaṃ <bold>nāvaṃ siñcitvā</bold> lahukāya nāvāya appakasireneva <bold>pāragū</bold> bhaveyya, pāraṃ gaccheyya, evameva attabhāvanāvaṃ kilesūdakagarukaṃ siñcitvā lahukena attabhāvena pāragū bhaveyya, sabbadhammapāraṃ nibbānaṃ gato bhaveyya, arahattappattiyā gaccheyya ca, anupādisesāya nibbānadhātuyā parinibbātīti arahattanikūṭena desanaṃ niṭṭhāpesi. Desanāpariyosāne <pageBreak edition="P" number="2.0514" /> brāhmaṇo ca brāhmaṇī ca sotāpattiphale patiṭṭhahiṃsūti.</paragraph>
<centered line="9">Paramatthajotikāya khuddaka-aṭṭhakathāya</centered>
<centered line="10">Suttanipāta-aṭṭhakathāya kāmasuttavaṇṇanā niṭṭhitā.</centered>
<subhead line="11">2. Guhaṭṭhakasuttavaṇṇanā</subhead>
<paragraph line="12" number="779"><bold>Satto</bold><pageBreak edition="V" number="2.0210" /><pageBreak edition="M" number="2.0231" /><bold>guhāya</bold>nti guhaṭṭhakasuttaṃ. Kā uppatti? Bhagavati kira sāvatthiyaṃ viharante āyasmā piṇḍolabhāradvājo kosambiyaṃ gaṃṅgātīre āvaṭṭakaṃ nāma utenassa uyyānaṃ, tattha agamāsi sītale padese divāvihāraṃ nisīditukāmo. Aññadāpi cāyaṃ gacchateva tattha pubbāsevanena yathā gavampatitthero tāvatiṃsabhavananti vuttanayametaṃ vaṅgīsasuttavaṇṇanāyaṃ. So tattha gaṅgātīre sītale rukkhamūle samāpattiṃ appetvā divāvihāraṃ nisīdi. Rājāpi kho uteno taṃ divasaṃyeva uyyānakīḷikaṃ gantvā bahudeva divasabhāgaṃ naccagītādīhi uyyāne kīḷitvā pānamadamatto ekissā itthiyā aṅke sīsaṃ katvā sayi. Sesitthiyo ‘‘sutto rājā’’ti uṭṭhahitvā uyyāne pupphaphalādīni gaṇhantiyo theraṃ disvā hirottappaṃ upaṭṭhāpetvā ‘‘mā saddaṃ akatthā’’ti aññamaññaṃ nivāretvā appasaddā upasaṅkamitvā vanditvā theraṃ samparivāretvā nisīdiṃsu. Thero samāpattito vuṭṭhāya tāsaṃ dhammaṃ desesi, tā tuṭṭhā ‘‘sādhu sādhū’’ti vatvā suṇanti.</paragraph>
<paragraph line="13">Rañño sīsaṃ aṅkenādāya nisinnitthī ‘‘imā maṃ ohāya kīḷantī’’ti tāsu issāpakatā ūruṃ cāletvā rājānaṃ pabodhesi. Rājā paṭibujjhitvā itthāgāraṃ apassanto ‘‘kuhiṃ imā vasaliyo’’ti āha. Sā āha – ‘‘tumhesu abahukatā ‘samaṇaṃ ramayissāmā’ti gatā’’ti. So kuddho therābhimukho agamāsi. Tā itthiyo rājānaṃ disvā ekaccā uṭṭhahiṃsu, ekaccā ‘‘mahārāja, pabbajitassa santike dhammaṃ suṇāmā’’ti na uṭṭhahiṃsu. So tena bhiyyosomattāya <pageBreak edition="P" number="2.0515" /> kuddho theraṃ avanditvāva ‘‘kimatthaṃ āgatosī’’ti āha. ‘‘Vivekatthaṃ mahārājā’’ti. So ‘‘vivekatthāya āgatā evaṃ itthāgāraparivutā nisīdantī’’ti vatvā ‘‘tava vivekaṃ kathehī’’ti āha. Thero visāradopi vivekakathāya ‘‘nāyaṃ aññātukāmo pucchatī’’ti tuṇhī ahosi. Rājā ‘‘sace na kathesi, tambakipillikehi taṃ khādāpessāmī’’ti aññatarasmiṃ asokarukkhe tambakipillikapuṭaṃ gaṇhanto attanova upari vikiri. So sarīraṃ puñchitvā aññaṃ puṭaṃ gahetvā therābhimukho agamāsi. Thero ‘‘sacāyaṃ rājā mayi aparajjheyya <pageBreak edition="M" number="2.0232" />, apāyābhimukho bhaveyyā’’ti taṃ anukampamāno iddhiyā ākāsaṃ abbhuggantvā gato.</paragraph>
<paragraph line="14">Tato <pageBreak edition="V" number="2.0211" /> itthiyo āhaṃsu – ‘‘mahārāja, aññe rājāno īdisaṃ pabbajitaṃ disvā pupphagandhādīhi pūjenti, tvaṃ tambakipillikapuṭena āsādetuṃ āraddho ahosi, kulavaṃsaṃ nāsetuṃ uṭṭhito’’ti. So attano dosaṃ ñatvā tuṇhī hutvā uyyānapālaṃ pucchi – ‘‘aññampi divasaṃ thero idhāgacchatī’’ti? ‘‘Āma, mahārājā’’ti. Tena hi yadā āgacchati, tadā me āroceyyāsīti. So ekadivasaṃ there āgate ārocesi. Rājāpi theraṃ upasaṅkamitvā pañhaṃ pucchitvā pāṇehi saraṇaṃ gato ahosi. Tambakipillikapuṭena āsāditadivase pana thero ākāsenāgantvā puna pathaviyaṃ nimujjitvā bhagavato gandhakuṭiyaṃ ummujji. Bhagavāpi kho dakkhiṇena passena sato sampajāno sīhaseyyaṃ kappayamāno theraṃ disvā ‘‘kiṃ, bhāradvāja, akāle āgatosī’’ti āha. Thero ‘‘āma bhagavā’’ti vatvā sabbaṃ taṃ pavattiṃ ārocesi. Taṃ sutvā bhagavā ‘‘kiṃ karissati tassa vivekakathā kāmaguṇagiddhassā’’ti vatvā dakkhiṇena passena nipanno eva therassa dhammadesanatthaṃ imaṃ suttamabhāsi.</paragraph>
<paragraph line="15">Tattha <bold>satto</bold>ti laggo. <bold>Guhāya</bold>nti kāye. Kāyo hi rāgādīnaṃ vāḷānaṃ vasanokāsato ‘‘guhā’’ti vuccati. <bold>Bahunābhichanno</bold>ti bahunā rāgādikilesajālena abhicchanno. Etena ajjhattabandhanaṃ vuttaṃ. <bold>Tiṭṭha</bold>nti rāgādivasena tiṭṭhanto. <bold>Naro</bold>ti satto. <bold>Mohanasmiṃ pagāḷho</bold>ti mohanaṃ vuccati kāmaguṇā. Ettha hi devamanussā muyhanti, tesu ajjhogāḷho hutvā <pageBreak edition="P" number="2.0516" />. Etena bahiddhābandhanaṃ vuttaṃ. <bold>Dūre vivekā hi tathāvidho so</bold>ti so tathārūpo naro tividhāpi kāyavivekādikā vivekā dūre anāsanne. Kiṃkāraṇā? <bold>Kāmā hi loke na hi suppahāyā,</bold> yasmā loke kāmā suppahāyā na hontīti vuttaṃ hoti.</paragraph>
<paragraph line="16" number="780"> Evaṃ paṭhamagāthāya ‘‘dūre vivekā tathāvidho’’ti sādhetvā puna tathāvidhānaṃ sattānaṃ dhammataṃ āvikaronto <bold>‘‘icchānidānā’’</bold>ti gāthamāha. Tattha <bold>icchānidānā</bold>ti taṇhāhetukā. <bold>Bhavasātabaddhā</bold>ti sukhavedanādimhi bhavasāte baddhā. <bold>Te duppamuñcā</bold>ti te bhavasātavatthubhūtā <pageBreak edition="M" number="2.0233" /> dhammā, te vā tattha baddhā icchānidānā sattā duppamocayā. <bold>Na hi aññamokkhā</bold>ti aññena ca mocetuṃ na sakkonti. Kāraṇavacanaṃ vā etaṃ, te sattā duppamuñcā. Kasmā? Yasmā aññena mocetabbā na honti. Yadi pana muñceyyuṃ, sakena thāmena muñceyyunti ayamassa attho. <bold>Pacchā pure vāpi apekkhamānā</bold>ti anāgate atīte vā kāme apekkhamānā. <bold>Imeva kāme purimeva jappanti</bold> ime vā paccuppanne kāme purime vā duvidhepi atītānāgate balavataṇhāya patthayamānā. Imesañca dvinnaṃ padānaṃ ‘‘te duppamuñcā na hi aññamokkhā’’ti iminā saha sambandho <pageBreak edition="V" number="2.0212" /> veditabbo, itarathā ‘‘apekkhamānā jappaṃ kiṃ karonti kiṃ vā katā’’ti na paññāyeyyuṃ.</paragraph>
<paragraph line="17" number="781-2"> Evaṃ paṭhamagāthāya ‘‘dūre vivekā tathāvidho’’ti sādhetvā dutiyagāthāya ca tathāvidhānaṃ sattānaṃ dhammataṃ āvikatvā idāni nesaṃ pāpakammakaraṇaṃ āvikaronto <bold>‘‘kāmesu giddhā’’</bold>ti gāthamāha. Tassattho – <bold>te</bold> sattā <bold>kāmesu</bold> paribhogataṇhāya <bold>giddhā</bold> pariyesanādimanuyuttattā <bold>pasutā</bold> sammohamāpannattā <bold>pamūḷhā</bold> avagamanatāya maccharitāya buddhādīnaṃ vacanaṃ anādiyanatāya ca <bold>avadāniyā</bold>. Kāyavisamādimhi <bold>visame niviṭṭhā</bold> antakāle <bold>maraṇadukkhūpanītā ‘‘kiṃsū bhavissāma ito cutāse’’</bold>ti <bold>paridevayantī</bold>ti. Yasmā etadeva, <bold>tasmā hi sikkhetha…pe… māhu dhīrā</bold>ti. Tattha <bold>sikkhethā</bold>ti tisso sikkhā āpajjeyya. <bold>Idhevā</bold>ti <pageBreak edition="P" number="2.0517" /> imasmiṃyeva sāsane. Sesamuttānameva.</paragraph>
<paragraph line="18" number="783"> Idāni ye tathā na karonti, tesaṃ byasanappattiṃ dassento <bold>‘‘passāmī’’</bold>ti gāthamāha. Tattha <bold>passāmī</bold>ti maṃsacakkhuādīhi pekkhāmi. <bold>Loke</bold>ti apāyādimhi. <bold>Pariphandamāna</bold>nti ito cito ca phandamānaṃ. <bold>Pajaṃ ima</bold>nti imaṃ sattakāyaṃ. <bold>Taṇhagata</bold>nti taṇhāya gataṃ abhibhūtaṃ, nipātitanti adhippāyo. <bold>Bhavesū</bold>ti kāmabhavādīsu. <bold>Hīnā narā</bold>ti hīnakammantā narā. <bold>Maccumukhe lapantī</bold>ti antakāle sampatte maraṇamukhe paridevanti. <bold>Avītataṇhāse</bold>ti avigatataṇhā. <bold>Bhavābhavesū</bold>ti kāmabhavādīsu. Atha vā <bold>bhavābhavesū</bold>ti bhavabhavesu, punappunabhavesūti vuttaṃ hoti.</paragraph>
<paragraph line="19" number="784"> Idāni yasmā avītataṇhā evaṃ phandanti ca lapanti ca, tasmā taṇhāvinaye samādapento <bold>‘‘mamāyite’’</bold>ti gāthamāha. Tattha <bold>mamāyite</bold>ti taṇhādiṭṭhimamattehi ‘‘mama’’nti pariggahite vatthusmiṃ. <bold>Passathā</bold>ti sotāre <pageBreak edition="M" number="2.0234" /> ālapanto āha. <bold>Etampī</bold>ti etampi ādīnavaṃ. Sesaṃ pākaṭameva.</paragraph>
<paragraph line="20" number="785"> Evamettha paṭhamagāthāya assādaṃ, tato parāhi catūhi ādīnavañca dassetvā idāni saupāyaṃ nissaraṇaṃ nissaraṇānisaṃsañca dassetuṃ sabbāhi vā etāhi kāmānaṃ ādīnavaṃ okāraṃ saṃkilesañca dassetvā idāni nekkhamme ānisaṃsaṃ dassetuṃ <bold>‘‘ubhosu antesū’’</bold>ti gāthādvayamāha. Tattha <bold>ubhosu</bold> antesūti phassaphassasamudayādīsu dvīsu paricchedesu. <bold>Vineyya chanda</bold>nti chandarāgaṃ vinetvā. <bold>Phassaṃ pariññāyā</bold>ti cakkhusamphassādiphassaṃ, phassānusārena vā <pageBreak edition="V" number="2.0213" /> taṃsampayutte sabbepi arūpadhamme, tesaṃ vatthudvārārammaṇavasena rūpadhamme cāti sakalampi nāmarūpaṃ tīhi pariññāhi parijānitvā. <bold>Anānugiddho</bold>ti rūpādīsu sabbadhammesu agiddho. <bold>Yadattagarahī tadakubbamāno</bold>ti yaṃ attanā garahati, taṃ akurumāno. <bold>Nalippatī diṭṭhasutesu dhīro</bold>ti so evarūpo dhitisampanno dhīro diṭṭhesu ca sutesu ca dhammesu dvinnaṃ lepānaṃ ekenapi lepena na lippati. Ākāsamiva nirupalitto accantavodānappatto hoti.</paragraph>
<paragraph line="21" number="786"><bold>Saññaṃ pariññā</bold>ti gāthāya pana ayaṃ saṅkhepattho – na kevalañca <pageBreak edition="P" number="2.0518" /> phassameva, apica kho pana kāmasaññādibhedaṃ <bold>saññampi,</bold> saññānusārena vā pubbe vuttanayeneva nāmarūpaṃ tīhi pariññāhi parijānitvā imāya paṭipadāya catubbidhampi <bold>vitareyya oghaṃ,</bold> tato so tiṇṇogho taṇhādiṭṭhi<bold>pariggahesu</bold> taṇhādiṭṭhilepappahānena <bold>nopalitto</bold> khīṇāsava<bold>muni</bold> rāgādisallānaṃ abbūḷhattā <bold>abbūḷhasallo</bold> sativepullappattiyā <bold>appamatto caraṃ,</bold> pubbabhāge vā appamatto caraṃ tena appamādacārena abbūḷhasallo hutvā sakaparattabhāvādibhedaṃ <bold>nāsīsatī lokamimaṃ parañca,</bold> aññadatthu carimacittanirodhā nirupādāno jātavedova parinibbātīti arahattanikūṭena desanaṃ niṭṭhāpesi dhammanettiṭṭhapanameva karonto, na uttariṃ imāya desanāya maggaṃ vā phalaṃ vā uppādesi khīṇāsavassa desitattāti.</paragraph>
<centered line="22">Paramatthajotikāya khuddaka-aṭṭhakathāya</centered>
<centered line="23">Suttanipāta-aṭṭhakathāya guhaṭṭhakasuttavaṇṇanā niṭṭhitā.</centered>
<subhead line="24">3. Duṭṭhaṭṭhakasuttavaṇṇanā</subhead>
<paragraph line="25" number="787"><bold>Vadanti</bold><pageBreak edition="V" number="2.0214" /><pageBreak edition="M" number="2.0235" /><bold>ve duṭṭhamanāpī</bold>ti duṭṭhaṭṭhakasuttaṃ. Kā uppatti? Ādigāthāya tāva uppatti – munisuttanayena bhagavato bhikkhusaṅghassa ca uppannalābhasakkāraṃ asahamānā titthiyā sundariṃ paribbājikaṃ uyyojesuṃ. Sā kira janapadakalyāṇī setavatthaparibbājikāva ahosi. Sā sunhātā sunivatthā mālāgandhavilepanavibhūsitā bhagavato dhammaṃ sutvā sāvatthivāsīnaṃ jetavanato nikkhamanavelāya sāvatthito nikkhamitvā jetavanābhimukhī gacchati. Manussehi ca ‘‘kuhiṃ gacchasī’’ti pucchitā ‘‘samaṇaṃ gotamaṃ sāvake cassa ramayituṃ gacchāmī’’ti vatvā jetavanadvārakoṭṭhake vicaritvā jetavanadvārakoṭṭhake pidahite nagaraṃ pavisitvā pabhāte puna jetavanaṃ gantvā gandhakuṭisamīpe pupphāni vicinantī viya carati <pageBreak edition="P" number="2.0519" />. Buddhupaṭṭhānaṃ āgatehi ca manussehi ‘‘kimatthaṃ āgatāsī’’ti pucchitā yaṃkiñcideva bhaṇati. Evaṃ aḍḍhamāsamatte vītikkante titthiyā taṃ jīvitā voropetvā parikhātaṭe nikkhipitvā pabhāte ‘‘sundariṃ na passāmā’’ti kolāhalaṃ katvā rañño ca ārocetvā tena anuññātā jetavanaṃ pavisitvā vicinantā viya taṃ nikkhittaṭṭhānā uddharitvā mañcakaṃ āropetvā nagaraṃ abhiharitvā upakkosaṃ akaṃsu. Sabbaṃ pāḷiyaṃ (udā. 38) āgatanayeneva veditabbaṃ.</paragraph>
<paragraph line="26">Bhagavā taṃ divasaṃ paccūsasamaye buddhacakkhunā lokaṃ volokento ‘‘titthiyā ajja ayasaṃ uppādessantī’’ti ñatvā ‘‘tesaṃ saddahitvā mādise cittaṃ pakopetvā mahājano apāyābhimukho mā ahosī’’ti gandhakuṭidvāraṃ pidahitvā antogandhakuṭiyaṃyeva acchi, na nagaraṃ piṇḍāya pāvisi. Bhikkhū pana dvāraṃ pidahitaṃ disvā pubbasadisameva pavisiṃsu. Manussā bhikkhū disvā nānappakārehi akkosiṃsu. Atha āyasmā ānando bhagavato taṃ pavattiṃ ārocetvā ‘‘titthiyehi, bhante, mahāayaso uppādito, na sakkā idha vasituṃ, vipulo jambudīpo, aññattha gacchāmā’’ti āha. Tatthapi ayase uṭṭhite kuhiṃ gamissasi ānandāti? ‘‘Aññaṃ nagaraṃ bhagavā’’ti. Atha bhagavā ‘‘āgamehi, ānanda, sattāhamevāyaṃ saddo bhavissati, sattāhaccayena yehi ayaso <pageBreak edition="M" number="2.0236" /> kato, tesaṃyeva upari patissatī’’ti vatvā ānandattherassa dhammadesanatthaṃ <bold>‘‘vadanti ve’’</bold>ti imaṃ gāthamabhāsi.</paragraph>
<paragraph line="27">Tattha <pageBreak edition="V" number="2.0215" /><bold>vadantī</bold>ti bhagavantaṃ bhikkhusaṅghañca upavadanti. <bold>Duṭṭhamanāpi eke athopi ve saccamanā</bold>ti ekacce duṭṭhacittā, ekacce tathasaññinopi hutvā, titthiyā duṭṭhacittā, ye tesaṃ vacanaṃ sutvā saddahiṃsu, te saccamanāti adhippāyo. <bold>Vādañca jāta</bold>nti etaṃ akkosavādaṃ <pageBreak edition="P" number="2.0520" /> uppannaṃ. <bold>Muni no upetī</bold>ti akārakatāya ca akuppanatāya ca buddhamuni na upeti. <bold>Tasmā munī natthi khilo kuhiñcī</bold>ti tena kāraṇena ayaṃ muni rāgādikhilehi natthi khilo kuhiñcīti veditabbo.</paragraph>
<paragraph line="28" number="788"> Imañca gāthaṃ vatvā bhagavā ānandattheraṃ pucchi, ‘‘evaṃ khuṃsetvā vambhetvā vuccamānā bhikkhū, ānanda, kiṃ vadantī’’ti. Na kiñci bhagavāti. ‘‘Na, ānanda, ‘ahaṃ sīlavā’ti sabbattha tuṇhī bhavitabbaṃ, loke hi nābhāsamānaṃ jānanti missaṃ bālehi paṇḍita’’nti vatvā, ‘‘bhikkhū, ānanda, te manusse evaṃ paṭicodentū’’ti dhammadesanatthāya ‘‘abhūtavādī nirayaṃ upetī’’ti imaṃ gāthamabhāsi. Thero taṃ uggahetvā bhikkhū āha – ‘‘manussā tumhehi imāya gāthāya paṭicodetabbā’’ti. Bhikkhū tathā akaṃsu. Paṇḍitamanussā tuṇhī ahesuṃ. Rājāpi rājapurise sabbato pesetvā yesaṃ dhuttānaṃ lañjaṃ datvā titthiyā taṃ mārāpesuṃ, te gahetvā niggayha taṃ pavattiṃ ñatvā titthiye paribhāsi. Manussāpi titthiye disvā leḍḍunā paharanti, paṃsunā okiranti ‘‘bhagavato ayasaṃ uppādesu’’nti. Ānandatthero taṃ disvā bhagavato ārocesi, bhagavā therassa imaṃ gāthamabhāsi <bold>‘‘sakañhi diṭṭhiṃ…pe… vadeyyā’’</bold>ti.</paragraph>
<paragraph line="29">Tassattho – yāyaṃ diṭṭhi titthiyajanassa ‘‘sundariṃ māretvā samaṇānaṃ sakyaputtiyānaṃ avaṇṇaṃ pakāsetvā etenupāyena laddhaṃ sakkāraṃ sādiyissāmā’’ti, so taṃ diṭṭhiṃ kathaṃ atikkameyya, atha kho so ayaso tameva titthiyajanaṃ paccāgato taṃ diṭṭhiṃ accetuṃ asakkontaṃ. Yo vā sassatādivādī, sopi <bold>sakaṃ diṭṭhiṃ kathaṃ accayeyya</bold> tena <bold>diṭṭhicchandena anunīto</bold> tāya ca <bold>diṭṭhiruciyā niviṭṭho,</bold> apica kho pana <bold>sayaṃ samattāni</bold><pageBreak edition="M" number="2.0237" /><bold>pakubbamāno</bold> attanāva paripuṇṇāni tāni diṭṭhigatāni karonto <bold>yathā jāneyya, tatheva vadeyyā</bold>ti.</paragraph>
<paragraph line="30" number="789"> Atha rājā sattāhaccayena taṃ kuṇapaṃ chaḍḍāpetvā sāyanhasamayaṃ <pageBreak edition="P" number="2.0521" /> vihāraṃ gantvā bhagavantaṃ abhivādetvā āha – ‘‘nanu, bhante, īdise ayase uppanne mayhampi ārocetabbaṃ siyā’’ti. Evaṃ vutte bhagavā, ‘‘na, mahārāja, ‘ahaṃ sīlavā guṇasampanno’ti paresaṃ ārocetuṃ <pageBreak edition="V" number="2.0216" /> ariyānaṃ patirūpa’’nti vatvā tassā aṭṭhuppattiyaṃ <bold>‘‘yo attano sīlavatānī’’</bold>ti avasesagāthāyo abhāsi.</paragraph>
<paragraph line="31">Tattha <bold>sīlavatānī</bold>ti pātimokkhādīni sīlāni āraññikādīni dhutaṅgavatāni ca. <bold>Anānupuṭṭho</bold>ti apucchito. <bold>Pāvā</bold>ti vadati. <bold>Anariyadhammaṃ kusalā tamāhu, yo ātumānaṃ sayameva pāvā</bold>ti yo evaṃ attānaṃ sayameva vadati, tassa taṃ vādaṃ ‘‘anariyadhammo eso’’ti kusalā evaṃ kathenti.</paragraph>
<paragraph line="32" number="790"><bold>Santo</bold>ti rāgādikilesavūpasamena santo, tathā <bold>abhinibbutatto. Itihanti sīlesu akatthamāno</bold>ti ‘‘ahamasmi sīlasampanno’’tiādinā nayena iti sīlesu akatthamāno, sīlanimittaṃ attūpanāyikaṃ vācaṃ abhāsamānoti vuttaṃ hoti. <bold>Tamariyadhammaṃ kusalā vadantī</bold>ti tassa taṃ akatthanaṃ ‘‘ariyadhammo eso’’ti buddhādayo khandhādikusalā vadanti. <bold>Yassussadā natthi kuhiñci loke</bold>ti yassa khīṇāsavassa rāgādayo satta ussadā kuhiñci loke natthi, tassa taṃ akatthanaṃ ‘‘ariyadhammo eso’’ti evaṃ kusalā vadantīti sambandho.</paragraph>
<paragraph line="33" number="791"> Evaṃ khīṇāsavapaṭipattiṃ dassetvā idāni diṭṭhigatikānaṃ titthiyānaṃ paṭipattiṃ rañño dassento āha – <bold>‘‘pakappitā saṅkhatā’’</bold>ti. Tattha <bold>pakappitā</bold>ti parikappitā. <bold>Saṅkhatā</bold>ti paccayābhisaṅkhatā. <bold>Yassā</bold>ti yassa kassaci diṭṭhigatikassa. <bold>Dhammā</bold>ti diṭṭhiyo. <bold>Purakkhatā</bold>ti purato katā. <bold>Santī</bold>ti saṃvijjanti. <bold>Avīvadātā</bold>ti avodātā. <bold>Yadattani passati ānisaṃsaṃ, taṃ nissito kuppapaṭiccasanti</bold>nti yassete diṭṭhidhammā purakkhatā avodātā santi, so evaṃvidho yasmā attani tassā diṭṭhiyā diṭṭhidhammikañca <pageBreak edition="M" number="2.0238" /><pageBreak edition="P" number="2.0522" /> sakkārādiṃ, samparāyikañca gativisesādiṃ ānisaṃsaṃ passati, tasmā tañca ānisaṃsaṃ, tañca kuppatāya ca paṭiccasamuppannatāya ca sammutisantitāya ca kuppapaṭiccasantisaṅkhātaṃ diṭṭhiṃ nissitova hoti, so tannissitattā attānaṃ vā ukkaṃseyya pare vā vambheyya abhūtehipi guṇadosehi.</paragraph>
<paragraph line="34" number="792"> Evaṃ nissitena ca <bold>diṭṭhīnivesā…pe… ādiyatī ca dhamma</bold>nti. Tattha <bold>diṭṭhīnivesā</bold>ti idaṃsaccābhinivesasaṅkhātāni diṭṭhinivesanāni. <bold>Na hi svātivattā</bold>ti sukhena ativattitabbā na honti. <bold>Dhammesu niccheyya samuggahīta</bold>nti dvāsaṭṭhidiṭṭhidhammesu taṃ taṃ samuggahitaṃ abhiniviṭṭhaṃ dhammaṃ nicchinitvā pavattattā diṭṭhinivesā na hi svātivattāti vuttaṃ hoti. <bold>Tasmā naro tesu nivesanesu, nirassatī ādiyatī ca dhamma</bold>nti yasmā na hi svātivattā <pageBreak edition="V" number="2.0217" />, tasmā naro tesuyeva diṭṭhinivesanesu ajasīlagosīlakukkurasīlapañcātapamaruppapātaukkuṭikappadhānakaṇṭakāpassayādibhedaṃ satthāradhammakkhānagaṇādibhedañca taṃ taṃ dhammaṃ nirassati ca ādiyati ca jahati ca gaṇhāti ca vanamakkaṭo viya taṃ taṃ sākhanti vuttaṃ hoti. Evaṃ nirassanto ca ādiyanto ca anavaṭṭhitacittattā asantehipi guṇadosehi attano vā parassa vā yasāyasaṃ uppādeyya.</paragraph>
<paragraph line="35" number="793"> Yo panāyaṃ sabbadiṭṭhigatādidosadhunanāya paññāya samannāgatattā dhono, tassa <bold>dhonassa hi…pe… anūpayo so</bold>. Kiṃ vuttaṃ hoti? Dhonadhammasamannāgamā <bold>dhonassa</bold> dhutasabbapāpassa arahato <bold>katthaci loke</bold> tesu tesu <bold>bhavesu pakappitā diṭṭhi natthi,</bold> so tassā diṭṭhiyā abhāvena, yāya ca attanā kataṃ pāpakammaṃ paṭicchādentā titthiyā māyāya mānena vā etaṃ agatiṃ gacchanti, tampi <bold>māyañca mānañca pahāya dhono</bold> rāgādīnaṃ dosānaṃ <bold>kena gaccheyya,</bold> diṭṭhadhamme samparāye vā nirayādīsu gativisesesu kena saṅkhaṃ gaccheyya, <bold>anūpayo so,</bold> so hi taṇhādiṭṭhiupayānaṃ dvinnaṃ abhāvena anūpayoti.</paragraph>
<paragraph line="36" number="794"> Yo pana tesaṃ <pageBreak edition="P" number="2.0523" /> dvinnaṃ bhāvena upayo hoti, so <bold>upayo hi…pe… diṭṭhimidheva sabba</bold>nti. Tattha <bold>upayo</bold>ti taṇhādiṭṭhinissito. <bold>Dhammesu upeti vāda</bold>nti ‘‘ratto’’ti vā ‘‘duṭṭho’’ti vā evaṃ tesu <pageBreak edition="M" number="2.0239" /> tesu dhammesu upeti vādaṃ. <bold>Anūpayaṃ kena kathaṃ vadeyyā</bold>ti taṇhādiṭṭhipahānena anūpayaṃ khīṇāsavaṃ kena rāgena vā dosena vā kathaṃ ‘‘ratto’’ti vā ‘‘duṭṭho’’ti vā vadeyya, evaṃ anupavajjo ca so kiṃ titthiyā viya katapaṭicchādako bhavissatīti adhippāyo. <bold>Attā nirattā na hi tassa atthī</bold>ti tassa hi attadiṭṭhi vā ucchedadiṭṭhi vā natthi, gahaṇaṃ muñcanaṃ vāpi attanirattasaññitaṃ natthi. Kiṃkāraṇā natthīti ce? <bold>Adhosi so diṭṭhimidheva sabbaṃ,</bold> yasmā so idheva attabhāve ñāṇavātena sabbaṃ diṭṭhigataṃ adhosi, pajahi, vinodesīti arahattanikūṭena desanaṃ niṭṭhāpesi. Taṃ sutvā rājā attamano bhagavantaṃ abhivādetvā pakkāmīti.</paragraph>
<centered line="37">Paramatthajotikāya khuddaka-aṭṭhakathāya</centered>
<centered line="38">Suttanipāta-aṭṭhakathāya duṭṭhaṭṭhakasuttavaṇṇanā niṭṭhitā.</centered>
<subhead line="39">4. Suddhaṭṭhakasuttavaṇṇanā</subhead>
<paragraph line="40" number="795"><bold>Passāmi</bold><pageBreak edition="V" number="2.0218" /><bold>suddha</bold>nti suddhaṭṭhakasuttaṃ. Kā uppatti? Atīte kira kassapassa bhagavato kāle bārāṇasivāsī aññataro kuṭumbiko pañcahi sakaṭasatehi paccantajanapadaṃ agamāsi bhaṇḍaggahaṇatthaṃ. Tattha vanacarakena saddhiṃ mittaṃ katvā tassa paṇṇākāraṃ datvā pucchi – ‘‘kacci, te samma, candanasāraṃ diṭṭhapubba’’nti? ‘‘Āma sāmī’’ti ca vutte teneva saddhiṃ candanavanaṃ pavisitvā sabbasakaṭāni candanasārassa pūretvā tampi vanacarakaṃ ‘‘yadā, samma, bārāṇasiṃ āgacchasi, tadā candanasāraṃ gahetvā āgaccheyyāsī’’ti vatvā bārāṇasiṃyeva agamāsi. Athāparena samayena sopi vanacarako candanasāraṃ gahetvā tassa gharaṃ agamāsi. So taṃ disvā sabbaṃ paṭisanthāraṃ katvā sāyanhasamaye candanasāraṃ pisāpetvā samuggaṃ pūretvā ‘‘gaccha, samma, nhāyitvā āgacchā’’ti attano purisena saddhiṃ nhānatitthaṃ <pageBreak edition="P" number="2.0524" /> pesesi. Tena ca samayena bārāṇasiyaṃ ussavo hoti. Atha bārāṇasivāsino pātova dānaṃ <pageBreak edition="M" number="2.0240" /> datvā sāyaṃ suddhavatthanivatthā mālāgandhādīni gahetvā kassapassa bhagavato mahācetiyaṃ vandituṃ gacchanti. So vanacarako te disvā ‘‘mahājano kuhiṃ gacchatī’’ti pucchi. ‘‘Vihāraṃ cetiyavandanatthāyā’’ti ca sutvā sayampi agamāsi. Tattha manusse haritālamanosilādīhi nānappakārehi cetiye pūjaṃ karonte disvā kiñci citraṃ kātuṃ ajānanto taṃ candanaṃ gahetvā mahācetiye suvaṇṇiṭṭhakānaṃ. Upari kaṃsapātimattaṃ maṇḍalaṃ akāsi. Atha tattha sūriyuggamanavelāyaṃ sūriyarasmiyo uṭṭhahiṃsu. So taṃ disvā pasīdi, patthanañca akāsi ‘‘yattha yattha nibbattāmi, īdisā me rasmiyo ure uṭṭhahantū’’ti. So kālaṃ katvā tāvatiṃsesu nibbatti. Tassa ure rasmiyo uṭṭhahiṃsu, candamaṇḍalaṃ viyassa uramaṇḍalaṃ virocati, ‘‘candābho devaputto’’tveva ca naṃ sañjāniṃsu.</paragraph>
<paragraph line="41">So tāya sampattiyā chasu devalokesu anulomapaṭilomato ekaṃ buddhantaraṃ khepetvā amhākaṃ bhagavati uppanne sāvatthiyaṃ brāhmaṇamahāsālakule nibbatti, tathevassa ure candamaṇḍalasadisaṃ rasmimaṇḍalaṃ ahosi. Nāmakaraṇadivase cassa maṅgalaṃ katvā brāhmaṇā taṃ maṇḍalaṃ disvā ‘‘dhaññapuññalakkhaṇo ayaṃ kumāro’’ti vimhitā ‘‘candābho’’ tveva nāmaṃ akaṃsu. Taṃ vayappattaṃ brāhmaṇā gahetvā alaṅkaritvā rattakañcukaṃ pārupāpetvā rathe āropetvā ‘‘mahābrahmā <pageBreak edition="V" number="2.0219" /> aya’’nti pūjetvā ‘‘yo candābhaṃ passati, so yasadhanādīni labhati, samparāyañca saggaṃ gacchatī’’ti ugghosentā gāmanigamarājadhānīsu āhiṇḍanti. Gatagataṭṭhāne manussā ‘‘esa kira bho <pageBreak edition="P" number="2.0525" /> candābho nāma, yo etaṃ passati, so yasadhanasaggādīni labhatī’’ti uparūpari āgacchanti, sakalajambudīpo cali. Brāhmaṇā tucchahatthakānaṃ āgatānaṃ na dassenti, sataṃ vā sahassaṃ vā gahetvā āgatānameva dassenti. Evaṃ candābhaṃ gahetvā anuvicarantā brāhmaṇā kamena sāvatthiṃ anuppattā.</paragraph>
<paragraph line="42">Tena ca samayena bhagavā pavattitavaradhammacakko anupubbena sāvatthiṃ āgantvā sāvatthiyaṃ viharati jetavane bahujanahitāya dhammaṃ desento. Atha candābho sāvatthiṃ patvā samuddapakkhantakunnadī viya apākaṭo ahosi, candābhoti bhaṇantopi natthi. So sāyanhasamaye mahājanakāyaṃ <pageBreak edition="M" number="2.0241" /> mālāgandhādīni ādāya jetavanābhimukhaṃ gacchantaṃ disvā ‘‘kuhiṃ gacchathā’’ti pucchi. ‘‘Buddho loke uppanno, so bahujanahitāya dhammaṃ deseti, taṃ sotuṃ jetavanaṃ gacchāmā’’ti ca tesaṃ vacanaṃ sutvā sopi brāhmaṇagaṇaparivuto tattheva agamāsi. Bhagavā ca tasmiṃ samaye dhammasabhāyaṃ varabuddhāsane nisinnova hoti. Candābho bhagavantaṃ upasaṅkamma madhurapaṭisanthāraṃ katvā ekamantaṃ nisīdi, tāvadeva cassa so āloko antarahito. Buddhālokassa hi samīpe asītihatthabbhantare añño āloko nābhibhoti. So ‘‘āloko me naṭṭho’’ti nisīditvāva uṭṭhāsi, uṭṭhahitvā ca gantumāraddho. Atha naṃ aññataro puriso āha – ‘‘kiṃ bho candābha, samaṇassa gotamassa bhīto gacchasī’’ti. Nāhaṃ bhīto gacchāmi, apica me imassa tejena āloko na sampajjatīti punadeva bhagavato purato nisīditvā pādatalā paṭṭhāya yāva kesaggā rūparaṃsilakkhaṇādisampattiṃ disvā ‘‘mahesakkho samaṇo gotamo, mama ure appamattako āloko uṭṭhito, tāvatakenapi maṃ gahetvā brāhmaṇā sakalajambudīpaṃ vicaranti. Evaṃ varalakkhaṇasampattisamannāgatassa samaṇassa gotamassa neva māno uppanno, addhā ayaṃ anomaguṇasamannāgato bhavissati satthā devamanussāna’’nti ativiya pasannacitto bhagavantaṃ vanditvā <pageBreak edition="P" number="2.0526" /> pabbajjaṃ yāci. Bhagavā aññataraṃ theraṃ āṇāpesi – ‘‘pabbājehi na’’nti. So taṃ pabbājetvā tacapañcakakammaṭṭhānaṃ ācikkhi. So vipassanaṃ ārabhitvā na cireneva arahattaṃ patvā ‘‘candābhatthero’’ti vissuto ahosi. Taṃ ārabbha bhikkhū kathaṃ samuṭṭhāpesuṃ ‘‘kiṃ nu kho, āvuso, ye candābhaṃ addasaṃsu. Te yasaṃ vā dhanaṃ vā labhiṃsu, saggaṃ vā gacchiṃsu, visuddhiṃ vā pāpuṇiṃsu tena cakkhudvārikarūpadassanenā’’ti. Bhagavā tassaṃ aṭṭhuppattiyaṃ imaṃ suttamabhāsi.</paragraph>
<paragraph line="43">Tattha <pageBreak edition="V" number="2.0220" /> paṭhamagāthāya tāvattho – na, bhikkhave, evarūpena dassanena suddhi hoti. Apica kho kilesamalinattā asuddhaṃ, kilesarogānaṃ avigamā sarogameva candābhaṃ brāhmaṇaṃ aññaṃ vā evarūpaṃ disvā diṭṭhigatiko bālo abhijānāti <bold>‘‘passāmi suddhaṃ paramaṃ arogaṃ,</bold> tena ca diṭṭhisaṅkhātena dassanena <bold>saṃsuddhi narassa hotī’’</bold>ti, so evaṃ abhijānanto taṃ dassanaṃ <bold>‘‘parama’’nti ñatvā</bold> tasmiṃ dassane <bold>suddhānupassī</bold> samāno <pageBreak edition="M" number="2.0242" /> taṃ dassanaṃ ‘‘maggañāṇa’’nti <bold>pacceti</bold>. Taṃ pana maggañāṇaṃ na hoti. Tenāha – <bold>‘‘diṭṭhena ce suddhī’’</bold>ti dutiyagāthaṃ.</paragraph>
<paragraph line="44" number="796"> Tassattho – tena rūpadassanasaṅkhātena <bold>diṭṭhena</bold> yadi kilesa<bold>suddhi narassa hoti</bold>. Tena vā <bold>ñāṇena so</bold> yadi jātiādi<bold>dukkhaṃ pajahāti</bold>. Evaṃ sante ariyamaggato <bold>aññena</bold> asuddhimaggeneva <bold>so sujjhati,</bold> rāgādīhi upadhīhi saupadhiko eva samāno sujjhatīti āpannaṃ hoti, na ca evaṃvidho sujjhati. Tasmā <bold>diṭṭhī hi naṃ pāva tathā vadānaṃ,</bold> sā naṃ diṭṭhiyeva ‘‘micchādiṭṭhiko aya’’nti katheti diṭṭhianurūpaṃ ‘‘sassato loko’’tiādinā nayena tathā tathā vadanti.</paragraph>
<paragraph line="45" number="797"><bold>Na brāhmaṇo</bold>ti tatiyagāthā. Tassattho – yo pana bāhitapāpattā <bold>brāhmaṇo</bold> hoti, so maggena adhigatāsavakkhayo khīṇāsavabrāhmaṇo ariyamaggañāṇato aññena abhimaṅgalasammatarūpasaṅkhāte <pageBreak edition="P" number="2.0527" /><bold>diṭṭhe</bold> tathāvidhasaddasaṅkhāte <bold>sute</bold> avītikkamasaṅkhāte <bold>sīle</bold> hatthivatādibhede <bold>vate</bold> pathaviādibhede <bold>mute</bold> ca uppannena micchāñāṇena <bold>suddhiṃ na āha</bold>. Sesamassa brāhmaṇassa vaṇṇabhaṇanatthaṃ vuttaṃ. So hi tedhātuka<bold>puññe</bold> sabbasmiñca <bold>pāpe anūpalitto,</bold> tassa pahīnattā attadiṭṭhiyā yassa kassaci vā gahaṇassa pahīnattā <bold>attañjaho,</bold> puññābhisaṅkhārādīnaṃ akaraṇato <bold>nayidha pakubbamāno</bold>ti vuccati. Tasmā naṃ evaṃ pasaṃsanto āha. Sabbasseva cassa purimapādena sambandho veditabbo – puññe ca pāpe ca anūpalitto, attañjaho nayidha pakubbamāno, na brāhmaṇo aññato suddhimāhāti.</paragraph>
<paragraph line="46" number="798"> Evaṃ na brāhmaṇo aññato suddhimāhāti vatvā idāni ye diṭṭhigatikā aññato suddhiṃ bruvanti, tesaṃ tassā diṭṭhiyā anibbāhakabhāvaṃ dassento <bold>‘‘purimaṃ pahāyā’’</bold>ti gāthamāha. Tassattho – te hi aññato suddhivādā samānāpi yassā diṭṭhiyā appahīnattā gahaṇamuñcanaṃ hoti. Tāya <bold>purimaṃ</bold> satthārādiṃ <bold>pahāya aparaṃ</bold> nissitā <bold>ejā</bold>saṅkhātāya taṇhāya <bold>anugatā</bold> abhibhūtā rāgādibhedaṃ <bold>na taranti saṅgaṃ,</bold> tañca atarantā taṃ taṃ dhammaṃ uggaṇhanti ca <bold>nirassajanti</bold> ca makkaṭova <bold>sākha</bold>nti.</paragraph>
<paragraph line="47" number="799"> Pañcamagāthāya <pageBreak edition="V" number="2.0221" /><pageBreak edition="M" number="2.0243" /> sambandho – yo ca so ‘‘diṭṭhī hi naṃ pāva tathā vadāna’’nti vutto, so sayaṃ samādāyāti. Tattha <bold>saya</bold>nti sāmaṃ. <bold>Samādāyā</bold>ti gahetvā. <bold>Vatānī</bold>ti hatthivatādīni. <bold>Uccāvaca</bold>nti aparāparaṃ hīnapaṇītaṃ vā satthārato satthārādiṃ. <bold>Saññasatto</bold>ti kāmasaññādīsu laggo. <bold>Vidvā ca vedehi samecca dhamma</bold>nti paramatthavidvā ca arahā catūhi maggañāṇavedehi catusaccadhammaṃ abhisameccāti. Sesaṃ pākaṭameva.</paragraph>
<paragraph line="48" number="800"><bold>Sa sabbadhammesu visenibhūto, yaṃ</bold><pageBreak edition="P" number="2.0528" /><bold>kiñci diṭṭhaṃva sutaṃ mutaṃ vā</bold>ti so<bold></bold>bhūripañño khīṇāsavo yaṃ kiñci diṭṭhaṃ vā sutaṃ vā mutaṃ vā tesu sabbadhammesu mārasenaṃ vināsetvā ṭhitabhāvena visenibhūto. <bold>Tamevadassi</bold>nti taṃ evaṃ visuddhadassiṃ.<bold> Vivaṭaṃ caranta</bold>nti<bold></bold>taṇhacchadanādivigamena vivaṭaṃ hutvā carantaṃ. <bold>Kenīdha lokasmiṃ vikappayeyyā</bold>ti kena idha loke taṇhākappena vā diṭṭhikappena vā koci vikappeyya, tesaṃ vā pahīnattā rāgādinā pubbe vuttenāti.</paragraph>
<paragraph line="49" number="801"><bold>Na kappayantī</bold>ti gāthāya sambandho attho ca – kiñca bhiyyo? Te hi tādisā santo dvinnaṃ kappānaṃ purekkhārānañca kenaci <bold>na kappayanti na purekkharonti,</bold> paramatthaaccantasuddhiadhigatattā anaccantasuddhiṃyeva akiriyasassatadiṭṭhiṃ <bold>accanta suddhīti na te vadanti. Ādānaganthaṃ gathitaṃ visajjā</bold>ti catubbidhampi rūpādīnaṃ ādāyakattā ādānaganthaṃ attano cittasantāne gathitaṃ baddhaṃ ariyamaggasatthena visajja chinditvā. Sesaṃ pākaṭameva.</paragraph>
<paragraph line="50" number="802"><bold>Sīmātigo</bold>ti gāthā ekapuggalādhiṭṭhānāya desanāya vuttā. Pubbasadiso eva panassā sambandho, so evaṃ atthavaṇṇanāya saddhiṃ veditabbo – kiñca bhiyyo so īdiso bhūripañño catunnaṃ kilesasīmānaṃ atītattā <bold>sīmātigo</bold> bāhitapāpattā ca <bold>brāhmaṇo,</bold> itthambhūtassa ca <bold>tassa natthi</bold> paracittapubbenivāsañāṇehi <bold>ñatvā vā</bold> maṃsacakkhudibbacakkhūhi <bold>disvā vā</bold> kiñci <bold>samuggahītaṃ,</bold> abhiniviṭṭhanti vuttaṃ hoti. So ca kāmarāgābhāvato <bold>na rāgarāgī,</bold> rūpārūparāgābhāvato <bold>na virāgaratto</bold><pageBreak edition="M" number="2.0244" />. Yato evaṃvidhassa ‘‘idaṃ para’’nti kiñci <bold>idha uggahitaṃ natthī</bold>ti arahattanikūṭena desanaṃ niṭṭhāpesi.</paragraph>
<centered line="51">Paramatthajotikāya khuddaka-aṭṭhakathāya</centered>
<centered line="52">Suttanipāta-aṭṭhakathāya suddhaṭṭhakasuttavaṇṇanā niṭṭhitā.</centered>
<subhead line="53">5. Paramaṭṭhakasuttavaṇṇanā</subhead>
<paragraph line="54" number="803"><bold>Paramanti</bold><pageBreak edition="V" number="2.0222" /><pageBreak edition="P" number="2.0529" /><bold>diṭṭhīsū</bold>ti paramaṭṭhakasuttaṃ. Kā uppatti? Bhagavati kira sāvatthiyaṃ viharante nānātitthiyā sannipatitvā attano attano diṭṭhiṃ dīpentā ‘‘idaṃ paramaṃ, idaṃ parama’’nti kalahaṃ katvā rañño ārocesuṃ. Rājā sambahule jaccandhe sannipātāpetvā ‘‘imesaṃ hatthiṃ dassethā’’ti āṇāpesi. Rājapurisā andhe sannipātāpetvā hatthiṃ purato sayāpetvā ‘‘passathā’’ti āhaṃsu. Te hatthissa ekamekaṃ aṅgaṃ parāmasiṃsu. Tato raññā ‘‘kīdiso, bhaṇe, hatthī’’ti puṭṭho yo soṇḍaṃ parāmasi, so ‘‘seyyathāpi, mahārāja, naṅgalīsā’’ti bhaṇi. Ye dantādīni parāmasiṃsu, te itaraṃ ‘‘mā bho rañño purato musā bhaṇī’’ti paribhāsitvā ‘‘seyyathāpi, mahārāja, bhittikhilo’’tiādīni āhaṃsu. Rājā taṃ sabbaṃ sutvā ‘‘īdiso tumhākaṃ samayo’’ti titthiye uyyojesi. Aññataro piṇḍacāriko taṃ pavattiṃ ñatvā bhagavato ārocesi. Bhagavā tassaṃ aṭṭhuppattiyaṃ bhikkhū āmantetvā ‘‘yathā, bhikkhave, jaccandhā hatthiṃ ajānantā taṃ taṃ aṅgaṃ parāmasitvā vivadiṃsu, evaṃ titthiyā vimokkhantikadhammaṃ ajānantā taṃ taṃ diṭṭhiṃ parāmasitvā vivadantī’’ti vatvā dhammadesanatthaṃ imaṃ suttamabhāsi.</paragraph>
<paragraph line="55">Tattha <bold>parama</bold>nti <bold>diṭṭhīsu paribbasāno</bold>ti ‘‘idaṃ parama’’nti gahetvā sakāya sakāya diṭṭhiyā vasamāno. <bold>Yaduttari kurute</bold>ti yaṃ attano satthārādiṃ seṭṭhaṃ karoti. <bold>Hīnāti aññe tato sabbamāhā</bold>ti taṃ attano satthārādiṃ ṭhapetvā tato aññe sabbe ‘‘hīnā ime’’ti āha. <bold>Tasmā vivādāni avītivatto</bold>ti tena kāraṇena so diṭṭhikalahe avītivattova hoti.</paragraph>
<paragraph line="56" number="804"> Dutiyagāthāya <pageBreak edition="M" number="2.0245" /> attho – evaṃ avītivatto ca yaṃ <bold>diṭṭhe sute sīlavate mute</bold>ti etesu vatthūsu uppannadiṭṭhisaṅkhāte <bold>attani</bold> pubbe vuttappakāraṃ <bold>ānisaṃsaṃ passati</bold>. Tadeva so tattha sakāya diṭṭhiyā ānisaṃsaṃ ‘‘idaṃ seṭṭha’’nti <pageBreak edition="P" number="2.0530" /> abhinivisitvā <bold>aññaṃ sabbaṃ</bold> parasatthārādikaṃ <bold>nihīnato passati</bold>.</paragraph>
<paragraph line="57" number="805"> Tatiyagāthāya attho – evaṃ passato cassa <bold>yaṃ</bold> attano satthārādiṃ <bold>nissito aññaṃ</bold> parasatthārādiṃ <bold>hīnaṃ passati taṃ</bold> pana dassanaṃ <bold>ganthameva kusalā vadanti,</bold> bandhananti vuttaṃ hoti <pageBreak edition="V" number="2.0223" />. Yasmā etadeva, <bold>tasmā hi diṭṭhaṃva sutaṃ mutaṃ vā sīlabbataṃ bhikkhu na nissayeyya,</bold> nābhiniveseyyāti vuttaṃ hoti.</paragraph>
<paragraph line="58" number="806"> Catutthagāthāya attho – na kevalaṃ diṭṭhasutādiṃ na nissayeyya, apica kho pana asañjātaṃ uparūpari <bold>diṭṭhimpi lokasmiṃ na kappayeyya,</bold> na janeyyāti vuttaṃ hoti. Kīdisaṃ? <bold>Ñāṇena vā sīlavatena vāpi,</bold> samāpattiñāṇādinā ñāṇena vā sīlavatena vā yā kappiyati, etaṃ diṭṭhiṃ na kappeyya. Na kevalañca diṭṭhiṃ na kappayeyya, apica kho pana mānenapi jātiādīhi vatthūhi <bold>samoti attānamanūpaneyya, hīno na maññetha visesi vāpī</bold>ti.</paragraph>
<paragraph line="59" number="807"> Pañcamagāthāya attho – evañhi diṭṭhiṃ akappento amaññamāno ca <bold>attaṃ pahāya anupādiyāno</bold> idha vā yaṃ pubbe gahitaṃ, taṃ pahāya aparaṃ aggaṇhanto tasmimpi vuttappakāre <bold>ñāṇe</bold> duvidhaṃ <bold>nissayaṃ no karoti</bold>. Akaronto ca <bold>sa ve viyattesu</bold> nānādiṭṭhivasena bhinnesu sattesu <bold>na vaggasārī</bold> chandādivasena agacchanadhammo hutvā dvāsaṭṭhiyā diṭṭhīsu <bold>kiñcipi diṭṭhiṃ na pacceti,</bold> na paccāgacchatīti vuttaṃ hoti.</paragraph>
<paragraph line="60" number="808-10"> Idāni yo so imāya gāthāya vutto khīṇāsavo, tassa vaṇṇabhaṇanatthaṃ <bold>‘‘yassūbhayante’’</bold>tiādikā tisso gāthāyo āha. Tattha <bold>ubhayante</bold>ti pubbe vuttaphassādibhede. <bold>Paṇidhī</bold>ti taṇhā. <bold>Bhavābhavāyā</bold>ti punappunabhavāya. <bold>Idha vā huraṃ vā</bold>ti sakattabhāvādibhede idha vā parattabhāvādibhede parattha vā. <bold>Diṭṭhe vā</bold>ti diṭṭhasuddhiyā vā. Esa nayo <pageBreak edition="M" number="2.0246" /> sutādīsu. <bold>Saññā</bold>ti saññāsamuṭṭhāpikā diṭṭhi. <bold>Dhammāpi</bold><pageBreak edition="P" number="2.0531" /><bold>tesaṃ na paṭicchitāse</bold>ti dvāsaṭṭhidiṭṭhigatadhammāpi tesaṃ ‘‘idameva saccaṃ moghamañña’’nti evaṃ na paṭicchitā. <bold>Pāraṅgato na pacceti tādī</bold>ti nibbānapāraṃ gato tena tena maggena pahīne kilese puna nāgacchati, pañcahi ca ākārehi tādī hotīti. Sesaṃ pākaṭamevāti.</paragraph>
<centered line="61">Paramatthajotikāya khuddaka-aṭṭhakathāya</centered>
<centered line="62">Suttanipāta-aṭṭhakathāya paramaṭṭhakasuttavaṇṇanā niṭṭhitā.</centered>
<subhead line="63">6. Jarāsuttavaṇṇanā</subhead>
<paragraph line="64" number="811"><bold>Appaṃ</bold><pageBreak edition="V" number="2.0224" /><bold>vata jīvita</bold>nti jarāsuttaṃ. Kā uppatti? Ekaṃ samayaṃ bhagavā sāvatthiyaṃ vassaṃ vasitvā yāni tāni buddhānaṃ sarīrārogyasampādanaṃ anuppannasikkhāpadapaññāpanaṃ veneyyadamanaṃ tathārūpāya aṭṭhuppattiyā jātakādikathanantiādīni janapadacārikānimittāni, tāni samavekkhitvā janapadacārikaṃ pakkāmi. Anupubbena cārikaṃ caramāno sāyaṃ sāketaṃ anuppatto añjanavanaṃ pāvisi. Sāketavāsino sutvā ‘‘akālo idāni bhagavantaṃ dassanāyā’’ti vibhātāya rattiyā mālāgandhādīni gahetvā bhagavato santikaṃ gantvā pūjanavandanasammodanādīni katvā parivāretvā aṭṭhaṃsu yāva bhagavato gāmappavesanavelā, atha bhagavā bhikkhusaṅghaparivuto piṇḍāya pāvisi. Taṃ aññataro sāketako brāhmaṇamahāsālo nagarā nikkhanto nagaradvāre addasa. Disvā puttasinehaṃ uppādetvā ‘‘ciradiṭṭhosi, putta, mayā’’ti paridevayamāno abhimukho agamāsi. Bhagavā bhikkhū saññāpesi – ‘‘ayaṃ, bhikkhave, brāhmaṇo yaṃ icchati, taṃ karotu, na vāretabbo’’ti.</paragraph>
<paragraph line="65">Brāhmaṇopi vacchagiddhinīva gāvī āgantvā bhagavato <pageBreak edition="P" number="2.0532" /> kāyaṃ purato ca pacchato ca dakkhiṇato ca vāmato cāti samantā āliṅgi ‘‘ciradiṭṭhosi, putta, ciraṃ vinā ahosī’’ti bhaṇanto. Yadi pana so tathā kātuṃ na labheyya, hadayaṃ phāletvā mareyya. So bhagavantaṃ avoca – ‘‘bhagavā tumhehi saddhiṃ āgatabhikkhūnaṃ ahameva bhikkhaṃ dātuṃ samattho, mameva <pageBreak edition="M" number="2.0247" /> anuggahaṃ karothā’’ti. Adhivāsesi bhagavā tuṇhībhāvena. Brāhmaṇo bhagavato pattaṃ gahetvā purato gacchanto brāhmaṇiyā pesesi – ‘‘putto me āgato, āsanaṃ paññāpetabba’’nti. Sā tathā katvā āgamanaṃ passantī ṭhitā bhagavantaṃ antaravīthiyaṃyeva disvā puttasinehaṃ uppādetvā ‘‘ciradiṭṭhosi, putta, mayā’’ti pādesu gahetvā roditvā gharaṃ atinetvā sakkaccaṃ bhojesi. Bhuttāvino brāhmaṇo pattaṃ apanāmesi. Bhagavā tesaṃ sappāyaṃ viditvā dhammaṃ desesi, desanāpariyosāne ubhopi sotāpannā ahesuṃ. Atha bhagavantaṃ yāciṃsu – ‘‘yāva, bhante, bhagavā imaṃ nagaraṃ upanissāya viharati, amhākaṃyeva ghare bhikkhā gahetabbā’’ti. Bhagavā ‘‘na buddhā evaṃ ekaṃ nibaddhaṭṭhānaṃyeva gacchantī’’ti paṭikkhipi. Te āhaṃsu – ‘‘tena hi, bhante, bhikkhusaṅghena saddhiṃ piṇḍāya caritvāpi tumhe idheva bhattakiccaṃ katvā dhammaṃ desetvā vihāraṃ gacchathā’’ti. Bhagavā tesaṃ anuggahatthāya <pageBreak edition="V" number="2.0225" /> tathā akāsi. Manussā brāhmaṇañca brāhmaṇiñca ‘‘buddhapitā buddhamātā’’ tveva vohariṃsu. Tampi kulaṃ ‘‘buddhakula’’nti nāmaṃ labhi.</paragraph>
<paragraph line="66">Ānandatthero bhagavantaṃ pucchi – ‘‘ahaṃ bhagavato mātāpitaro jānāmi, ime pana kasmā vadanti ‘ahaṃ buddhamātā ahaṃ buddhapitā’’’ti. Bhagavā āha – ‘‘nirantaraṃ me, ānanda, brāhmaṇī ca brāhmaṇo ca pañca jātisatāni mātāpitaro ahesuṃ, pañca jātisatāni mātāpitūnaṃ jeṭṭhakā, pañca jātisatāni kaniṭṭhakā. Te pubbasineheneva kathentī’’ti imañca gāthamabhāsi –</paragraph>
<gatha1 line="67">‘‘Pubbeva <pageBreak edition="P" number="2.0533" /> sannivāsena, paccuppannahitena vā;</gatha1>
<gathalast line="68">Evaṃ taṃ jāyate pemaṃ, uppalaṃva yathodake’’ti. (jā. 1.2.174);</gathalast>
<paragraph line="69">Tato bhagavā sākete yathābhirantaṃ viharitvā puna cārikaṃ caramāno sāvatthimeva agamāsi. Sopi brāhmaṇo ca brāhmaṇī ca bhikkhū upasaṅkamitvā patirūpaṃ dhammadesanaṃ sutvā sesamagge pāpuṇitvā anupādisesāya nibbānadhātuyā parinibbāyiṃsu. Nagare brāhmaṇā sannipatiṃsu ‘‘amhākaṃ <pageBreak edition="M" number="2.0248" /> ñātake sakkarissāmā’’ti. Sotāpannasakadāgāmianāgāmino upāsakāpi sannipatiṃsu upāsikāyo ca ‘‘amhākaṃ sahadhammike sakkarissāmā’’ti. Te sabbepi kambalakūṭāgāraṃ āropetvā mālāgandhādīhi pūjentā nagarā nikkhāmesuṃ.</paragraph>
<paragraph line="70">Bhagavāpi taṃ divasaṃ paccūsasamaye buddhacakkhunā lokaṃ volokento tesaṃ parinibbānabhāvaṃ ñatvā ‘‘tattha mayi gate dhammadesanaṃ sutvā bahujanassa dhammābhisamayo bhavissatī’’ti ñatvā pattacīvaramādāya sāvatthito āgantvā āḷāhanameva pāvisi. Manussā disvā ‘‘mātāpitūnaṃ sarīrakiccaṃ kātukāmo bhagavā āgato’’ti vanditvā aṭṭhaṃsu. Nāgarāpi kūṭāgāraṃ pūjentā āḷāhanaṃ ānetvā bhagavantaṃ pucchiṃsu – ‘‘gahaṭṭhaariyasāvakā kathaṃ pūjetabbā’’ti. Bhagavā ‘‘yathā asekkhā pūjiyanti, tathā pūjetabbā ime’’ti adhippāyena tesaṃ asekkhamunibhāvaṃ dīpento imaṃ gāthamāha –</paragraph>
<gatha1 line="71">‘‘Ahiṃsakā ye munayo, niccaṃ kāyena saṃvutā;</gatha1>
<gathalast line="72">Te yanti accutaṃ ṭhānaṃ, yattha gantvā na socare’’ti. (dha. pa. 225);</gathalast>
<paragraph line="73">Tañca parisaṃ oloketvā taṅkhaṇānurūpaṃ dhammaṃ desento imaṃ suttamabhāsi.</paragraph>
<paragraph line="74">Tattha <pageBreak edition="V" number="2.0226" /><bold>appaṃ vata jīvitaṃ ida</bold>nti ‘‘idaṃ vata manussānaṃ jīvitaṃ appaṃ parittaṃ ṭhitiparittatāya sarasaparittatāyā’’ti sallasuttepi vuttanayametaṃ. <bold>Oraṃ vassasatāpi miyyatī</bold>ti vassasatā oraṃ kalalādikālepi miyyati. <bold>Aticcā</bold>ti vassasataṃ atikkamitvā. <bold>Jarasāpi miyyatī</bold>ti jarāyapi miyyati.</paragraph>
<paragraph line="75" number="812-6"><bold>Mamāyite</bold>ti mamāyitavatthukāraṇā. <bold>Vinābhāvasantamevida</bold>nti <pageBreak edition="P" number="2.0534" /> santavinābhāvaṃ vijjamānavinābhāvameva idaṃ, na sakkā avinābhāvena bhavitunti vuttaṃ hoti. <bold>Māmako</bold>ti mama upāsako bhikkhu vāti saṅkhaṃ gato, buddhādīni vā vatthūni mamāyamāno. <bold>Saṅgata</bold>nti samāgataṃ diṭṭhapubbaṃ vā. <bold>Piyāyita</bold>nti piyaṃ kataṃ. <bold>Nāmaṃyevāvasissati akkheyya</bold>nti sabbaṃ rūpādidhammajātaṃ pahīyati, nāmamattameva tu avasissati ‘‘buddharakkhito, dhammarakkhito’’ti evaṃ saṅkhātuṃ kathetuṃ. <bold>Munayo</bold>ti khīṇāsavamunayo. <bold>Khemadassino</bold>ti nibbānadassino.</paragraph>
<paragraph line="76" number="817"> Sattamagāthā <pageBreak edition="M" number="2.0249" /> evaṃ maraṇabbhāhate loke anurūpapaṭipattidassanatthaṃ vuttā. Tattha <bold>patilīnacarassā</bold>ti tato tato patilīnaṃ cittaṃ katvā carantassa. <bold>Bhikkhuno</bold>ti kalyāṇaputhujjanassa sekkhassa vā. <bold>Sāmaggiyamāhu tassa</bold><bold>taṃ,</bold><bold>yo attānaṃ bhavane na dassaye</bold>ti tassetaṃ patirūpamāhu, yo evaṃpaṭipanno nirayādibhede bhavane attānaṃ na dasseyya. Evañhi so imamhā maraṇā mucceyyāti adhippāyo.</paragraph>
<paragraph line="77" number="818-20"> Idāni yo ‘‘attānaṃ bhavane na dassaye’’ti evaṃ khīṇāsavo vibhāvito, tassa vaṇṇabhaṇanatthaṃ ito parā tisso gāthāyo āha. Tattha <bold>sabbatthā</bold>ti dvādasasu āyatanesu. <bold>Yadidaṃ diṭṭhasutaṃ mutesu vā</bold>ti ettha pana yadidaṃ diṭṭhasutaṃ, ettha vā mutesu vā dhammesu evaṃ muni na upalimpatīti evaṃ sambandho veditabbo. <bold>Dhono na hi tena maññati, yadidaṃ diṭṭhasutaṃ mutesu vā</bold>ti atrāpi yadidaṃ diṭṭhasuttaṃ, tena vatthunā na maññati, mutesu vā dhammesu na maññatīti evameva sambandho veditabbo. <bold>Na hi so rajjati no virajjatī</bold>ti. Bālaputhujjanā viya na rajjati, kalyāṇaputhujjanasekkhā viya na virajjati, rāgassa pana khīṇattā ‘‘virāgo’’tveva saṅkhaṃ gacchati. Sesaṃ sabbattha pākaṭamevāti. Desanāpariyosāne caturāsītiyā pāṇasahassānaṃ dhammābhisamayo ahosīti.</paragraph>
<centered line="78">Paramatthajotikāya khuddaka-aṭṭhakathāya</centered>
<centered line="79">Suttanipāta-aṭṭhakathāya jarāsuttavaṇṇanā niṭṭhitā.</centered>
<subhead line="80">7. Tissametteyyasuttavaṇṇanā</subhead>
<paragraph line="81" number="821"><bold>Methunamanuyuttassā</bold>ti <pageBreak edition="V" number="2.0227" /><pageBreak edition="P" number="2.0535" /> tissametteyyasuttaṃ. Kā uppatti? Bhagavati kira sāvatthiyaṃ viharante tissametteyyā nāma dve sahāyā sāvatthiṃ agamaṃsu. Te sāyanhasamayaṃ mahājanaṃ jetavanābhimukhaṃ gacchantaṃ disvā ‘‘kuhiṃ gacchathā’’ti pucchiṃsu. Tato tehi ‘‘buddho loke uppanno, bahujanahitāya dhammaṃ deseti, taṃ sotuṃ jetavanaṃ gacchāmā’’ti vutte <pageBreak edition="M" number="2.0250" /> ‘‘mayampi sossāmā’’ti agamaṃsu. Te avañjhadhammadesakassa bhagavato dhammadesanaṃ sutvā parisantare nisinnāva cintesuṃ – ‘‘na sakkā agāramajjhe ṭhitenāyaṃ dhammo paripūretu’’nti. Atha pakkante mahājane bhagavantaṃ pabbajjaṃ yāciṃsu. Bhagavā ‘‘ime pabbājehī’’ti aññataraṃ bhikkhuṃ āṇāpesi. So te pabbājetvā tacapañcakakammaṭṭhānaṃ datvā araññavāsaṃ gantumāraddho. Metteyyo tissaṃ āha – ‘‘āvuso, upajjhāyo araññaṃ gacchati, mayampi gacchāmā’’ti. Tisso ‘‘alaṃ āvuso, bhagavato dassanaṃ dhammassavanañca ahaṃ pihemi, gaccha tva’’nti vatvā na agamāsi. Metteyyo upajjhāyena saha gantvā araññe samaṇadhammaṃ karonto na cirasseva arahattaṃ pāpuṇi saddhiṃ ācariyupajjhāyehi. Tissassāpi jeṭṭhabhātā byādhinā kālamakāsi. So taṃ sutvā attano gāmaṃ agamāsi, tatra naṃ ñātakā palobhetvā uppabbājesuṃ. Metteyyopi ācariyupajjhāyehi saddhiṃ sāvatthiṃ āgato. Atha bhagavā vutthavasso janapadacārikaṃ caramāno anupubbena taṃ gāmaṃ pāpuṇi. Tattha metteyyo bhagavantaṃ vanditvā ‘‘imasmiṃ, bhante, gāme mama gihisahāyo atthi, muhuttaṃ tāva āgametha anukampaṃ upādāyā’’ti vatvā gāmaṃ pavisitvā taṃ bhagavato santikaṃ ānetvā ekamantaṃ ṭhito tassatthāya ādigāthāya bhagavantaṃ pañhaṃ <pageBreak edition="P" number="2.0536" /> pucchi. Tassa bhagavā byākaronto avasesagāthāyo abhāsi. Ayamassa suttassa uppatti.</paragraph>
<paragraph line="82">Tattha <bold>methunamanuyuttassā</bold>ti methunadhammasamāyuttassa. <bold>Itī</bold>ti evamāha. <bold>Āyasmā</bold>ti piyavacanametaṃ, <bold>tisso</bold>ti nāmaṃ tassa therassa. So hi tissoti nāmena. <bold>Metteyyo</bold>ti gottaṃ, gottavaseneva cesa pākaṭo ahosi. Tasmā aṭṭhuppattiyaṃ vuttaṃ ‘‘tissametteyyā nāma dve sahāyā’’ti. <bold>Vighāta</bold>nti upaghātaṃ. <bold>Brūhī</bold>ti ācikkha. <bold>Mārisā</bold>ti piyavacanametaṃ, nidukkhāti vuttaṃ hoti. <bold>Sutvāna tava sāsana</bold>nti tava vacanaṃ sutvā. <bold>Viveke sikkhissāmase</bold>ti sahāyaṃ ārabbha dhammadesanaṃ yācanto bhaṇati. So pana sikkhitasikkhoyeva.</paragraph>
<paragraph line="83" number="822"><bold>Mussate</bold><pageBreak edition="V" number="2.0228" /><bold>vāpi sāsana</bold>nti pariyattipaṭipattito duvidhampi sāsanaṃ nassati. <bold>Vāpī</bold>ti padapūraṇamattaṃ. <bold>Etaṃ tasmiṃ anāriya</bold>nti tasmiṃ puggale etaṃ anariyaṃ, yadidaṃ micchāpaṭipadā.</paragraph>
<paragraph line="84" number="823"><bold>Eko</bold><pageBreak edition="M" number="2.0251" /><bold>pubbe caritvānā</bold>ti pabbajjāsaṅkhātena vā gaṇavossaggaṭṭhena vā pubbe eko viharitvā. <bold>Yānaṃ bhantaṃva taṃ loke, hīnamāhu puthujjana</bold>nti taṃ vibbhantakaṃ puggalaṃ yathā hatthiyānādiyānaṃ adantaṃ visamaṃ ārohati, ārohakampi bhañjati, papātepi papatati. Evaṃ kāyaduccaritādivisamārohanena narakādīsu, atthabhañjanena jātipapātādīsu papatanena ca yānaṃ bhantaṃva āhu hīnaṃ puthujjanañca āhūti.</paragraph>
<paragraph line="85" number="824-5"><bold>Yaso kitti cā</bold>ti lābhasakkāro pasaṃsā ca. <bold>Pubbe</bold>ti pabbajitabhāve. <bold>Hāyate vāpi tassa sā</bold>ti tassa vibbhantakassa sato so ca yaso sā ca kitti hāyati. <bold>Etampi disvā</bold>ti etampi pubbe yasakittīnaṃ bhāvaṃ pacchā ca hāniṃ disvā. <bold>Sikkhetha methunaṃ vippahātave</bold>ti tisso sikkhā sikkhetha. Kiṃ kāraṇaṃ? <bold>Methunaṃ vippahātave,</bold> methunappahānatthāyāti vuttaṃ hoti. Yo hi methunaṃ na vippajahati, <bold>saṅkappehi…pe… tathāvidho</bold><pageBreak edition="P" number="2.0537" />. Tattha <bold>pareto</bold>ti samannāgato. <bold>Paresaṃ nigghosa</bold>nti upajjhāyādīnaṃ nindāvacanaṃ. <bold>Maṅku hotī</bold>ti dummano hoti.</paragraph>
<paragraph line="86" number="826"> Ito parā gāthā pākaṭasambandhā eva. Tāsu <bold>satthānī</bold>ti kāyaduccaritādīni. Tāni hi attano paresañca chedanaṭṭhena ‘‘satthānī’’ti vuccanti. Tesu cāyaṃ visesato codito musāvacanasatthāneva karoti – ‘‘iminā kāraṇenāhaṃ vibbhanto’’ti bhaṇanto. Tenevāha – <bold>‘‘esa khvassa mahāgedho, mosavajjaṃ pagāhatī’’</bold>ti. Tattha <bold>esa khvassā</bold>ti esa kho assa. <bold>Mahāgedho</bold>ti mahābandhanaṃ. Katamoti ce? Yadidaṃ mosavajjaṃ pagāhati, svāssa musāvādajjhogāho mahāgedhoti veditabbo.</paragraph>
<paragraph line="87" number="827"><bold>Mandova parikissatī</bold>ti pāṇavadhādīni karonto tatonidānañca dukkhamanubhonto bhogapariyesanarakkhanāni ca karonto momūho viya parikilissati.</paragraph>
<paragraph line="88" number="828-9"><bold>‘‘Etamādīnavaṃ ñatvā, muni pubbāpare idhā’’</bold>ti etaṃ ‘‘yaso kitti ca yā pubbe, hāyatevāpi tassa sā’’ti ito pabhuti vutte pubbāpare idha imasmiṃ sāsane pubbato apare samaṇabhāvato vibbhantakabhāve <pageBreak edition="M" number="2.0252" /> ādīnavaṃ muni ñatvā. <bold>Etadariyānamuttama</bold>nti yadidaṃ vivekacariyā <pageBreak edition="V" number="2.0229" />, etaṃ buddhādīnaṃ ariyānaṃ uttamaṃ, tasmā vivekaññeva sikkhethāti adhippāyo. <bold>Na tena seṭṭho maññethā</bold>ti tena ca vivekena na attānaṃ ‘‘seṭṭho aha’’nti maññeyya, tena thaddho na bhaveyyāti vuttaṃ hoti.</paragraph>
<paragraph line="89" number="830"><bold>Rittassā</bold>ti vivittassa kāyaduccaritādīhi virahitassa. <bold>Oghatiṇṇassa pihayanti, kāmesu gadhitā pajā</bold>ti vatthukāmesu laggā sattā tassa caturoghatiṇṇassa pihayanti iṇāyikā viya āṇaṇyassāti arahattanikūṭena desanaṃ niṭṭhāpesi. Desanāpariyosāne tisso sotāpattiphalaṃ patvā pacchā pabbajitvā arahattaṃ sacchākāsīti.</paragraph>
<centered line="90">Paramatthajotikāya khuddaka-aṭṭhakathāya</centered>
<centered line="91">Suttanipāta-aṭṭhakathāya tissametteyyasuttavaṇṇanā niṭṭhitā.</centered>
<subhead line="92">8. Pasūrasuttavaṇṇanā</subhead>
<paragraph line="93" number="831"><bold>Idheva</bold><pageBreak edition="V" number="2.0230" /><pageBreak edition="P" number="2.0538" /><bold>suddhī</bold>ti pasūrasuttaṃ. Kā uppatti? Bhagavati kira sāvatthiyaṃ viharante pasūro nāma paribbājako mahāvādī, so ‘‘ahamasmi sakalajambudīpe vādena aggo, tasmā yathā jambudīpassa jambupaññāṇaṃ, evaṃ mamāpi bhavituṃ arahatī’’ti jambusākhaṃ dhajaṃ katvā sakalajambudīpe paṭivādaṃ anāsādento anupubbena sāvatthiṃ āgantvā nagaradvāre vālikatthalaṃ katvā tattha sākhaṃ ussāpetvā ‘‘yo mayā saddhiṃ vādaṃ kātuṃ samattho, so imaṃ sākhaṃ bhañjatū’’ti vatvā nagaraṃ pāvisi. Taṃ ṭhānaṃ mahājano parivāretvā aṭṭhāsi. Tena ca samayena āyasmā sāriputto bhattakiccaṃ katvā sāvatthito nikkhamati. So taṃ disvā sambahule gāmadārake pucchi – ‘‘kiṃ etaṃ dārakā’’ti, te sabbaṃ ācikkhiṃsu. ‘‘Tena hi naṃ tumhe uddharitvā pādehi bhañjatha, ‘vādatthiko vihāraṃ āgacchatū’ti ca bhaṇathā’’ti vatvā pakkāmi.</paragraph>
<paragraph line="94">Paribbājako <pageBreak edition="M" number="2.0253" /> piṇḍāya caritvā katabhattakicco āgantvā uddharitvā bhaggaṃ sākhaṃ disvā ‘‘kenidaṃ kārita’’nti pucchi. ‘‘Buddhasāvakena sāriputtenā’’ti ca vutte pamudito hutvā ‘‘ajja mama jayaṃ samaṇassa ca parājayaṃ paṇḍitā passantū’’ti pañhavīmaṃsake kāraṇike ānetuṃ sāvatthiṃ pavisitvā vīthisiṅghāṭakacaccaresu vicaranto ‘‘samaṇassa gotamassa aggasāvakena saha vāde paññāpaṭibhānaṃ sotukāmā bhonto nikkhamantū’’ti ugghosesi. ‘‘Paṇḍitānaṃ vacanaṃ sossāmā’’ti sāsane pasannāpi appasannāpi bahū manussā nikkhamiṃsu. Tato pasūro mahājanaparivuto ‘‘evaṃ vutte evaṃ bhaṇissāmī’’tiādīni vitakkento vihāraṃ agamāsi. Thero ‘‘vihāre uccāsaddamahāsaddo janabyākulañca mā ahosī’’ti jetavanadvārakoṭṭhake āsanaṃ paññāpetvā nisīdi.</paragraph>
<paragraph line="95">Paribbājako theraṃ upasaṅkamitvā ‘‘tvaṃ, bho, pabbajita, mayhaṃ jambudhajaṃ bhañjāpesī’’ti āha. ‘‘Āma paribbājakā’’ti ca vutte ‘‘hotu no, bho, kāci kathāpavattī’’ti āha. ‘‘Hotu paribbājakā’’ti ca therena sampaṭicchite ‘‘tvaṃ, samaṇa, puccha, ahaṃ vissajjessāmī’’ti <pageBreak edition="P" number="2.0539" /> āha. Tato naṃ thero avaca ‘‘kiṃ, paribbājaka, dukkaraṃ pucchā, udāhu <pageBreak edition="V" number="2.0231" /> vissajjana’’nti. Vissajjanaṃ bho, pabbajita, pucchāya kiṃ dukkaraṃ. Taṃ yo hi koci yaṃkiñci pucchatīti. ‘‘Tena hi, paribbājaka, tvaṃ puccha, ahaṃ vissajjessāmī’’ti evaṃ vutte paribbājako ‘‘sādhurūpo bhikkhu ṭhāne sākhaṃ bhañjāpesī’’ti vimhitacitto hutvā theraṃ pucchi – ‘‘ko purisassa kāmo’’ti. ‘‘Saṅkapparāgo purisassa kāmo’’ti (a. ni. 6.63) thero āha. So taṃ sutvā there viruddhasaññī hutvā parājayaṃ āropetukāmo āha – ‘‘citravicitrārammaṇaṃ pana bho, pabbajita, purisassa kāmaṃ na vadesī’’ti? ‘‘Āma, paribbājaka, na vademī’’ti. Tato naṃ paribbājako yāva tikkhattuṃ paṭiññaṃ kārāpetvā ‘‘suṇantu bhonto samaṇassa vāde dosa’’nti pañhavīmaṃsake ālapitvā āha – ‘‘bho, pabbajita, tumhākaṃ sabrahmacārino araññe viharantī’’ti? ‘‘Āma, paribbājaka, viharantī’’ti. ‘‘Te tattha viharantā kāmavitakkādayo vitakke vitakkentī’’ti? ‘‘Āma, paribbājaka, puthujjanā sahasā vitakkentī’’ti. ‘‘Yadi evaṃ tesaṃ samaṇabhāvo kuto? Nanu te agārikā kāmabhogino hontī’’ti evañca pana vatvā athāparaṃ etadavoca –</paragraph>
<gatha1 line="96">‘‘Na <pageBreak edition="M" number="2.0254" /> te ve kāmā yāni citrāni loke,</gatha1>
<gatha2 line="97">Saṅkapparāgañca vadesi kāmaṃ;</gatha2>
<gatha3 line="98">Saṅkappayaṃ akusale vitakke,</gatha3>
<gathalast line="99">Bhikkhupi te hessati kāmabhogī’’ti. (saṃ. ni. aṭṭha. 1.1.34);</gathalast>
<paragraph line="100">Atha thero paribbājakassa vāde dosaṃ dassento āha – ‘‘kiṃ, paribbājaka, saṅkapparāgaṃ purisassa kāmaṃ na vadesi, citravicitrārammaṇaṃ vadesī’’ti? ‘‘Āma, bho, pabbajitā’’ti. Tato naṃ thero yāva tikkhattuṃ paṭiññaṃ kārāpetvā ‘‘suṇātha, āvuso, paribbājakassa vāde dosa’’nti pañhavīmaṃsake ālapitvā āha – ‘‘āvuso pasūra, tava satthā atthī’’ti? ‘‘Āma, pabbajita, atthī’’ti. ‘‘So cakkhuviññeyyaṃ rūpārammaṇaṃ passati saddārammaṇādīni <pageBreak edition="P" number="2.0540" /> vā sevatī’’ti? ‘‘Āma, pabbajita, sevatī’’ti. ‘‘Yadi evaṃ tassa satthubhāvo kuto, nanu so agāriko kāmabhogī hotī’’ti evañca pana vatvā athāparaṃ etadavoca –</paragraph>
<gatha1 line="101">‘‘Te ve kāmā yāni citrāni loke,</gatha1>
<gatha2 line="102">Saṅkapparāgaṃ na vadesi kāmaṃ;</gatha2>
<gatha3 line="103">Passanto <pageBreak edition="V" number="2.0232" /> rūpāni manoramāni,</gatha3>
<gathalast line="104">Suṇanto saddāni manoramāni.</gathalast>
<gatha1 line="105">‘‘Ghāyanto gandhāni manoramāni,</gatha1>
<gatha2 line="106">Sāyanto rasāni manoramāni;</gatha2>
<gatha3 line="107">Phusanto phassāni manoramāni,</gatha3>
<gathalast line="108">Satthāpi te hessati kāmabhogī’’ti.</gathalast>
<paragraph line="109">Evaṃ vutte nippaṭibhāno paribbājako ‘‘ayaṃ pabbajito mahāvādī, imassa santike pabbajitvā vādasatthaṃ sikkhissāmī’’ti sāvatthiṃ pavisitvā pattacīvaraṃ pariyesitvā jetavanaṃ paviṭṭho tattha lāludāyiṃ suvaṇṇavaṇṇaṃ kāyūpapannaṃ sarīrākārākappesu samantapāsādikaṃ disvā ‘‘ayaṃ bhikkhu mahāpañño mahāvādī’’ti mantvā tassa santike pabbajitvā taṃ vādena niggahetvā saliṅgena taṃyeva titthāyatanaṃ pakkamitvā puna ‘‘samaṇena gotamena saddhiṃ vādaṃ karissāmī’’ti sāvatthiyaṃ purimanayeneva ugghosetvā mahājanaparivuto ‘‘evaṃ samaṇaṃ gotamaṃ niggahessāmī’’tiādīni vadanto <pageBreak edition="M" number="2.0255" /> jetavanaṃ agamāsi. Jetavanadvārakoṭṭhake adhivatthā devatā ‘‘ayaṃ abhājanabhūto’’ti mukhabandhamassa akāsi. So bhagavantaṃ upasaṅkamitvā mūgo viya nisīdi. Manussā ‘‘idāni pucchissati, idāni pucchissatī’’ti tassa mukhaṃ ulloketvā ‘‘vadehi, bho pasūra, vadehi, bho pasūrā’’ti uccāsaddamahāsaddā ahesuṃ. Atha bhagavā ‘‘kiṃ pasūro vadissatī’’ti vatvā tattha sampattaparisāya dhammadesanatthaṃ imaṃ suttaṃ abhāsi.</paragraph>
<paragraph line="110">Tattha paṭhamagāthāya tāva ayaṃ saṅkhepo – ime diṭṭhigatikā attano diṭṭhiṃ sandhāya <bold>idheva suddhī iti vādayanti nāññesu dhammesu visuddhimāhu</bold>. Evaṃ sante attano satthārādīni <pageBreak edition="P" number="2.0541" /><bold>nissitā</bold> tattheva ‘‘esa vādo subho’’ti evaṃ <bold>subhaṃ vadānā</bold> hutvā <bold>puthū</bold> samaṇabrāhmaṇā ‘‘sassato loko’’tiādīsu <bold>paccekasaccesu niviṭṭhā</bold>.</paragraph>
<paragraph line="111" number="832"> Evaṃ niviṭṭhā ca – <bold>te vādakāmā</bold>ti gāthā. Tattha <bold>bālaṃ dahantī mithu aññamañña</bold>nti ‘‘ayaṃ bālo ayaṃ bālo’’ti evaṃ dvepi janā aññamaññaṃ bālaṃ dahanti, bālato passanti. <bold>Vadanti te aññasitā kathojja</bold>nti te aññamaññaṃ satthārādiṃ nissitā kalahaṃ vadanti. <bold>Pasaṃsakāmā kusalā vadānā</bold>ti pasaṃsatthikā ubhopi ‘‘mayaṃ kusalavādā paṇḍitavādā’’ti evaṃsaññino hutvā.</paragraph>
<paragraph line="112" number="833"> Evaṃ <pageBreak edition="V" number="2.0233" /> vadānesu ca tesu eko niyamato eva – <bold>yutto kathāya</bold>nti gāthā. Tattha <bold>yutto kathāya</bold>nti vivādakathāya ussukko. <bold>Pasaṃsamicchaṃ vinighāti hotī</bold>ti attano pasaṃsaṃ icchanto ‘‘kathaṃ nu kho niggahessāmī’’tiādinā nayena pubbeva sallāpā kathaṃkathī vinighātī hoti. <bold>Apāhatasmi</bold>nti pañhavīmaṃsakehi ‘‘atthāpagataṃ te bhaṇitaṃ, byañjanāpagataṃ te bhaṇita’’ntiādinā nayena apahārite vāde. <bold>Nindāya so kuppatī</bold>ti evaṃ apāhatasmiñca vāde uppannāya nindāya so kuppati. <bold>Randhamesī</bold>ti parassa randhameva gavesanto.</paragraph>
<paragraph line="113" number="834"> Na <pageBreak edition="M" number="2.0256" /> kevalañca kuppati, apica kho pana <bold>yamassa vāda</bold>nti gāthā. Tattha <bold>parihīnamāhu apāhata</bold>nti atthabyañjanādito apāhataṃ parihīnaṃ vadanti. <bold>Paridevatī</bold>ti tato nimittaṃ so ‘‘aññaṃ mayā āvajjita’’ntiādīhi vippalapati. <bold>Socatī</bold>ti ‘‘tassa jayo’’tiādīni ārabbha socati. <bold>Upaccagā manti anutthunātī</bold>ti ‘‘so maṃ vādena vādaṃ atikkanto’’tiādinā nayena suṭṭhutaraṃ vippalapati.</paragraph>
<paragraph line="114" number="835"><bold>Ete vivādā samaṇesū</bold>ti ettha pana <bold>samaṇā</bold> vuccanti bāhiraparibbājakā. <bold>Etesu ugghāti nighāti hotī</bold>ti etesu vādesu jayaparājayādivasena cittassa ugghātaṃ nighātañca pāpuṇanto ugghātī nighātī ca hoti. <bold>Virame kathojja</bold>nti pajaheyya kalahaṃ. <bold>Na haññadatthatthi pasaṃsalābhā</bold>ti na hi ettha pasaṃsalābhato añño attho atthi.</paragraph>
<paragraph line="115" number="836-7"> Chaṭṭhagāthāya attho – yasmā ca na haññadatthatthi pasaṃsalābhā, tasmā paramaṃ lābhaṃ labhantopi ‘‘sundaro aya’’nti <bold>tattha</bold> diṭṭhiyā <bold>pasaṃsito vā</bold><pageBreak edition="P" number="2.0542" /><bold>pana hoti</bold> taṃ <bold>vādaṃ parisāya majjhe</bold> dīpetvā, tato <bold>so tena</bold> jayatthena tuṭṭhiṃ vā dantavidaṃsakaṃ vā āpajjanto <bold>hasati,</bold> mānena ca <bold>uṇṇamati</bold>. Kiṃ kāraṇaṃ? Yasmā <bold>taṃ</bold> jayatthaṃ <bold>pappuyya yathāmāno</bold> jāto, evaṃ uṇṇamato ca <bold>yā uṇṇatī</bold>ti gāthā. Tattha <bold>mānātimānaṃ vadate paneso</bold>ti eso pana taṃ uṇṇatiṃ ‘‘vighātabhūmī’’ti abujjhamāno mānañca atimānañca vadatiyeva.</paragraph>
<paragraph line="116" number="838"> Evaṃ vāde dosaṃ dassetvā idāni tassa vādaṃ asampaṭicchanto <bold>‘‘sūro’’</bold>ti gāthamāha. Tattha <bold>rājakhādāyā</bold>ti rājakhādanīyena, bhattavetanenāti vuttaṃ hoti. <bold>Abhigajjameti paṭisūramiccha</bold>nti yathā so paṭisūraṃ icchanto abhigajjanto eti, evaṃ diṭṭhigatiko diṭṭhigatikanti dasseti. <bold>Yeneva so, tena palehī</bold>ti yena so tuyhaṃ paṭisūro, tena gaccha. <bold>Pubbeva</bold><pageBreak edition="V" number="2.0234" /><bold>natthi yadidaṃ yudhāyā</bold>ti yaṃ pana idaṃ kilesajātaṃ yuddhāya siyā, taṃ etaṃ pubbeva natthi, bodhimūleyeva pahīnanti dasseti. Sesagāthā pākaṭasambandhāyeva.</paragraph>
<paragraph line="117" number="839-40"> Tattha <bold>vivādayantī</bold>ti vivadanti. <bold>Paṭisenikattā</bold>ti paṭilomakārako. <bold>Visenikatvā</bold>ti kilesasenaṃ vināsetvā. <bold>Kiṃ labhetho</bold>ti <pageBreak edition="M" number="2.0257" /> paṭimallaṃ kiṃ labhissasi. <bold>Pasūrā</bold>ti taṃ paribbājakaṃ ālapati. <bold>Yesīdha natthī</bold>ti yesaṃ idha natthi.</paragraph>
<paragraph line="118" number="841"><bold>Pavitakka</bold>nti ‘‘jayo nu kho me bhavissatī’’ti ādīni vitakkento. <bold>Dhonena yugaṃ samāgamā</bold>ti dhutakilesena buddhena saddhiṃ yugaggāhaṃ samāpanno. <bold>Na hi tvaṃ sakkhasi sampayātave</bold>ti kotthukādayo viya sīhādīhi, dhonena saha yugaṃ gahetvā ekapadampi sampayātuṃ yugaggāhameva vā sampādetuṃ na sakkhissasīti. Sesaṃ sabbattha pākaṭamevāti.</paragraph>
<centered line="119">Paramatthajotikāya khuddaka-aṭṭhakathāya</centered>
<centered line="120">Suttanipāta-aṭṭhakathāya pasūrasuttavaṇṇanā niṭṭhitā.</centered>
<subhead line="121">9. Māgaṇḍiyasuttavaṇṇanā</subhead>
<paragraph line="122" number="842"><bold>Disvāna</bold><pageBreak edition="V" number="2.0235" /><bold>taṇha</bold>nti māgaṇḍiyasuttaṃ. Kā uppatti? Ekaṃ samayaṃ bhagavā sāvatthiyaṃ viharanto paccūsasamaye <pageBreak edition="P" number="2.0543" /> buddhacakkhunā lokaṃ volokento kurūsu kammāsadhammanigamavāsino māgaṇḍiyassa nāma brāhmaṇassa sapajāpatikassa arahattūpanissayaṃ disvā tāvadeva sāvatthito tattha gantvā kammāsadhammassa avidūre aññatarasmiṃ vanasaṇḍe nisīdi suvaṇṇobhāsaṃ muñcamāno. Māgaṇḍiyopi taṅkhaṇaṃ tattha mukhadhovanatthaṃ gato suvaṇṇobhāsaṃ disvā ‘‘kiṃ ida’’nti ito cito ca pekkhamāno bhagavantaṃ disvā attamano ahosi. Tassa kira dhītā suvaṇṇavaṇṇā, taṃ bahū khattiyakumārādayo vārayantā na labhanti. Brāhmaṇo evaṃladdhiko hoti ‘‘samaṇasseva naṃ suvaṇṇavaṇṇassa dassāmī’’ti. So bhagavantaṃ disvā ‘‘ayaṃ me dhītāya samānavaṇṇo, imassa naṃ dassāmī’’ti cittaṃ uppādesi. Tasmā disvāva attamano ahosi. So vegena gharaṃ gantvā brāhmaṇiṃ āha – ‘‘bhoti bhoti mayā dhītāya samānavaṇṇo puriso diṭṭho, alaṅkarohi dārikaṃ, tassa naṃ dassāmā’’ti. Brāhmaṇiyā <pageBreak edition="M" number="2.0258" /> dārikaṃ gandhodakena nhāpetvā vatthapupphālaṅkārādīhi alaṅkarontiyā eva bhagavato bhikkhācāravelā sampattā. Atha bhagavā kammāsadhammaṃ piṇḍāya pāvisi.</paragraph>
<paragraph line="123">Tepi kho dhītaraṃ gahetvā bhagavato nisinnokāsaṃ agamaṃsu. Tattha bhagavantaṃ adisvā brāhmaṇī ito cito ca vilokentī bhagavato nisajjaṭṭhānaṃ tiṇasanthārakaṃ addasa. Buddhānañca adhiṭṭhānabalena nisinnokāso padanikkhepo ca abyākulā honti. Sā brāhmaṇaṃ āha – ‘‘esa, brāhmaṇa, tassa tiṇasanthāro’’ti? ‘‘Āma, bhotī’’ti. ‘‘Tena hi, brāhmaṇa, amhākaṃ āgamanakammaṃ na sampajjissatī’’ti. ‘‘Kasmā bhotī’’ti? ‘‘Passa, brāhmaṇa, abyākulo tiṇasanthāro, neso kāmabhogino paribhutto’’ti. Brāhmaṇo ‘‘mā, bhoti maṅgale pariyesiyamāne avamaṅgalaṃ abhaṇī’’ti āha. Punapi brāhmaṇī ito cito ca vicarantī bhagavato padanikkhepaṃ disvā brāhmaṇaṃ āha ‘‘ayaṃ tassa padanikkhepo’’ti? ‘‘Āma, bhotī’’ti. ‘‘Passa, brāhmaṇa, padanikkhepaṃ, nāyaṃ satto kāmesu gadhito’’ti. ‘‘Kathaṃ tvaṃ bhoti jānāsī’’ti ca vuttā attano ñāṇabalaṃ dassentī āha –</paragraph>
<gatha1 line="124">‘‘Rattassa <pageBreak edition="V" number="2.0236" /><pageBreak edition="P" number="2.0544" /> hi ukkuṭikaṃ padaṃ bhave,</gatha1>
<gatha2 line="125">Duṭṭhassa hoti anukaḍḍhitaṃ padaṃ;</gatha2>
<gatha3 line="126">Mūḷhassa hoti sahasānupīḷitaṃ,</gatha3>
<gathalast line="127">Vivaṭṭacchadassa idamīdisaṃ pada’’nti. (a. ni. aṭṭha. 1.1.260-261; dha. pa. aṭṭha. 1.2 sāmāvatīvatthu; visuddhi. 1.45);</gathalast>
<paragraph line="128">Ayañcarahi tesaṃ kathā vippakatā, atha bhagavā katabhattakicco tameva vanasaṇḍaṃ āgato. Brāhmaṇī bhagavato varalakkhaṇakhacitaṃ byāmappabhāparikkhittaṃ rūpaṃ disvā brāhmaṇaṃ āha – ‘‘esa tayā, brāhmaṇa, diṭṭho’’ti? ‘‘Āma bhotī’’ti. ‘‘Āgatakammaṃ na sampajjissateva, evarūpo nāma kāme paribhuñjissatīti netaṃ ṭhānaṃ vijjatī’’ti. Tesaṃ evaṃ vadantānaññeva bhagavā tiṇasanthārake nisīdi. Atha brāhmaṇo dhītaraṃ vāmena hatthena gahetvā kamaṇḍaluṃ dakkhiṇena hatthena gahetvā bhagavantaṃ upasaṅkamitvā ‘‘bho, pabbajita, tvañca suvaṇṇavaṇṇo ayañca dārikā, anucchavikā esā tava, imāhaṃ bhoto bhariyaṃ posāvanatthāya dammī’’ti <pageBreak edition="M" number="2.0259" /> vatvā bhagavato santikaṃ gantvā dātukāmo aṭṭhāsi. Bhagavā brāhmaṇaṃ anālapitvā aññena saddhiṃ sallapamāno viya <bold>‘‘disvāna taṇha’’</bold>nti imaṃ gāthaṃ abhāsi.</paragraph>
<paragraph line="129">Tassattho – ajapālanigrodhamūle nānārūpāni nimminitvā abhikāmamāgataṃ māradhītaraṃ <bold>disvāna taṇhaṃ aratiṃ ragañca</bold> chandamattampi me <bold>methunasmiṃ nāhosi, kimevidaṃ</bold> imissā dārikāya <bold>muttakarīsapuṇṇaṃ</bold> rūpaṃ disvā bhavissati sabbathā <bold>pādāpi naṃ samphusituṃ na icche,</bold> kutonena saṃvasitunti.</paragraph>
<paragraph line="130" number="843"> Tato māgaṇḍiyo ‘‘pabbajitā nāma mānusake kāme pahāya dibbakāmatthāya pabbajanti, ayañca dibbepi kāme na icchati, idampi itthiratanaṃ, kā nu assa diṭṭhī’’ti pucchituṃ dutiyaṃ gāthamāha. Tattha <bold>etādisaṃ ce ratana</bold>nti dibbitthiratanaṃ sandhāya bhaṇati, <bold>nāri</bold>nti attano dhītaraṃ sandhāya. <bold>Diṭṭhigataṃ sīlavataṃ nu jīvita</bold>nti diṭṭhiñca sīlañca <pageBreak edition="P" number="2.0545" /> vatañca jīvitañca. <bold>Bhavūpapattiñca vadesi kīdisa</bold>nti attano bhavūpapattiñca kīdisaṃ vadasīti.</paragraph>
<paragraph line="131" number="844"> Ito parā dve gāthā visajjanapucchānayena pavattattā pākaṭasambandhāyeva. Tāsu paṭhamagāthāya saṅkhepattho – <bold>tassa</bold> mayhaṃ, māgaṇḍiya, dvāsaṭṭhidiṭṭhigata<bold>dhammesu</bold> nicchinitvā ‘‘idameva saccaṃ, moghamañña’’nti evaṃ <bold>idaṃ vadāmīti samuggahitaṃ na hoti</bold> natthi na vijjati. Kiṃkāraṇā <pageBreak edition="V" number="2.0237" />? Ahañhi passanto <bold>diṭṭhīsu</bold> ādīnavaṃ kañci diṭṭhiṃ aggahetvā saccāni pavicinanto ajjhattaṃ rāgādīnaṃ santibhāvena <bold>ajjhattasanti</bold>saṅkhātaṃ nibbānameva addasanti.</paragraph>
<paragraph line="132" number="845"> Dutiyagāthāya saṅkhepattho – <bold>yāni</bold>māni diṭṭhigatāni tehi tehi sattehi vinicchinitvā gahitattā <bold>vinicchayā</bold>ti ca attano paccayehi abhisaṅkhatabhāvādinā nayena <bold>pakappitāni</bold> cāti vuccanti. <bold>Te tvaṃ muni</bold> diṭṭhigatadhamme aggahetvā <bold>ajjhattasantīti yametamatthaṃ brūsi,</bold> ācikkha me, <bold>kathaṃ nu dhīrehi paveditaṃ</bold> kathaṃ pakāsitaṃ dhīrehi taṃ padanti.</paragraph>
<paragraph line="133" number="846"> Athassa <pageBreak edition="M" number="2.0260" /> bhagavā yathā yena upāyena taṃ padaṃ dhīrehi pakāsitaṃ, taṃ upāyaṃ sapaṭipakkhaṃ dassento <bold>‘‘na diṭṭhiyā’’</bold>ti gāthamāha. Tattha ‘‘na diṭṭhiyā’’tiādīhi diṭṭhisutiaṭṭhasamāpattiñāṇabāhirasīlabbatāni paṭikkhipati. <bold>‘‘Suddhimāhā’’</bold>ti ettha vuttaṃ <bold>āha</bold>-saddaṃ sabbattha nakārena saddhiṃ yojetvā purisabyattayaṃ katvā ‘‘diṭṭhiyā suddhiṃ nāhaṃ kathemī’’ti evamattho veditabbo. Yathā cettha, evaṃ uttarapadesupi. Tattha ca <bold>adiṭṭhiyā nāhā</bold>ti dasavatthukaṃ sammādiṭṭhiṃ vinā na kathemi. Tathā <bold>assutiyā</bold>ti navaṅgaṃ savanaṃ vinā. <bold>Añāṇā</bold>ti kammassa katasaccānulomikañāṇaṃ vinā. <bold>Asīlatā</bold>ti pātimokkhasaṃvaraṃ vinā. <bold>Abbatā</bold>ti dhutaṅgavataṃ vinā. <bold>Nopi tenā</bold>ti tesu ekamekena diṭṭhiādimattenāpi no kathemīti evamattho veditabbo. <bold>Ete ca nissajja anuggahāyā</bold>ti ete ca purime diṭṭhiādibhede kaṇhapakkhiye dhamme samugghātakaraṇena nissajja, pacchime adiṭṭhiādibhede sukkapakkhiye atammayatāpajjanena anuggahāya. <bold>Santo anissāya bhavaṃ na</bold><pageBreak edition="P" number="2.0546" /><bold>jappe</bold>ti imāya paṭipattiyā rāgādivūpasamena santo cakkhādīsu kañci dhammaṃ anissāya ekampi bhavaṃ apihetuṃ apatthetuṃ samattho siyā, ayamassa ajjhattasantīti adhippāyo.</paragraph>
<paragraph line="134" number="847"> Evaṃ vutte vacanatthaṃ asallakkhento māgaṇḍiyo <bold>‘‘no ce kirā’’</bold>ti gāthamāha. Tattha diṭṭhādīni vuttanayāneva. Kaṇhapakkhiyāniyeva pana sandhāya ubhayatrāpi āha. Āha-saddaṃ pana nocekira-saddena yojetvā <bold>‘‘no ce kirāha</bold> no ce kira kathesī’’ti evaṃ attho daṭṭhabbo. <bold>Momuha</bold>nti atimūḷhaṃ, mohanaṃ vā. <bold>Paccentī</bold>ti jānanti.</paragraph>
<paragraph line="135" number="848"> Athassa bhagavā taṃ diṭṭhiṃ nissāya pucchaṃ paṭikkhipanto <bold>‘‘diṭṭhiñca nissāyā’’</bold>ti gāthamāha. Tassattho – tvaṃ, māgaṇḍiya, <bold>diṭṭhiṃ nissāya</bold> punappunaṃ pucchamāno yāni te diṭṭhigatāni samuggahitāni, tesveva <bold>samuggahītesu</bold> evaṃ <bold>pamohaṃ</bold> āgato, <bold>ito ca</bold> mayā vuttaajjhattasantito <pageBreak edition="V" number="2.0238" /> paṭipattito dhammadesanato vā <bold>aṇumpi</bold> yuttasaññaṃ na passasi, tena kāraṇena tvaṃ imaṃ dhammaṃ <bold>momuhato</bold> passasīti.</paragraph>
<paragraph line="136" number="849"> Evaṃ samuggahitesu pamohena māgaṇḍiyassa vivādāpattiṃ dassetvā idāni tesu aññesu ca dhammesu vigatappamohassa attano nibbivādataṃ dassento <bold>‘‘samo visesī’’</bold>ti gāthamāha. Tassattho <pageBreak edition="M" number="2.0261" /> – <bold>yo</bold> evaṃ tividhamānena vā diṭṭhiyā vā <bold>maññati, so tena</bold> mānena tāya diṭṭhiyā tena vā puggalena vivadeyya. Yo pana amhādiso imāsu <bold>tīsu vidhāsu avikampamāno, samo visesīti na tassa hoti,</bold> na ca hīnoti pāṭhaseso.</paragraph>
<paragraph line="137" number="850"> Kiñca bhiyyo – <bold>saccanti so</bold>ti gāthā. Tassattho – <bold>so</bold> evarūpo pahīnamānadiṭṭhiko mādiso bāhitapāpattādinā nayena <bold>brāhmaṇo</bold> ‘‘idameva sacca’’nti <bold>kiṃ vadeyya</bold> kiṃ vatthuṃ bhaṇeyya, kena vā kāraṇena bhaṇeyya, ‘‘mayhaṃ saccaṃ, tuyhaṃ musā’’ti vā <bold>kena</bold> mānena diṭṭhiyā puggalena vā vivadeyya? <bold>Yasmiṃ</bold> mādise khīṇāsave ‘‘sadisohamasmī’’ti pavattiyā <bold>samaṃ</bold> vā, itaradvayabhāvena pavattiyā <bold>visamaṃ vā</bold> maññitaṃ <bold>natthi, so</bold> samānādīsu <bold>kena vādaṃ paṭisaṃyujeyya</bold> paṭipphareyyāti. Nanu ekaṃseneva evarūpo puggalo – <bold>okaṃ pahāyā</bold>ti gāthā?</paragraph>
<paragraph line="138" number="851"> Tattha <pageBreak edition="P" number="2.0547" /><bold>okaṃ pahāyā</bold>ti rūpavatthādiviññāṇassa okāsaṃ tatra chandarāgappahānena chaḍḍetvā. <bold>Aniketasārī</bold>ti rūpanimittaniketādīni taṇhāvasena asaranto. <bold>Gāme akubbaṃ muni santhavānī</bold>ti gāme gihisanthavāni akaronto. <bold>Kāmehi ritto</bold>ti kāmesu chandarāgābhāvena sabbakāmehi puthubhūto. <bold>Apurekkharāno</bold>ti āyatiṃ attabhāvaṃ anabhinibbattento. <bold>Kathaṃ na viggayha janena kayirā</bold>ti janena saddhiṃ viggāhikakathaṃ na katheyya. So evarūpo – <bold>yehi vivitto</bold>ti gāthā.</paragraph>
<paragraph line="139" number="852"> Tattha <bold>yehī</bold>ti yehi diṭṭhigatehi. <bold>Vivitto vicareyyā</bold>ti ritto careyya. <bold>Na tāni uggayha vadeyya nāgo</bold>ti ‘‘āguṃ na karotī’’tiādinā (cūḷani. bhadrāvudhamāṇavapucchāniddesa 70; pārāyanānugītigāthāniddesa 102) nayena nāgo tāni diṭṭhigatāni uggahetvā na vadeyya. <bold>Jalambuja</bold>nti jalasaññite ambumhi jātaṃ kaṇṭakanāḷaṃ vārijaṃ, padumanti vuttaṃ hoti. <bold>Yathā jalena paṅkena ca nūpalitta</bold>nti taṃ padumaṃ yathā jalena ca paṅkena ca anupalittaṃ hoti, <bold>evaṃ muni santivādo agiddho</bold>ti evaṃ ajjhattasantivādo muni gedhābhāvena agiddho. <bold>Kāme</bold><pageBreak edition="V" number="2.0239" /><bold>ca loke ca</bold><pageBreak edition="M" number="2.0262" /><bold>anūpalitto</bold>ti duvidhepi kāme apāyādike ca loke dvīhipi lepehi anupalitto hoti.</paragraph>
<paragraph line="140" number="853"> Kiñca bhiyyo – <bold>na vedagū</bold>ti gāthā. Tattha <bold>na vedagū diṭṭhiyāyako</bold>ti catumaggavedagū mādiso diṭṭhiyāyako na hoti, diṭṭhiyā gacchanto vā, taṃ sārato paccento vā na hoti. Tattha vacanattho – yāyatīti yāyako, karaṇavacanena diṭṭhiyā yātīti diṭṭhiyāyako. Upayogatthe sāmivacanena diṭṭhiyā yātītipi diṭṭhiyāyako. <bold>Na mutiyā sa mānametī</bold>ti mutarūpādibhedāya mutiyāpi so mānaṃ na eti. <bold>Na hi tammayo so</bold>ti taṇhādiṭṭhivasena tammayo hoti tapparāyaṇo, ayaṃ pana na tādiso. <bold>Na kammunā nopi sutena neyyoti</bold> puññābhisaṅkhārādinā kammunā vā sutasuddhiādinā sutena vā so netabbo na hoti. <bold>Anūpanīto sa nivesanesū</bold>ti so dvinnampi upayānaṃ pahīnattā sabbesu taṇhādiṭṭhinivesanesu anūpanīto. Tassa ca evaṃvidhassa – <bold>saññāvirattassā</bold>ti gāthā.</paragraph>
<paragraph line="141" number="854"> Tattha <bold>saññāvirattassā</bold>ti nekkhammasaññāpubbaṅgamāya bhāvanāya pahīnakāmādisaññassa. Iminā padena ubhatobhāgavimutto samathayāniko adhippeto. <bold>Paññāvimuttassā</bold>ti vipassanāpubbaṅgamāya bhāvanāya sabbakilesehi <pageBreak edition="P" number="2.0548" /> vimuttassa. Iminā sukkhavipassako adhippeto. <bold>Saññañca diṭṭhiñca ye aggahesuṃ, te ghaṭṭayantā vicaranti loke</bold>ti ye kāmasaññādikaṃ saññaṃ aggahesuṃ, te visesato gahaṭṭhā kāmādhikaraṇaṃ, ye ca diṭṭhiṃ aggahesuṃ, te visesato pabbajitā dhammādhikaraṇaṃ aññamaññaṃ ghaṭṭentā vicarantīti. Sesamettha yaṃ avuttaṃ, taṃ vuttānusāreneva veditabbaṃ. Desanāpariyosāne brāhmaṇo ca brāhmaṇī ca pabbajitvā arahattaṃ pāpuṇiṃsūti.</paragraph>
<centered line="142">Paramatthajotikāya khuddaka-aṭṭhakathāya</centered>
<centered line="143">Suttanipāta-aṭṭhakathāya māgaṇḍiyasuttavaṇṇanā niṭṭhitā.</centered>
<subhead line="144">10. Purābhedasuttavaṇṇanā</subhead>
<paragraph line="145" number="855"><bold>Kathaṃdassī</bold>ti <pageBreak edition="V" number="2.0240" /><pageBreak edition="M" number="2.0263" /> purābhedasuttaṃ. Kā uppatti? Imassa suttassa ito paresañca pañcannaṃ kalahavivādacūḷabyūhamahābyūhatuvaṭakaattadaṇḍasuttānaṃ sammāparibbājanīyassa uppattiyaṃ vuttanayeneva sāmaññato uppatti vuttā. Visesato pana yatheva tasmiṃ mahāsamaye rāgacaritadevatānaṃ sappāyavasena dhammaṃ desetuṃ nimmitabuddhena attānaṃ pucchāpetvā sammāparibbājanīyasuttamabhāsi, evaṃ tasmiṃyeva mahāsamaye ‘‘kiṃ nu kho purā sarīrabhedā kattabba’’nti uppannacittānaṃ devatānaṃ cittaṃ ñatvā tāsaṃ anuggahatthaṃ aḍḍhateḷasabhikkhusataparivāraṃ nimmitabuddhaṃ ākāsena ānetvā tena attānaṃ pucchāpetvā imaṃ suttamabhāsi.</paragraph>
<paragraph line="146">Tattha pucchāya tāva so nimmito <bold>kathaṃdassī</bold>ti adhipaññaṃ <bold>kathaṃsīlo</bold>ti adhisīlaṃ, <bold>upasanto</bold>ti adhicittaṃ pucchati. Sesaṃ pākaṭameva.</paragraph>
<paragraph line="147" number="856"> Vissajjane pana bhagavā sarūpena adhipaññādīni avissajjetvāva adhipaññādippabhāvena yesaṃ kilesānaṃ upasamā ‘‘upasanto’’ti vuccati, nānādevatānaṃ āsayānulomena tesaṃ upasamameva dīpento <bold>‘‘vītataṇho’’</bold>tiādikā gāthāyo abhāsi. Tattha ādito aṭṭhannaṃ gāthānaṃ ‘‘taṃ brūmi upasanto’’ti imāya gāthāya sambandho veditabbo. Tato parāsaṃ ‘‘sa ve santoti vuccatī’’ti iminā sabbapacchimena padena.</paragraph>
<paragraph line="148">Anupadavaṇṇanānayena <pageBreak edition="P" number="2.0549" /> ca – <bold>vītataṇho purā bhedā</bold>ti yo sarīrabhedā pubbameva pahīnataṇho. <bold>Pubbamantamanissito</bold>ti atītaddhādibhedaṃ pubbantamanissito. <bold>Vemajjhenupasaṅkheyyo</bold>ti paccuppannepi addhani ‘‘ratto’’tiādinā nayena na upasaṅkhātabbo. <bold>Tassa natthi purakkhata</bold>nti tassa arahato dvinnaṃ purekkhārānaṃ abhāvā anāgate addhani purakkhatampi natthi, taṃ brūmi upasantoti evamettha yojanā veditabbā. Esa nayo sabbattha. Ito paraṃ pana yojanaṃ adassetvā anuttānapadavaṇṇanaṃyeva karissāma.</paragraph>
<paragraph line="149" number="857"><bold>Asantāsī</bold>ti tena tena alābhakena asantasanto. <bold>Avikatthī</bold>ti sīlādīhi avikatthanasīlo <pageBreak edition="V" number="2.0241" />. <bold>Akukkuco</bold>ti hatthakukkucādivirahito <pageBreak edition="M" number="2.0264" />. <bold>Mantabhāṇīti</bold> mantāya pariggahetvā vācaṃ bhāsitā. <bold>Anuddhato</bold>ti uddhaccavirahito. <bold>Sa ve vācāyato</bold>ti so vācāya yato saṃyato catudosavirahitaṃ vācaṃ bhāsitā hoti.</paragraph>
<paragraph line="150" number="858"><bold>Nirāsattī</bold>ti nittaṇho. <bold>Vivekadassī phassesū</bold>ti paccuppannesu cakkhusamphassādīsu attādibhāvavivekaṃ passati. <bold>Diṭṭhīsu ca na nīyatī</bold>ti dvāsaṭṭhidiṭṭhīsu kāyaci diṭṭhiyā na nīyati.</paragraph>
<paragraph line="151" number="859"><bold>Patilīno</bold>ti rāgādīnaṃ pahīnattā tato apagato. <bold>Akuhako</bold>ti avimhāpako tīhi kuhanavatthūhi. <bold>Apihālū</bold>ti apihanasīlo, patthanātaṇhāya rahitoti vuttaṃ hoti. <bold>Amaccharī</bold>ti pañcamaccheravirahito. <bold>Appagabbho</bold>ti kāyapāgabbhiyādivirahito. <bold>Ajeguccho</bold>ti sampannasīlāditāya ajegucchanīyo asecanako manāpo. <bold>Pesuṇeyye ca no yuto</bold>ti dvīhi ākārehi upasaṃharitabbe pisuṇakamme ayutto.</paragraph>
<paragraph line="152" number="860"><bold>Sātiyesu anassāvī</bold>ti sātavatthūsu kāmaguṇesu taṇhāsanthavavirahito. <bold>Saṇho</bold>ti saṇhehi kāyakammādīhi samannāgato. <bold>Paṭibhānavā</bold>ti pariyattiparipucchādhigamapaṭibhānehi samannāgato. <bold>Na saddho</bold>ti sāmaṃ adhigatadhammaṃ na kassaci saddahati. <bold>Na virajjatī</bold>ti khayā rāgassa virattattā idāni na virajjati.</paragraph>
<paragraph line="153" number="861"><bold>Lābhakamyā na sikkhatī</bold>ti na lābhapatthanāya suttantādīni sikkhati. <bold>Aviruddho ca taṇhāya, rasesu nānugijjhatī</bold>ti virodhābhāvena ca aviruddho hutvā taṇhāya mūlarasādīsu gedhaṃ <pageBreak edition="P" number="2.0550" /> nāpajjati.</paragraph>
<paragraph line="154" number="862"><bold>Upekkhako</bold>ti chaḷaṅgupekkhāya samannāgato. <bold>Sato</bold>ti kāyānupassanādisatiyutto.</paragraph>
<paragraph line="155" number="863"><bold>Nissayanā</bold>ti taṇhādiṭṭhinissayā. <bold>Ñatvā dhamma</bold>nti aniccādīhi ākārehi dhammaṃ jānitvā. <bold>Anissito</bold>ti evaṃ tehi nissayehi anissito. Tena aññatra dhammañāṇā natthi nissayānaṃ abhāvoti dīpeti <bold>bhavāya vibhavāya vā</bold>ti sassatāya ucchedāya vā.</paragraph>
<paragraph line="156" number="864"><bold>Taṃ</bold><pageBreak edition="V" number="2.0242" /><pageBreak edition="M" number="2.0265" /><bold>brūmi upasanto</bold>ti taṃ evarūpaṃ ekekagāthāya vuttaṃ upasantoti kathemi. <bold>Atarī so visattika</bold>nti so imaṃ visatādibhāvena visattikāsaṅkhātaṃ mahātaṇhaṃ atari.</paragraph>
<paragraph line="157" number="865"> Idāni tameva upasantaṃ pasaṃsanto āha <bold>‘‘na tassa puttā’’</bold>ti evamādi. Tattha puttā atrajādayo cattāro. Ettha ca puttapariggahādayo puttādināmena vuttāti veditabbā. Te hissa na vijjanti, tesaṃ vā abhāvena puttādayo na vijjantīti.</paragraph>
<paragraph line="158" number="866"><bold>Yena naṃ vajjuṃ puthujjanā, atho samaṇabrāhmaṇā</bold>ti yena taṃ rāgādinā vajjena puthujjanā sabbepi devamanussā ito bahiddhā samaṇabrāhmaṇā ca ratto vā duṭṭho vāti, vadeyyuṃ. <bold>Taṃ tassa apurakkhata</bold>nti taṃ rāgādivajjaṃ tassa arahato apurakkhataṃ <bold>tasmā vādesu nejatī</bold>ti taṃ kāraṇā nindāvacanesu na kampati.</paragraph>
<paragraph line="159" number="867"><bold>Na ussesu vadate</bold>ti visiṭṭhesu attānaṃ antokatvā ‘‘ahaṃ visiṭṭho’’ti atimānavasena na vadati. Esa nayo itaresu dvīsu. <bold>Kappaṃ neti akappiyo</bold>ti so evarūpo duvidhampi kappaṃ na eti. Kasmā? Yasmā akappiyo, pahīnakappoti vuttaṃ hoti.</paragraph>
<paragraph line="160" number="868"><bold>Saka</bold>nti mayhanti pariggahitaṃ. <bold>Asatā ca na socatī</bold>ti avijjamānādinā asatā ca na socati. <bold>Dhammesu ca na gacchatī</bold>ti sabbesu dhammesu chandādivasena na gacchati. <bold>Sa ve santoti vuccatī</bold>ti so evarūpo naruttamo ‘‘santo’’ti vuccatīti arahattanikūṭena desanaṃ niṭṭhāpesi. Desanāpariyosāne koṭisatasahassadevatānaṃ arahattappatti ahosi, sotāpannādīnaṃ gaṇanā natthīti.</paragraph>
<centered line="161">Paramatthajotikāya khuddaka-aṭṭhakathāya</centered>
<centered line="162">Suttanipāta-aṭṭhakathāya purābhedasuttavaṇṇanā niṭṭhitā.</centered>
<subhead line="163">11. Kalahavivādasuttavaṇṇanā</subhead>
<paragraph line="164" number="869"><bold>Kuto</bold><pageBreak edition="V" number="2.0243" /><pageBreak edition="M" number="2.0266" /><pageBreak edition="P" number="2.0551" /><bold>pahūtā kalahā vivādā</bold>ti kalahavivādasuttaṃ. Kā uppatti? Idampi tasmiṃyeva mahāsamaye ‘‘kuto nu, kho, kalahādayo aṭṭha dhammā pavattantī’’ti uppannacittānaṃ ekaccānaṃ devatānaṃ te dhamme āvikātuṃ purimanayeneva nimmitabuddhena attānaṃ pucchāpetvā vuttaṃ tattha pucchāvissajjanakkamena ṭhitattā sabbagāthā pākaṭasambandhāyeva.</paragraph>
<paragraph line="165">Anuttānapadavaṇṇanā panetāsaṃ evaṃ veditabbā – <bold>kutopahūtā kalahā vivādā</bold>ti kalaho ca tassa pubbabhāgo vivādo cāti ime kuto jātā. <bold>Paridevasokā sahamaccharā cā</bold>ti paridevasokā ca maccharā ca kutopahūtā. <bold>Mānātimānā sahapesuṇā cā</bold>ti mānā ca atimānā ca pesuṇā ca kutopahūtā. <bold>Te</bold>ti te sabbepi aṭṭha kilesadhammā. <bold>Tadiṅgha brūhī</bold>ti taṃ mayā pucchitamatthaṃ brūhi yācāmi taṃ ahanti. Yācanattho hi <bold>iṅghā</bold>ti nipāto.</paragraph>
<paragraph line="166" number="870"><bold>Piyappahūtā</bold>ti piyavatthuto jātā. Yutti panettha niddese (mahāni. 98) vuttā eva. <bold>Maccherayuttā kalahā vivādā</bold>ti iminā kalahavivādādīnaṃ na kevalaṃ piyavatthumeva, macchariyampi paccayaṃ dasseti. Kalahavivādasīsena cettha sabbepi te dhammā vuttāti veditabbā. Yathā ca etesaṃ macchariyaṃ, tathā pesuṇānañca vivādaṃ. Tenāha – ‘‘<bold>vivādajātesu ca pesuṇānī’’</bold>ti.</paragraph>
<paragraph line="167" number="871"><bold>Piyāsu lokasmiṃ kutonidānā ye cāpi lobhā vicaranti loke</bold>ti ‘‘piyā pahūtā kalahā’’ti ye ettha vuttā. Te piyā lokasmiṃ kutonidānā, na kevalañca piyā, ye cāpi khattiyādayo lobhā vicaranti lobhahetukā lobhenābhibhūtā vicaranti, tesaṃ so lobho ca kutonidānoti dve atthe ekāya pucchāya pucchati. <bold>Āsā ca niṭṭhā cā</bold>ti āsā ca tassā āsāya samiddhi ca. <bold>Ye samparāyāya narassa hontī</bold>ti ye narassa samparāyāya honti, parāyanā hontīti vuttaṃ hoti. Ekā evāyampi pucchā.</paragraph>
<paragraph line="168" number="872"><bold>Chandānidānānī</bold>ti <pageBreak edition="M" number="2.0267" /> kāmacchandādichandanidānāni. <bold>Ye cāpi lobhā vicarantī</bold>ti ye cāpi <pageBreak edition="V" number="2.0244" /> khattiyādayo lobhā vicaranti tesaṃ lobhopi chandanidānoti dvepi atthe ekato vissajjeti. <bold>Itonidānā</bold>ti chandanidānā evāti vuttaṃ hoti. ‘‘Kutonidānā kutonidānā’’ti (su. ni. 273) etesu ca saddasiddhi sūcilomasutte vuttanayeneva <pageBreak edition="P" number="2.0552" /> veditabbā.</paragraph>
<paragraph line="169" number="873"><bold>Vinicchayā</bold>ti taṇhādiṭṭhivinicchayā. <bold>Ye vāpi dhammā samaṇena vuttā</bold>ti ye ca aññepi kodhādīhi sampayuttā, tathārūpā vā akusalā dhammā buddhasamaṇena vuttā, te kutopahūtāti.</paragraph>
<paragraph line="170" number="874"><bold>Tamūpanissāya pahoti chando</bold>ti taṃ sukhadukkhavedanaṃ. Tadubhayavatthusaṅkhātaṃ sātāsātaṃ upanissāya saṃyogaviyogapatthanāvasena chando pahoti. Ettāvatā ‘‘chando nu lokasmiṃ kutonidāno’’ti ayaṃ pañho vissajjito hoti. <bold>Rūpesu disvā vibhavaṃ bhavañcā</bold>ti rūpesu vayañca uppādañca disvā. <bold>Vinicchayaṃ kubbati jantu loke</bold>ti apāyādike loke ayaṃ jantu bhogādhigamanatthaṃ taṇhāvinicchayaṃ ‘‘attā me uppanno’’tiādinā nayena diṭṭhivinicchayañca kurute. Yutti panettha niddese (mahāni. 102) vuttā eva. Ettāvatā ‘‘vinicchayā cāpi kutopahūtā’’ti ayaṃ pañho vissajjito hoti.</paragraph>
<paragraph line="171" number="875"><bold>Etepi dhammā dvayameva sante</bold>ti etepi kodhādayo dhammā sātāsātadvaye sante eva pahonti uppajjanti. Uppatti ca nesaṃ niddese (mahāni. 103) vuttāyeva. Ettāvatā tatiyapañhopi vissajjito hoti. Idāni yo evaṃ vissajjitesu etesu pañhesu kathaṃkathī bhaveyya, tassa kathaṃkathāpahānūpāyaṃ dassento āha – <bold>‘‘kathaṃkathī ñāṇapathāya sikkhe’’</bold>ti, ñāṇadassanañāṇādhigamanatthaṃ tisso sikkhā sikkheyyāti vuttaṃ hoti. Kiṃ kāraṇaṃ? <bold>Ñatvā pavuttā samaṇena dhammā</bold>. Buddhasamaṇena hi ñatvāva dhammā vuttā, natthi tassa dhammesu aññāṇaṃ. Attano pana ñāṇābhāvena te ajānanto na jāneyya, na desanā dosena, tasmā kathaṃkathī ñāṇapathāya sikkhe, ñatvā pavuttā samaṇena dhammāti.</paragraph>
<paragraph line="172" number="876-7"><bold>Sātaṃ</bold><pageBreak edition="M" number="2.0268" /><bold>asātañca kutonidānā</bold>ti ettha sātaṃ asātanti sukhadukkhavedanā eva adhippetā. <bold>Na bhavanti hete</bold>ti na bhavanti ete. <bold>Vibhavaṃ bhavañcāpi yametamatthaṃ etaṃ me pabrūhi yatonidāna</bold>nti sātāsātānaṃ vibhavaṃ bhavañca etampi yaṃ atthaṃ. Liṅgabyattayo ettha kato. Idaṃ pana vuttaṃ hoti – sātāsātānaṃ vibhavo bhavo cāti yo esa attho, evaṃ me pabrūhi yatonidānanti. <pageBreak edition="V" number="2.0245" /> Ettha ca sātāsātānaṃ vibhavabhavavatthukā vibhavabhavadiṭṭhiyo eva vibhavabhavāti <pageBreak edition="P" number="2.0553" /> atthato veditabbā. Tathā hi imassa pañhassa vissajjanapakkhe ‘‘bhavadiṭṭhipi phassanidānā, vibhavadiṭṭhipi phassanidānā’’ti niddese (mahāni. 105) vuttaṃ. <bold>Itonidāna</bold>nti phassanidānaṃ.</paragraph>
<paragraph line="173" number="878"><bold>Kismiṃ vibhūte na phusanti phassā</bold>ti kismiṃ vītivatte cakkhusamphassādayo pañca phassā na phusanti.</paragraph>
<paragraph line="174" number="879"><bold>Nāmañca rūpañca paṭiccā</bold>ti sampayuttakanāmaṃ vatthārammaṇarūpañca paṭicca. <bold>Rūpe vibhūte na phusanti phassā</bold>ti rūpe vītivatte pañca phassā na phusanti.</paragraph>
<paragraph line="175" number="880"><bold>Kathaṃ sametassā</bold>ti kathaṃ paṭipannassa. <bold>Vibhoti rūpa</bold>nti rūpa vibhavati, na bhaveyya vā. <bold>Sukhaṃ dukhañcā</bold>ti iṭṭhāniṭṭhaṃ rūpameva pucchati.</paragraph>
<paragraph line="176" number="881"><bold>Na saññasaññī</bold>ti yathā sametassa vibhoti rūpaṃ, so pakatisaññāya saññīpi na hoti. <bold>Na visaññasaññī</bold>ti visaññāyapi virūpāya saññāya saññī na hoti ummattako vā khittacitto vā. <bold>Nopi asaññī</bold>ti saññāvirahitopi na hoti nirodhasamāpanno vā asaññasatto vā. <bold>Na vibhūtasaññī</bold>ti ‘‘sabbaso rūpasaññāna’’ntiādinā (dha sa. 265; vibha. 602) nayena samatikkantasaññīpi na hoti arūpajjhānalābhī. <bold>Evaṃ sametassa vibhoti rūpa</bold>nti etasmiṃ saññasaññitādibhāve aṭṭhatvā yadetaṃ vuttaṃ ‘‘so evaṃ samāhite citte…pe… ākāsānañcāyatanasamāpattipaṭilābhatthāya cittaṃ abhinīharatī’’ti. Evaṃ sametassa arūpamaggasamaṅgino vibhoti rūpaṃ. <bold>Saññānidānā hi papañcasaṅkhā</bold>ti evaṃ paṭipannassāpi yā saññā, tannidānā taṇhādiṭṭhipapañcā appahīnā eva hontīti dasseti.</paragraph>
<paragraph line="177" number="882-3"><bold>Ettāvataggaṃ</bold><pageBreak edition="M" number="2.0269" /><bold>nu vadanti, heke yakkhassa suddhiṃ idha paṇḍitāse</bold>. <bold>Udāhu aññampi vadanti</bold><bold>etto</bold>ti ettāvatā nu idha paṇḍitā samaṇabrāhmaṇā aggaṃ suddhiṃ sattassa vadanti, udāhu aññampi etto arūpasamāpattito adhikaṃ vadantīti pucchati. <bold>Ettāvataggampi vadanti heke</bold>ti eke sassatavādā samaṇabrāhmaṇā paṇḍitamānino ettāvatāpi aggaṃ suddhiṃ vadanti. <bold>Tesaṃ paneke samayaṃ vadantī</bold>ti tesaṃyeva eke ucchedavādā samayaṃ ucchedaṃ vadanti. <bold>Anupādisese kusalā vadānā</bold>ti anupādisese kusalavādā samānā.</paragraph>
<paragraph line="178" number="884"><bold>Ete</bold><pageBreak edition="V" number="2.0246" /><bold>ca ñatvā upanissitā</bold>ti ete ca diṭṭhigatike <pageBreak edition="P" number="2.0554" /> sassatucchedadiṭṭhiyo nissitāti ñatvā. <bold>Ñatvā munī nissaye so vimaṃsī</bold>ti nissaye ca ñatvā so vīmaṃsī paṇḍito buddhamuni. <bold>Ñatvā vimutto</bold>ti dukkhāniccādito dhamme ñatvā vimutto. <bold>Bhavābhavāya na sametī</bold>ti punappunaṃ upapattiyā na samāgacchatīti arahattanikūṭena desanaṃ niṭṭhāpesi. Desanāpariyosāne purābhedasutte vuttasadisoyevābhisamayo ahosīti.</paragraph>
<centered line="179">Paramatthajotikāya khuddaka-aṭṭhakathāya</centered>
<centered line="180">Suttanipāta-aṭṭhakathāya kalahavivādasuttavaṇṇanā niṭṭhitā.</centered>
<subhead line="181">12. Cūḷabyūhasuttavaṇṇanā</subhead>
<paragraph line="182" number="885-6"><bold>Sakaṃsakaṃdiṭṭhiparibbasānā</bold>ti <pageBreak edition="V" number="2.0247" /> cūḷabyūhasuttaṃ. Kā uppatti? Idampi tasmiṃyeva mahāsamaye ‘‘sabbepi ime diṭṭhigatikā ‘sādhurūpamhā’ti bhaṇanti, kiṃ nu kho sādhurūpāva ime attanoyeva diṭṭhiyā patiṭṭhahanti, udāhu aññampi diṭṭhiṃ gaṇhantī’’ti uppannacittānaṃ ekaccānaṃ devatānaṃ tamatthaṃ pakāsetuṃ purimanayeneva nimmitabuddhena attānaṃ pucchāpetvā vuttaṃ.</paragraph>
<paragraph line="183">Tattha ādito dvepi gāthā pucchāgāthāyeva. Tāsu <bold>sakaṃsakaṃdiṭṭhiparibbasānā</bold>ti attano attano diṭṭhiyā vasamānā. <bold>Viggayha nānā kusalā vadantī</bold>ti diṭṭhibalaggāhaṃ gahetvā, tattha ‘‘kusalāmhā’’ti paṭijānamānā <pageBreak edition="M" number="2.0270" /> puthu puthu vadanti ekaṃ na vadanti. <bold>Yo evaṃ jānāti sa vedi dhammaṃ idaṃ paṭikosamakevalī so</bold>ti tañca diṭṭhiṃ sandhāya yo evaṃ jānāti, so dhammaṃ vedi. Idaṃ pana paṭikkosanto hīno hotīti vadanti. <bold>Bālo</bold>ti hīno. <bold>Akkusalo</bold>ti avidvā.</paragraph>
<paragraph line="184" number="887-8"> Idāni tisso vissajjanagāthā honti. Tā purimaḍḍhena vuttamatthaṃ pacchimaḍḍhena paṭibyūhitvā ṭhitā. Tena byūhena uttarasuttato ca appakattā idaṃ suttaṃ ‘‘cūḷabyūha’’nti nāmaṃ labhati. Tattha <bold>parassa ce dhamma</bold>nti parassa diṭṭhiṃ. <bold>Sabbeva bālā</bold>ti evaṃ sante sabbeva ime bālā hontīti adhippāyo. Kiṃ kāraṇaṃ? <bold>Sabbevime diṭṭhiparibbasānāti sandiṭṭhiyā ceva na vīvadātā. Saṃsuddhapaññā kusalā mutīmā</bold>ti sakāya diṭṭhiyā na vivadātā na vodātā saṃkiliṭṭhāva samānā <pageBreak edition="P" number="2.0555" /> saṃsuddhapaññā ca kusalā ca mutimanto ca te honti ce. Atha vā ‘‘sandiṭṭhiyā ce pana vīvadātā’’ tipi pāṭho. Tassattho – sakāya pana diṭṭhiyā vodātā saṃsuddhapaññā kusalā mutimanto honti ce. <bold>Na tesaṃ kocī</bold>ti evaṃ sante tesaṃ ekopi hīnapañño na hoti. Kiṃkāraṇā? <bold>Diṭṭhī hi tesampi tathā samattā,</bold> yathā itaresanti.</paragraph>
<paragraph line="185" number="889"><bold>Na vāhameta</bold>nti gāthāya saṅkhepattho – <bold>yaṃ</bold> te <bold>mithu</bold> dve dve janā <bold>aññamaññaṃ</bold> ‘‘bālo’’ti āhu, ahaṃ <bold>etaṃ tathiyaṃ</bold> tacchanti <bold>neva brūmi</bold>. Kiṃkāraṇā? Yasmā sabbe te <bold>sakaṃ sakaṃ diṭṭhiṃ</bold> ‘‘idameva <bold>saccaṃ</bold> moghamañña’’nti <bold>akaṃsu</bold>. Tena ca kāraṇena <bold>paraṃ ‘‘bālo’’ti dahanti</bold>. Ettha ca ‘‘tathiya’’nti ‘‘kathiva’’nti dvepi pāṭhā.</paragraph>
<paragraph line="186" number="890"><bold>Yamāhūti</bold><pageBreak edition="V" number="2.0248" /> pucchāgāthāya <bold>yaṃ diṭṭhisaccaṃ tathiyanti eke āhu</bold>.</paragraph>
<paragraph line="187" number="891"><bold>Ekañhi sacca</bold>nti vissajjanagāthāya ekaṃ saccaṃ nirodho maggo vā. <bold>Yasmiṃ pajā no vivade pajāna</bold>nti yamhi sacce pajānanto pajā no vivadeyya. <bold>Sayaṃ thunantī</bold>ti attanā vadanti.</paragraph>
<paragraph line="188" number="892"><bold>Kasmā nū</bold>ti pucchāgāthāya <bold>pavādiyāse</bold>ti vādino. <bold>Udāhu te takkamanussarantī</bold>ti te vādino udāhu attano takkamattaṃ anugacchanti.</paragraph>
<paragraph line="189" number="893"><bold>Na</bold><pageBreak edition="M" number="2.0271" /><bold>hevā</bold>ti vissajjanagāthāya <bold>aññatra saññāya niccānī</bold>ti ṭhapetvā saññāmattena niccanti gahitaggahaṇāni. <bold>Takkañca diṭṭhīsu pakappayitvā</bold>ti attano micchāsaṅkappamattaṃ diṭṭhīsu janetvā. Yasmā pana diṭṭhīsu vitakkaṃ janentā diṭṭhiyopi janenti, tasmā niddese vuttaṃ ‘‘diṭṭhigatāni janenti sañjanentī’’tiādi (mahāni. 121).</paragraph>
<paragraph line="190" number="894-5"> Idāni evaṃ nānāsaccesu asantesu takkamattamanussarantānaṃ diṭṭhigatikānaṃ vippaṭipattiṃ dassetuṃ <bold>‘‘diṭṭhe sute’’</bold>tiādikā gāthāyo abhāsi. Tattha <bold>diṭṭhe</bold>ti diṭṭhaṃ, diṭṭhasuddhinti adhippāyo. Esa nayo sutādīsu. <bold>Ete ca nissāya vimānadassī</bold>ti ete diṭṭhidhamme nissayitvā suddhibhāvasaṅkhātaṃ vimānaṃ asammānaṃ passantopi. <bold>Vinicchaye ṭhatvā pahassamāno, bālo paro akkusaloti cāhā</bold>ti evaṃ vimānadassīpi tasmiṃ diṭṭhivinicchaye ṭhatvā tuṭṭhijāto hāsajāto hutvā ‘‘paro hīno ca avidvā cā’’ti evaṃ vadatiyeva. Evaṃ <pageBreak edition="P" number="2.0556" /> sante <bold>yenevā</bold>ti gāthā. Tattha <bold>sayamattanā</bold>ti sayameva attānaṃ. <bold>Vimānetī</bold>ti garahati. <bold>Tadeva pāvā</bold>ti tadeva vacanaṃ diṭṭhiṃ vadati, taṃ vā puggalaṃ.</paragraph>
<paragraph line="191" number="896"><bold>Atisāradiṭṭhiyā</bold>ti gāthāyattho – <bold>so</bold> evaṃ tāya lakkhaṇātisāriniyā <bold>atisāradiṭṭhiyā samatto</bold> puṇṇo uddhumāto, tena ca diṭṭhimānena matto ‘‘paripuṇṇo ahaṃ kevalī’’ti evaṃ <bold>paripuṇṇamānī sayameva</bold> attānaṃ <bold>manasā</bold> ‘‘ahaṃ paṇḍito’’ti abhisiñcati. Kiṃkāraṇā? <bold>Diṭṭhī hi sā tassa tathā samattā</bold>ti.</paragraph>
<paragraph line="192" number="897"><bold>Parassa ce</bold>ti gāthāya sambandho attho ca – kiñca bhiyyo? Yo so vinicchaye ṭhatvā pahassamāno ‘‘bālo paro akkusalo’’ti cāha. Tassa <bold>parassa ce hi vacasā</bold> so tena vuccamāno <pageBreak edition="V" number="2.0249" /><bold>nihīno</bold> hoti. <bold>Tumo sahā hoti nihīnapañño,</bold> sopi teneva saha nihīnapañño hoti. Sopi hi naṃ ‘‘bālo’’ti vadati. Athassa vacanaṃ appamāṇaṃ, so pana <bold>sayameva vedagū ca dhīro ca hoti</bold>. Evaṃ sante <bold>na koci bālo samaṇesu atthi</bold>. Sabbepi hi te attano icchāya paṇḍitā.</paragraph>
<paragraph line="193" number="898"><bold>Aññaṃ</bold><pageBreak edition="M" number="2.0272" /><bold>ito</bold>ti gāthāya sambandho attho ca – ‘‘atha ce sayaṃ vedagū hoti dhīro, na koci bālo samaṇesu atthī’’ti evañhi vuttepi siyā kassaci ‘‘kasmā’’ti. Tattha vuccate – yasmā <bold>aññaṃ ito yābhivadanti dhammaṃ aparaddhā suddhimakevalī te, evampi titthiyā puthuso vadanti,</bold> ye ito aññaṃ diṭṭhiṃ abhivadanti, ye aparaddhā viraddhā suddhimaggaṃ, akevalino ca teti evaṃ puthutitthiyā yasmā vadantīti vuttaṃ hoti. Kasmā panevaṃ vadantīti ce? <bold>Sandiṭṭhirāgena hi te bhirattā,</bold> yasmā sakena diṭṭhirāgena abhirattāti vuttaṃ hoti.</paragraph>
<paragraph line="194" number="899-900"> Evaṃ abhirattā ca – <bold>idheva suddhi</bold>nti gāthā. Tattha <bold>sakāyane</bold>ti sakamagge <bold>daḷhaṃ vadānā</bold>ti daḷhavādā. Evañca daḷhavādesu tesu yo koci titthiyo sakāyane vāpi daḷhaṃ vadāno <bold>kamettha bāloti paraṃ daheyya,</bold> saṅkhepato tattha sassatucchedasaṅkhāte vitthārato vā natthikaissarakāraṇaniyatādibhede sake āyatane ‘‘idameva sacca’’nti daḷhaṃ vadāno kaṃ paraṃ ettha diṭṭhigate ‘‘bālo’’ti saha dhammena <pageBreak edition="P" number="2.0557" /> passeyya, nanu sabbopi tassa matena paṇḍito eva suppaṭipanno eva ca. Evaṃ sante ca <bold>sayameva so medhagamāvaheyya paraṃ vadaṃ bālamasuddhidhammaṃ,</bold> sopi paraṃ ‘‘bālo ca asuddhidhammo ca aya’’nti vadanto attanāva kalahaṃ āvaheyya. Kasmā? Yasmā sabbopi tassa matena paṇḍito eva suppaṭipanno eva ca.</paragraph>
<paragraph line="195" number="901"> Evaṃ sabbathāpi <bold>vinicchaye ṭhatvā sayaṃ pamāya uddhaṃsa lokasmiṃ vivādameti,</bold> diṭṭhiyaṃ ṭhatvā sayañca satthārādīni minitvā so bhiyyo vivādametīti. Evaṃ pana vinicchayesu ādīnavaṃ ñatvā ariyamaggena <bold>hitvāna sabbāni vinicchayāni na medhagaṃ kubbati jantu loke</bold>ti arahattanikūṭena desanaṃ niṭṭhāpesi. Desanāpariyosāne purābhedasutte vuttasadiso evābhisamayo ahosīti.</paragraph>
<centered line="196">Paramatthajotikāya khuddaka-aṭṭhakathāya</centered>
<centered line="197">Suttanipāta-aṭṭhakathāya cūḷabyūhasuttavaṇṇanā niṭṭhitā.</centered>
<subhead line="198">13. Mahābyūhasuttavaṇṇanā</subhead>
<paragraph line="199" number="902"><bold>Ye</bold><pageBreak edition="V" number="2.0250" /><pageBreak edition="M" number="2.0273" /><bold>kecime</bold>ti mahābyūhasuttaṃ. Kā uppatti? Idampi tasmiṃyeva mahāsamaye ‘‘kiṃ nu kho ime diṭṭhiparibbasānā viññūnaṃ santikā nindameva labhanti, udāhu pasaṃsampī’’ti uppannacittānaṃ ekaccānaṃ devatānaṃ tamatthaṃ āvikātuṃ purimanayena nimmitabuddhena attānaṃ pucchāpetvā vuttaṃ. Tattha <bold>anvānayantī</bold>ti anu ānayanti, punappunaṃ āharanti.</paragraph>
<paragraph line="200" number="903"> Idāni yasmā te ‘‘idameva sacca’’nti vadantā diṭṭhigatikā vādino kadāci katthaci pasaṃsampi labhanti, yaṃ etaṃ pasaṃsāsaṅkhātaṃ vādaphalaṃ, taṃ appaṃ rāgādīnaṃ samāya samatthaṃ na hoti, ko pana vādo dutiye nindāphale, tasmā etamatthaṃ dassento imaṃ tāva vissajjanagāthamāha. <bold>‘‘Appañhi etaṃ na alaṃ samāya, duve vivādassa phalāni brūmī’’</bold>tiādi. Tattha <bold>duve vivādassa phalānī</bold>ti nindā pasaṃsā ca, jayaparājayādīni vā taṃsabhāgāni. <bold>Etampi disvā</bold>ti ‘‘nindā aniṭṭhā eva, pasaṃsā nālaṃ samāyā’’ti etampi vivādaphale ādīnavaṃ disvā. <bold>Khemābhipassaṃ avivādabhūmi</bold>nti avivādabhūmiṃ <pageBreak edition="P" number="2.0558" /> nibbānaṃ ‘‘khema’’nti passamāno.</paragraph>
<paragraph line="201" number="904"> Evañhi avivadamāno – <bold>yā kācimā</bold>ti gāthā. Tattha <bold>sammutiyo</bold>ti diṭṭhiyo. <bold>Puthujjā</bold>ti puthujjanasambhavā. <bold>So upayaṃ kimeyyā</bold>ti so upagantabbaṭṭhena upayaṃ rūpādīsu ekampi dhammaṃ kiṃ upeyya, kena vā kāraṇena upeyya. <bold>Diṭṭhe sute khantimakubbamāno</bold>ti diṭṭhasutasuddhīsu pemaṃ akaronto.</paragraph>
<paragraph line="202" number="905"> Ito bāhirā pana – <bold>sīluttamā</bold>ti gāthā. Tassattho – sīlaṃyeva ‘‘uttama’’nti maññamānā <bold>sīluttamā</bold> eke bhonto saṃyamamattena <bold>suddhiṃ</bold> vadanti, hatthivatādiñca <bold>vataṃ samādāya upaṭṭhitā, idheva</bold> diṭṭhiyaṃ <bold>assa</bold> satthuno <bold>suddhi</bold>nti <bold>bhavūpanītā</bold> bhavajjhositā samānā vadanti, apica te <bold>kusalā vadānā</bold> ‘‘kusalā maya’’nti evaṃ vādā.</paragraph>
<paragraph line="203" number="906"> Evaṃ <pageBreak edition="M" number="2.0274" /> sīluttamesu ca tesu tathā paṭipanno yo koci – <bold>sace cuto</bold>ti gāthā. Tassattho – <bold>sace</bold> tato <bold>sīlavatato</bold> paravicchandanena vā anabhisambhuṇanto vā <bold>cuto hoti,</bold> so taṃ <pageBreak edition="V" number="2.0251" /> sīlabbatādikammaṃ puññābhisaṅkhārādikammaṃ vā <bold>virādhayitvā pavedhatī</bold>. Na kevalañca vedhati, apica kho taṃ sīlabbatasuddhiṃ <bold>pajappatī</bold> ca vippalapati <bold>patthayatī</bold> ca. Kimiva? <bold>Satthāva hīno pavasaṃ gharamhā</bold>. Gharamhā pavasanto satthato hīno yathā taṃ gharaṃ vā satthaṃ vā pattheyyāti.</paragraph>
<paragraph line="204" number="907"> Evaṃ pana sīluttamānaṃ vedhakāraṇaṃ ariyasāvako – <bold>sīlabbataṃ vāpi pahāya sabba</bold>nti gāthā. Tattha <bold>sāvajjanavajja</bold>nti sabbākusalaṃ lokiyakusalañca. <bold>Etaṃ suddhiṃ asuddhinti apatthayāno</bold>ti pañcakāmaguṇādibhedaṃ etaṃ suddhiṃ, akusalādibhedaṃ asuddhiñca apatthayamāno. <bold>Virato care</bold>ti suddhiyā asuddhiyā ca virato careyya. <bold>Santimanuggahāyā</bold>ti diṭṭhiṃ agahetvā.</paragraph>
<paragraph line="205" number="908"> Evaṃ ito bāhirake sīluttame saṃyamena visuddhivāde tesaṃ vighātaṃ sīlabbatappahāyino arahato ca paṭipattiṃ dassetvā idāni aññathāpi suddhivāde bāhirake dassento <bold>‘‘tamūpanissāyā’’</bold>ti gāthamāha. Tassattho – santaññepi samaṇabrāhmaṇā, te <bold>jigucchitaṃ</bold> amarantapaṃ vā diṭṭhasuddhiādīsu vā aññataraññataraṃ <bold>upanissāya</bold> akiriyadiṭṭhiyā vā <bold>uddhaṃsarā</bold> hutvā <bold>bhavābhavesu avītataṇhāse</bold><pageBreak edition="P" number="2.0559" /><bold>suddhimanutthunanti</bold> vadanti kathentīti.</paragraph>
<paragraph line="206" number="909"> Evaṃ tesaṃ avītataṇhānaṃ suddhiṃ anutthunantānaṃ yopi suddhippattameva attānaṃ maññeyya, tassapi avītataṇhattā bhavābhavesu taṃ taṃ vatthuṃ <bold>patthayamānassa hi jappitāni</bold> punappunaṃ hontiyevāti adhippāyo. Taṇhā hi āsevitā taṇhaṃ vaḍḍhayateva. Na kevalañca jappitāni, <bold>pavedhitaṃ vāpi pakappitesu,</bold> taṇhādiṭṭhīhi cassa pakappitesu vatthūsu pavedhitampi hotīti vuttaṃ hoti. Bhavābhavesu pana vītataṇhattā āyatiṃ <bold>cutūpapāto idha yassa natthi, sakena vedheyya kuhiṃva jappe</bold>ti ayametissā gāthāya sambandho. Sesaṃ niddese vuttanayameva.</paragraph>
<paragraph line="207" number="910-11"><bold>Yamāhū</bold>ti <pageBreak edition="M" number="2.0275" /> pucchāgāthā. Idāni yasmā ekopi ettha vādo sacco natthi, kevalaṃ diṭṭhimattakena hi te vadanti, tasmā tamatthaṃ dassento <bold>‘‘sakañhī’’</bold>ti imaṃ tāva vissajjanagāthamāha. Tattha <bold>sammuti</bold>nti diṭṭhiṃ.</paragraph>
<paragraph line="208" number="912"> Evametesu sakaṃ dhammaṃ paripuṇṇaṃ bruvantesu aññassa pana dhammaṃ ‘‘hīna’’nti vadantesu yassa kassaci – <bold>parassa ce vambhayitena hīno</bold>ti gāthā. Tassattho – yadi <bold>parassa</bold> ninditakāraṇā <bold>hīno</bold> bhaveyya, <bold>na koci dhammesu visesi</bold> aggo bhaveyya. Kiṃ kāraṇaṃ? <bold>Puthū hi</bold><pageBreak edition="V" number="2.0252" /><bold>aññassa vadanti dhammaṃ, nihīnato</bold> sabbeva te <bold>samhi daḷhaṃ vadānā</bold> sakadhamme daḷhavādā eva.</paragraph>
<paragraph line="209" number="913"> Kiñca bhiyyo – <bold>saddhammapūjā</bold>ti gāthā. Tassattho – te ca titthiyā <bold>yathā pasaṃsanti sakāyanāni, saddhammapūjāpi nesaṃ tatheva</bold> vattati. Te hi ativiya satthārādīni sakkaronti. Tattha yadi te pamāṇā siyuṃ, evaṃ sante <bold>sabbeva vādā tathiyā bhaveyyuṃ</bold>. Kiṃ kāraṇaṃ? <bold>Suddhī hi nesaṃ paccattameva,</bold> na sā aññatra sijjhati, nāpi paramatthato. Attani diṭṭhigāhamattameva hi taṃ tesaṃ parapaccayaneyyabuddhīnaṃ.</paragraph>
<paragraph line="210" number="914"> Yo vā pana viparīto bāhitapāpattā brāhmaṇo, tassa – <bold>na brāhmaṇassa paraneyyamatthī</bold>ti gāthā. Tassattho – <bold>brāhmaṇassa</bold><pageBreak edition="P" number="2.0560" /> hi ‘‘sabbe saṅkhārā aniccā’’tiādinā (dha. pa. 277; netti. 5) nayena sudiṭṭhattā parena netabbaṃ ñāṇaṃ natthi, diṭṭhi<bold>dhammesu</bold> ‘‘idameva sacca’’nti nicchinitvā <bold>samuggahīta</bold>mpi natthi. Taṃkāraṇā so diṭṭhikalahāni atīto, na ca so <bold>seṭṭhato passati dhammamaññaṃ</bold> aññatra satipaṭṭhānādīhi.</paragraph>
<paragraph line="211" number="915"><bold>Jānāmī</bold>ti gāthāya sambandho attho ca – evaṃ tāva paramatthabrāhmaṇo na hi seṭṭhato passati dhammamaññaṃ, aññe pana titthiyā paracittañāṇādīhi jānantā passantāpi <bold>‘‘jānāmi passāmi tatheva eta’’</bold>nti evaṃ vadantāpi ca <bold>diṭṭhiyā suddhiṃ paccenti</bold>. Kasmā? Yasmā tesu ekopi <bold>addakkhi ce</bold> addasa cepi <bold>tena</bold> paracittañāṇādinā yathābhūtaṃ atthaṃ, <bold>kiñhi tumassa tena</bold> tassa tena dassanena kiṃ kataṃ, kiṃ dukkhapariññā sādhitā, udāhu samudayapahānādīnaṃ <pageBreak edition="M" number="2.0276" /> aññataraṃ, yato sabbathāpi atikkamitvā ariyamaggaṃ te titthiyā aññeneva <bold>vadanti suddhiṃ,</bold> atikkamitvā vā te titthiye buddhādayo aññeneva vadanti suddhinti.</paragraph>
<paragraph line="212" number="916"><bold>Passaṃ naro</bold>ti gāthāya sambandho attho ca. Kiñca bhiyyo? Yvāyaṃ paracittañāṇādīhi addakkhi, so <bold>passaṃ naro dakkhati nāmarūpaṃ,</bold> na tato paraṃ <bold>disvāna vā ñassati tānimeva</bold> nāmarūpāni niccato sukhato vā na aññathā. So evaṃ passanto <bold>kāmaṃ bahuṃ passatu appakaṃ vā</bold> nāmarūpaṃ niccato sukhato ca, athassa evarūpena dassanena <bold>na hi tena suddhiṃ kusalā vadantī</bold>ti.</paragraph>
<paragraph line="213" number="917"><bold>Nivissavādī</bold>ti gāthāya sambandho attho ca – tena ca dassanena suddhiyā asatiyāpi <pageBreak edition="V" number="2.0253" /> yo ‘‘jānāmi passāmi tatheva eta’’nti evaṃ nivissavādī, etaṃ vā dassanaṃ paṭicca diṭṭhiyā suddhiṃ paccento ‘‘idameva sacca’’nti evaṃ nivissavādī, so <bold>subbinayo</bold> na hoti taṃ tathā <bold>pakappitaṃ</bold> abhisaṅkhataṃ <bold>diṭṭhiṃ purekkharāno</bold>. So hi yaṃ satthārādiṃ <bold>nissito, tattheva subhaṃ vadāno suddhiṃ vado,</bold> ‘‘parisuddhavādo <pageBreak edition="P" number="2.0561" /> parisuddhadassano vā aha’’nti attānaṃ maññamāno tattha tathaddasā so, tattha sakāya diṭṭhiyā aviparītameva so addasa. Yathā sā diṭṭhi pavattati, tatheva naṃ addasa, na aññathā passituṃ icchatīti adhippāyo.</paragraph>
<paragraph line="214" number="918"> Evaṃ pakappitaṃ diṭṭhiṃ purekkharānesu titthiyesu – <bold>na brāhmaṇo kappamupeti saṅkhā</bold>ti gāthā. Tattha <bold>saṅkhā</bold>ti saṅkhāya, jānitvāti attho. <bold>Napi ñāṇabandhū</bold>ti samāpattiñāṇādinā akatataṇhādiṭṭhibandhu. Tattha viggaho – nāpi assa ñāṇena kato bandhu atthīti napi ñāṇabandhu. <bold>Sammutiyo</bold>ti diṭṭhisammutiyo. <bold>Puthujjā</bold>ti puthujjanasambhavā. <bold>Uggahaṇanti maññe</bold>ti uggahaṇanti aññe, aññe tā sammutiyo uggaṇhantīti vuttaṃ hoti.</paragraph>
<paragraph line="215" number="919"> Kiñca bhiyyo – <bold>vissajja ganthānī</bold>ti gāthā. Tattha <bold>anuggaho</bold>ti uggahaṇavirahito, sopi nāssa uggahoti anuggaho, na vā uggaṇhātīti anuggaho.</paragraph>
<paragraph line="216" number="920"> Kiñca <pageBreak edition="M" number="2.0277" /> bhiyyo – so evarūpo – <bold>pubbāsave</bold>ti gāthā. Tattha <bold>pubbāsave</bold>ti atītarūpādīni ārabbha uppajjamānadhamme kilese. <bold>Nave</bold>ti paccuppannarūpādīni ārabbha uppajjamānadhamme. <bold>Na chandagū</bold>ti chandādivasena na gacchati. <bold>Anattagarahī</bold>ti katākatavasena attānaṃ agarahanto.</paragraph>
<paragraph line="217" number="921"> Evaṃ anattagarahī ca – <bold>sa sabbadhammesū</bold>ti gāthā. Tattha <bold>sabbadhammesū</bold>ti dvāsaṭṭhidiṭṭhidhammesu ‘‘yaṃ kiñci diṭṭhaṃ vā’’ti evaṃpabhedesu. <bold>Pannabhāro</bold>ti patitabhāro. Na kappetīti <bold>na kappiyo,</bold> duvidhampi kappaṃ na karotīti attho. <bold>Nūparato</bold>ti puthujjanakalyāṇakasekkhā viya uparatisamaṅgīpi na hoti. <bold>Na patthiyo</bold>ti nittaṇho. Taṇhā hi patthiyatīti patthiyā, nāssa patthiyāti na patthiyoti. Sesaṃ tattha tattha pākaṭamevāti na vuttaṃ. Evaṃ arahattanikūṭena desanaṃ niṭṭhāpesi, desanāpariyosāne purābhedasutte vuttasadiso evābhisamayo ahosīti.</paragraph>
<centered line="218">Paramatthajotikāya khuddaka-aṭṭhakathāya</centered>
<centered line="219">Suttanipāta-aṭṭhakathāya mahābyūhasuttavaṇṇanā niṭṭhitā.</centered>
<subhead line="220">14. Tuvaṭakasuttavaṇṇanā</subhead>
<paragraph line="221" number="922"><bold>Pucchāmi</bold><pageBreak edition="V" number="2.0254" /><pageBreak edition="P" number="2.0562" /><bold>ta</bold>nti tuvaṭakasuttaṃ. Kā uppatti? Idampi tasmiṃyeva mahāsamaye ‘‘kā nu kho arahattappattiyā paṭipattī’’ti uppannacittānaṃ ekaccānaṃ devatānaṃ tamatthaṃ pakāsetuṃ purimanayeneva nimmitabuddhena attānaṃ pucchāpetvā vuttaṃ.</paragraph>
<paragraph line="222">Tattha ādigāthāya tāva <bold>pucchāmī</bold>ti ettha adiṭṭhajotanādivasena pucchā vibhajitā. <bold>Ādiccabandhu</bold>nti ādiccassa gottabandhuṃ. <bold>Vivekaṃ santipadañcā</bold>ti vivekañca santipadañca. <bold>Kathaṃ disvā</bold>ti kena kāraṇena disvā, kathaṃ pavattadassano hutvāti vuttaṃ hoti.</paragraph>
<paragraph line="223" number="923"> Atha bhagavā yasmā yathā passanto kilese uparundhati, tathā pavattadassano hutvā parinibbāti, tasmā tamatthaṃ āvikaronto nānappakārena <pageBreak edition="M" number="2.0278" /> taṃ devaparisaṃ kilesappahāne niyojento <bold>‘‘mūlaṃ papañcasaṅkhāyā’’</bold>ti ārabhitvā pañca gāthā abhāsi.</paragraph>
<paragraph line="224">Tattha ādigāthāya tāva saṅkhepattho – papañcāti saṅkhātattā papañcā eva papañcasaṅkhā. Tassā avijjādayo kilesā mūlaṃ, taṃ papañcasaṅkhāya mūlaṃ <bold>asmī</bold>ti pavattamānañca <bold>sabbaṃ</bold> mantāya <bold>uparundhe. Yā kāci ajjhattaṃ taṇhā</bold> upajjeyyuṃ, <bold>tāsaṃ vinayā sadā sato sikkhe</bold> upaṭṭhitassati hutvā sikkheyyāti.</paragraph>
<paragraph line="225" number="924"> Evaṃ tāva paṭhamagāthāya eva tisikkhāyuttaṃ desanaṃ arahattanikūṭena desetvā puna mānappahānavasena desetuṃ <bold>‘‘yaṃ kiñcī’’</bold>ti gāthamāha. Tattha <bold>yaṃ kiñci dhammamabhijaññā ajjhatta</bold>nti yaṃ kiñci uccākulīnatādikaṃ attano guṇaṃ jāneyya <bold>atha vāpi bahiddhā</bold>ti atha vā bahiddhāpi ācariyupajjhāyānaṃ vā guṇaṃ jāneyya. <bold>Na tena thāmaṃ kubbethā</bold>ti tena guṇena thāmaṃ na kareyya.</paragraph>
<paragraph line="226" number="925"> Idānissa akaraṇavidhiṃ dassento <bold>‘‘seyyo na tenā’’</bold>ti gāthamāha. Tassattho – <bold>tena</bold> ca mānena ‘‘seyyoha’’nti <pageBreak edition="P" number="2.0563" /> vā ‘‘nīcoha’’nti vā ‘‘sarikkhoha’’nti vāpi <bold>na maññeyya,</bold> tehi <pageBreak edition="V" number="2.0255" /> ca uccākulīnatādīhi guṇehi <bold>phuṭṭho anekarūpehi</bold> ‘‘ahaṃ uccākulā pabbajito’’tiādinā nayena <bold>attānaṃ vikappento na tiṭṭheyya</bold>.</paragraph>
<paragraph line="227" number="926"> Evaṃ mānappahānavasenapi desetvā idāni sabbakilesūpasamavasenapi desetuṃ <bold>‘‘ajjhattamevā’’</bold>ti gāthamāha. Tattha <bold>ajjhattamevupasame</bold>ti attani eva rāgādisabbakilese upasameyya. <bold>Na aññato bhikkhu santimeseyyā</bold>ti ṭhapetvā ca satipaṭṭhānādīni aññena upāyena santiṃ na pariyeseyya. <bold>Kuto nirattā vā</bold>ti nirattā kuto eva.</paragraph>
<paragraph line="228" number="927"> Idāni ajjhattaṃ upasantassa khīṇāsavassa tādibhāvaṃ dassento <bold>‘‘majjhe yathā’’</bold>ti gāthamāha. Tassattho – <bold>yathā mahāsamuddassa</bold> uparimaheṭṭhimabhāgānaṃ vemajjhasaṅkhāte catuyojanasahassappamāṇe <bold>majjhe</bold> pabbatantare ṭhitassa vā majjhe samuddassa <bold>ūmi na jāyati, ṭhitova</bold> so <bold>hoti</bold><pageBreak edition="M" number="2.0279" /> avikampamāno, <bold>evaṃ</bold> anejo khīṇāsavo lābhādīsu <bold>ṭhito</bold> assa avikampamāno, so tādiso rāgādi<bold>ussadaṃ bhikkhu na kareyya kuhiñcī</bold>ti.</paragraph>
<paragraph line="229" number="928"> Idāni etaṃ arahattanikūṭena desitaṃ dhammadesanaṃ abbhanumodanto tassa ca arahattassa ādipaṭipadaṃ pucchanto nimmitabuddho <bold>‘‘akittayī’’</bold>ti gāthamāha. Tattha <bold>akittayī</bold>ti ācikkhi. <bold>Vivaṭacakkhū</bold>ti vivaṭehi anāvaraṇehi pañcahi cakkhūhi samannāgato. <bold>Sakkhidhamma</bold>nti sayaṃ abhiññātaṃ attapaccakkhaṃ dhammaṃ. <bold>Parissayavinaya</bold>nti parissayavinayanaṃ. <bold>Paṭipadaṃ vadehī</bold>ti idāni paṭipattiṃ vadehi. <bold>Bhaddante</bold>ti ‘‘bhaddaṃ tava atthū’’ti bhagavantaṃ ālapanto āha. Atha vā bhaddaṃ sundaraṃ tava paṭipadaṃ vadehīti vuttaṃ hoti. <bold>Pātimokkhaṃ atha vāpi samādhi</bold>nti tameva paṭipadaṃ bhinditvā pucchati. Paṭipadanti etena vā maggaṃ pucchati. Itarehi sīlaṃ samādhiñca pucchati.</paragraph>
<paragraph line="230" number="929-30"> Athassa bhagavā yasmā indriyasaṃvaro sīlassa rakkhā <pageBreak edition="P" number="2.0564" />, yasmā vā iminā anukkamena desiyamānā ayaṃ desanā tāsaṃ devatānaṃ sappāyā, tasmā indriyasaṃvarato pabhuti paṭipadaṃ dassento <bold>‘‘cakkhūhī’’</bold>tiādimāraddho. Tattha <bold>cakkhūhi neva lolassā</bold>ti adiṭṭhadakkhitabbādivasena cakkhūhi lolo nevassa. <bold>Gāmakathāya āvaraye sota</bold>nti tiracchānakathāto sotaṃ āvareyya. <bold>Phassenāti</bold> rogaphassena. <bold>Bhavañca</bold><bold>nābhijappeyyā</bold>ti tassa phassassa vinodanatthāya kāmabhavādibhavañca na pattheyya. <bold>Bheravesu ca na sampavedheyyā</bold>ti tassa phassassa paccayabhūtesu sīhabyagghādīsu bheravesu ca na sampavedheyya, avasesesu vā ghānindriyamanindriyavisayesu <pageBreak edition="V" number="2.0256" /> nappavedheyya. Evaṃ paripūro indriyasaṃvaro vutto hoti. Purimehi vā indriyasaṃvaraṃ dassetvā iminā ‘‘araññe vasatā bheravaṃ disvā vā sutvā vā na vedhitabba’’nti dasseti.</paragraph>
<paragraph line="231" number="931"><bold>Laddhā na sannidhiṃ kayirā</bold>ti etesaṃ annādīnaṃ yaṃkiñci dhammena labhitvā ‘‘araññe ca senāsane vasatā sadā dullabha’’nti cintetvā sannidhiṃ na kareyya.</paragraph>
<paragraph line="232" number="932"><bold>Jhāyī</bold><pageBreak edition="M" number="2.0280" /><bold>na pādalolassā</bold>ti jhānābhirato ca na pādalolo assa. <bold>Virame kukkuccā nappamajjeyyā</bold>ti hatthakukkuccādikukkuccaṃ vinodeyya. Sakkaccakāritāya cettha nappamajjeyya.</paragraph>
<paragraph line="233" number="933"><bold>Tandiṃ māyaṃ hassaṃ khiḍḍa</bold>nti ālasiyañca māyañca hassañca kāyikacetasikakhiḍḍañca. <bold>Savibhūsa</bold>nti saddhiṃ vibhūsāya.</paragraph>
<paragraph line="234" number="934-7"><bold>Āthabbaṇa</bold>nti āthabbaṇikamantappayogaṃ. <bold>Supina</bold>nti supinasatthaṃ. <bold>Lakkhaṇa</bold>nti maṇilakkhaṇādiṃ. <bold>No vidahe</bold>ti nappayojeyya. <bold>Viruta</bold>nti migādīnaṃ vassitaṃ. <bold>Pesuṇiya</bold>nti pesuññaṃ. <bold>Kayavikkaye</bold>ti pañcahi sahadhammikehi saddhiṃ vañcanāvasena vā udayapatthanāvasena vā na tiṭṭheyya. <bold>Upavādaṃ bhikkhu na kareyyā</bold>ti upavādakare kilese anibbattento attani parehi samaṇabrāhmaṇehi upavādaṃ na janeyya. <bold>Gāme ca nābhisajjeyyā</bold>ti gāme ca gihisaṃsaggādīhi nābhisajjeyya. <bold>Lābhakamyā janaṃ na lapayeyyā</bold>ti lābhakāmatāya janaṃ nālapayeyya. <bold>Payutta</bold>nti cīvarādīhi sampayuttaṃ <pageBreak edition="P" number="2.0565" />, tadatthaṃ vā payojitaṃ.</paragraph>
<paragraph line="235" number="938-9"><bold>Mosavajje na nīyethā</bold>ti musāvāde na nīyetha. <bold>Jīvitenā</bold>ti jīvikāya. <bold>Sutvā rusito bahuṃ vācaṃ, samaṇānaṃ vā puthujanāna</bold>nti rusito ghaṭṭito parehi tesa samaṇānaṃ vā khattiyādibhedānaṃ vā aññesaṃ puthujanānaṃ bahumpi aniṭṭhavācaṃ sutvā. <bold>Na paṭivajjā</bold>ti na paṭivadeyya. Kiṃ kāraṇaṃ? <bold>Na hi santo paṭisenikaronti</bold>.</paragraph>
<paragraph line="236" number="940"><bold>Etañca dhammamaññāyā</bold>ti sabbametaṃ yathāvuttaṃ dhammaṃ ñatvā. <bold>Vicina</bold>nti vicinanto. <bold>Santīti nibbutiṃ ñatvā</bold>ti nibbutiṃ rāgādīnaṃ santīti ñatvā.</paragraph>
<paragraph line="237" number="941"> Kiṃkāraṇā <pageBreak edition="V" number="2.0257" /> nappamajjeiti ce – <bold>abhibhū hi so</bold>ti gāthā. Tattha <bold>abhibhū</bold>ti rūpādīnaṃ abhibhavitā. <bold>Anabhibhūto</bold>ti tehi anabhibhūto. <bold>Sakkhidhammamanītihamadassī</bold>ti paccakkhameva anītihaṃ dhammamaddakkhi. <bold>Sadā namassamanusikkhe</bold>ti sadā namassanto tisso sikkhāyo sikkheyya. Sesaṃ sabbattha pākaṭameva.</paragraph>
<paragraph line="238">Kevalaṃ <pageBreak edition="M" number="2.0281" /> pana ettha ‘‘cakkhūhi neva lolo’’tiādīhi indriyasaṃvaro, ‘‘annānamatho pānāna’’ntiādīhi sannidhipaṭikkhepamukhena paccayapaṭisevanasīlaṃ, methunamosavajjapesuṇiyādīhi pātimokkhasaṃvarasīlaṃ, ‘‘āthabbaṇaṃ supinaṃ lakkhaṇa’’ntiādīhi ājīvapārisuddhisīlaṃ, ‘‘jhāyī assā’’ti iminā samādhi, ‘‘vicinaṃ bhikkhū’’ti iminā paññā, ‘‘sadā sato sikkhe’’ti iminā puna saṅkhepato tissopi sikkhā, ‘‘atha āsanesu sayanesu, appasaddesu bhikkhu vihareyya, niddaṃ na bahulīkareyyā’’tiādīhi sīlasamādhipaññānaṃ upakārāpakārasaṅgaṇhanavinodanāni vuttānīti. Evaṃ bhagavā nimmitassa paripuṇṇapaṭipadaṃ vatvā arahattanikūṭena desanaṃ niṭṭhāpesi, desanāpariyosāne purābhedasutte vuttasadisoyevābhisamayo ahosīti.</paragraph>
<centered line="239">Paramatthajotikāya khuddaka-aṭṭhakathāya</centered>
<centered line="240">Suttanipāta-aṭṭhakathāya tuvaṭakasuttavaṇṇanā niṭṭhitā.</centered>
<subhead line="241">15. Attadaṇḍasuttavaṇṇanā</subhead>
<paragraph line="242" number="942"><bold>Attadaṇḍā</bold><pageBreak edition="V" number="2.0258" /><pageBreak edition="P" number="2.0566" /><bold>bhayaṃ jāta</bold>nti attadaṇḍasuttaṃ. Kā uppatti? Yo so sammāparibbājanīyasuttassa uppattiyaṃ vuccamānāya sākiyakoliyānaṃ udakaṃ paṭicca kalaho vaṇṇito, taṃ ñatvā bhagavā ‘‘ñātakā kalahaṃ karonti, handa ne vāressāmī’’ti dvinnaṃ senānaṃ majjhe ṭhatvā imaṃ suttamabhāsi.</paragraph>
<paragraph line="243">Tattha paṭhamagāthāyattho – yaṃ lokassa diṭṭhadhammikaṃ vā samparāyikaṃ vā bhayaṃ jātaṃ, taṃ sabbaṃ <bold>attadaṇḍā bhayaṃ jātaṃ</bold> attano duccaritakāraṇā jātaṃ, evaṃ santepi <bold>janaṃ passatha medhagaṃ</bold>, imaṃ sākiyādijanaṃ passatha aññamaññaṃ medhagaṃ hiṃsakaṃ bādhakanti. Evaṃ taṃ paṭiviruddhaṃ vippaṭipannaṃ janaṃ paribhāsitvā attano sammāpaṭipattidassanena tassa saṃvegaṃ janetuṃ āha <pageBreak edition="M" number="2.0282" /><bold>‘‘saṃvegaṃ kittayissāmi, yathā saṃvijitaṃ mayā’’</bold>ti, pubbe bodhisatteneva satāti adhippāyo.</paragraph>
<paragraph line="244" number="943"> Idāni yathānena saṃvijitaṃ, taṃ pakāraṃ dassento <bold>‘‘phandamāna’’</bold>ntiādimāha. Tattha <bold>phandamāna</bold>nti taṇhādīhi kampamānaṃ. <bold>Appodake</bold>ti appaudake. <bold>Aññamaññehi byāruddhe disvā</bold>ti nānāsatte ca aññamaññehi saddhiṃ viruddhe disvā. <bold>Maṃ bhayamāvisī</bold>ti maṃ bhayaṃ paviṭṭhaṃ.</paragraph>
<paragraph line="245" number="944"><bold>Samantamasāro loko</bold>ti nirayaṃ ādiṃ katvā samantato loko asāro niccasārādirahito. <bold>Disā sabbā sameritā</bold>ti sabbā disā aniccatāya kampitā. <bold>Icchaṃ bhavanamattano</bold>ti attano tāṇaṃ icchanto. <bold>Nāddasāsiṃ anosita</bold>nti kiñci ṭhānaṃ jarādīhi anajjhāvutthaṃ nāddakkhiṃ.</paragraph>
<paragraph line="246" number="945"><bold>Osānetveva byāruddhe, disvā me aratī ahū</bold>ti yobbaññādīnaṃ osāne eva antagamake eva vināsake eva jarādīhi byāruddhe āhatacitte satte disvā arati me ahosi. <bold>Athettha salla</bold>nti atha <pageBreak edition="P" number="2.0567" /> etesu sattesu rāgādisallaṃ. <bold>Hadayanissita</bold>nti cittanissitaṃ.</paragraph>
<paragraph line="247" number="946"> ‘‘Kathaṃānubhāvaṃ <pageBreak edition="V" number="2.0259" /> salla’’nti ce – <bold>yena sallena otiṇṇo</bold>ti gāthā. Tattha <bold>disā sabbā vidhāvatī</bold>ti sabbā duccaritadisāpi puratthimādidisāvidisāpi dhāvati. <bold>Tameva sallamabbuyha, na dhāvati na sīdatī</bold>ti tameva sallaṃ uddharitvā tā ca disā na dhāvati, caturoghe ca na sīdatīti.</paragraph>
<paragraph line="248" number="947"> Evaṃmahānubhāvena sallena otiṇṇesvapi ca sattesu – <bold>tattha sikkhānugīyanti, yāni loke gadhitānī</bold>ti gāthā. Tassattho – ye <bold>loke</bold> pañca kāmaguṇā paṭilābhāya gijjhantīti katvā ‘‘gadhitānī’’ti vuccanti, cirakālāsevitattā vā ‘‘gadhitānī’’ti vuccanti, <bold>tattha</bold> taṃ nimittaṃ hatthisikkhādikā anekā <bold>sikkhā</bold> kathīyanti uggayhanti vā. Passatha yāva pamatto vāyaṃ loko, yato paṇḍito kulaputto <bold>tesu</bold> vā gadhitesu tāsu vā sikkhāsu adhimutto <bold>na siyā,</bold> aññadatthu aniccādidassanena <bold>nibbijjha sabbaso kāme attano nibbānameva sikkhe</bold>ti.</paragraph>
<paragraph line="249" number="948"> Idāni <pageBreak edition="M" number="2.0283" /> yathā nibbānāya sikkhitabbaṃ, taṃ dassento <bold>‘‘sacco siyā’’</bold>tiādimāha. Tattha <bold>sacco</bold>ti vācāsaccena ñāṇasaccena maggasaccena ca samannāgato. <bold>Rittapesuṇo</bold>ti pahīnapesuṇo. <bold>Veviccha</bold>nti macchariyaṃ.</paragraph>
<paragraph line="250" number="949"><bold>Niddaṃ tandiṃ sahe thīna</bold>nti pacalāyikañca kāyālasiyañca cittālasiyañcāti ime tayo dhamme abhibhaveyya. <bold>Nibbānamanaso</bold>ti nibbānaninnacitto.</paragraph>
<paragraph line="251" number="950-51"><bold>Sāhasā</bold>ti rattassa rāgacariyādibhedā sāhasakaraṇā. <bold>Purāṇaṃ nābhinandeyyā</bold>ti atītarūpādiṃ nābhinandeyya. <bold>Nave</bold>ti paccuppanne. <bold>Hiyyamāne</bold>ti vinassamāne. <bold>Ākāsaṃ na sito siyā</bold>ti taṇhānissito na bhaveyya. Taṇhā hi rūpādīnaṃ ākāsanato ‘‘ākāso’’ti vuccati.</paragraph>
<paragraph line="252" number="952"> ‘‘Kiṃkāraṇā ākāsaṃ na sito siyā’’ti ce – ‘‘<bold>gedhaṃ brūmī</bold>’’ti gāthā. Tassattho – ahañhi imaṃ ākāsasaṅkhātaṃ taṇhaṃ rūpādīsu gijjhanato <bold>gedhaṃ brūmi</bold> ‘‘gedho’’ti vadāmi. Kiñca bhiyyo – avahananaṭṭhena <bold>‘‘ogho’’</bold>ti ca ājavanaṭṭhena <bold>‘‘ājava’’</bold>nti ca ‘‘idaṃ mayhaṃ, idaṃ mayha’’nti jappakāraṇato <bold>‘‘jappana’’</bold>nti ca dummuñcanaṭṭhena <bold>‘‘ārammaṇa’’</bold>nti <pageBreak edition="P" number="2.0568" /> ca kampakaraṇena <bold>‘‘pakampana’’</bold>nti ca brūmi, esā ca lokassa palibodhaṭṭhena duratikkamanīyaṭṭhena ca <pageBreak edition="V" number="2.0260" /><bold>kāmapaṅko duraccayo</bold>ti. ‘‘Ākāsaṃ na sito siyā’’ti evaṃ vutte vā ‘‘kimetaṃ ākāsa’’nti ce? <bold>Gedhaṃ brūmī</bold>ti. Evampi tassā gāthāya sambandho veditabbo. Tattha padayojanā – ākāsanti gedhaṃ brūmīti. Tathā yvāyaṃ mahoghoti vuccati. Taṃ brūmi, ājavaṃ brūmi, jappanaṃ brūmi, pakampanaṃ brūmi, yvāyaṃ sadevake loke kāmapaṅko duraccayo, taṃ brūmīti.</paragraph>
<paragraph line="253" number="953"> Evametaṃ gedhādipariyāyaṃ ākāsaṃ anissito – <bold>saccā avokkammā</bold>ti gāthā. Tassattho – pubbe vuttā tividhāpi <bold>saccā avokkamma</bold> moneyyappattiyā <bold>munī</bold>ti saṅkhyaṃ gato nibbānatthale <bold>tiṭṭhati brāhmaṇo,</bold> sa ve evarūpo sabbāni āyatanāni nissajjitvā <bold>‘‘santo’’</bold>ti vuccatīti.</paragraph>
<paragraph line="254" number="954"> Kiñca <pageBreak edition="M" number="2.0284" /> bhiyyo – <bold>sa ve vidvā</bold>ti gāthā. Tattha <bold>ñatvā dhamma</bold>nti aniccādinayena saṅkhatadhammaṃ ñatvā. <bold>Sammā so loke iriyāno</bold>ti asammāiriyanakarānaṃ kilesānaṃ pahānā sammā so loke iriyamāno.</paragraph>
<paragraph line="255" number="955"> Evaṃ apihento ca – <bold>yodha kāme</bold>ti gāthā. Tattha <bold>saṅga</bold>nti sattavidhaṃ saṅgañca yo accatari <bold>nājjhetī</bold>ti nābhijjhāyati.</paragraph>
<paragraph line="256" number="956"> Tasmā tumhesupi yo evarūpo hotumicchati, taṃ vadāmi – <bold>yaṃ pubbe</bold>ti gāthā. Tattha <bold>yaṃ pubbe</bold>ti atīte saṅkhāre ārabbha uppajjanadhammaṃ kilesajātaṃ atītakammañca. <bold>Pacchā te māhu kiñcana</bold>nti anāgatepi saṅkhāre ārabbha uppajjanadhammaṃ rāgādikiñcanaṃ māhu. <bold>Majjhe ce no gahessasī</bold>ti paccuppanne rūpādidhammepi na gahessasi ce.</paragraph>
<paragraph line="257" number="957"> Evaṃ ‘‘upasanto carissasī’’ti arahattappattiṃ dassetvā idāni arahato thutivasena ito parā gāthāyo abhāsi. Tattha <bold>sabbaso</bold>ti gāthāya <bold>mamāyita</bold>nti mamattakaraṇaṃ, ‘‘mama ida’’nti gahitaṃ vā vatthu. <bold>Asatā ca na socatī</bold>ti avijjamānakāraṇā asantakāraṇā na socati. <bold>Na jīyatī</bold>ti jānimpi na gacchati.</paragraph>
<paragraph line="258" number="958-9"> Kiñca bhiyyo – <bold>yassa natthī</bold>ti gāthā. Tattha <pageBreak edition="P" number="2.0569" /><bold>kiñcana</bold>nti kiñci rūpādidhammajātaṃ. Kiñca bhiyyo – <bold>aniṭṭhurī</bold>ti gāthā. Tattha <bold>aniṭṭhurī</bold>ti anissukī. ‘‘Aniddhurī’’tipi keci paṭhanti. <bold>Sabbadhī samo</bold>ti sabbattha samo, upekkhakoti adhippāyo. Kiṃ <pageBreak edition="V" number="2.0261" /> vuttaṃ hoti? Yo so ‘‘natthi me’’ti na socati, tamahaṃ avikampinaṃ puggalaṃ puṭṭho samāno aniṭṭhurī ananugiddho anejo sabbadhi samoti imaṃ tasmiṃ puggale catubbidhamānisaṃsaṃ brūmīti.</paragraph>
<paragraph line="259" number="960"> Kiñca bhiyyo – <bold>anejassā</bold>ti gāthā. Tattha <bold>nisaṅkhatī</bold>ti puññābhisaṅkhārādīsu yo koci saṅkhāro. So hi yasmā nisaṅkhariyati nisaṅkharoti vā, tasmā ‘‘nisaṅkhatī’’ti vuccati. <bold>Viyārambhā</bold>ti vividhā puññābhisaṅkhārādikā <pageBreak edition="M" number="2.0285" /> ārambhā. <bold>Khemaṃ passati sabbadhī</bold>ti sabbattha abhayameva passati.</paragraph>
<paragraph line="260" number="961"> Evaṃ passanto <bold>na samesū</bold>ti gāthā. Tattha <bold>na vadate</bold>ti ‘‘sadisohamasmī’’tiādinā mānavasena samesupi attānaṃ na vadati omesupi ussesupi. <bold>Nādeti na nirassatī</bold>ti rūpādīsu kañci dhammaṃ na gaṇhāti; na nissajjati. Sesaṃ sabbattha pākaṭameva. Evaṃ arahattanikūṭena desanaṃ niṭṭhāpesi, desanāpariyosāne pañcasatā sākiyakumārā ca koliyakumārā ca ehibhikkhupabbajjāya pabbajitā, te gahetvā bhagavā mahāvanaṃ pāvisīti.</paragraph>
<centered line="261">Paramatthajotikāya khuddaka-aṭṭhakathāya</centered>
<centered line="262">Suttanipāta-aṭṭhakathāya attadaṇḍasuttavaṇṇanā niṭṭhitā.</centered>
<subhead line="263">16. Sāriputtasuttavaṇṇanā</subhead>
<paragraph line="264" number="962"><bold>Na</bold><pageBreak edition="V" number="2.0262" /><bold>me diṭṭho</bold>ti sāriputtasuttaṃ, ‘‘therapañhasutta’’ntipi vuccati. Kā uppatti? Imassa suttassa uppatti – rājagahakassa <pageBreak edition="P" number="2.0570" /> seṭṭhissa candanaghaṭikāya paṭilābhaṃ ādiṃ katvā tāya candanaghaṭikāya katassa pattassa ākāse ussāpanaṃ āyasmato piṇḍolabhāradvājassa iddhiyā pattaggahaṇaṃ, tasmiṃ vatthusmiṃ sāvakānaṃ iddhipaṭikkhepo, titthiyānaṃ bhagavatā saddhiṃ pāṭihāriyaṃ kattukāmatā, pāṭihāriyakaraṇaṃ, bhagavato sāvatthigamanaṃ, titthiyānubandhanaṃ, sāvatthiyaṃ pasenadino buddhūpagamanaṃ kaṇḍambapātubhāvo, catunnaṃ parisānaṃ titthiyajayatthaṃ pāṭihāriyakaraṇussukkanivāraṇaṃ, yamakapāṭihāriyakaraṇaṃ, katapāṭihāriyassa bhagavato tāvatiṃsabhavanagamanaṃ, tattha temāsaṃ dhammadesanā, āyasmatā mahāmoggallānattherena yācitassa devalokato saṅkassanagare orohaṇanti imāni vatthūni antarantare ca jātakāni vitthāretvā yāva dasasahassacakkavāḷadevatāhi pūjiyamāno bhagavā majjhe maṇimayena sopānena saṅkassanagare oruyha sopānakaḷevare aṭṭhāsi –</paragraph>
<gatha1 line="265">‘‘Ye <pageBreak edition="M" number="2.0286" /> jhānappasutā dhīrā, nekkhammūpasame ratā;</gatha1>
<gathalast line="266">Devāpi tesaṃ pihayanti, sambuddhānaṃ satīmata’’nti. (dha. pa. 181) –</gathalast>
<unindented line="267">Imissā dhammapadagāthāya vuccamānāya vuttā. Sopānakaḷevare ṭhitaṃ pana bhagavantaṃ sabbapaṭhamaṃ āyasmā sāriputto vandi, tato uppalavaṇṇā bhikkhunī, athāparo janakāyo. Tatra bhagavā cintesi – ‘‘imissaṃ parisati moggallāno iddhiyā aggoti pākaṭo, anuruddho dibbacakkhunā, puṇṇo dhammakathikattena, sāriputtaṃ panāyaṃ parisā na kenaci guṇena evaṃ aggoti jānāti, yaṃnūnāhaṃ sāriputtaṃ paññāguṇena pakāseyya’’nti. Atha theraṃ pañhaṃ pucchi. Thero bhagavatā pucchitaṃ pucchitaṃ puthujjanapañhaṃ, sekkhapañhaṃ, asekkhapañhañca, sabbaṃ vissajjesi. Tadā naṃ jano ‘‘paññāya aggo’’ti aññāsi <pageBreak edition="P" number="2.0571" />. Atha bhagavā ‘‘sāriputto na idāneva paññāya aggo, atītepi paññāya aggo’’ti jātakaṃ ānesi.</unindented>
<paragraph line="268">Atīte parosahassā isayo vanamūlaphalāhārā pabbatapāde vasanti. Tesaṃ ācariyassa ābādho <pageBreak edition="V" number="2.0263" /> uppajji, upaṭṭhānāni vattanti. Jeṭṭhantevāsī ‘‘sappāyabhesajjaṃ āharissāmi, ācariyaṃ appamattā upaṭṭhahathā’’ti vatvā manussapathaṃ agamāsi. Tasmiṃ anāgateyeva ācariyo kālamakāsi. Taṃ ‘‘idāni kālaṃ karissatī’’ti antevāsikā samāpattimārabbha pucchiṃsu. So ākiñcaññāyatanasamāpattiṃ sandhāyāha – ‘‘natthi kiñcī’’ti, antevāsino ‘‘natthi ācariyassa adhigamo’’ti aggahesuṃ. Atha jeṭṭhantevāsī bhesajjaṃ ādāya āgantvā taṃ kālakataṃ disvā ācariyaṃ ‘‘kiñci pucchitthā’’ti āha. Āma pucchimhā, ‘‘natthi kiñcī’’ti āha, na kiñci ācariyena adhigatanti. Natthi kiñcīti vadanto ācariyo ākiñcaññāyatanaṃ pavedesi, sakkātabbo ācariyoti.</paragraph>
<gatha1 line="269">‘‘Parosahassampi samāgatānaṃ,</gatha1>
<gatha2 line="270">Kandeyyuṃ te vassasataṃ apaññā;</gatha2>
<gatha3 line="271">Ekopi seyyo puriso sapañño,</gatha3>
<gathalast line="272">Yo bhāsitassa vijānāti attha’’nti. (jā. 1.1.99);</gathalast>
<paragraph line="273">Kathite <pageBreak edition="M" number="2.0287" /> ca pana bhagavatā jātake āyasmā sāriputto attano saddhivihārikānaṃ pañcannaṃ bhikkhusatānamatthāya sappāyasenāsanagocarasīlavatādīni pucchituṃ <bold>‘‘na me diṭṭho ito pubbe’’</bold>ti imaṃ thutigāthaṃ ādiṃ katvā aṭṭha gāthāyo abhāsi. Tamatthaṃ vissajjento bhagavā tato parā sesagāthāti.</paragraph>
<paragraph line="274">Tattha <bold>ito pubbe</bold>ti ito saṅkassanagare otaraṇato pubbe. <bold>Vagguvado</bold>ti sundaravado. <bold>Tusitā gaṇimāgato</bold>ti tusitakāyā cavitvā mātukucchiṃ āgatattā tusitā āgato, gaṇācariyattā gaṇī. Santuṭṭhaṭṭhena vā tusitasaṅkhātā devalokā gaṇiṃ āgato tusitānaṃ vā arahantānaṃ gaṇiṃ āgatoti.</paragraph>
<paragraph line="275" number="963"> Dutiyagāthāya <bold>sadevakassa lokassa yathā dissatīti</bold> sadevakassa lokassa viya manussānampi dissati. Yathā vā dissatīti <pageBreak edition="P" number="2.0572" /> tacchato aviparītato dissati <bold>cakkhumā</bold>ti uttamacakkhu. <bold>Eko</bold>ti pabbajjāsaṅkhātādīhi eko. <bold>Rati</bold>nti nekkhammaratiādiṃ.</paragraph>
<paragraph line="276" number="964"> Tatiyagāthāya <bold>bahūnamidha baddhāna</bold>nti idha bahūnaṃ khattiyādīnaṃ sissānaṃ. Sissā hi <pageBreak edition="V" number="2.0264" /> ācariye paṭibaddhavuttittā ‘‘baddhā’’ti vuccanti <bold>atthi pañhena āgama</bold>nti atthiko pañhena āgatomhi, atthikānaṃ vā pañhena āgamanaṃ, pañhena atthi āgamanaṃ vāti.</paragraph>
<paragraph line="277" number="965"> Catutthagāthāya <bold>vijigucchato</bold>ti jātiādīhi aṭṭīyato <bold>rittamāsana</bold>nti vivittaṃ mañcapīṭhaṃ. <bold>Pabbatānaṃ guhāsu vā</bold>ti pabbataguhāsu vā rittamāsanaṃ bhajatoti sambandhitabbaṃ.</paragraph>
<paragraph line="278" number="966"> Pañcamagāthāya <bold>uccāvacesū</bold>ti hīnapaṇītesu. <bold>Sayanesū</bold>ti vihārādīsu senāsanesu. <bold>Kīvanto tattha bheravā</bold>ti kittakā tattha bhayakāraṇā. ‘‘Kuvanto’’tipi pāṭho, kūjantoti cassa attho. Na pana pubbenāparaṃ sandhiyati.</paragraph>
<paragraph line="279" number="967"> Chaṭṭhagāthāya <bold>katī parissayā</bold>ti kittakā upaddavā. <bold>Agataṃ disa</bold>nti nibbānaṃ. Tañhi agatapubbattā agataṃ tathā niddisitabbato disā cāti <pageBreak edition="M" number="2.0288" />. Tena vuttaṃ ‘‘agataṃ disa’’nti. <bold>Abhisambhave</bold>ti abhibhaveyya. <bold>Pantamhī</bold>ti pariyante.</paragraph>
<paragraph line="280" number="968-9"> Sattamagāthāya <bold>kyāssa byappathayo assū</bold>ti kīdisāni tassa vacanāni assu. Aṭṭhamagāthāya <bold>ekodi nipako</bold>ti ekaggacitto paṇḍito.</paragraph>
<paragraph line="281" number="970"> Evaṃ āyasmatā sāriputtena tīhi gāthāhi bhagavantaṃ thometvā pañcahi gāthāhi – pañcasatānaṃ sissānamatthāya senāsanagocarasīlavatādīni pucchito bhagavā tamatthaṃ pakāsetuṃ <bold>‘‘vijigucchamānassā’’</bold>tiādinā nayena vissajjanamāraddho. Tattha paṭhamagāthāya tāvattho – jātiādīhi <bold>vijigucchamānassa rittāsanaṃ sayanaṃ sevato ce sambodhikāmassa</bold> sāriputta, bhikkhuno <bold>yadidaṃ phāsu</bold> yo phāsuvihāro <bold>yathānudhammaṃ</bold> yo ca anudhammo, <bold>taṃ te pavakkhāmi yathā pajānaṃ</bold> yathā pajānanto vadeyya, evaṃ vadāmīti.</paragraph>
<paragraph line="282" number="971"> Dutiyagāthāya <bold>pariyantacārī</bold>ti sīlādīsu catūsu pariyantesu caramāno. <bold>Ḍaṃsādhipātāna</bold>nti piṅgalamakkhikānañca sesamakkhikānañca. Sesamakkhikā hi tato tato adhipatitvā khādanti, tasmā ‘‘adhipātā’’ti vuccanti. <bold>Manussaphassāna</bold>nti <pageBreak edition="P" number="2.0573" /> corādiphassānaṃ.</paragraph>
<paragraph line="283" number="972"> Tatiyagāthāya <bold>paradhammikā</bold> nāma satta sahadhammikavajjā sabbepi bāhirakā. <bold>Kusalānuesī</bold>ti kusaladhamme anvesamāno.</paragraph>
<paragraph line="284" number="973"> Catutthagāthāya <pageBreak edition="V" number="2.0265" /><bold>ātaṅkaphassenā</bold>ti rogaphassena. <bold>Sītaṃ atuṇha</bold>nti sītañca uṇhañca. <bold>So tehi phuṭṭho bahudhā</bold>ti so tehi ātaṅkādīhi anekehi ākārehi phuṭṭho samānopi. <bold>Anoko</bold>ti abhisaṅkhāraviññāṇādīnaṃ anokāsabhūto.</paragraph>
<paragraph line="285" number="974"> Evaṃ ‘‘bhikkhuno vijigucchato’’tiādīhi tīhi gāthāhi puṭṭhamatthaṃ vissajjetvā idāni ‘‘kyāssa byappathayo’’tiādinā nayena puṭṭhaṃ vissajjento <bold>‘‘theyyaṃ na kāre’’</bold>tiādimāha. Tattha <bold>phasse</bold>ti phareyya <pageBreak edition="M" number="2.0289" />. <bold>Yadāvilattaṃ manaso vijaññā</bold>ti yaṃ cittassa āvilattaṃ vijāneyya, taṃ sabbaṃ <bold>‘‘kaṇhassa pakkho’’</bold>ti vinodayeyya.</paragraph>
<paragraph line="286" number="975"><bold>Mūlampi tesaṃ palikhañña tiṭṭhe</bold>ti tesaṃ kodhātimānānaṃ yaṃ avijjādikaṃ mūlaṃ, tampi palikhaṇitvā tiṭṭheyya. <bold>Addhā bhavanto abhisambhaveyyā</bold>ti evaṃ piyappiyaṃ abhibhavanto ekaṃseneva abhibhaveyya, na tatra sithilaṃ parakkameyyāti adhippāyo.</paragraph>
<paragraph line="287" number="976"><bold>Paññaṃ purakkhatvā</bold>ti paññaṃ pubbaṅgamaṃ katvā. <bold>Kalyāṇapītī</bold>ti kalyāṇāya pītiyā samannāgato. <bold>Caturo sahetha paridevadhamme</bold>ti anantaragāthāya vuccamāne paridevanīyadhamme saheyya.</paragraph>
<paragraph line="288" number="977"><bold>Kiṃsū asissāmī</bold>ti kiṃ bhuñjissāmi. <bold>Kuvaṃ vā asissa</bold>nti kuhiṃ vā asissāmi. <bold>Dukkhaṃ vata settha kvajja sessa</bold>nti imaṃ rattiṃ dukkhaṃ sayiṃ, ajja āgamanarattiṃ kattha sayissaṃ. <bold>Ete vitakke</bold>ti ete piṇḍapātanissite dve, senāsananissite dveti cattāro vitakke. <bold>Aniketacārī</bold>ti apalibodhacārī nittaṇhacārī.</paragraph>
<paragraph line="289" number="978"><bold>Kāle</bold>ti piṇḍapātakāle piṇḍapātasaṅkhātaṃ annaṃ vā cīvarakāle cīvarasaṅkhātaṃ vasanaṃ vā laddhā dhammena samenāti adhippāyo. <bold>Mattaṃ so jaññā</bold>ti paṭiggahaṇe ca paribhoge ca so pamāṇaṃ jāneyya. <bold>Idhā</bold>ti sāsane, nipātamattameva vā etaṃ. <bold>Tosanattha</bold>nti santosatthaṃ, etadatthaṃ mattaṃ jāneyyāti vuttaṃ hoti. <bold>So tesu gutto</bold>ti so bhikkhu tesu paccayesu gutto. <bold>Yatacārī</bold>ti saṃyatavihāro <pageBreak edition="P" number="2.0574" />, rakkhitiriyāpatho rakkhitakāyavacīmanodvāro cāti vuttaṃ hoti. ‘‘Yaticārī’’tipi pāṭho, soyevattho. <bold>Rusito</bold>ti rosito, ghaṭṭitoti vuttaṃ hoti.</paragraph>
<paragraph line="290" number="979"><bold>Jhānānuyutto</bold>ti anupannuppādanena uppannāsevanena ca jhāne anuyutto. <bold>Upekkhamārabbha samāhitatto</bold>ti catutthajjhānupekkhaṃ uppādetvā samāhitacitto. <bold>Takkāsayaṃ kukkucciyūpachinde</bold>ti <pageBreak edition="V" number="2.0266" /> kāmavitakkādiṃ takkañca <pageBreak edition="M" number="2.0290" />, kāmasaññādiṃ tassa takkassa āsayañca, hatthakukkuccādiṃ kukkucciyañca upacchindeyya.</paragraph>
<paragraph line="291" number="980"><bold>Cudito vacībhi satimābhinande</bold>ti upajjhāyādīhi vācāhi codito samāno satimā hutvā taṃ codanaṃ abhinandeyya. <bold>Vācaṃ pamuñce kusala</bold>nti ñāṇasamuṭṭhitaṃ vācaṃ pamuñceyya. <bold>Nātivela</bold>nti ativelaṃ pana vācaṃ kālavelañca sīlavelañca atikkantaṃ nappamuñceyya. <bold>Janavādadhammāyā</bold>ti janavādakathāya. <bold>Na cetayeyyā</bold>ti cetanaṃ na uppādeyya.</paragraph>
<paragraph line="292" number="981"><bold>Athāpara</bold>nti atha idāni ito parampi. <bold>Pañca rajānī</bold>ti rūparāgādīni pañca rajāni. <bold>Yesaṃ satīmā vinayāya sikkhe</bold>ti yesaṃ upaṭṭhitassati hutvā vinayanatthaṃ tisso sikkhā sikkheyya. Evaṃ sikkhanto hi <bold>rūpesu…pe… phassesu sahetha rāgaṃ,</bold> na aññeti.</paragraph>
<paragraph line="293" number="982"> Tato so tesaṃ vinayāya sikkhanto anukkamena – <bold>etesu dhammesū</bold>ti gāthā. Tattha <bold>etesū</bold>ti rūpādīsu. <bold>Kālena so sammā dhammaṃ parivīmaṃsamāno</bold>ti so bhikkhu yvāyaṃ ‘‘uddhate citte samādhissa kālo’’tiādinā nayena kālo vutto, tena kālena sabbaṃ saṅkhatadhammaṃ aniccādinayena parivīmaṃsamāno. <bold>Ekodibhūto vihane tamaṃ so</bold>ti so ekaggacitto sabbaṃ mohāditamaṃ vihaneyya. Natthi ettha saṃsayo. Sesaṃ sabbattha pākaṭameva.</paragraph>
<paragraph line="294">Evaṃ bhagavā arahattanikūṭena desanaṃ niṭṭhāpesi. Desanāpariyosāne pañcasatā bhikkhū arahattaṃ pattā, tiṃsakoṭisaṅkhyānañca devamanussānaṃ dhammābhisamayo ahosīti.</paragraph>
<centered line="295">Paramatthajotikāya khuddaka-aṭṭhakathāya</centered>
<centered line="296">Suttanipāta-aṭṭhakathāya sāriputtasuttavaṇṇanā niṭṭhitā.</centered>
<centered line="297">Niṭṭhito ca catuttho vaggo atthavaṇṇanānayato, nāmena</centered>
<paragraph line="298">Aṭṭhakavaggoti.</paragraph>
</body>
</document>