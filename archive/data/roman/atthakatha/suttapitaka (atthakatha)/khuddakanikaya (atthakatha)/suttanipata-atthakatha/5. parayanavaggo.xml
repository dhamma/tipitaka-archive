<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0505a.att4.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/suttanipata-atthakatha/5. parayanavaggo.xml</archivePath>
    <baseFileName>5. parayanavaggo</baseFileName>
    <titlePath>5. Pārāyanavaggo - Suttanipāta-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">5. Pārāyanavaggo</chapter>
    <subhead line="2">Vatthugāthāvaṇṇanā</subhead>
    <paragraph line="3" number="983"><bold>Kosalānaṃ</bold><pageBreak edition="V" number="2.0267" /><pageBreak edition="M" number="2.0291" /><pageBreak edition="P" number="2.0575" /><bold>purā rammā</bold>ti pārāyanavaggassa vatthugāthā. Tāsaṃ uppatti – atīte kira bārāṇasivāsī eko rukkhavaḍḍhakī sake ācariyake adutiyo, tassa soḷasa sissā, ekamekassa sahassaṃ antevāsikā. Evaṃ te sattarasādhikasoḷasasahassā ācariyantevāsino sabbepi bārāṇasiṃ upanissāya jīvikaṃ kappentā pabbatasamīpaṃ gantvā rukkhe gahetvā tattheva nānāpāsādavikatiyo niṭṭhāpetvā kullaṃ bandhitvā gaṅgāya bārāṇasiṃ ānetvā sace rājā atthiko hoti, rañño, ekabhūmikaṃ vā…pe… sattabhūmikaṃ vā pāsādaṃ yojetvā denti. No ce, aññesampi vikiṇitvā puttadāraṃ posenti. Atha nesaṃ ekadivasaṃ ācariyo ‘‘na sakkā vaḍḍhakikammena niccaṃ jīvikaṃ kappetuṃ, dukkarañhi jarākāle etaṃ kamma’’nti cintetvā antevāsike āmantesi – ‘‘tātā, udumbarādayo, appasārarukkhe ānethā’’ti. Te ‘‘sādhū’’ti paṭissuṇitvā ānayiṃsu. So tehi kaṭṭhasakuṇaṃ katvā tassa abbhantaraṃ pavisitvā yantaṃ pūresi. Kaṭṭhasakuṇo supaṇṇarājā viya ākāsaṃ laṅghitvā vanassa upari caritvā antevāsīnaṃ purato oruhi. Atha ācariyo sisse āha – ‘‘tātā, īdisāni kaṭṭhavāhanāni katvā sakkā sakalajambudīpe rajjaṃ gahetuṃ, tumhepi, tātā, etāni karotha, rajjaṃ gahetvā jīvissāma, dukkhaṃ vaḍḍhakisippena jīvitu’’nti. Te tathā katvā ācariyassa paṭivedesuṃ. Tato ne ācariyo āha – ‘‘katamaṃ, tātā, rajjaṃ gaṇhāmā’’ti? ‘‘Bārāṇasirajjaṃ ācariyā’’ti. ‘‘Alaṃ, tātā, mā etaṃ rucci, mayañhi taṃ gahetvāpi ‘vaḍḍhakirājā vaḍḍhakiyuvarājā’ti vaḍḍhakivādā na muccissāma, mahanto jambudīpo, aññattha gacchāmā’’ti.</paragraph>
    <paragraph line="4">Tato saputtadārā kaṭṭhavāhanāni <pageBreak edition="P" number="2.0576" />, abhiruhitvā sajjāvudhā hutvā himavantābhimukhā gantvā himavati aññataraṃ nagaraṃ pavisitvā rañño nivesaneyeva paccuṭṭhahaṃsu. Te tattha rajjaṃ gahetvā ācariyaṃ rajje abhisiñciṃsu. So ‘‘kaṭṭhavāhano rājā’’ti pākaṭo ahosi. Tampi nagaraṃ <pageBreak edition="V" number="2.0268" /> tena gahitattā ‘‘kaṭṭhavāhananagara’’ntveva nāmaṃ labhi, tathā sakalaraṭṭhampi <pageBreak edition="M" number="2.0292" />. Kaṭṭhavāhano rājā dhammiko ahosi, tathā yuvarājā amaccaṭṭhānesu ca ṭhapitā soḷasa sissā. Taṃ raṭṭhaṃ raññā catūhi saṅgahavatthūhi saṅgayhamānaṃ ativiya iddhaṃ phītaṃ nirupaddavañca ahosi. Nāgarā jānapadā rājānañca rājaparisañca ativiya mamāyiṃsu ‘‘bhaddako no rājā laddho, bhaddikā rājaparisā’’ti.</paragraph>
    <paragraph line="5">Athekadivasaṃ majjhimadesato vāṇijā bhaṇḍaṃ gahetvā kaṭṭhavāhananagaraṃ āgamaṃsu paṇṇākārañca gahetvā rājānaṃ passiṃsu. Rājā ‘‘kuto āgatatthā’’ti sabbaṃ pucchi. ‘‘Bārāṇasito devā’’ti. So tattha sabbaṃ pavattiṃ pucchitvā – ‘‘tumhākaṃ raññā saddhiṃ mama mittabhāvaṃ karothā’’ti āha. Te ‘‘sādhū’’ti sampaṭicchiṃsu. So tesaṃ paribbayaṃ datvā gamanakāle sampatte puna ādarena vatvā vissajjesi. Te bārāṇasiṃ gantvā tassa rañño ārocesuṃ. Rājā ‘‘kaṭṭhavāhanaraṭṭhā āgatānaṃ vāṇijakānaṃ ajjatagge suṅkaṃ muñcāmī’’ti bheriṃ carāpetvā ‘‘atthu me kaṭṭhavāhano mitto’’ti dvepi adiṭṭhamittā ahesuṃ. Kaṭṭhavāhanopi ca sakanagare bheriṃ carāpesi – ‘‘ajjatagge bārāṇasito āgatānaṃ vāṇijakānaṃ suṅkaṃ muñcāmi, paribbayo ca nesaṃ dātabbo’’ti. Tato bārāṇasirājā kaṭṭhavāhanassa lekhaṃ pesesi ‘‘sace tasmiṃ janapade daṭṭhuṃ vā sotuṃ vā araharūpaṃ kiñci acchariyaṃ uppajjati, amhepi dakkhāpetu ca sāvetu cā’’ti. Sopissa tatheva paṭilekhaṃ pesesi. Evaṃ <pageBreak edition="P" number="2.0577" /> tesaṃ katikaṃ katvā vasantānaṃ kadāci kaṭṭhavāhanassa atimahagghā accantasukhumā kambalā uppajjiṃsu bālasūriyarasmisadisā vaṇṇena. Te disvā rājā ‘‘mama sahāyassa pesemī’’ti dantakārehi aṭṭha dantakaraṇḍake likhāpetvā tesu karaṇḍakesu te kambale pakkhipitvā lākhācariyehi bahi lākhāgoḷakasadise kārāpetvā aṭṭhapi lākhāgoḷake samugge pakkhipitvā vatthena veṭhetvā rājamuddikāya lañchetvā ‘‘bārāṇasirañño dethā’’ti amacce pesesi. Lekhañca adāsi ‘‘ayaṃ paṇṇākāro nagaramajjhe amaccaparivutena pekkhitabbo’’ti.</paragraph>
    <paragraph line="6">Te gantvā bārāṇasirañño adaṃsu. So lekhaṃ vācetvā amacce sannipātetvā nagaramajjhe rājaṅgaṇe lañchanaṃ bhinditvā paliveṭhanaṃ apanetvā samuggaṃ vivaritvā aṭṭha lākhāgoḷake disvā ‘‘mama sahāyo lākhāgoḷakehi kīḷanakabālakānaṃ viya mayhaṃ lākhāgoḷake pesesī’’ti maṅku <pageBreak edition="M" number="2.0293" /> hutvā ekaṃ lākhāgoḷakaṃ attano nisinnāsane pahari. Tāvadeva lākhā paripati, dantakaraṇḍako vivaraṃ datvā dvebhāgo ahosi. So abbhantare kambalaṃ disvā itarepi vivari sabbattha tatheva ahosi. Ekameko kambalo dīghato soḷasahattho vitthārato aṭṭhahattho. Pasārite kambale <pageBreak edition="V" number="2.0269" /> rājaṅgaṇaṃ sūriyappabhāya obhāsitamiva ahosi. Taṃ disvā mahājano aṅguliyo vidhuni, celukkhepañca akāsi, ‘‘amhākaṃ rañño adiṭṭhasahāyo kaṭṭhavāhanarājā evarūpaṃ paṇṇākāraṃ pesesi, yuttaṃ evarūpaṃ mittaṃ kātu’’nti attamano ahosi. Rājā vohārike pakkosāpetvā ekamekaṃ kambalaṃ agghāpesi, sabbepi anagghā ahesuṃ. Tato cintesi – ‘‘pacchā pesentena paṭhamaṃ pesitapaṇṇākārato atirekaṃ pesetuṃ vaṭṭati, sahāyena ca me anaggho paṇṇākāro pesito, kiṃ nu, kho, ahaṃ sahāyassa peseyya’’nti? Tena ca <pageBreak edition="P" number="2.0578" /> samayena kassapo bhagavā uppajjitvā bārāṇasiyaṃ viharati. Atha rañño etadahosi – ‘‘vatthuttayaratanato aññaṃ uttamaratanaṃ natthi, handāhaṃ vatthuttayaratanassa uppannabhāvaṃ sahāyassa pesemī’’ti. So –</paragraph>
    <gatha1 line="7">‘‘Buddho loke samuppanno, hitāya sabbapāṇinaṃ;</gatha1>
    <gatha2 line="8">Dhammo loke samuppanno, sukhāya sabbapāṇinaṃ;</gatha2>
    <gathalast line="9">Saṅgho loke samuppanno, puññakkhettaṃ anuttara’’nti. –</gathalast>
    <unindented line="10">Imaṃ gāthaṃ, yāva arahattaṃ, tāva ekabhikkhussa paṭipattiñca suvaṇṇapaṭṭe jātihiṅgulakena likhāpetvā sattaratanamaye samugge pakkhipitvā taṃ samuggaṃ maṇimaye samugge, maṇimayaṃ masāragallamaye, masāragallamayaṃ lohitaṅgamaye, lohitaṅgamayaṃ, suvaṇṇamaye, suvaṇṇamayaṃ rajatamaye, rajatamayaṃ dantamaye, dantamayaṃ sāramaye, sāramayaṃ samuggaṃ peḷāya pakkhipitvā peḷaṃ dussena veṭhetvā lañchetvā mattavaravāraṇaṃ sovaṇṇaddhajaṃ sovaṇṇālaṅkāra hemajālasañchannaṃ kāretvā tassupari pallaṅkaṃ paññāpetvā pallaṅke peḷaṃ āropetvā setacchattena dhāriyamānena sabbagandhapupphādīhi pūjāya kariyamānāya sabbatāḷāvacarehi thutisatāni gāyamānehi yāva attano rajjasīmā, tāva maggaṃ alaṅkārāpetvā sayameva nesi. Tatra ca ṭhatvā sāmantarājūnaṃ paṇṇākāraṃ pesesi – ‘‘evaṃ sakkarontehi ayaṃ paṇṇākāro pesetabbo’’ti <pageBreak edition="M" number="2.0294" />. Taṃ sutvā te te rājāno paṭimaggaṃ āgantvā yāva kaṭṭhavāhanassa rajjasīmā, tāva nayiṃsu.</unindented>
    <paragraph line="11">Kaṭṭhavāhanopi sutvā paṭimaggaṃ āgantvā tatheva pūjento nagaraṃ pavesetvā amacce ca nāgare ca sannipātāpetvā rājaṅgaṇe paliveṭhanadussaṃ apanetvā peḷaṃ vivaritvā peḷāya samuggaṃ passitvā anupubbena sabbasamugge vivaritvā suvaṇṇapaṭṭe lekhaṃ passitvā ‘‘kappasatasahassehi atidullabhaṃ mama sahāyo paṇṇākāraratanaṃ pesesī’’ti attamano hutvā ‘‘asutapubbaṃ vata suṇimhā ‘buddho loke uppanno’ti, yaṃnūnāhaṃ gantvā buddhañca passeyyaṃ dhammañca suṇeyya’’nti cintetvā amacce āmantesi – ‘‘buddhadhammasaṅgharatanāni kira loke <pageBreak edition="P" number="2.0579" /> uppannāni, kiṃ kātabbaṃ maññathā’’ti <pageBreak edition="V" number="2.0270" />. Te āhaṃsu – ‘‘idheva tumhe, mahārāja, hotha, mayaṃ gantvā pavattiṃ jānissāmā’’ti.</paragraph>
    <paragraph line="12">Tato soḷasasahassaparivārā soḷasa amaccā rājānaṃ abhivādetvā ‘‘yadi buddho loke uppanno puna dassanaṃ natthi, yadi na uppanno, āgamissāmā’’ti niggatā. Rañño pana bhāgineyyo pacchā rājānaṃ vanditvā ‘‘ahampi gacchāmī’’ti āha. Tāta, tvaṃ tattha buddhuppādaṃ ñatvā puna āgantvā mama ārocehīti. So ‘‘sādhū’’ti sampaṭicchitvā agamāsi. Te sabbepi sabbattha ekarattivāsena gantvā bārāṇasiṃ pattā. Asampattesveva ca tesu bhagavā parinibbāyi. Te ‘‘ko buddho, kuhiṃ buddho’’ti sakalavihāraṃ āhiṇḍantā sammukhasāvake disvā pucchiṃsu. Te nesaṃ ‘‘buddho parinibbuto’’ti ācikkhiṃsu. Te ‘‘aho dūraddhānaṃ āgantvā dassanamattampi na labhimhā’’ti paridevamānā ‘‘kiṃ, bhante, koci bhagavatā dinnaovādo atthī’’ti pucchiṃsu. Āma, upāsakā atthi, saraṇattaye patiṭṭhātabbaṃ, pañcasīlāni samādātabbāni, aṭṭhaṅgasamannāgato uposatho upavasitabbo, dānaṃ dātabbaṃ, pabbajitabbanti. Te sutvā taṃ bhāgineyyaṃ amaccaṃ ṭhapetvā sabbe pabbajiṃsu. Bhāgineyyo paribhogadhātuṃ gahetvā kaṭṭhavāhanaraṭṭhābhimukho pakkāmi. Paribhogadhātu nāma bodhirukkhapattacīvarādīni. Ayaṃ pana bhagavato dhammakaraṇaṃ dhammadharaṃ vinayadharamekaṃ therañca gahetvā pakkāmi, anupubbena ca nagaraṃ gantvā ‘‘buddho loke uppanno ca parinibbutto cā’’ti rañño ārocetvā bhagavatā dinnovādaṃ ācikkhi. Rājā theraṃ upasaṅkamitvā dhammaṃ sutvā vihāraṃ kārāpetvā cetiyaṃ patiṭṭhāpetvā <pageBreak edition="M" number="2.0295" /> bodhirukkhaṃ ropetvā saraṇattaye pañcasu ca niccasīlesu patiṭṭhāya aṭṭhaṅgupetaṃ uposathaṃ upavasanto dānādīni dento yāvatāyukaṃ ṭhatvā kāmāvacaradevaloke nibbatti. Tepi soḷasasahassā pabbajitvā puthujjanakālakiriyaṃ katvā tasseva rañño parivārā sampajjiṃsu.</paragraph>
    <paragraph line="13">Te ekaṃ buddhantaraṃ devaloke khepetvā amhākaṃ bhagavati <pageBreak edition="P" number="2.0580" /> anuppanneyeva devalokato cavitvā ācariyo pasenadirañño pitu purohitassa putto jāto nāmena ‘‘bāvarī’’ti, tīhi mahāpurisalakkhaṇehi samannāgato tiṇṇaṃ vedānaṃ pāragū, pituno ca accayena purohitaṭṭhāne aṭṭhāsi. Avasesāpi soḷasādhikasoḷasasahassā tattheva sāvatthiyā brāhmaṇakule nibbattā. Tesu soḷasa jeṭṭhantevāsino bāvarissa santike sippaṃ uggahesuṃ, itare soḷasasahassā tesaṃyeva santiketi evaṃ te punapi sabbe samāgacchiṃsu. Mahākosalarājāpi kālamakāsi, tato pasenadiṃ rajje abhisiñciṃsu. Bāvarī tassāpi purohito ahosi. Rājā pitarā dinnañca aññañca <pageBreak edition="V" number="2.0271" /> bhogaṃ bāvarissa adāsi. So hi daharakāle tasseva santike sippaṃ uggahesi. Tato bāvarī rañño ārocesi – ‘‘pabbajissāmahaṃ, mahārājā’’ti. ‘‘Ācariya, tumhesu ṭhitesu mama pitā ṭhito viya hoti, mā pabbajitthā’’ti. ‘‘Alaṃ, mahārāja, pabbajissāmī’’ti. Rājā vāretuṃ asakkonto ‘‘sāyaṃ pātaṃ mama dassanaṭṭhāne rājuyyāne pabbajathā’’ti yāci. Ācariyo soḷasasahassaparivārehi soḷasahi sissehi saddhiṃ tāpasapabbajjaṃ pabbajitvā rājuyyāne vasi, rājā catūhi paccayehi upaṭṭhahati. Sāyaṃ pātañcassa upaṭṭhānaṃ gacchati.</paragraph>
    <paragraph line="14">Athekadivasaṃ antevāsino ācariyaṃ āhaṃsu – ‘‘nagarasamīpe vāso nāma mahāpalibodho, vijanasampātaṃ ācariya okāsaṃ gacchāma, pantasenāsanavāso nāma bahūpakāro pabbajitāna’’nti. Ācariyo ‘‘sādhū’’ti sampaṭicchitvā rañño ārocesi. Rājā tikkhattuṃ vāretvā vāretuṃ asakkonto dvesatasahassāni kahāpaṇāni datvā dve amacce āṇāpesi ‘‘yattha isigaṇo vāsaṃ icchati, tattha assamaṃ katvā dethā’’ti. Tato ācariyo soḷasādhikasoḷasasahassajaṭilaparivuto amaccehi anuggahamāno uttarajanapadā dakkhiṇajanapadābhimukho <pageBreak edition="M" number="2.0296" /> agamāsi. Tamatthaṃ gahetvā āyasmā ānando saṅgītikāle pārāyanavaggassa nidānaṃ āropento imā gāthāyo abhāsi.</paragraph>
    <paragraph line="15">Tattha <bold>kosalānaṃ purā</bold>ti kosalaraṭṭhassa nagarā, sāvatthitoti vuttaṃ hoti. <bold>Ākiñcañña</bold>nti akiñcanabhāvaṃ, pariggahūpakaraṇavivekanti vuttaṃ hoti.</paragraph>
    <paragraph line="16" number="984"><bold>So assakassa visaye</bold><pageBreak edition="P" number="2.0581" />, <bold>aḷakassa samāsane</bold>ti so brāhmaṇo assakassa ca aḷakassa cāti dvinnampi rājūnaṃ samāsanne visaye āsanne raṭṭhe, dvinnampi raṭṭhānaṃ majjheti adhippāyo. <bold>Godhāvarī kūle</bold>ti godhāvariyā nadiyā kūle. Yattha godhāvarī dvidhā bhijjitvā tiyojanappamāṇaṃ antaradīpamakāsi sabbaṃ kapiṭṭhavanasañchannaṃ, yattha pubbesarabhaṅgādayo vasiṃsu, tasmiṃ deseti adhippāyo. So kira taṃ padesaṃ disvā ‘‘ayaṃ pubbasamaṇālayo pabbajitasāruppa’’nti amaccānaṃ nivedesi. Amaccā bhūmiggahaṇatthaṃ assakarañño satasahassaṃ, aḷakarañño satasahassaṃ adaṃsu. Te tañca padesaṃ aññañca dviyojanamattanti sabbampi pañcayojanamattaṃ padesaṃ adaṃsu. Tesaṃ kira rajjasīmantare so padeso hoti. Amaccā tattha assamaṃ kāretvā sāvatthito ca aññampi dhanaṃ āharāpetvā gocaragāmaṃ nivesetvā agamaṃsu. <bold>Uñche</bold><pageBreak edition="V" number="2.0272" /><bold>na ca phalena cā</bold>ti uñchācariyāya ca vanamūlaphalena ca. Tasmā vuttaṃ <bold>‘‘tasseva upanissāya, gāmo ca vipulo ahū’’</bold>ti.</paragraph>
    <paragraph line="17" number="985"> Tattha <bold>tassā</bold>ti tassa godhāvarīkūlassa, tassa vā brāhmaṇassa upayogatthe cetaṃ sāmivacanaṃ, taṃ upanissāyāti attho. <bold>Tato jātena āyena, mahāyaññamakappayī</bold>ti tasmiṃ gāme kasikammādinā satasahassaṃ āyo uppajji, taṃ gahetvā kuṭumbikā rañño assakassa santikaṃ agamaṃsu ‘‘sādiyatu devo āya’’nti. So ‘‘nāhaṃ sādiyāmi, ācariyasseva upanethā’’ti āha. Ācariyopi taṃ attano aggahetvā dānayaññaṃ akappayi. Evaṃ so saṃvacchare saṃvacchare dānamadāsi.</paragraph>
    <paragraph line="18" number="986"><bold>Mahāyañña</bold>nti <pageBreak edition="M" number="2.0297" /> gāthāyattho – so evaṃ saṃvacchare saṃvacchare dānayaññaṃ yajanto ekasmiṃ saṃvacchare taṃ <bold>mahāyaññaṃ</bold> yajitvā tato gāmā nikkhamma <bold>puna pāvisi assamaṃ</bold>. Paviṭṭho <pageBreak edition="P" number="2.0582" /> ca paṇṇasālaṃ pavisitvā ‘‘suṭṭhu dinna’’nti dānaṃ anumajjanto nisīdi. Evaṃ <bold>tasmiṃ paṭipaviṭṭhamhi</bold> taruṇāya brāhmaṇiyā ghare kammaṃ akātukāmāya ‘‘eso, brāhmaṇa, bāvarī godhāvarītīre anusaṃvaccharaṃ satasahassaṃ vissajjeti, gaccha tato pañcasatāni yācitvā dāsiṃ me ānehī’’ti pesito <bold>añño āgañchi brāhmaṇo</bold>ti.</paragraph>
    <paragraph line="19" number="987-8"><bold>Ugghaṭṭapādo</bold>ti maggagamanena ghaṭṭapādatalo, paṇhikāya vā paṇhikaṃ, gopphakena vā gopphakaṃ, jaṇṇukena vā jaṇṇukaṃ āhacca ghaṭṭapādo. <bold>Sukhañca kusalaṃ pucchī</bold>ti sukhañca kusalañca pucchi ‘‘kacci te, brāhmaṇa, sukhaṃ, kacci kusala’’nti.</paragraph>
    <paragraph line="20" number="989-91"><bold>Anujānāhī</bold>ti anumaññāhi saddahāhi. <bold>Sattadhā</bold>ti sattavidhena. <bold>Abhisaṅkharitvā</bold>ti gomayavanapupphakusatiṇādīni ādāya sīghaṃ sīghaṃ bāvarissa assamadvāraṃ gantvā gomayena bhūmiṃ upalimpitvā pupphāni vikiritvā tiṇāni santharitvā vāmapādaṃ kamaṇḍalūdakena dhovitvā sattapādamattaṃ gantvā attano pādatale parāmasanto evarūpaṃ kuhanaṃ katvāti vuttaṃ hoti. <bold>Bheravaṃ so akittayī</bold>ti bhayajanakaṃ vacanaṃ akittayi, ‘‘sace me yācamānassā’’ti imaṃ gāthamabhāsīti adhippāyo. <bold>Dukkhito</bold>ti domanassajāto.</paragraph>
    <paragraph line="21" number="992-4"><bold>Ussussatī</bold>ti tassa taṃ vacanaṃ kadāci saccaṃ bhaveyyāti maññamāno sussati <pageBreak edition="V" number="2.0273" />. <bold>Devatā</bold>ti assame adhivatthā devatā eva. <bold>Muddhani muddhapāte vā</bold>ti muddhe vā muddhapāte vā.</paragraph>
    <paragraph line="22" number="995-6"><bold>Bhotī carahi jānātī</bold>ti bhotī ce jānāti. <bold>Muddhādhipātañcā</bold>ti muddhapātañca. <bold>Ñāṇametthā</bold>ti ñāṇaṃ me ettha.</paragraph>
    <paragraph line="23" number="998"><bold>Purā</bold>ti ekūnatiṃsavassavayakāle. Bāvaribrāhmaṇe pana godhāvarītīre vasamāne aṭṭhannaṃ vassānaṃ accayena buddho loke udapādi. <bold>Apacco</bold>ti anuvaṃso.</paragraph>
    <paragraph line="24" number="999"><bold>Sabbābhiññābalappatto</bold>ti <pageBreak edition="M" number="2.0298" /> sabbābhiññāya balappatto, sabbā vā abhiññāyo ca balāni ca patto. <bold>Vimutto</bold>ti ārammaṇaṃ <pageBreak edition="P" number="2.0583" /> katvā pavattiyā vimuttacitto.</paragraph>
    <paragraph line="25" number="1001-3"><bold>Sokassā</bold>ti soko assa. <bold>Pahūtapañño</bold>ti mahāpañño. <bold>Varabhūrimedhaso</bold>ti uttamavipulapañño bhūte abhiratavarapañño vā. <bold>Vidhuro</bold>ti vigatadhuro, appaṭimoti vuttaṃ hoti.</paragraph>
    <paragraph line="26" number="1004-9"><bold>Mantapārage</bold>ti vedapārage. <bold>Passavho</bold>ti passatha <bold>ajānata</bold>nti ajānantānaṃ. <bold>Lakkhaṇā</bold>ti lakkhaṇāni. <bold>Byākkhātā</bold>ti kathitāni, vitthāritānīti vuttaṃ hoti. <bold>Samattā</bold>ti samattāni, paripuṇṇānīti vuttaṃ hoti. <bold>Dhammena manusāsatī</bold>ti dhammena anusāsati.</paragraph>
    <paragraph line="27" number="1011"><bold>Jātiṃ gottañca lakkhaṇa</bold>nti ‘‘kīva ciraṃ jāto’’ti mama jātiñca gottañca lakkhaṇañca. <bold>Mante sisse</bold>ti mayā paricitavede ca mama sisse ca. <bold>Manasāyeva pucchathā</bold>ti ime satta pañhe citteneva pucchatha.</paragraph>
    <paragraph line="28" number="1013-8"><bold>Tissametteyyo</bold>ti ekoyeva esa nāmagottavasena vutto. <bold>Dubhayo</bold>ti ubho. <bold>Paccekagaṇino</bold>ti visuṃ visuṃ gaṇavanto. <bold>Pubbavāsanavāsitā</bold>ti pubbe kassapassa bhagavato sāsane pabbajitvā. Gatapaccāgatavattapuññavāsanāya vāsitacittā. <bold>Puramāhissati</bold>nti māhissatināmikaṃ puraṃ, nagaranti vuttaṃ hoti. Tañca nagaraṃ paviṭṭhāti adhippāyo, evaṃ sabbattha. <bold>Gonaddha</bold>nti godhapurassa nāmaṃ. <bold>Vanasavhaya</bold>nti pavananagaraṃ vuccati, ‘‘vanasāvatthi’’nti eke. Evaṃ vanasāvatthito kosambiṃ, kosambito ca sāketaṃ anuppattānaṃ kira tesaṃ soḷasannaṃ jaṭilānaṃ chayojanamattā parisā ahosi.</paragraph>
    <paragraph line="29" number="1019"> Atha <pageBreak edition="V" number="2.0274" /> bhagavā ‘‘bāvarissa jaṭilā mahājanaṃ saṃvaḍḍhentā āgacchanti, na ca tāva nesaṃ indriyāni paripākaṃ gacchanti, nāpi ayaṃ deso sappāyo, magadhakhette pana tesaṃ pāsāṇakacetiyaṃ sappāyaṃ. Tatra <pageBreak edition="M" number="2.0299" /> hi mayi dhammaṃ desente mahājanassa dhammābhisamayo bhavissati, sabbanagarāni ca pavisitvā āgacchantā bahutarena janena āgamissantī’’ti bhikkhusaṅghaparivuto sāvatthito rājagahābhimukho <pageBreak edition="P" number="2.0584" /> agamāsi. Tepi jaṭilā sāvatthiṃ āgantvā vihāraṃ pavisitvā ‘‘ko buddho, kuhiṃ buddho’’ti vicinantā gandhakuṭimūlaṃ gantvā bhagavato padanikkhepaṃ disvā ‘‘rattassa hi ukkuṭikaṃ padaṃ bhave…pe… vivaṭṭacchadassa idamīdisaṃ pada’’nti (a. ni. aṭṭha. 1.1.260-261; dha. pa. aṭṭha. 1.20 sāmāvatīvatthu; visuddhi. 1.45) ‘‘sabbaññu buddho’’ti niṭṭhaṃ gatā. Bhagavāpi anupubbena setabyakapilavatthuādīni nagarāni pavisitvā mahājanaṃ saṃvaḍḍhento pāsāṇakacetiyaṃ gato. Jaṭilāpi tāvadeva sāvatthito nikkhamitvā sabbāni tāni nagarāni pavisitvā pāsāṇakacetiyameva agamaṃsu. Tena vuttaṃ <bold>‘‘kosambiñcāpi sāketaṃ, sāvatthiñca puruttamaṃ. Setabyaṃ kapilavatthu’’</bold>ntiādi.</paragraph>
    <paragraph line="30" number="1020"> Tattha <bold>māgadhaṃ pura</bold>nti magadhapuraṃ rājagahanti adhippāyo. <bold>Pāsāṇakaṃ cetiya</bold>nti mahato pāsāṇassa upari pubbe devaṭṭhānaṃ ahosi. Uppanne pana bhagavati vihāro jāto. So teneva purimavohārena ‘‘pāsāṇakaṃ cetiya’’nti vuccati.</paragraph>
    <paragraph line="31" number="1021"><bold>Tasitovudaka</bold>nti te hi jaṭilā vegasā bhagavantaṃ anubandhamānā sāyaṃ gatamaggaṃ pāto, pāto gatamaggañca sāyaṃ gacchantā ‘‘ettha bhagavā’’ti sutvā ativiya pītipāmojjajātā taṃ cetiyaṃ abhiruhiṃsu. Tena vuttaṃ <bold>‘‘turitā pabbatamāruhu’’</bold>nti.</paragraph>
    <paragraph line="32" number="1024"><bold>Ekamantaṃ ṭhito haṭṭho</bold>ti tasmiṃ pāsāṇake cetiye sakkena māpitamahāmaṇḍape nisinnaṃ bhagavantaṃ disvā ‘‘kacci isayo khamanīya’’ntiādinā nayena bhagavatā paṭisammodanīye kate ‘‘khamanīyaṃ bho gotamā’’tiādīhi sayampi paṭisanthāraṃ katvā ajito jeṭṭhantevāsī ekamantaṃ ṭhito haṭṭhacitto hutvā manopañhe pucchi.</paragraph>
    <paragraph line="33" number="1025"> Tattha <bold>ādissā</bold>ti ‘‘kativasso’’ti evaṃ uddissa. <bold>Jammana</bold>nti ‘‘amhākaṃ ācariyassa jātiṃ brūhī’’ti pucchati. <bold>Pārami</bold>nti niṭṭhāgamanaṃ.</paragraph>
    <paragraph line="34" number="1026-7"><bold>Vīsaṃ</bold><pageBreak edition="V" number="2.0275" /><bold>vassasata</bold>nti vīsativassādhikaṃ vassasataṃ. <bold>Lakkhaṇe</bold>ti mahāpurisalakkhaṇe. Etasmiṃ ito paresu ca itihāsādīsu anavayoti <pageBreak edition="M" number="2.0300" /> adhippāyo parapadaṃ vā <pageBreak edition="P" number="2.0585" /> ānetvā tesu pāramiṃ gatoti yojetabbaṃ. <bold>Pañcasatāni vācetī</bold>ti pakatialasadummedhamāṇavakānaṃ pañcasatāni sayaṃ mante vāceti. <bold>Sadhamme</bold>ti eke brāhmaṇadhamme, tevijjake pāvacaneti vuttaṃ hoti.</paragraph>
    <paragraph line="35" number="1028"><bold>Lakkhaṇānaṃ pavicaya</bold>nti lakkhaṇānaṃ vitthāraṃ, ‘‘katamāni tānissa gatte tīṇi lakkhaṇānī’’ti pucchati.</paragraph>
    <paragraph line="36" number="1030-31"><bold>Pucchañhī</bold>ti pucchamānaṃ <bold>kametaṃ paṭibhāsatī</bold>ti devādīsu kaṃ puggalaṃ etaṃ pañhavacanaṃ paṭibhāsatīti.</paragraph>
    <paragraph line="37" number="1032-33"> Evaṃ brāhmaṇo pañcannaṃ pañhānaṃ veyyākaraṇaṃ sutvā avasese dve pucchanto <bold>‘‘muddhaṃ muddhādhipātañcā’’</bold>ti āha. Athassa bhagavā te byākaronto <bold>‘‘avijjā muddhā’’</bold>ti gāthamāha. Tattha yasmā catūsu saccesu aññāṇabhūtā avijjā saṃsārassa sīsaṃ, tasmā ‘‘avijjā muddhā’’ti āha. Yasmā ca arahattamaggavijjā attanā sahajātehi saddhāsatisamādhikattukamyatāchandavīriyehi samannāgatā indriyānaṃ ekarasaṭṭhabhāvamupagatattā taṃ muddhaṃ adhipāteti, tasmā <bold>‘‘dhijjā muddhādhipātinī’’</bold>tiādimāha.</paragraph>
    <paragraph line="38" number="1034-8"><bold>Tato vedena mahatā</bold>ti atha imaṃ pañhaveyyākaraṇaṃ sutvā uppannāya mahāpītiyā santhambhitvā alīnabhāvaṃ, kāyacittānaṃ udaggaṃ patvāti attho. Patitvā ca <bold>‘‘bāvarī’’</bold>ti imaṃ gāthamāha. Atha naṃ anukampamāno bhagavā <bold>‘‘sukhito’’</bold>ti gāthamāha. Vatvā ca <bold>‘‘bāvarissa cā’’</bold>ti sabbaññupavāraṇaṃ pavāresi. Tattha <bold>sabbesa</bold>nti anavasesānaṃ soḷasasahassānaṃ. <bold>Tattha pucchi tathāgata</bold>nti tattha pāsāṇake cetiye, tattha vā parisāya, tesu vā pavāritesu ajito paṭhamaṃ pañhaṃ pucchīti. Sesaṃ sabbagāthāsu pākaṭamevāti.</paragraph>
    <centered line="39">Paramatthajotikāya khuddaka-aṭṭhakathāya</centered>
    <centered line="40">Suttanipāta-aṭṭhakathāya vatthugāthāvaṇṇanā niṭṭhitā.</centered>
    <subhead line="41">1. Ajitasuttavaṇṇanā</subhead>
    <paragraph line="42" number="1039"> Tasmiṃ <pageBreak edition="V" number="2.0276" /><pageBreak edition="M" number="2.0301" /><pageBreak edition="P" number="2.0586" /> pana pañhe <bold>nivuto</bold>ti paṭicchādito. <bold>Kissābhilepanaṃ brūsī</bold>ti kiṃ assa lokassa abhilepanaṃ vadesi.</paragraph>
    <paragraph line="43" number="1040"><bold>Vevicchā pamādā nappakāsatī</bold>ti macchariyahetu ca pamādahetu ca nappakāsati. Macchariyaṃ hissa dānādiguṇehi pakāsituṃ na deti, pamādo sīlādīhi. <bold>Jappābhilepana</bold>nti taṇhā assa lokassa makkaṭalepo viya makkaṭassa abhilepanaṃ. <bold>Dukkha</bold>nti jātiādikaṃ dukkhaṃ.</paragraph>
    <paragraph line="44" number="1041"><bold>Savanti sabbadhi sotā</bold>ti sabbesu rūpādiāyatanesu taṇhādikā sotā sandanti. <bold>Kiṃ nivāraṇa</bold>nti tesaṃ kiṃ āvaraṇaṃ kā rakkhāti? <bold>Saṃvaraṃ brūhī</bold>ti taṃ tesaṃ nivāraṇasaṅkhātaṃ saṃvaraṃ brūhi. Etena sāvasesappahānaṃ pucchati. <bold>Kena sotā pidhiyyare</bold>ti kena dhammena ete sotā pidhiyyanti pacchijjanti. Etena anavasesappahānaṃ pucchati.</paragraph>
    <paragraph line="45" number="1042"><bold>Sati tesaṃ nivāraṇa</bold>nti vipassanāyuttā. Kusalānaṃ dhammānaṃ gatiyo samannesamānā sati tesaṃ sotānaṃ nivāraṇaṃ. <bold>Sotānaṃ saṃvaraṃ brūmī</bold>ti tamevāhaṃ satiṃ sotānaṃ saṃvaraṃ brūmīti adhippāyo. <bold>Paññāyete pidhiyyare</bold>ti rūpādīsu pana aniccatādipaṭivedhasādhikāya maggapaññāya ete sotā sabbaso pidhiyyantīti.</paragraph>
    <paragraph line="46" number="1043"><bold>Paññā cevā</bold>ti pañhagāthāya, yā cāyaṃ tayā vuttā paññā yā ca <bold>sati,</bold> yañca tadavasesaṃ <bold>nāmarūpaṃ, etaṃ</bold> sabbampi <bold>kattha</bold> nirujjhati, <bold>etaṃ me</bold> pañhaṃ <bold>puṭṭho brūhī</bold>ti evaṃ saṅkhepattho veditabbo.</paragraph>
    <paragraph line="47" number="1044"> Vissajjanagāthāya panassa yasmā paññāsatiyo nāmeneva saṅgahaṃ gacchanti, tasmā tā visuṃ na vuttā. Ayamettha saṅkhepattho – <bold>yaṃ maṃ</bold> tvaṃ, <bold>ajita, etaṃ pañhaṃ apucchi</bold> ‘‘katthetaṃ uparujjhatī’’ti, taṃ te <bold>yattha nāmañca rūpañca asesaṃ uparujjhati,</bold> taṃ <pageBreak edition="P" number="2.0587" /> vadanto <bold>vadāmi</bold><pageBreak edition="V" number="2.0277" />, tassa, tassa hi <bold>viññāṇassa nirodhena</bold> saheva apubbaṃ acarimaṃ <bold>etthetaṃ uparujjhati</bold>. Ettheva viññāṇanirodhe nirujjhati etaṃ, viññāṇanirodhā tassa nirodho hoti. Taṃ nātivattatīti vuttaṃ hoti.</paragraph>
    <paragraph line="48" number="1045"> Ettāvatā <pageBreak edition="M" number="2.0302" /> ca ‘‘dukkhamassa mahabbhaya’’nti iminā pakāsitaṃ dukkhasaccaṃ, ‘‘yāni sotānī’’ti iminā samudayasaccaṃ paññāyete pidhiyyareti iminā maggasaccaṃ, ‘‘asesaṃ uparujjhatī’’ti iminā nirodhasaccanti evaṃ cattāri saccāni sutvāpi ariyabhūmiṃ anadhigato puna sekhāsekhapaṭipadaṃ pucchanto <bold>‘‘ye ca saṅkhātadhammāse’’</bold>ti gāthamāha. Tattha <bold>saṅkhātadhammā</bold>ti aniccādivasena parivīmaṃsitadhammā, arahataṃ etaṃ adhivacanaṃ. <bold>Sekhā</bold>ti sīlādīni sikkhamānā avasesā ariyapuggalā. <bold>Puthū</bold>ti bahū sattajanā. <bold>Tesaṃ me nipako iriyaṃ puṭṭho pabrūhī</bold>ti tesaṃ me sekhāsekhānaṃ nipako paṇḍito tvaṃ puṭṭho paṭipattiṃ brūhīti.</paragraph>
    <paragraph line="49" number="1046"> Athassa bhagavā yasmā sekhena kāmacchandanīvaraṇaṃ ādiṃ katvā sabbakilesā pahātabbā eva, tasmā <bold>‘‘kāmesū’’</bold>ti upaḍḍhagāthāya sekhapaṭipadaṃ dasseti. Tassattho – vatthu <bold>‘‘kāmesu’’</bold> kilesakāmena <bold>nābhigijjheyya</bold> kāyaduccaritādayo ca manaso āvilabhāvakare dhamme pajahanto <bold>manasā nāvilo siyā</bold>ti. Yasmā pana asekho aniccādivasena sabbasaṅkhārādīnaṃ paritulitattā kusalo sabbadhammesu kāyānupassanāsatiādīhi ca sato sakkāyadiṭṭhiādīnaṃ bhinnattā bhikkhubhāvaṃ patto ca hutvā sabbiriyāpathesu <bold>paribbajati,</bold> tasmā <bold>‘‘kusalo’’</bold>ti upaḍḍhagāthāya asekhapaṭipadaṃ dasseti. Sesaṃ sabbattha pākaṭameva.</paragraph>
    <paragraph line="50">Evaṃ bhagavā arahattanikūṭena desanaṃ niṭṭhāpesi, desanāpariyosāne ajito arahatte patiṭṭhāsi saddhiṃ antevāsisahassena, aññesañca anekasahassānaṃ dhammacakkhuṃ udapādi. Saha arahattappattiyā ca āyasmato ajitassa <pageBreak edition="P" number="2.0588" /> antevāsisahassassa ca ajinajaṭāvākacīrādīni antaradhāyiṃsu. Sabbeva iddhimayapattacīvaradharā, dvaṅgulakesā ehibhikkhū hutvā bhagavantaṃ namassamānā pañjalikā nisīdiṃsūti.</paragraph>
    <centered line="51">Paramatthajotikāya khuddaka-aṭṭhakathāya</centered>
    <centered line="52">Suttanipāta-aṭṭhakathāya ajitasuttavaṇṇanā niṭṭhitā.</centered>
    <subhead line="53">2. Tissametteyyasuttavaṇṇanā</subhead>
    <paragraph line="54" number="1047"><bold>Kodha</bold><pageBreak edition="V" number="2.0278" /><pageBreak edition="M" number="2.0303" /><bold>santussito</bold>ti tissametteyyasuttaṃ. Kā uppatti? Sabbasuttānaṃ pucchāvasikā eva uppatti. Te hi brāhmaṇā ‘‘katāvakāsā pucchavho’’ti bhagavatā pavāritattā attano attano saṃsayaṃ pucchiṃsu. Puṭṭho puṭṭho ca tesaṃ bhagavā byākāsi. Evaṃ pucchāvasikānevetāni suttānīti veditabbāni.</paragraph>
    <paragraph line="55">Niṭṭhite pana ajitapañhe ‘‘kathaṃ lokaṃ avekkhantaṃ, maccurājā na passatī’’ti (su. ni. 1124; cūḷani. piṅgiyamāṇavapucchā 144) evaṃ mogharājā pucchituṃ ārabhi. Taṃ ‘‘na tāvassa indriyāni paripākaṃ gatānī’’ti ñatvā bhagavā ‘‘tiṭṭha tvaṃ, mogharāja, añño pucchatū’’ti paṭikkhipi. Tato tissametteyyo attano saṃsayaṃ pucchanto <bold>‘‘kodhā’’</bold>ti gāthamāha. Tattha <bold>kodha santussito</bold>ti ko idha tuṭṭho. <bold>Iñjitā</bold>ti taṇhādiṭṭhivipphanditāni. <bold>Ubhantamabhiññāyā</bold>ti ubho ante abhijānitvā. <bold>Mantā na lippatī</bold>ti paññāya na lippati.</paragraph>
    <paragraph line="56" number="1048-9"> Tassetamatthaṃ byākaronto bhagavā <bold>‘‘kāmesū’’</bold>ti gāthādvayamāha. Tattha <bold>kāmesu brahmacariyavā</bold>ti kāmanimittaṃ brahmacariyavā, kāmesu ādīnavaṃ disvā maggabrahmacariyena samannāgatoti vuttaṃ hoti. Ettāvatā santusitaṃ dasseti, ‘‘vītataṇho’’tiādīhi aniñjitaṃ <pageBreak edition="P" number="2.0589" />. Tattha <bold>saṅkhāya nibbuto</bold>ti aniccādivasena dhamme vīmaṃsitvā rāgādinibbānena nibbuto. Sesaṃ tattha tattha vuttanayattā pākaṭameva.</paragraph>
    <paragraph line="57">Evaṃ bhagavā imampi suttaṃ arahattanikūṭeneva desesi. Desanāpariyosāne ayampi brāhmaṇo arahatte patiṭṭhāsi saddhiṃ antevāsisahassena, aññesañca anekasahassānaṃ dhammacakkhuṃ udapādi. Sesaṃ pubbasadisamevāti.</paragraph>
    <centered line="58">Paramatthajotikāya khuddaka-aṭṭhakathāya</centered>
    <centered line="59">Suttanipāta-aṭṭhakathāya tissametteyyasuttavaṇṇanā niṭṭhitā.</centered>
    <subhead line="60">3. Puṇṇakasuttavaṇṇanā</subhead>
    <paragraph line="61" number="1050"><bold>Aneja</bold>nti <pageBreak edition="V" number="2.0279" /><pageBreak edition="M" number="2.0304" /> puṇṇakasuttaṃ. Imampi purimanayeneva mogharājānaṃ paṭikkhipitvā vuttaṃ. Tattha <bold>mūladassāvi</bold>nti akusalamūlādidassāviṃ. <bold>Isayo</bold>ti isināmakā jaṭilā. <bold>Yañña</bold>nti deyyadhammaṃ. <bold>Akappayiṃsū</bold>ti pariyesanti.</paragraph>
    <paragraph line="62" number="1051"><bold>Āsīsamānā</bold>ti rūpādīni patthayamānā. <bold>Itthatta</bold>nti itthabhāvañca patthayamānā, manussādibhāvaṃ icchantāti vuttaṃ hoti. <bold>Jaraṃ sitā</bold>ti jaraṃ nissitā. Jarāmukhena cettha sabbavaṭṭadukkhaṃ vuttaṃ. Tena vaṭṭadukkhanissitā tato aparimuccamānā eva kappayiṃsūti dīpeti.</paragraph>
    <paragraph line="63" number="1052"><bold>Kaccissu te bhagavā yaññapathe appamattā, atāruṃ jātiñca jarañca mārisā</bold>ti ettha yaññoyeva yaññapatho. Idaṃ vuttaṃ hoti – kacci te yaññe appamattā hutvā yaññaṃ kappayantā vaṭṭadukkhamatariṃsūti.</paragraph>
    <paragraph line="64" number="1053"><bold>Āsīsantī</bold>ti rūpapaṭilābhādayo patthenti. <bold>Thomayantī</bold>ti ‘‘suyiṭṭhaṃ suci dinna’’ntiādinā nayena yaññādīni pasaṃsanti. <bold>Abhijappantī</bold>ti rūpādipaṭilābhāya vācaṃ bhindanti. <bold>Juhantī</bold>ti denti. <bold>Kāmābhijappanti paṭicca lābha</bold>nti rūpādipaṭilābhaṃ paṭicca punappunaṃ kāme eva abhijappanti, ‘‘aho vata amhākaṃ siyu’’nti vadanti, taṇhañca tattha vaḍḍhentīti vuttaṃ <pageBreak edition="P" number="2.0590" /> hoti. <bold>Yājayogā</bold>ti yāgādhimuttā. <bold>Bhavarāgarattā</bold>ti evamimehi āsīsanādīhi bhavarāgeneva rattā, bhavarāgarattā vā hutvā etāni āsīsanādīni karontā <bold>nātariṃsu</bold> jātiādivaṭṭadukkhaṃ na uttariṃsūti.</paragraph>
    <paragraph line="65" number="1054-5"><bold>Athakocarahī</bold>ti atha idāni ko añño atārīti. <bold>Saṅkhāyā</bold>ti ñāṇena vīmaṃsitvā. <bold>Paroparānī</bold>ti parāni ca orāni ca, parattabhāvasakattabhāvādīni parāni ca orāni cāti vuttaṃ hoti. <bold>Vidhūmo</bold>ti kāyaduccaritādidhūmavirahito. <bold>Anīgho</bold>ti rāgādiīghavirahito <pageBreak edition="V" number="2.0280" />. <bold>Atāri so</bold>ti so evarūpo arahā jātijaraṃ atāri. Sesamettha pākaṭameva.</paragraph>
    <paragraph line="66">Evaṃ <pageBreak edition="M" number="2.0305" /> bhagavā imampi suttaṃ arahattanikūṭeneva desesi. Desanāpariyosāne ayampi brāhmaṇo arahatte patiṭṭhāsi saddhiṃ antevāsisahassena, aññesañca anekasatānaṃ dhammacakkhuṃ udapādi. Sesaṃ vuttasadisamevāti.</paragraph>
    <centered line="67">Paramatthajotikāya khuddaka-aṭṭhakathāya</centered>
    <centered line="68">Suttanipāta-aṭṭhakathāya puṇṇakasuttavaṇṇanā niṭṭhitā.</centered>
    <subhead line="69">4. Mettagūsuttavaṇṇanā</subhead>
    <paragraph line="70" number="1056"><bold>Pucchāmi</bold><pageBreak edition="V" number="2.0281" /><bold>ta</bold>nti mettagusuttaṃ. Tattha <bold>maññāmi taṃ vedaguṃ bhāvitatta</bold>nti ‘‘ayaṃ vedagū’’ti ca ‘‘bhāvitatto’’ti ca evaṃ taṃ maññāmi.</paragraph>
    <paragraph line="71" number="1057"><bold>Apucchasī</bold>ti ettha <bold>a</bold>-iti padapūraṇamatte nipāto, pucchasicceva attho. <bold>Pavakkhāmi yathā pajāna</bold>nti yathā pajānanto ācikkhati, evaṃ ācikkhissāmi. <bold>Upadhinidānā pabhavanti dukkhā</bold>ti taṇhādiupadhinidānā jātiādidukkhavisesā pabhavanti.</paragraph>
    <paragraph line="72" number="1058"> Evaṃ upadhinidānato pabhavantesu dukkhesu – <bold>yo ve avidvā</bold>ti gāthā. Tattha <bold>pajāna</bold>nti saṅkhāre aniccādivasena jānanto. <bold>Dukkhassa</bold><bold>jātippabhavānupassī</bold>ti vaṭṭadukkhassa jātikāraṇaṃ ‘‘upadhī’’ti anupassanto.</paragraph>
    <paragraph line="73" number="1059"><bold>Sokapariddavañcā</bold>ti sokañca paridevañca. <bold>Tathā hi te vidito esa dhammo</bold>ti yathā yathā sattā jānanti, tathā tathā paññāpanavasena vidito esa dhammoti.</paragraph>
    <paragraph line="74" number="1060-61"><bold>Kittayissāmi te dhamma</bold>nti <pageBreak edition="P" number="2.0591" /> nibbānadhammaṃ nibbānagāminipaṭipadādhammañca te desayissāmi. <bold>Diṭṭhe dhamme</bold>ti diṭṭhe dukkhādidhamme, imasmiṃyeva vā attabhāve. <bold>Anītiha</bold>nti attapaccakkhaṃ. <bold>Yaṃ viditvā</bold>ti yaṃ dhammaṃ ‘‘sabbe saṅkhārā aniccā’’tiādinā nayena sammasanto viditvā. <bold>Tañcāhaṃ abhinandāmī</bold>ti taṃ vuttapakāradhammajotakaṃ tava vacanaṃ ahaṃ patthayāmi. <bold>Dhammamuttama</bold>nti tañca dhammamuttamaṃ abhinandāmīti.</paragraph>
    <paragraph line="75" number="1062"><bold>Uddhaṃ</bold><pageBreak edition="M" number="2.0306" /><bold>adho tiriyañcāpi majjhe</bold>ti ettha <bold>uddha</bold>nti anāgataddhā vuccati, <bold>adho</bold>ti atītaddhā, <bold>tiriyañcāpi majjhe</bold>ti paccuppannaddhā. <bold>Etesu nandiñca nivesanañca, panujja viññāṇa</bold>nti etesu uddhādīsu taṇhañca diṭṭhinivesanañca abhisaṅkhāraviññāṇañca panudehi, panuditvā ca <bold>bhave na tiṭṭhe,</bold> evaṃ sante duvidhepi bhave na tiṭṭheyya. Evaṃ tāva panujjasaddassa panudehīti imasmiṃ atthavikappe sambandho, panuditvāti etasmiṃ pana atthavikappe bhave na tiṭṭheti <pageBreak edition="V" number="2.0282" /> ayameva sambandho. Etāni nandinivesanaviññāṇāni panuditvā duvidhepi bhave na tiṭṭheyyāti vuttaṃ hoti.</paragraph>
    <paragraph line="76" number="1063-4"> Etāni vinodetvā bhave atiṭṭhanto eso – <bold>evaṃvihārī</bold>ti gāthā. Tattha <bold>idhevā</bold>ti imasmiṃyeva sāsane, imasmiṃyeva vā attabhāve. <bold>Sukittitaṃ gotamanūpadhīka</bold>nti ettha <bold>anupadhika</bold>nti nibbānaṃ. Taṃ sandhāya bhagavantaṃ ālapanto āha – ‘‘sukittitaṃ gotamanūpadhīka’’nti.</paragraph>
    <paragraph line="77" number="1065"> Na kevalaṃ dukkhameva pahāsi – <bold>te cāpī</bold>ti gāthā. Tattha <bold>aṭṭhita</bold>nti sakkaccaṃ, sadā vā. <bold>Taṃ taṃ namassāmī</bold>ti tasmā taṃ namassāmi. <bold>Sameccā</bold>ti upagantvā. <bold>Nāgā</bold>ti bhagavantaṃ ālapanto āha.</paragraph>
    <paragraph line="78" number="1066"> Idāni taṃ bhagavā ‘‘addhā hi bhagavā pahāsi <pageBreak edition="P" number="2.0592" /> dukkha’’nti evaṃ tena brāhmaṇena viditopi attānaṃ anupanetvāva pahīnadukkhena puggalena ovadanto <bold>‘‘yaṃ brāhmaṇa’’</bold>nti gāthamāha. Tassattho – <bold>yaṃ</bold> tvaṃ abhijānanto ‘‘ayaṃ bāhitapāpattā <bold>brāhmaṇo,</bold> vedehi gatattā <bold>vedagū,</bold> kiñcanābhāvena <bold>akiñcano,</bold> kāmesu ca bhavesu ca asattattā <bold>kāmabhave asatto’’</bold>ti jaññā jāneyyāsi. <bold>Addhā hi so imaṃ oghaṃ atāri, tiṇṇo ca pāraṃ akhilo akaṅkho</bold>.</paragraph>
    <paragraph line="79" number="1067"> Kiñca bhiyyo – <bold>vidvā ca yo</bold>ti gāthā. Tattha <bold>idhā</bold>ti imasmiṃ sāsane, attabhāve vā. <bold>Visajjā</bold>ti vossajjitvā. Sesaṃ sabbattha pākaṭameva.</paragraph>
    <paragraph line="80">Evaṃ <pageBreak edition="M" number="2.0307" /> bhagavā imampi suttaṃ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.</paragraph>
    <centered line="81">Paramatthajotikāya khuddaka-aṭṭhakathāya</centered>
    <centered line="82">Suttanipāta-aṭṭhakathāya mettagūsuttavaṇṇanā niṭṭhitā.</centered>
    <subhead line="83">5. Dhotakasuttavaṇṇanā</subhead>
    <paragraph line="84" number="1068-9"><bold>Pucchāmi</bold><pageBreak edition="V" number="2.0283" /><bold>ta</bold>nti dhotakasuttaṃ. Tattha <bold>vācābhikaṅkhāmī</bold>ti vācaṃ abhikaṅkhāmi. <bold>Sikkhe nibbānamattano</bold>ti attano rāgādīnaṃ nibbānatthāya adhisīlādīni sikkheyya. <bold>Ito</bold>ti mama mukhato.</paragraph>
    <paragraph line="85" number="1070"> Evaṃ vutte attamano dhotako bhagavantaṃ abhitthavamāno kathaṃkathāpamokkhaṃ yācanto <bold>‘‘passāmaha’’</bold>nti gāthamāha. Tattha <bold>passāmahaṃ devamanussaloke</bold>ti passāmi ahaṃ devamanussaloke. <bold>Taṃ taṃ namassāmī</bold>ti taṃ evarūpaṃ namassāmi. <bold>Pamuñcā</bold>ti pamocehi.</paragraph>
    <paragraph line="86" number="1071"> Athassa bhagavā attādhīnameva kathaṃkathāpamokkhaṃ oghataraṇamukhena dassento <bold>‘‘nāha’’</bold>nti gāthamāha. Tattha <bold>nāhaṃ sahissāmī</bold>ti ahaṃ na sahissāmi na sakkhissāmi, na vāyamissāmīti vuttaṃ hoti. <bold>Pamocanāyā</bold>ti pamācetuṃ. <bold>Kathaṃkathi</bold>nti sakaṅkhaṃ. <bold>Taresī</bold>ti tareyyāsi.</paragraph>
    <paragraph line="87" number="1072-5"> Evaṃ vutte attamanataro dhotako bhagavantaṃ abhitthavamāno anusāsaniṃ yācanto <bold>‘‘anusāsa brahme’’</bold>ti gāthamāha. Tattha <bold>brahmā</bold>ti seṭṭhavacanametaṃ. Tena bhagavantaṃ āmantayamāno āha – ‘‘anusāsa brahme’’ti <pageBreak edition="P" number="2.0593" />. <bold>Vivekadhamma</bold>nti sabbasaṅkhāravivekanibbānadhammaṃ. <bold>Abyāpajjamāno</bold>ti nānappakārataṃ anāpajjamāno. <bold>Idheva santo</bold>ti idheva samāno. <bold>Asito</bold>ti anissito. Ito parā dve gāthā mettagusutte vuttanayā eva. Kevalañhi tattha dhammaṃ, idha santinti ayaṃ viseso. Tatiyagāthāyapi <pageBreak edition="M" number="2.0308" /> pubbaḍḍhaṃ tattha vutanayameva aparaḍḍhe <bold>saṅgo</bold>ti sajjanaṭṭhānaṃ, laggananti vuttaṃ hoti. Sesaṃ sabbattha pākaṭameva.</paragraph>
    <paragraph line="88">Evaṃ bhagavā imampi suttaṃ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.</paragraph>
    <centered line="89">Paramatthajotikāya khuddaka-aṭṭhakathāya</centered>
    <centered line="90">Suttanipāta-aṭṭhakathāya dhotakasuttavaṇṇanā niṭṭhitā.</centered>
    <subhead line="91">6. Upasīvasuttavaṇṇanā</subhead>
    <paragraph line="92" number="1076"><bold>Eko</bold><pageBreak edition="V" number="2.0284" /><bold>aha</bold>nti upasīvasuttaṃ. Tattha <bold>mahantamogha</bold>nti mahantaṃ oghaṃ. <bold>Anissito</bold>ti puggalaṃ vā dhammaṃ vā anissito. <bold>No visahāmī</bold>ti na sakkomi. <bold>Ārammaṇa</bold>nti nissayaṃ. <bold>Yaṃ nissito</bold>ti yaṃ puggalaṃ vā dhammaṃ vā nissito.</paragraph>
    <paragraph line="93" number="1077"> Idāni yasmā so brāhmaṇo ākiñcaññāyatanalābhī tañca santampi nissayaṃ na jānāti, tenassa bhagavā tañca nissayaṃ uttari ca niyyānapathaṃ dassento <bold>‘‘ākiñcañña’’</bold>nti gāthamāha. Tattha <bold>pekkhamāno</bold>ti taṃ ākiñcaññāyatanasamāpattiṃ sato samāpajjitvā vuṭṭhahitvā ca aniccādivasena passamāno. <bold>Natthīti nissāyā</bold>ti taṃ ‘‘natthi kiñcī’’ti pavattasamāpattiṃ ārammaṇaṃ katvā. <bold>Tarassu ogha</bold>nti tato pabhuti pavattāya vipassanāya yathānurūpaṃ catubbidhampi oghaṃ tarassu. <bold>Kathāhī</bold>ti kathaṃkathāhi. <bold>Taṇhakkhayaṃ nattamahābhipassā</bold>ti rattindivaṃ nibbānaṃ vibhūtaṃ katvā passa. Etenassa diṭṭhadhammasukhavihāraṃ katheti.</paragraph>
    <paragraph line="94" number="1078-9"> Idāni ‘‘kāme pahāyā’’ti sutvā vikkhambhanavasena attanā pahīne kāme sampassamāno <bold>‘‘sabbesū’’</bold>ti gāthamāha. Tattha <bold>hitvā mañña</bold>nti aññaṃ tato heṭṭhā chabbidhampi samāpattiṃ <pageBreak edition="P" number="2.0594" /> hitvā. <bold>Saññāvimokkhe parame</bold>ti sattasu saññāvimokkhesu uttame ākiñcaññāyatane. <bold>Tiṭṭhe nu</bold><pageBreak edition="M" number="2.0309" /><bold>so tattha anānuyāyī</bold>ti so puggalo tattha ākiñcaññāyatanabrahmaloke avigacchamāno tiṭṭheyya nūti pucchati. Athassa bhagavā saṭṭhikappasahassamattaṃyeva ṭhānaṃ anujānanto tatiyagāthamāha.</paragraph>
    <paragraph line="95" number="1080"> Evaṃ tassa tattha ṭhānaṃ sutvā idānissa sassatucchedabhāvaṃ pucchanto <bold>‘‘tiṭṭhe ce’’</bold>ti gāthamāha. Tattha <bold>pūgampi vassāna</bold>nti anekasaṅkhyampi vassānaṃ, gaṇarāsinti attho. ‘‘Pūgampi vassānī’’tipi pāṭho, tattha vibhattibyattayena sāmivacanassa paccattavacanaṃ kattabbaṃ, pūganti vā etassa bahūnīti attho vattabbo. ‘‘Pūgānī’’ti vāpi paṭhanti, purimapāṭhoyeva sabbasundaro. <bold>Tattheva so sīti siyā vimutto</bold>ti so puggalo tatthevākiñcaññāyatane nānādukkhehi <pageBreak edition="V" number="2.0285" /> vimutto sītibhāvappatto bhaveyya, nibbānappatto sassato hutvā tiṭṭheyyāti adhippāyo. <bold>Cavetha viññāṇaṃ tathāvidhassā</bold>ti udāhu tathāvidhassa viññāṇaṃ anupādāya parinibbāyeyyāti ucchedaṃ pucchati, paṭisandhiggahaṇatthaṃ vāpi bhaveyyāti paṭisandhimpi tassa pucchati.</paragraph>
    <paragraph line="96" number="1081"> Athassa bhagavā ucchedasassataṃ anupagamma tattha uppannassa ariyasāvakassa anupādāya parinibbānaṃ dassento <bold>‘‘accī yathā’’</bold>ti gāthamāha. Tattha <bold>atthaṃ paletī</bold>ti atthaṃ gacchati. <bold>Na upeti saṅkha</bold>nti ‘‘asukaṃ nāma disaṃ gato’’ti vohāraṃ na gacchati. <bold>Evaṃ munī nāmakāyā vimutto</bold>ti evaṃ tattha uppanno sekkhamuni pakatiyā pubbeva rūpakāyā vimutto tattha catutthamaggaṃ nibbattetvā dhammakāyassa pariññātattā puna nāmakāyāpi vimutto ubhatobhāgavimutto khīṇāsavo hutvā anupādāparinibbānasaṅkhātaṃ atthaṃ paleti, na upeti saṅkhaṃ ‘‘khattiyo vā brāhmaṇo vā’’ti evamādikaṃ.</paragraph>
    <paragraph line="97" number="1082"> Idāni <pageBreak edition="P" number="2.0595" /> ‘‘atthaṃ paletī’’ti sutvā tassa yoniso atthaṃ asallakkhento <bold>‘‘atthaṅgato so’’</bold>ti gāthamāha. Tassattho – so atthaṅgato udāhu natthi, udāhu ve sassatiyā sassatabhāvena <bold>arogo</bold> avipariṇāmadhammo soti evaṃ taṃ me munī sādhu viyākarohi. Kiṃ kāraṇaṃ? <bold>Tathā hi te vidito esa dhammo</bold>ti.</paragraph>
    <paragraph line="98" number="1083"> Athassa <pageBreak edition="M" number="2.0310" /> bhagavā tathā avattabbataṃ dassento <bold>‘‘atthaṅgatassā’’</bold>ti gāthamāha. Tattha <bold>atthaṅgatassā</bold>ti anupādāparinibbutassa. <bold>Na pamāṇamatthī</bold>ti rūpādippamāṇaṃ natthi. <bold>Yena naṃ vajju</bold>nti yena rāgādinā naṃ vadeyyuṃ. <bold>Sabbesu dhammesū</bold>ti sabbesu khandhādidhammesu. Sesaṃ sabbattha pākaṭameva.</paragraph>
    <paragraph line="99">Evaṃ bhagavā imaṃ suttaṃ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.</paragraph>
    <centered line="100">Paramatthajotikāya khuddaka-aṭṭhakathāya</centered>
    <centered line="101">Suttanipāta-aṭṭhakathāya upasīvasuttavaṇṇanā niṭṭhitā.</centered>
    <subhead line="102">7. Nandasuttavaṇṇanā</subhead>
    <paragraph line="103" number="1084-5"><bold>Santi</bold><pageBreak edition="V" number="2.0286" /><bold>loke</bold>ti nandasuttaṃ. Tattha paṭhamagāthāya attho – <bold>loke</bold> khattiyādayo <bold>janā</bold> ājīvakanigaṇṭhādike sandhāya ‘‘santi munayo’’ti vadanti, <bold>tayidaṃ kathaṃsū</bold>ti kiṃ nu kho te samāpattiñāṇādinā ñāṇena uppannattā ñāṇūpapannaṃ <bold>no muniṃ vadanti,</bold> evaṃvidhaṃ nu vadanti, <bold>udāhu</bold> ve nānappakārakena lūkhajīvitasaṅkhātena <bold>jīvitenūpapanna</bold>nti athassa bhagavā tadubhayaṃ paṭikkhipitvā muniṃ dassento <bold>‘‘na diṭṭhiyā’’</bold>ti gāthamāha.</paragraph>
    <paragraph line="104" number="1086-7"> Idāni ‘‘diṭṭhādīhi suddhī’’ti vadantānaṃ vāde kaṅkhāpahānatthaṃ <bold>‘‘ye kecime’’</bold>ti pucchati. Tattha <bold>anekarūpenā</bold>ti kotūhalamaṅgalādinā. <bold>Tattha yatā carantā</bold>ti tattha sakāya diṭṭhiyā guttā viharantā. Athassa tathā suddhiabhāvaṃ dīpento bhagavā dutiyaṃ gāthamāha.</paragraph>
    <paragraph line="105" number="1088-90"> Evaṃ ‘‘nātariṃsū’’ti sutvā idāni yo atari, taṃ sotukāmo <bold>‘‘ye kecime’’</bold>ti pucchati. Athassa bhagavā oghatiṇṇamukhena <pageBreak edition="P" number="2.0596" /> jātijarātiṇṇe dassento tatiyaṃ gāthamāha. Tattha <bold>nivutā</bold>ti ovuṭā pariyonaddhā. <bold>Yesīdhā</bold>ti yesu idha. Ettha ca <bold>su</bold>-iti nipātamattaṃ. <bold>Taṇhaṃ pariññāyā</bold>ti tīhi pariññāhi taṇhaṃ parijānitvā. Sesaṃ sabbattha pubbe vuttanayattā pākaṭameva.</paragraph>
    <paragraph line="106">Evaṃ <pageBreak edition="M" number="2.0311" /> bhagavā arahattanikūṭeneva desanaṃ niṭṭhāpesi, desanāpariyosāne pana nando bhagavato bhāsitaṃ abhinandamāno <bold>‘‘etābhinandāmī’’</bold>ti gāthamāha. Idhāpi ca pubbe vuttasadiso eva dhammābhisamayo ahosīti.</paragraph>
    <centered line="107">Paramatthajotikāya khuddaka-aṭṭhakathāya</centered>
    <centered line="108">Suttanipāta-aṭṭhakathāya nandasuttavaṇṇanā niṭṭhitā.</centered>
    <subhead line="109">8. Hemakasuttavaṇṇanā</subhead>
    <paragraph line="110" number="1091-4"><bold>Ye</bold><pageBreak edition="V" number="2.0287" /><bold>me pubbe</bold>ti hemakasuttaṃ. Tattha <bold>ye me pubbe viyākaṃsū</bold>ti ye bāvariādayo pubbe mayhaṃ sakaṃ laddhiṃ viyākaṃsu. <bold>Huraṃ gotamasāsanā</bold>ti gotamasāsanā pubbataraṃ. <bold>Sabbaṃ taṃ takkavaḍḍhana</bold>nti sabbaṃ taṃ kāmavitakkādivaḍḍhanaṃ. <bold>Taṇhānigghātana</bold>nti taṇhāvināsanaṃ. Athassa bhagavā taṃ dhammaṃ ācikkhanto <bold>‘‘idhā’’</bold>ti gāthādvayamāha. Tattha <bold>etadaññāya ye satā</bold>ti etaṃ nibbānapadamaccutaṃ ‘‘sabbe saṅkhārā aniccā’’tiādinā nayena vipassantā anupubbena jānitvā ye kāyānupassanāsatiādīhi satā. <bold>Diṭṭhadhammābhinibbutā</bold>ti viditadhammattā, diṭṭhadhammattā, rāgādinibbānena ca abhinibbutā. Sesaṃ sabbattha pākaṭameva.</paragraph>
    <paragraph line="111">Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.</paragraph>
    <centered line="112">Paramatthajotikāya khuddaka-aṭṭhakathāya</centered>
    <centered line="113">Suttanipāta-aṭṭhakathāya hemakasuttavaṇṇanā niṭṭhitā.</centered>
    <subhead line="114">9. Todeyyasuttavaṇṇanā</subhead>
    <paragraph line="115" number="1095"><bold>Yasmiṃ</bold><pageBreak edition="V" number="2.0288" /><pageBreak edition="M" number="2.0312" /><bold>kāmā</bold>ti todeyyasuttaṃ. Tattha <bold>vimokkho tassa kīdiso</bold>ti tassa kīdiso vimokkho icchitabboti pucchati <pageBreak edition="P" number="2.0597" />. Idāni tassa aññavimokkhābhāvaṃ dassento bhagavā dutiyaṃ gāthamāha. Tattha <bold>vimokkho tassa nāparo</bold>ti tassa añño vimokkho natthi.</paragraph>
    <paragraph line="116" number="1097-8"> Evaṃ ‘‘taṇhakkhayo eva vimokkho’’ti vuttepi tamatthaṃ asallakkhento <bold>‘‘nirāsaso so uda āsasāno’’</bold>ti puna pucchati. Tattha <bold>uda paññakappī</bold>ti udāhu samāpattiñāṇādinā ñāṇena taṇhākappaṃ vā diṭṭhikappaṃ vā kappayati. Athassa bhagavā taṃ ācikkhanto dutiyaṃ gāthamāha. Tattha <bold>kāmabhave</bold>ti kāme ca bhave ca. Sesaṃ sabbattha pākaṭameva.</paragraph>
    <paragraph line="117">Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.</paragraph>
    <centered line="118">Paramatthajotikāya khuddaka-aṭṭhakathāya</centered>
    <centered line="119">Suttanipāta-aṭṭhakathāya todeyyasuttavaṇṇanā niṭṭhitā.</centered>
    <subhead line="120">10. Kappasuttavaṇṇanā</subhead>
    <paragraph line="121" number="1099"><bold>Majjhe</bold><pageBreak edition="V" number="2.0289" /><bold>sarasmi</bold>nti kappasuttaṃ. Tattha <bold>majjhe sarasmi</bold>nti purimapacchimakoṭipaññāṇābhāvato majjhabhūte saṃsāreti vuttaṃ hoti. <bold>Tiṭṭhata</bold>nti tiṭṭhamānānaṃ. <bold>Yathāyidaṃ nāparaṃ siyā</bold>ti yathā idaṃ dukkhaṃ puna na bhaveyya.</paragraph>
    <paragraph line="122" number="1101-2"> Athassa bhagavā tamatthaṃ byākaronto tisso gāthāyo abhāsi. Tattha <bold>akiñcana</bold>nti kiñcanapaṭipakkhaṃ. <bold>Anādāna</bold>nti ādānapaṭipakkhaṃ, kiñcanādānavūpasamanti vuttaṃ hoti. <bold>Anāpara</bold>nti aparapaṭibhāgadīpavirahitaṃ, seṭṭhanti vuttaṃ hoti. <bold>Na te mārassa paddhagū</bold>ti te <pageBreak edition="M" number="2.0313" /> mārassa paddhacarā paricārakā sissā na honti. Sesaṃ sabbattha pākaṭameva.</paragraph>
    <paragraph line="123">Evaṃ bhagavā imampi suttaṃ arahattanikūṭeneva desesi desanāpariyosāne ca pubbasadiso eva dhammābhisamayo ahosīti.</paragraph>
    <centered line="124">Paramatthajotikāya khuddaka-aṭṭhakathāya</centered>
    <centered line="125">Suttanipāta-aṭṭhakathāya kappasuttavaṇṇanā niṭṭhitā.</centered>
    <subhead line="126">11. Jatukaṇṇisuttavaṇṇanā</subhead>
    <paragraph line="127" number="1103-4"><bold>Sutvānaha</bold>nti <pageBreak edition="V" number="2.0290" /><pageBreak edition="P" number="2.0598" /> jatukaṇṇisuttaṃ. Tattha <bold>sutvānahaṃ vīramakāmakāmi</bold>nti ahaṃ ‘‘itipi so bhagavā’’tiādinā nayena vīraṃ kāmānaṃ akāmanato akāmakāmiṃ buddhaṃ sutvā. <bold>Akāmamāgama</bold>nti nikkāmaṃ bhagavantaṃ pucchituṃ āgatomhi. <bold>Sahajanettā</bold>ti sahajātasabbaññutaññāṇacakkhu. <bold>Yathātaccha</bold>nti yathātathaṃ. <bold>Brūhi me</bold>ti puna yācanto bhaṇati. Yācanto hi sahassakkhattumpi bhaṇeyya, ko pana vādo dvikkhattuṃ. <bold>Tejī tejasā</bold>ti tejena samannāgato tejasā abhibhuyya. <bold>Yamahaṃ vijaññaṃ jātijarāya idha vippahāna</bold>nti yamahaṃ jātijarānaṃ pahānabhūtaṃ dhammaṃ idheva jāneyyaṃ.</paragraph>
    <paragraph line="128" number="1105-7"> Athassa bhagavā taṃ dhammamācikkhanto tisso gāthāyo abhāsi. Tattha <bold>nekkhammaṃ daṭṭhu khemato</bold>ti nibbānañca nibbānagāminiñca paṭipadaṃ ‘‘khema’’nti disvā. <bold>Uggahita</bold>nti taṇhādiṭṭhivasena gahitaṃ. <bold>Nirattaṃ vā</bold>ti nirassitabbaṃ vā, muñcitabbanti vuttaṃ hoti. <bold>Mā te vijjitthā</bold>ti mā te ahosi. <bold>Kiñcana</bold>nti rāgādikiñcanaṃ vāpi te mā vijjittha. <bold>Pubbe</bold>ti atīte saṅkhāre ārabbha uppannakilesā. <bold>Brāhmaṇā</bold>ti bhagavā jatukaṇṇiṃ ālapati. Sesaṃ sabbattha pākaṭameva.</paragraph>
    <paragraph line="129">Evaṃ <pageBreak edition="M" number="2.0314" /> bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.</paragraph>
    <centered line="130">Paramatthajotikāya khuddaka-aṭṭhakathāya</centered>
    <centered line="131">Suttanipāta-aṭṭhakathāya jatukaṇṇisuttavaṇṇanā niṭṭhitā.</centered>
    <subhead line="132">12. Bhadrāvudhasuttavaṇṇanā</subhead>
    <paragraph line="133" number="1108-9"><bold>Okañjaha</bold>nti <pageBreak edition="V" number="2.0291" /> bhadrāvudhasuttaṃ. Tattha <bold>okañjaha</bold>nti ālayaṃ jahaṃ. <bold>Taṇhacchida</bold>nti chataṇhākāyacchidaṃ. <bold>Aneja</bold>nti lokadhammesu nikkampaṃ. <bold>Nandiñjaha</bold>nti anāgatarūpādipatthanājahaṃ. Ekā eva hi taṇhā thutivasena <pageBreak edition="P" number="2.0599" /> idha nānappakārato vuttā. <bold>Kappañjaha</bold>nti duvidhakappajahaṃ. <bold>Abhiyāce</bold>ti ativiya yācāmi. <bold>Sutvāna nāgassa apanamissanti ito</bold>ti nāgassa tava bhagavā vacanaṃ sutvā ito pāsāṇakacetiyato bahū janā pakkamissantīti adhippāyo. <bold>Janapadehi saṅgatā</bold>ti aṅgādīhi janapadehi idha samāgatā. <bold>Viyākarohī</bold>ti dhammaṃ desehi.</paragraph>
    <paragraph line="134" number="1110"> Athassa āsayānulomena dhammaṃ desento bhagavā dve gāthāyo abhāsi. Tattha <bold>ādānataṇha</bold>nti rūpādīnaṃ ādāyikaṃ gahaṇataṇhaṃ, taṇhupādānanti vuttaṃ hoti. <bold>Yaṃ yañhi lokasmimupādiyantī</bold>ti etesu uddhādibhedesu yaṃ yaṃ gaṇhanti. <bold>Teneva māro anveti jantu</bold>nti teneva upādānapaccayanibbattakammābhisaṅkhāranibbattavasena paṭisandhikkhandhamāro taṃ sattaṃ anugacchati.</paragraph>
    <paragraph line="135" number="1111"><bold>Tasmā pajāna</bold>nti tasmā etamādīnavaṃ aniccādivasena vā saṅkhāre jānanto. <bold>Ādānasatte iti pekkhamāno, pajaṃ imaṃ maccudheyye visatta</bold>nti ādātabbaṭṭhena ādānesu rūpādīsu satte sabbaloke imaṃ pajaṃ maccudheyye laggaṃ pekkhamāno. Ādānasatte vā ādānābhiniviṭṭhe puggale ādānasaṅgahetuñca imaṃ pajaṃ maccudheyye laggaṃ tato vītikkamituṃ asamatthaṃ <pageBreak edition="M" number="2.0315" /> iti pekkhamāno kiñcanaṃ sabbaloke na uppādiyethāti sesaṃ sabbattha pākaṭameva.</paragraph>
    <paragraph line="136">Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.</paragraph>
    <centered line="137">Paramatthajotikāya khuddaka-aṭṭhakathāya</centered>
    <centered line="138">Suttanipāta-aṭṭhakathāya bhadrāvudhasuttavaṇṇanā niṭṭhitā.</centered>
    <subhead line="139">13. Udayasuttavaṇṇanā</subhead>
    <paragraph line="140" number="1112-3"><bold>Jhāyi</bold>nti <pageBreak edition="V" number="2.0292" /> udayasuttaṃ. Tattha <bold>aññāvimokkha</bold>nti paññānubhāvanijjhātaṃ vimokkhaṃ pucchati. Atha bhagavā yasmā udayo catutthajjhānalābhī, tasmāssa paṭiladdhajjhānavasena nānappakārato aññāvimokkhaṃ dassento <pageBreak edition="P" number="2.0600" /> gāthādvayamāha. Tattha <bold>pahānaṃ kāmacchandāna</bold>nti yamidaṃ paṭhamajjhānaṃ nibbattentassa kāmacchandappahānaṃ, tampi aññāvimokkhaṃ pabrūmi. Evaṃ sabbapadāni yojetabbāni.</paragraph>
    <paragraph line="141" number="1114"><bold>Upekkhāsatisaṃsuddha</bold>nti catutthajjhānaupekkhāsatīhi saṃsuddhaṃ. <bold>Dhammatakkapurejava</bold>nti iminā tasmiṃ catutthajjhānavimokkhe ṭhatvā jhānaṅgāni vipassitvā adhigataṃ arahattavimokkhaṃ vadati. Arahattavimokkhassa hi maggasampayuttasammāsaṅkappādibhedo dhammatakko purejavo hoti. Tenāha – ‘‘dhammatakkapurejava’’nti. <bold>Avijjāya pabhedana</bold>nti etameva ca aññāvimokkhaṃ avijjāpabhedanasaṅkhātaṃ nibbānaṃ nissāya jātattā kāraṇopacārena ‘‘avijjāya pabhedana’’nti pabrūmīti.</paragraph>
    <paragraph line="142" number="1115-6"> Evaṃ avijjāpabhedanavacanena vuttaṃ nibbānaṃ sutvā ‘‘taṃ kissa vippahānena vuccatī’’ti pucchanto <bold>‘‘kiṃsu saṃyojano’’</bold>ti gāthamāha. Tattha <bold>kiṃsu saṃyojano</bold>ti kiṃ saṃyojano. <bold>Vicāraṇa</bold>nti vicaraṇakāraṇaṃ. <bold>Kissassa vippahānenā</bold>ti kiṃ nāmakassa assa dhammassa vippahānena. Athassa <pageBreak edition="M" number="2.0316" /> bhagavā tamatthaṃ byākaronto <bold>‘‘nandisaṃyojano’’</bold>ti gāthamāha. Tattha <bold>vitakkassā</bold>ti kāmavitakkādiko vitakko assa.</paragraph>
    <paragraph line="143" number="1117-8"> Idāni tassa nibbānassa maggaṃ pucchanto <bold>‘‘kathaṃ satassā’’</bold>ti gāthamāha. Tattha <bold>viññāṇa</bold>nti abhisaṅkhāraviññāṇaṃ. Athassa maggaṃ kathento bhagavā <bold>‘‘ajjhattañcā’’</bold>ti gāthamāha. Tattha <bold>evaṃ satassā</bold>ti evaṃ satassa sampajānassa. Sesaṃ sabbattha pākaṭameva.</paragraph>
    <paragraph line="144">Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.</paragraph>
    <centered line="145">Paramatthajotikāya khuddaka-aṭṭhakathāya</centered>
    <centered line="146">Suttanipāta-aṭṭhakathāya udayasuttavaṇṇanā niṭṭhitā.</centered>
    <subhead line="147">14. Posālasuttavaṇṇanā</subhead>
    <paragraph line="148" number="1119-20"><bold>Yo</bold><pageBreak edition="V" number="2.0293" /><bold>atīta</bold>nti posālasuttaṃ. Tattha <bold>yo atītaṃ ādisatī</bold>ti yo bhagavā attano ca paresañca ‘‘ekampi jāti’’ntiādibhedaṃ atītaṃ ādisati. <bold>Vibhūtarūpasaññissā</bold>ti samatikkantarūpasaññissa. <bold>Sabbakāyappahāyino</bold>ti tadaṅgavikkhambhanavasena sabbarūpakāyappahāyino, pahīnarūpabhavapaṭisandhikassāti <pageBreak edition="P" number="2.0601" /> adhippāyo. <bold>Natthi kiñcīti passato</bold>ti viññāṇābhāvavipassanena ‘‘natthi kiñcī’’ti passato, ākiñcaññāyatanalābhinoti vuttaṃ hoti. <bold>Ñāṇaṃ sakkānupucchāmī</bold>ti sakkāti bhagavantaṃ ālapanto āha. Tassa puggalassa ñāṇaṃ pucchāmi, kīdisaṃ pucchitabbanti. <bold>Kathaṃ neyyo</bold>ti kathaṃ so netabbo, kathamassa uttariñāṇaṃ uppādetabbanti.</paragraph>
    <paragraph line="149" number="1121"> Athassa bhagavā tādise puggale attano appaṭihatañāṇataṃ pakāsetvā taṃ ñāṇaṃ byākātuṃ gāthādvayamāha. Tattha <bold>viññāṇaṭṭhitiyo sabbā, abhijānaṃ tathāgato</bold>ti abhisaṅkhāravasena catasso paṭisandhivasena sattāti evaṃ sabbā viññāṇaṭṭhitiyo abhijānanto tathāgato. <bold>Tiṭṭhantamenaṃ jānātī</bold>ti kammābhisaṅkhāravasena tiṭṭhantaṃ <pageBreak edition="M" number="2.0317" /> etaṃ puggalaṃ jānāti ‘‘āyatiṃ ayaṃ evaṃgatiko bhavissatī’’ti. <bold>Vimutta</bold>nti ākiñcaññāyatanādīsu adhimuttaṃ. <bold>Tapparāyaṇa</bold>nti tammayaṃ.</paragraph>
    <paragraph line="150" number="1122"><bold>Ākiñcaññasambhavaṃ ñatvā</bold>ti ākiñcaññāyatanajanakaṃ kammābhisaṅkhāraṃ ñatvā ‘‘kinti palibodho aya’’nti. <bold>Nandī saṃyojanaṃ itī</bold>ti yā ca tattha arūparāgasaṅkhātā nandī, tañca saṃyojanaṃ iti ñatvā. <bold>Tato tattha vipassatī</bold>ti tato ākiñcaññāyatanasamāpattito vuṭṭhahitvā taṃ samāpattiṃ aniccādivasena vipassati. <bold>Etaṃ ñāṇaṃ tathaṃ tassā</bold>ti etaṃ tassa puggalassa evaṃ vipassato anukkameneva uppannaṃ arahattañāṇaṃ aviparītaṃ. <bold>Vusīmato</bold>ti vusitavantassa. Sesaṃ sabbattha pākaṭameva.</paragraph>
    <paragraph line="151">Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.</paragraph>
    <centered line="152">Paramatthajotikāya khuddaka-aṭṭhakathāya</centered>
    <centered line="153">Suttanipāta-aṭṭhakathāya posālasuttavaṇṇanā niṭṭhitā.</centered>
    <subhead line="154">15. Mogharājasuttavaṇṇanā</subhead>
    <paragraph line="155" number="1123"><bold>Dvāhaṃ</bold><pageBreak edition="V" number="2.0294" /><bold>sakka</bold>nti mogharājasuttaṃ. Tattha <bold>dvāha</bold>nti dve vāre ahaṃ. So hi pubbe ajitasuttassa ca tissametteyyasuttassa ca avasāne dvikkhattuṃ bhagavantaṃ pucchi. Bhagavā <pageBreak edition="P" number="2.0602" /> panassa indriyaparipākaṃ āgamayamāno na byākāsi. Tenāha – ‘‘dvāhaṃ sakkaṃ apucchissa’’nti. <bold>Yāvatatiyañca devīsi, byākarotīti me suta</bold>nti yāvatatiyañca sahadhammikaṃ puṭṭho visuddhidevabhūto isi bhagavā sammāsambuddho byākarotīti evaṃ me sutaṃ. Godhāvarītīreyeva kira so evamassosi. Tenāha – ‘‘byākarotīti me suta’’nti.</paragraph>
    <paragraph line="156" number="1124"><bold>Ayaṃ loko</bold>ti manussaloko. <bold>Paro loko</bold>ti taṃ ṭhapetvā avaseso. <bold>Sadevako</bold>ti brahmalokaṃ ṭhapetvā avaseso <pageBreak edition="M" number="2.0318" /> upapattidevasammutidevayutto, ‘‘brahmaloko sadevako’’ti etaṃ vā ‘‘sadevake loke’’tiādinayanidassanamattaṃ, tena sabbopi tathāvuttappakāro loko veditabbo.</paragraph>
    <paragraph line="157" number="1125"> Evaṃ <bold>abhikkantadassāvi</bold>nti evaṃ aggadassāviṃ, sadevakassa lokassa ajjhāsayādhimuttigatiparāyaṇādīni passituṃ samatthanti dasseti.</paragraph>
    <paragraph line="158" number="1126"><bold>Suññato lokaṃ avekkhassū</bold>ti avasiyapavattasallakkhaṇavasena vā tucchasaṅkhārasamanupassanāvasena vāti dvīhi kāraṇehi suññato lokaṃ passa. <bold>Attānudiṭṭhiṃ ūhaccā</bold>ti sakkāyadiṭṭhiṃ uddharitvā. Sesaṃ sabbattha pākaṭameva.</paragraph>
    <paragraph line="159">Evaṃ bhagavā imampi suttaṃ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.</paragraph>
    <centered line="160">Paramatthajotikāya khuddaka-aṭṭhakathāya</centered>
    <centered line="161">Suttanipāta-aṭṭhakathāya mogharājasuttavaṇṇanā niṭṭhitā.</centered>
    <subhead line="162">16. Piṅgiyasuttavaṇṇanā</subhead>
    <paragraph line="163" number="1127"><bold>Jiṇṇohamasmī</bold>ti <pageBreak edition="V" number="2.0295" /> piṅgiyasuttaṃ. Tattha <bold>jiṇṇohamasmi abalo vītavaṇṇo</bold>ti so kira brāhmaṇo jarābhibhūto vīsavassasatiko jātiyā, dubbalo ca ‘‘idha padaṃ karissāmī’’ti aññattheva karoti, vinaṭṭhapurimacchavivaṇṇo ca <pageBreak edition="P" number="2.0603" />. Tenāha – ‘‘jiṇṇohamasmi abalo vītavaṇṇo’’ti. <bold>Māhaṃ nassaṃ momuho antarāvā</bold>ti māhaṃ tuyhaṃ dhammaṃ asacchikatvā antarāyeva avidvā hutvā anassiṃ. <bold>Jātijarāya idha vippahāna</bold>nti idheva tava pādamūle pāsāṇake vā cetiya jātijarāya vippahānaṃ nibbānadhammaṃ yamahaṃ vijaññaṃ, taṃ me ācikkha.</paragraph>
    <paragraph line="164" number="1128"> Idāni yasmā piṅgiyo kāye sāpekkhatāya ‘‘jiṇṇohamasmī’’ti gāthamāha tenassa bhagavā kāye sinehappahānatthaṃ <bold>‘‘disvāna</bold><pageBreak edition="M" number="2.0319" /><bold>rūpesu vihaññamāne’’</bold>ti gāthamāha. Tattha <bold>rūpesū</bold>ti rūpahetu rūpapaccayā. <bold>Vihaññamāne</bold>ti kammakāraṇādīhi upahaññamāne. <bold>Ruppanti rūpesū</bold>ti cakkhurogādīhi ca rūpahetuyeva janā ruppanti bādhīyanti.</paragraph>
    <paragraph line="165" number="1129-30"> Evaṃ bhagavatā yāva arahattaṃ tāva kathitaṃ paṭipattiṃ sutvāpi piṅgiyo jarādubbalatāya visesaṃ anadhigantvāva puna <bold>‘‘disā catasso’’</bold>ti imāya gāthāya bhagavantaṃ thomento desanaṃ yācati. Athassa bhagavā punapi yāva arahattaṃ, tāva paṭipadaṃ dassento <bold>‘‘taṇhādhipanne’’</bold>ti gāthamāha. Sesaṃ sabbattha pākaṭameva.</paragraph>
    <paragraph line="166">Imampi suttaṃ bhagavā arahattanikūṭeneva desesi. Desanāpariyosāne ca piṅgiyo anāgāmiphale patiṭṭhāsi. So kira antarantarā cintesi – ‘‘evaṃ vicitrapaṭibhānaṃ nāma desanaṃ na labhi mayhaṃ mātulo bāvarī savanāyā’’ti. Tena sinehavikkhepena arahattaṃ pāpuṇituṃ nāsakkhi. Antevāsino panassa sahassajaṭilā arahattaṃ pāpuṇiṃsu. Sabbeva iddhimayapattacīvaradharā ehibhikkhavo ahesunti.</paragraph>
    <centered line="167">Paramatthajotikāya khuddaka-aṭṭhakathāya</centered>
    <centered line="168">Suttanipāta-aṭṭhakathāya piṅgiyasuttavaṇṇanā niṭṭhitā.</centered>
    <subhead line="169">Pārāyanatthutigāthāvaṇṇanā</subhead>
    <paragraph line="170">Ito <pageBreak edition="V" number="2.0296" /> paraṃ saṅgītikārā desanaṃ thomentā <bold>‘‘idamavoca bhagavā’’</bold>tiādimāhaṃsu. Tattha <bold>idamavocā</bold>ti idaṃ parāyanaṃ avoca. <bold>Paricārakasoḷasāna</bold>nti bāvarissa paricārakena piṅgiyena saha soḷasannaṃ buddhassa vā bhagavato paricārakānaṃ soḷasannanti paricārakasoḷasannaṃ. Te eva <pageBreak edition="P" number="2.0604" /> ca <bold>brāhmaṇā</bold>. Tattha soḷasaparisā pana purato ca pacchato ca vāmapassato ca dakkhiṇapassato ca cha cha yojanāni nisinnā ujukena dvādasayojanikā ahosi. <bold>Ajjhiṭṭho</bold>ti yācito <bold>atthamaññāyā</bold>ti pāḷiatthamaññāya. <bold>Dhammamaññāyā</bold>ti pāḷimaññāya. <bold>Pārāyana</bold>nti evaṃ imassa dhammapariyāyassa adhivacanaṃ āropetvā tesaṃ brāhmaṇānaṃ <pageBreak edition="M" number="2.0320" /> nāmāni kittayantā <bold>‘‘ajito tissametteyyo…pe… buddhaseṭṭhaṃ upāgamu’’</bold>nti āhaṃsu.</paragraph>
    <paragraph line="171" number="1131-7"> Tattha <bold>sampannacaraṇa</bold>nti nibbānapadaṭṭhānabhūtena pātimokkhasīlādinā sampannaṃ. <bold>Isi</bold>nti mahesiṃ. Sesaṃ pākaṭameva. Tato paraṃ <bold>brahmacariyamacariṃsū</bold>ti maggabrahmacariyaṃ acariṃsu. <bold>Tasmā pārāyana</bold>nti tassa pārabhūtassa nibbānassa ayananti vuttaṃ hoti.</paragraph>
    <subhead line="172">Pārāyanānugītigāthāvaṇṇanā</subhead>
    <paragraph line="173" number="1138"><bold>Pārāyanamanugāyissa</bold>nti assa ayaṃ sambandho – bhagavatā hi pārāyane desite soḷasasahassā jaṭilā arahattaṃ pāpuṇiṃsu, avasesānañca cuddasakoṭisaṅkhānaṃ devamanussānaṃ dhammābhisamayo ahosi. Vuttañhetaṃ porāṇehi –</paragraph>
    <gatha1 line="174">‘‘Tato pāsāṇake ramme, pārāyanasamāgame;</gatha1>
    <gathalast line="175">Amataṃ pāpayī buddho, cuddasa pāṇakoṭiyo’’ti.</gathalast>
    <paragraph line="176">Niṭṭhitāya pana dhammadesanāya tato tato āgatā manussā bhagavato ānubhāvena attano attano gāmanigamādīsveva pāturahesuṃ. Bhagavāpi sāvatthimeva agamāsi paricārakasoḷasādīhi anekehi bhikkhusahassehi parivuto. Tattha piṅgiyo bhagavantaṃ vanditvā āha – ‘‘gacchāmahaṃ, bhante, bāvarissa buddhuppādaṃ ārocetuṃ, paṭissutañhi tassa mayā’’ti. Atha bhagavatā anuññāto ñāṇagamaneneva godhāvarītīraṃ gantvā pādagamanena assamābhimukho agamāsi. Tamenaṃ <pageBreak edition="V" number="2.0297" /> bāvarī brāhmaṇo maggaṃ olokento nisinno dūratova khārijaṭādivirahitaṃ bhikkhuvesena āgacchantaṃ disvā ‘‘buddho loke <pageBreak edition="P" number="2.0605" /> uppanno’’ti niṭṭhaṃ agamāsi. Sampattañcāpi naṃ pucchi – ‘‘kiṃ, piṅgiya, buddho loke uppanno’’ti. ‘‘Āma, brāhmaṇa, uppanno, pāsāṇake cetiye nisinno amhākaṃ dhammaṃ desesi, tamahaṃ tuyhaṃ desessāmī’’ti. Tato bāvarī mahatā sakkārena sapariso taṃ pūjetvā āsanaṃ paññāpesi. Tattha nisīditvā piṅgiyo <bold>‘‘pārāyanamanugāyissa’’</bold>ntiādimāha.</paragraph>
    <paragraph line="177">Tattha <bold>anugāyissa</bold>nti bhagavatā gītaṃ anugāyissaṃ. <bold>Yathāddakkhī</bold>ti yathā sāmaṃ saccābhisambodhena asādhāraṇañāṇena ca addakkhi. <bold>Nikkāmo</bold>ti pahīnakāmo <pageBreak edition="M" number="2.0321" />. ‘‘Nikkamo’’tipi pāṭho, vīriyavāti attho nikkhanto vā akusalapakkhā. <bold>Nibbano</bold>ti kilesavanavirahito, taṇhāvirahito eva vā. <bold>Kissa hetu musā bhaṇe</bold>ti yehi kilesehi musā bhaṇeyya, ete tassa pahīnāti dasseti. Etena brāhmaṇassa savane ussāhaṃ janeti.</paragraph>
    <paragraph line="178" number="1139-41"><bold>Vaṇṇūpasañhita</bold>nti guṇūpasañhitaṃ. <bold>Saccavhayo</bold>ti ‘‘buddho’’ti sacceneva avhānena nāmena yutto. <bold>Brahmeti</bold> taṃ brāhmaṇaṃ ālapati. <bold>Kubbanaka</bold>nti parittavanaṃ. <bold>Bahupphalaṃ kānanamāvaseyyā</bold>ti anekaphalādivikatibharitaṃ kānanaṃ āgamma vaseyya. <bold>Appadasse</bold>ti bāvaripabhutike parittapaññe. <bold>Mahodadhi</bold>nti anotattādiṃ mahantaṃ udakarāsiṃ.</paragraph>
    <paragraph line="179" number="1142-4"><bold>Yeme pubbe</bold>ti ye ime pubbe. <bold>Tamanudāsino</bold>ti tamonudo āsino. <bold>Bhūripaññāṇo</bold>ti ñāṇadhajo. <bold>Bhūrimedhaso</bold>ti vipulapañño. <bold>Sandiṭṭhikamakālika</bold>nti sāmaṃ passitabbaphalaṃ, na ca kālantare pattabbaphalaṃ. <bold>Anītika</bold>nti kilesaītivirahitaṃ.</paragraph>
    <paragraph line="180" number="1145-50"> Atha naṃ bāvarī āha <bold>‘‘kiṃ nu tamhā’’</bold>ti dve gāthā. Tato piṅgiyo bhagavato santikā avippavāsameva dīpento <bold>‘‘nāhaṃ tamhā’’</bold>tiādimāha. <bold>Passāmi naṃ manasā cakkhunāvā</bold>ti taṃ buddhaṃ ahaṃ cakkhunā viya manasā passāmi <pageBreak edition="P" number="2.0606" />. <bold>Namassamāno vivasemi ratti</bold>nti namassamānova rattiṃ atināmemi. <bold>Tena teneva nato</bold>ti yena disābhāgena buddho, tena tenevāhampi nato tanninno tappoṇoti dasseti.</paragraph>
    <paragraph line="181" number="1151"><bold>Dubbalathāmakassā</bold>ti appathāmakassa, atha vā dubbalassa dutthāmakassa ca balavīriyahīnassāti vuttaṃ hoti. <bold>Teneva kāyo na paletī</bold>ti teneva dubbalathāmakattena kāyo na <pageBreak edition="V" number="2.0298" /> gacchati, yena vā buddho, tena na gacchati. ‘‘Na paretī’’tipi pāṭho, so evattho. <bold>Tatthā</bold>ti buddhassa santike. <bold>Saṅkappayantāyā</bold>ti saṅkappagamanena. <bold>Tena yutto</bold>ti yena buddho, tena yutto payutto anuyuttoti dasseti.</paragraph>
    <paragraph line="182" number="1152"><bold>Paṅke</bold><pageBreak edition="M" number="2.0322" /><bold>sayāno</bold>ti kāmakaddame sayamāno. <bold>Dīpā dīpaṃ upaplavi</bold>nti satthārādito satthārādiṃ abhigacchiṃ. <bold>Athaddasāsiṃ sambuddha</bold>nti sohaṃ evaṃ duddiṭṭhiṃ gahetvā anvāhiṇḍanto atha pāsāṇake cetiye buddhamaddakkhiṃ.</paragraph>
    <paragraph line="183" number="1153"> Imissā gāthāya avasāne piṅgiyassa ca bāvarissa ca indriyaparipākaṃ viditvā bhagavā sāvatthiyaṃ ṭhitoyeva suvaṇṇobhāsaṃ muñci. Piṅgiyo bāvarissa buddhaguṇe vaṇṇayanto nisinno eva taṃ obhāsaṃ disvā ‘‘kiṃ ida’’nti vilokento bhagavantaṃ attano purato ṭhitaṃ viya disvā bāvaribrāhmaṇassa ‘‘buddho āgato’’ti ārocesi, brāhmaṇo uṭṭhāyāsanā añjaliṃ paggahetvā aṭṭhāsi. Bhagavāpi obhāsaṃ pharitvā brāhmaṇassa attānaṃ dassento ubhinnampi sappāyaṃ viditvā piṅgiyameva ālapamāno <bold>‘‘yathā ahū vakkalī’’</bold>ti imaṃ gāthamabhāsi.</paragraph>
    <paragraph line="184">Tassattho – <bold>yathā vakkali</bold>tthero saddhādhimutto ahosi, saddhādhurena ca arahattaṃ pāpuṇi. Yathā ca soḷasannaṃ eko <bold>bhadrāvudho</bold> nāma yathā ca <bold>āḷavi gotamo, evameva tvampi pamuñcassu saddhaṃ</bold>. Tato saddhāya adhimuccanto ‘‘sabbe <pageBreak edition="P" number="2.0607" /> saṅkhārā aniccā’’tiādinā nayena vipassanaṃ ārabhitvā <bold>maccudheyyassa pāraṃ</bold> nibbānaṃ gamissasīti arahattanikūṭeneva desanaṃ niṭṭhāpesi. Desanāpariyosāne piṅgiyo arahatte bāvarī anāgāmiphale patiṭṭhahi. Bāvaribrāhmaṇassa sissā pana pañcasatā sotāpannā ahesuṃ.</paragraph>
    <paragraph line="185" number="1154-5"> Idāni piṅgiyo attano pasādaṃ pavedento <bold>‘‘esa bhiyyo’’</bold>tiādimāha. Tattha <bold>paṭibhānavā</bold>ti paṭibhānapaṭisambhidāya upeto. <bold>Adhideve abhiññāyā</bold>ti adhidevakare dhamme ñatvā. <bold>Parovara</bold>nti hīnapaṇītaṃ, attano ca parassa ca adhidevattakaraṃ sabbaṃ dhammajātaṃ vedīti vuttaṃ hoti. <bold>Kaṅkhīnaṃ paṭijānata</bold>nti kaṅkhīnaṃyeva sataṃ ‘‘nikkaṅkhamhā’’ti paṭijānantānaṃ.</paragraph>
    <paragraph line="186" number="1156"><bold>Asaṃhīra</bold>nti rāgādīhi asaṃhāriyaṃ. <bold>Asaṃkuppa</bold>nti akuppaṃ avipariṇāmadhammaṃ. Dvīhipi padehi nibbānaṃ bhaṇati. <bold>Addhā gamissāmī</bold>ti ekaṃseneva taṃ anupādisesaṃ nibbānadhātuṃ <pageBreak edition="V" number="2.0299" /> gamissāmi. <bold>Na mettha kaṅkhā</bold>ti natthi me <pageBreak edition="M" number="2.0323" /> ettha nibbāne kaṅkhā. <bold>Evaṃ maṃ dhārehi adhimuttacitta</bold>nti piṅgiyo ‘‘evameva tvampi pamuñcassu saddha’’nti. Iminā bhagavato ovādena attani saddhaṃ uppādetvā saddhādhureneva ca vimuñcitvā taṃ saddhādhimuttataṃ pakāsento bhagavantaṃ āha – ‘‘evaṃ maṃ dhārehi adhimuttacitta’’nti. Ayamettha adhippāyo ‘‘yathā maṃ tvaṃ avaca, evameva adhimuttaṃ dhārehī’’ti.</paragraph>
    <centered line="187">Iti paramatthajotikāya khuddaka-aṭṭhakathāya</centered>
    <centered line="188">Suttanipāta-aṭṭhakathāya soḷasabrāhmaṇasuttavaṇṇanā niṭṭhitā.</centered>
    <centered line="189">Niṭṭhito ca pañcamo vaggo atthavaṇṇanānayato, nāmena</centered>
    <paragraph line="190">Pārāyanavaggoti.</paragraph>
    <subhead line="191">Nigamanakathā</subhead>
    <paragraph line="192">Ettāvatā ca yaṃ vuttaṃ –</paragraph>
    <gatha1 line="193">‘‘Uttamaṃ vandaneyyānaṃ, vanditvā ratanattayaṃ;</gatha1>
    <gathalast line="194">Yo khuddakanikāyamhi, khuddācārappahāyinā.</gathalast>
    <gatha1 line="195">‘‘Desito lokanāthena, lokanittharaṇesinā;</gatha1>
    <gathalast line="196">Tassa suttanipātassa, karissāmatthavaṇṇana’’nti.</gathalast>
    <paragraph line="197">Ettha uragavaggādipañcavaggasaṅgahitassa uragasuttādisattatisuttappabhedassa <pageBreak edition="P" number="2.0608" /> suttanipātassa atthavaṇṇanā katā hoti. Tenetaṃ vuccati –</paragraph>
    <gatha1 line="198">‘‘Imaṃ suttanipātassa, karontenatthavaṇṇanaṃ;</gatha1>
    <gathalast line="199">Saddhammaṭṭhitikāmena, yaṃ pattaṃ kusalaṃ mayā.</gathalast>
    <gatha1 line="200">‘‘Tassānubhāvato <pageBreak edition="V" number="2.0300" /> khippaṃ, dhamme ariyappavedite;</gatha1>
    <gathalast line="201">Vuḍḍhiṃ virūḷhiṃ vepullaṃ, pāpuṇātu ayaṃ jano’’ti.</gathalast>
    <paragraph line="202">(Pariyattippamāṇato catucattālīsamattā bhāṇavārā.)</paragraph>
    <paragraph line="203">Paramavisuddhasaddhābuddhivīriyappaṭimaṇḍitena <pageBreak edition="M" number="2.0324" /> sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā chaḷabhiññāpaṭisambhidādippabhedaguṇapaṭimaṇḍite uttarimanussadhamme suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā <bold>buddhaghoso</bold>ti garūhi gahitanāmadheyyena therena katā ayaṃ <bold>paramatthajotikā</bold> nāma suttanipāta-aṭṭhakathā –</paragraph>
    <gatha1 line="204">Tāva tiṭṭhatu lokasmiṃ, lokanittharaṇesinaṃ;</gatha1>
    <gathalast line="205">Dassentī kulaputtānaṃ, nayaṃ paññāvisuddhiyā.</gathalast>
    <gatha1 line="206">Yāva buddhoti nāmampi, suddhacittassa tādino;</gatha1>
    <gathalast line="207">Lokamhi lokajeṭṭhassa, pavattati mahesinoti.</gathalast>
    <centered line="208">Suttanipāta-atthavaṇṇanā niṭṭhitā.</centered>
  </content>
</document>