<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0516a.att0.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/culaniddesa-atthakatha/parayanavagganiddeso.xml</archivePath>
    <baseFileName>parayanavagganiddeso</baseFileName>
    <titlePath>Pārāyanavagganiddeso - Cūḷaniddesa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Khuddakanikāye</nikaya>
    <book line="3">Cūḷaniddesa-aṭṭhakathā</book>
    <chapter line="4">Pārāyanavagganiddeso</chapter>
    <subhead line="5">1. Ajitamāṇavasuttaniddesavaṇṇanā</subhead>
    <paragraph line="6">Pārāyanavaggassa <pageBreak edition="V" number="0.0001" /><pageBreak edition="P" number="0.0001" /><pageBreak edition="M" number="0.0001" /> paṭhame ajitasuttaniddese –</paragraph>
    <hangnum line="7" number="1"></hangnum>
    <paragraph line="8"> ‘‘Kenassu nivuto loko, (iccāyasmā ajito,)</paragraph>
    <gatha2 line="9">Kenassu nappakāsati;</gatha2>
    <gathalast line="10">Kissābhilepanaṃ brūsi, kiṃsu tassa mahabbhaya’’nti. –</gathalast>
    <unindented line="11">Ajitamāṇavassa pucchite paṭhamapañhe ca uparūparipañhe ca niddesesu ca vuttañca uttānañca vajjetvā visesameva vakkhāma. Tattha <bold>nivuto</bold>ti paṭicchādito. <bold>Kissābhilepanaṃ brūsī</bold>ti kiṃ assa lokassa abhilepanaṃ vadesi?</unindented>
    <paragraph line="12"><bold>Āvuto</bold>ti <pageBreak edition="V" number="0.0002" /> āvarito. <bold>Nivuto</bold>ti paṭicchādito. <bold>Ovuto</bold>ti heṭṭhā paṭicchādito. <bold>Pihito</bold>ti uparibhāgena chādito. <bold>Paṭicchanno</bold>ti avivaṭo. <bold>Paṭikujjito</bold>ti adhomukhaṃ chādito.</paragraph>
    <paragraph line="13"><bold>Nappakāsatī</bold>ti nappakāso hoti. <bold>Nappabhāsatī</bold>ti ñāṇappabhāsaṃ na karoti. <bold>Na tapatī</bold>ti ñāṇatapaṃ na karoti. <bold>Na virocatī</bold>ti ñāṇavirocanaṃ na karoti. <bold>Na ñāyatī</bold>ti na jānīyati. <bold>Na paññāyatī</bold>ti nappaññāyate.</paragraph>
    <paragraph line="14"><bold>Kena</bold><pageBreak edition="M" number="0.0002" /><bold>litto</bold>ti kena limpito. <bold>Saṃlitto upalitto</bold>ti upasaggena padaṃ vaḍḍhitaṃ. <bold>Ācikkhasi</bold> niddesavasena. <bold>Desesi</bold> paṭiniddesavasena <pageBreak edition="P" number="0.0002" />. <bold>Paññapesi</bold> tena tena pakārena. Atthaṃ bodhento <bold>paṭṭhapesi</bold>. Tassatthassa kāraṇaṃ dassento <bold>vivarasi</bold>. Byañjanabhāvaṃ dassento <bold>vibhajasi</bold>. Nikujjitabhāvaṃ gambhīrabhāvañca haritvā sotūnaṃ ñāṇassa patiṭṭhaṃ janayanto <bold>uttānīkarosi</bold>. Sabbehipi imehi ākārehi sotūnaṃ aññāṇandhakāraṃ vidhamento <bold>pakāsesī</bold>ti evaṃ attho daṭṭhabbo.</paragraph>
    <paragraph line="15" number="2"><bold>Vevicchā pamādā nappakāsatī</bold>ti macchariyahetu ca pamādahetu ca nappakāsati. Macchariyaṃ hissa dānādīhi guṇehi pakāsituṃ na deti, pamādo sīlādīhi. <bold>Jappābhilepana</bold>nti taṇhā assa lokassa makkaṭalepo viya makkaṭassa abhilepanaṃ. <bold>Dukkha</bold>nti jātiādikaṃ dukkhaṃ.</paragraph>
    <paragraph line="16"><bold>Yesaṃ dhammāna</bold>nti yesaṃ rūpādidhammānaṃ. <bold>Ādito samudāgamanaṃ paññāyatī</bold>ti paṭhamato uppādo paññāyati. <bold>Atthaṅgamato nirodho paññāyatī</bold>ti bhaṅgato nirujjhanaṃ paññāyati. <bold>Kammasannissito vipāko</bold>ti kusalākusalavipāko kammaṃ amuñcitvā pavattanato kammasannissito vipākoti vuccati. <bold>Vipākasannissitaṃ kamma</bold>nti kusalākusalaṃ kammaṃ vipākassa okāsaṃ katvā ṭhitattā vipākasannissitaṃ kammanti vuccati. <bold>Nāmasannissitaṃ rūpa</bold>nti pañcavokāre rūpaṃ nāmaṃ amuñcitvā pavattanato nāmasannissitaṃ rūpanti vuccati. <bold>Rūpasannissitaṃ nāma</bold>nti pañcavokāre nāmaṃ rūpaṃ amuñcitvā pavattanato rūpasannissitaṃ nāmanti vuccati.</paragraph>
    <paragraph line="17" number="3"><bold>Savanti sabbadhi sotā</bold>ti sabbesu rūpādiāyatanesu taṇhādikā sotā sandanti. <bold>Kiṃ nivāraṇa</bold>nti tesaṃ kiṃ āvaraṇaṃ kā rakkhā. <bold>Saṃvaraṃ brūhī</bold>ti taṃ tesaṃ nivāraṇasaṅkhātaṃ saṃvaraṃ brūhi. Etena sāvasesappahānaṃ pucchati. <bold>Kena sotā pidhīyare</bold>ti kena dhammena ete sotā pidhīyanti pacchijjanti. Etena anavasesappahānaṃ pucchati.</paragraph>
    <paragraph line="18"><bold>Savantī</bold>ti <pageBreak edition="V" number="0.0003" /> uppajjanti. <bold>Āsavantī</bold>ti adhogāmino hutvā savanti. <bold>Sandantī</bold>ti nirantaragāmino hutvā sandamānā pavattanti. <bold>Pavattantī</bold>ti punappunaṃ vattanti.</paragraph>
    <paragraph line="19" number="4"><bold>Sati</bold><pageBreak edition="M" number="0.0003" /><bold>tesaṃ nivāraṇa</bold>nti vipassanāyuttā kusalākusaladhammānaṃ gatiyo samanvesamānā sati tesaṃ sotānaṃ nivāraṇaṃ <pageBreak edition="P" number="0.0003" />. <bold>Sotānaṃ saṃvaraṃ brūmī</bold>ti tamevāhaṃ satiṃ sotānaṃ saṃvaraṃ brūmīti adhippāyo. <bold>Paññāyete pidhīyare</bold>ti rūpādīsu pana aniccatādipaṭivedhasādhikāya maggapaññāya ete sotā sabbaso pidhīyanti.</paragraph>
    <paragraph line="20"><bold>Pacchijjantī</bold>ti ucchijjanti. <bold>Samudayañcā</bold>ti paccayañca. <bold>Atthaṅgamañcā</bold>ti uppannānaṃ abhāvagamanañca, anuppannānaṃ anuppādaṃ vā. <bold>Assādañcā</bold>ti ānisaṃsañca. <bold>Ādīnavañcā</bold>ti dosañca. <bold>Nissaraṇañcā</bold>ti nikkhamanañca.</paragraph>
    <paragraph line="21" number="5"><bold>Paññā cevā</bold>ti pañhāgāthāya yā cāyaṃ tayā vuttā <bold>paññā,</bold> yā ca <bold>sati,</bold> yañca tadavasesaṃ <bold>nāmarūpaṃ, etaṃ</bold> sabbampi <bold>kattha</bold> nirujjhati. <bold>Etaṃ me</bold> pañhaṃ <bold>puṭṭho pabrūhī</bold>ti evaṃ saṅkhepattho veditabbo.</paragraph>
    <paragraph line="22"><bold>Katthetaṃ uparujjhatī</bold>ti etaṃ nāmarūpaṃ kattha na bhavati. <bold>Vūpasammatī</bold>ti nibbāti. <bold>Atthaṃ gacchatī</bold>ti abhāvaṃ gacchati. <bold>Paṭippassambhatī</bold>ti sannisīdati.</paragraph>
    <paragraph line="23" number="6"> Vissajjanagāthāya panassa yasmā paññāsatiyo nāmeneva saṅgahaṃ gacchanti, tasmā tā visuṃ na vuttā. Ayamettha saṅkhepattho – <bold>yaṃ maṃ</bold> tvaṃ, <bold>ajita, etaṃ pañhaṃ apucchi</bold> – ‘‘katthetaṃ uparujjhatī’’ti, tadetaṃ <bold>yattha nāmañca rūpañca asesaṃ uparujjhati,</bold> taṃ te <bold>vadāmi</bold>. Tassa tassa hi <bold>viññāṇassa nirodhena</bold> saheva apubbaṃ acarimaṃ <bold>etthetaṃ uparujjhati,</bold> ettheva viññāṇanirodhena nirujjhati etaṃ, viññāṇanirodhā tassa tassa nirodho hoti, taṃ nātivattatīti vuttaṃ hoti.</paragraph>
    <paragraph line="24"><bold>Sotāpattimaggañāṇena abhisaṅkhāraviññāṇassa nirodhenā</bold>ti sotāpattimaggasampayuttapaññāya kusalākusalacetanāsampayuttacittassa abhabbuppattikavasena nirujjhanena. Tattha duvidho nirodho anupādinnakanirodho upādinnakanirodhoti. <bold>Sotāpattimaggena</bold> hi cattāri diṭṭhisampayuttāni vicikicchāsahagatanti pañca cittāni nirujjhanti, tāni rūpaṃ samuṭṭhāpenti <pageBreak edition="P" number="0.0004" />. Taṃ anupādinnakarūpakkhandho <pageBreak edition="V" number="0.0004" />, tāni cittāni viññāṇakkhandho, taṃsampayuttā vedanā saññā saṅkhārā tayo arūpakkhandhā. Tattha sace sotāpannassa sotāpattimaggo abhāvito abhavissā, tāni pañca <pageBreak edition="M" number="0.0004" /> cittāni chasu ārammaṇesu pariyuṭṭhānaṃ pāpuṇeyyuṃ. Sotāpattimaggo pana nesaṃ pariyuṭṭhānuppattiṃ vārayamāno setusamugghātaṃ abhabbuppattikabhāvaṃ kurumāno anupādinnakaṃ nirodheti nāma. <bold>Sakadāgāmimaggena</bold> cattāri diṭṭhivippayuttāni dve domanassasahagatānīti oḷārikakāmarāgabyāpādavasena cha cittāni nirujjhanti. <bold>Anāgāmimaggena</bold> aṇusahagatakāmarāgabyāpādavasena tāni eva cha cittāni nirujjhanti. <bold>Arahattamaggena</bold> cattāri diṭṭhivippayuttāni uddhaccasahagatañcāti pañca akusalacittāni nirujjhanti. Tattha sace tesaṃ ariyānaṃ te maggā abhāvitā assu, tāni cittāni chasu ārammaṇesu pariyuṭṭhānaṃ pāpuṇeyyuṃ. Te pana tesaṃ maggā pariyuṭṭhānuppattiṃ vārayamānā setusamugghātaṃ abhabbuppattikabhāvaṃ kurumānā anupādinnakaṃ nirodhenti nāma. Evaṃ anupādinnakanirodho veditabbo.</paragraph>
    <paragraph line="25">Sace pana sotāpannassa sotāpattimaggo abhāvito abhavissā, ṭhapetvā satta bhave anamatagge saṃsāravaṭṭe upādinnakakkhandhappavattaṃ pavatteyya. Kasmā? Tassa pavattiyā hetūnaṃ atthitāya. Tīṇi saṃyojanāni diṭṭhānusayo vicikicchānusayoti ime pana pañca kilese so maggo uppajjamānova samugghāteti. Idāni kuto sotāpannassa satta bhave ṭhapetvā anamatagge saṃsāravaṭṭe upādinnakappavattaṃ pavattissati. Evaṃ sotāpattimaggo upādinnakappavattaṃ appavattaṃ kurumāno upādinnakaṃ nirodheti nāma.</paragraph>
    <paragraph line="26">Sace sakadāgāmissa sakadāgāmimaggo abhāvito abhavissā, ṭhapetvā dve bhave pañcasu bhavesu upādinnakappavattaṃ pavatteyya. Kasmā? Tassa pavattiyā hetūnaṃ atthitāya. Oḷārikāni kāmarāgapaṭighasaṃyojanāni oḷāriko kāmarāgānusayo paṭighānusayoti ime pana cattāro kilese so maggo uppajjamānova samugghāteti. Idāni kuto sakadāgāmissa dve bhave ṭhapetvā pañcasu bhavesu upādinnakappavattaṃ pavattissati <pageBreak edition="P" number="0.0005" />. Evaṃ sakadāgāmimaggo upādinnakappavattaṃ appavattaṃ kurumāno upādinnakaṃ nirodheti nāma.</paragraph>
    <paragraph line="27">Sace anāgāmissa anāgāmimaggo abhāvito abhavissā, ṭhapetvā ekaṃ bhavaṃ dutiyabhave upādinnakappavattaṃ pavatteyya. Kasmā? Tassa <pageBreak edition="M" number="0.0005" /> pavattiyā hetūnaṃ atthitāya. Aṇusahagatāni kāmarāgapaṭighasaññojanāni aṇusahagato kāmarāgānusayo paṭighānusayoti ime pana cattāro kilese so maggo uppajjamānova samugghāteti. Idāni kuto anāgāmissa ekaṃ <pageBreak edition="V" number="0.0005" /> bhavaṃ ṭhapetvā dutiyabhave upādinnakappavattaṃ pavattissati. Evaṃ anāgāmimaggo upādinnakappavattaṃ appavattaṃ kurumāno upādinnakaṃ nirodheti nāma.</paragraph>
    <paragraph line="28">Sace arahato arahattamaggo abhāvito abhavissā, rūpārūpabhavesu upādinnakappavattaṃ pavatteyya. Kasmā? Tassa pavattiyā hetūnaṃ atthitāya. Rūparāgo arūparāgo māno uddhaccaṃ avijjā mānānusayo bhavarāgānusayo avijjānusayoti ime pana aṭṭha kilese so maggo uppajjamānova samugghāteti. Idāni kuto khīṇāsavassa punabbhave upādinnakappavattaṃ pavattissati? Evaṃ arahattamaggo upādinnakappavattaṃ appavattaṃ kurumāno upādinnakaṃ nirodheti nāma.</paragraph>
    <paragraph line="29">Sotāpattimaggo cettha apāyabhavaṃ nirodheti. Sakadāgāmimaggo sugatikāmabhavekadesaṃ. Anāgāmimaggo kāmabhavaṃ. Arahattamaggo rūpārūpabhavaṃ, sabbabhavepi nirodheti evāti vadanti. Evaṃ upādinnakanirodho veditabbo.</paragraph>
    <paragraph line="30">Tattha ‘‘abhisaṅkhāraviññāṇassa nirodhenā’’ti etena anupādinnakanirodhaṃ dasseti. ‘‘Ye uppajjeyyuṃ nāmañca rūpañca, etthete nirujjhantī’’ti iminā pana upādinnakanirodhaṃ dasseti.</paragraph>
    <paragraph line="31">Tattha <bold>satta bhave ṭhapetvā</bold>ti kāmabhavato kāmabhavaṃ saṃsarantassa satta bhave vajjetvā. <bold>Anamatagge saṃsāre</bold>ti –</paragraph>
    <gatha1 line="32">‘‘Khandhānañca paṭipāṭi, dhātuāyatanāna ca;</gatha1>
    <gathalast line="33">Abbocchinnaṃ vattamānā, ‘saṃsāro’ti pavuccatī’’ti. (visuddhi. 2.619; dha. sa. aṭṭha. nidānakathā; a. ni. aṭṭha. 2.4.199; paṭi. ma. aṭṭha. 2.1.117; itivu. aṭṭha. 14, 58; udā. aṭṭha. 39) –</gathalast>
    <unindented line="34">Evaṃ <pageBreak edition="P" number="0.0006" /> vaṇṇite saṃsāravaṭṭe. <bold>Ye uppajjeyyuṃ nāmañca rūpañcā</bold>ti namanalakkhaṇaṃ catukkhandhasaṅkhātaṃ nāmañca ruppanalakkhaṇaṃ bhūtopādāyasaṅkhātaṃ rūpañca ete dhammā uppajjeyyuṃ. <bold>Etthete nirujjhantī</bold>ti etasmiṃ sotāpattimagge ete <pageBreak edition="M" number="0.0006" /> nāmarūpadhammā abhabbuppattikavasena nirodhaṃ gacchanti. <bold>Sakadāgāmimaggañāṇenā</bold>ti ettha paṭisandhivasena sakiṃyeva imaṃ lokaṃ āgacchatīti sakadāgāmī <pageBreak edition="V" number="0.0006" />, tassa maggo sakadāgāmimaggo. Tena maggena sampayuttañāṇena. <bold>Dve bhave ṭhapetvā</bold>ti kāmadhātuyāyeva paṭisandhivasena dve bhave vajjetvā. <bold>Pañcasu bhavesū</bold>ti tadavasiṭṭhesu pañcasu bhavesu. <bold>Etthete nirujjhantī</bold>ti ettha sakadāgāmimagge ete dhammā vuttanayena nirujjhanti. <bold>Ekaṃ bhavaṃ ṭhapetvā</bold>ti ukkaṭṭhavasena rūpadhātuyā vā arūpadhātuyā vā ekaṃ bhavaṃ vajjetvā. <bold>Rūpadhātuyā vā arūpadhātuyā vā</bold>ti dutiyakabhave rūpadhātuyā ceva arūpadhātuyā ca. <bold>Nāmañca rūpañcā</bold>ti ettha rūpabhave nāmarūpaṃ, arūpabhave nāmameva. <bold>Etthete nirujjhantī</bold>ti ettha anāgāmimagge ete nāmarūpadhammā vuttanayena nirujjhanti.</unindented>
    <paragraph line="35"><bold>Arahato</bold>ti kilesehi ārakattā ‘‘arahā’’ti laddhanāmassa khīṇāsavassa. <bold>Anupādisesāya nibbānadhātuyā</bold>ti duvidhā hi nibbānadhātu saupādisesā ca anupādisesā ca. Tattha upādīyati ‘‘ahaṃ mamā’’ti bhusaṃ gaṇhīyatīti upādi, khandhapañcakassetaṃ adhivacanaṃ. Upādiyeva seso avasiṭṭho upādiseso, saha upādisesena vattatīti <bold>saupādisesā</bold>. Natthettha upādisesoti <bold>anupādisesā</bold>. Tāya anupādisesāya nibbānadhātuyā. <bold>Parinibbāyantassā</bold>ti nirindhanassa viya jātavedassa nibbāyantassa appavattaṃ pavisantassa. <bold>Carimaviññāṇassa nirodhenā</bold>ti ettha assāsapassāsānaṃ nirodhavasena. Tayo carimā bhavacarimo jhānacarimo cuticarimoti. Bhavesu hi kāmabhave assāsapassāsā pavattanti, rūpārūpabhavesu nappavattanti. Tasmā so <bold>bhavacarimo</bold>. Jhānesu purimajhānattayeva pavattanti, catutthe nappavattanti. Tasmā so <bold>jhānacarimo</bold>. Ye pana cuticittassa purato soḷasamena cittena sahuppannā, te cuticittena saha nirujjhanti. So <bold>cuticarimo nāma. Ayaṃ idha carimoti adhippeto. Ye hi keci</bold><pageBreak edition="P" number="0.0007" /> buddhā vā paccekabuddhā vā ariyasāvakā vā antamaso kunthakipillikaṃ upādāya sabbe bhavaṅgacitteneva abyākatena dukkhasaccena kālaṃ karonti. Tasmā <bold>carimaviññāṇassa nirodhenā</bold>ti cuticittassa nirodhenāti attho.</paragraph>
    <paragraph line="36"><bold>Paññā</bold><pageBreak edition="M" number="0.0007" /><bold>ca sati ca nāmañcā</bold>ti etehi catunnaṃ arūpakkhandhānaṃ gahaṇaṃ paccetabbaṃ. <bold>Rūpañcā</bold>ti etena catunnaṃ mahābhūtānaṃ catuvīsatiupādārūpānañca gahaṇaṃ paccetabbaṃ. Idāni tassa nirujjhanūpāyaṃ dassento <bold>‘‘viññāṇassa nirodhena, etthetaṃ uparujjhatī’’</bold>ti āha. Tattha <bold>viññāṇa</bold>nti carimaviññāṇampi abhisaṅkhāraviññāṇampi. Abhisaṅkhāraviññāṇassa pahīnanirodhena etthetaṃ uparujjhati nirujjhati dīpasikhā viya apaṇṇattikabhāvaṃ yāti, carimaviññāṇassa anuppādapaccayattā anuppādanirodhena anuppādavaseneva uparujjhatīti (dī. ni. aṭṭha. 1.499).</paragraph>
    <paragraph line="37" number="7"> Ettāvatā <pageBreak edition="V" number="0.0007" /> ca ‘‘dukkhamassa mahabbhaya’’nti iminā pakāsitaṃ dukkhasaccaṃ, ‘‘yāni sotānī’’ti iminā samudayasaccaṃ, ‘‘paññāyete pidhīyare’’ti iminā maggasaccaṃ, ‘‘asesaṃ uparujjhatī’’ti iminā nirodhasaccanti evaṃ cattāri saccāni sutvāpi ariyabhūmiṃ anadhigato puna sekkhāsekkhapaṭipadaṃ pucchanto <bold>‘‘ye ca saṅkhātadhammāse’’</bold>ti gāthamāha. Tattha <bold>saṅkhātadhammā</bold>ti aniccādivasena parivīmaṃsitadhammā, arahantānametaṃ adhivacanaṃ. <bold>Sekkhā</bold>ti sīlādīni sikkhamānā avasesā ariyapuggalā. <bold>Puthū</bold>ti bahū sattajanā. <bold>Tesaṃ me nipako iriyaṃ puṭṭho pabrūhī</bold>ti tesaṃ me sekkhāsekkhānaṃ nipako paṇḍito tvaṃ puṭṭho paṭipattiṃ brūhīti.</paragraph>
    <paragraph line="38"><bold>Tesaṃ khandhā saṅkhātā</bold>ti tesaṃ pañcakkhandhā appaṭisandhikaṃ katvā desitā, saṅkhepaṃ katvā ṭhapitā vā. Dhātuādīsupi eseva nayo. <bold>Iriya</bold>nti payogaṃ. <bold>Cariya</bold>nti kiriyaṃ. <bold>Vutti</bold>nti pavattiṃ. <bold>Ācara</bold>nti caraṇaṃ. <bold>Gocara</bold>nti paccayaṃ. <bold>Vihāra</bold>nti iriyāpathapavattanaṃ. <bold>Paṭipada</bold>nti vipassanaṃ.</paragraph>
    <paragraph line="39" number="8"> Athassa bhagavā yasmā sekkhena kāmacchandanīvaraṇaṃ ādiṃ katvā sabbakilesā pahātabbā eva, tasmā <bold>‘‘kāmesū</bold>ti <pageBreak edition="P" number="0.0008" /> upaḍḍhagāthāya sekkhapaṭipadaṃ dasseti. Tassattho – vatthu<bold>kāmesu</bold> kilesakāmena <bold>nābhigijjheyya,</bold> kāyaduccaritādayo ca manaso āvilabhāvakare dhamme pajahanto <bold>manasānāvilo siyā</bold>ti. Yasmā pana asekkho aniccādivasena sabbasaṅkhārādīnaṃ paritulitattā <bold>kusalo</bold> sabbadhammesu kāyānupassanāsatiādīhi ca <bold>sato</bold> sakkāyadiṭṭhiādīnaṃ bhinnattā <bold>bhikkhu</bold>bhāvaṃ patto hutvā sabbairiyāpathesu <bold>paribbajati,</bold> tasmā ‘‘kusalo’’ti upaḍḍhagāthāya asekkhapaṭipadaṃ dasseti.</paragraph>
    <paragraph line="40"><bold>Nābhigijjheyyā</bold>ti <pageBreak edition="M" number="0.0008" /> gedhaṃ nāpajjeyya. <bold>Na paligijjheyyā</bold>ti lobhaṃ nāpajjeyya. <bold>Na palibundheyyā</bold>ti lobhavasena na allīyeyya.</paragraph>
    <paragraph line="41"><bold>Āvilakare kilese jaheyyā</bold>ti cittāluḷakare upatāpasaṅkhāte kilese jaheyya.</paragraph>
    <paragraph line="42"><bold>Sabbe dhammā anattā</bold>ti nibbānaṃ antokaritvā vuttaṃ. <bold>Yaṃ kiñci samudayadhamma</bold>nti yaṃ kiñci sappaccayasabhāvaṃ.</paragraph>
    <paragraph line="43"><bold>Saha gāthāpariyosānā</bold>ti gāthāvasāneneva saddhiṃ. <bold>Yete brāhmaṇena saddhiṃ ekacchandā</bold>ti ye ete <pageBreak edition="V" number="0.0008" /> ajitamāṇavena kalyāṇachandena ekajjhāsayā. <bold>Ekappayogā</bold>ti kāyavacīmanopayogehi ekappayogā. <bold>Ekādhippāyā</bold>ti eko adhippāyo ruci etesanti ekādhippāyā, ekarucikāti attho. <bold>Ekavāsanavāsitā</bold>ti atītabuddhasāsane tena saddhiṃ bhāvitabhāvanā. <bold>Anekapāṇasahassāna</bold>nti anekesaṃ devamanussasaṅkhātānaṃ pāṇasahassānaṃ. <bold>Virajaṃ vītamala</bold>nti rāgādirajavirahitaṃ rāgādimalavirahitañca.</paragraph>
    <paragraph line="44"><bold>Dhammacakkhu</bold>nti idha sotāpattimaggo adhippeto. Aññattha heṭṭhāmaggattayaṃ. Tassa uppattikāraṇadassanatthaṃ <bold>‘‘yaṃ kiñci samudayadhammaṃ, sabbaṃ taṃ nirodhadhamma’’</bold>nti āha. Tañhi nirodhaṃ ārammaṇaṃ katvā kiccavasena evaṃ sabbasaṅkhataṃ paṭivijjhantaṃ uppajjati. <bold>Tassa brāhmaṇassa anupādāya āsavehi cittaṃ vimuccī</bold>ti tassa ca ajitabrāhmaṇassa antevāsikasahassānañca taṇhādīhi aggahetvā kāmāsavādīhi maggakkhaṇe cittaṃ vimuccamānaṃ phalakkhaṇe vimucci. <bold>Saha arahattappattā</bold>ti arahattappattiyā ca saheva āyasmato ajitassa ca antevāsikasahassassa ca ajinajaṭāvākacīratidaṇḍakamaṇḍaluādayo <pageBreak edition="P" number="0.0009" /> antaradhāyiṃsu. Sabbeva iddhimayapattacīvaradharā dvaṅgulakesā ehibhikkhū hutvā bhagavantaṃ namassamānā pañjalikā nisīdiṃsu. Pāḷiyaṃ pana ajitattherova paññāyati. Tattha <bold>anvatthapaṭipattiyā</bold>ti sayaṃ paccāsīsitaladdhapaṭipattiyā, nibbānaladdhabhāvenāti attho. Sesaṃ sabbattha pākaṭameva. Evaṃ bhagavā arahattanikūṭena desanaṃ niṭṭhāpesīti.</paragraph>
    <centered line="45">Saddhammappajjotikāya cūḷaniddesa-aṭṭhakathāya</centered>
    <centered line="46">Ajitamāṇavasuttaniddesavaṇṇanā niṭṭhitā.</centered>
    <subhead line="47">2. Tissametteyyamāṇavasuttaniddesavaṇṇanā</subhead>
    <paragraph line="48" number="9"> Dutiye <pageBreak edition="P" number="0.0010" /><pageBreak edition="M" number="0.0009" /> tissametteyyasuttaniddese – <bold>kodha santusito</bold>ti niṭṭhite pana ajitasutte ‘‘kathaṃ lokaṃ avekkhantaṃ, maccurājā na passatī’’ti (su. ni. 1124; cūḷani. mogharājamāṇavapucchā 143) evaṃ mogharājā pucchituṃ ārabhi. ‘‘Na tāvassa indriyāni paripākaṃ gatānī’’ti ñatvā bhagavā ‘‘tiṭṭha tvaṃ, mogharāja, añño pucchatū’’ti paṭikkhipi. Tato tissametteyyo attano saṃsayaṃ pucchanto <bold>‘‘kodhā</bold>ti gāthamāha. Tattha <bold>kodha santusito</bold>ti ko idha satto tuṭṭho. <bold>Iñjitā</bold>ti taṇhādiṭṭhivipphanditāni. <bold>Ubhantamabhiññāyā</bold>ti ubho ante abhijānitvā. <bold>Mantā na lippatī</bold>ti paññāya na lippati.</paragraph>
    <paragraph line="49"><bold>Paripuṇṇasaṅkappo</bold>ti <pageBreak edition="V" number="0.0009" /> nekkhammādivitakkehi paripuṇṇasaṅkappattā paripuṇṇamanoratho.</paragraph>
    <paragraph line="50"><bold>Taṇhiñjita</bold>nti taṇhāya calitaṃ. <bold>Diṭṭhiñjitā</bold>dīsupi eseva nayo. <bold>Kāmiñjita</bold>nti kilesakāmehi iñjitaṃ phanditaṃ. ‘‘Kammiñjita’’ntipi pāṭho, taṃ na sundaraṃ.</paragraph>
    <paragraph line="51">Mahanto purisoti <bold>mahāpuriso</bold>. Uttamo purisoti <bold>aggapuriso</bold>. Padhāno purisoti <bold>seṭṭhapuriso</bold>. Alāmako purisoti <bold>visiṭṭhapuriso</bold>. Jeṭṭhako purisoti <bold>pāmokkhapuriso</bold>. Na heṭṭhimako purisoti <bold>uttamapuriso</bold>. Purisānaṃ koṭippatto purisoti <bold>padhānapuriso</bold>. Sabbesaṃ icchito purisoti <bold>pavarapuriso</bold>.</paragraph>
    <paragraph line="52"><bold>Sibbinimaccagā</bold>ti taṇhaṃ atiagā, atikkamitvā ṭhito. <bold>Upaccagā</bold>ti bhusaṃ atiagā.</paragraph>
    <paragraph line="53" number="10"> Tassetamatthaṃ bhagavā byākaronto <bold>‘‘kāmesū’’</bold>ti gāthādvayamāha. Tattha <bold>kāmesu brahmacariyavā</bold>ti kāmanimittaṃ brahmacariyavā, kāmesu ādīnavaṃ disvā maggabrahmacariyena samannāgatoti vuttaṃ hoti. Ettāvatā santusitataṃ dasseti. ‘‘Vītataṇho’’tiādīhi aniñjitataṃ. Tattha <bold>saṅkhāya nibbuto</bold>ti aniccādivasena dhamme vīmaṃsitvā rāgādinibbānena nibbuto.</paragraph>
    <paragraph line="54"><bold>Asaddhammasamāpattiyā</bold>ti <pageBreak edition="P" number="0.0011" /><pageBreak edition="M" number="0.0010" /> nīcadhammasamāyogato. <bold>Āratī</bold>ti ārakā ramanaṃ. <bold>Viratī</bold>ti tāya vinā ramanaṃ. <bold>Paṭiviratī</bold>ti paṭinivattitvā tāya vinā ramanaṃ. <bold>Veramaṇī</bold>ti veravināsanaṃ. <bold>Akiriyā</bold>ti kiriyāpacchindanaṃ. <bold>Akaraṇa</bold>nti karaṇaparicchindanaṃ. <bold>Anajjhāpattī</bold>ti anāpajjanatā. <bold>Velāanatikkamo</bold>ti sīmāanatikkamo. Sesaṃ tattha tattha vuttanayattā pākaṭameva.</paragraph>
    <paragraph line="55">Evaṃ bhagavā idampi suttaṃ arahattanikūṭeneva desesi. Desanāpariyosāne ayampi brāhmaṇo arahatte patiṭṭhāsi saddhiṃ antevāsikasahassena, aññesañca anekasahassānaṃ dhammacakkhuṃ udapādi. Sesaṃ pubbasadisameva.</paragraph>
    <centered line="56">Saddhammappajjotikāya cūḷaniddesa-aṭṭhakathāya</centered>
    <centered line="57">Tissametteyyamāṇavasuttaniddesavaṇṇanā niṭṭhitā.</centered>
    <subhead line="58">3. Puṇṇakamāṇavasuttaniddesavaṇṇanā</subhead>
    <paragraph line="59" number="12"> Tatiye <pageBreak edition="V" number="0.0010" /><pageBreak edition="P" number="0.0012" /> puṇṇakasuttaniddese – <bold>aneja</bold>nti idampi purimanayeneva mogharājānaṃ paṭikkhipitvā vuttaṃ. Tattha <bold>mūladassāvi</bold>nti akusalamūlādidassāviṃ. <bold>Isayo</bold>ti isināmakā jaṭilā. <bold>Yañña</bold>nti deyyadhammaṃ. <bold>Akappayiṃsū</bold>ti pariyesiṃsu.</paragraph>
    <paragraph line="60"><bold>Hetudassāvī</bold>tiādīni sabbāni kāraṇavevacanāneva. Kāraṇañhi yasmā attano phalatthāya hinoti pavattati, tasmā <bold>hetū</bold>ti vuccati. Yasmā taṃ phalaṃ nideti ‘handa, gaṇhatha na’nti appeti viya, tasmā <bold>nidāna</bold>nti vuccati. <bold>Sambhavadassāvī</bold>tiādīni pañca padāni heṭṭhā dassitanayāni eva. Yasmā taṃ paṭicca eti pavattati, tañca phalaṃ tato samudeti uppajjati, tasmā <bold>paccayo</bold>ti ca <bold>samudayo</bold>ti ca vuccati.</paragraph>
    <paragraph line="61"><bold>Yā vā panaññāpi kāci sugatiyo</bold>ti catuapāyavinimuttakā uttaramātādayo appesakkhā kapaṇamanussā ca dullabhaghāsacchādanā dukkhapīḷitā veditabbā. <bold>Yā vā panaññāpi kāci duggatiyo</bold>ti yamarājanāgasupaṇṇapetamahiddhikādayo paccetabbā. <bold>Attabhāvābhinibbattiyā</bold>ti tīsu ṭhānesu <pageBreak edition="M" number="0.0011" /> paṭisandhivasena attabhāvapaṭilābhatthāya. <bold>Jānātī</bold>ti sabbaññutaññāṇena jānāti. <bold>Passatī</bold>ti samantacakkhunā passati.</paragraph>
    <paragraph line="62"><bold>Akusalā</bold>ti akosallasambhūtā. Akusalaṃ bhajantīti <bold>akusalabhāgiyā</bold>. Akusalapakkhe bhavāti <bold>akusalapakkhikā</bold>. Sabbe te avijjā mūlaṃ kāraṇaṃ etesanti <bold>avijjāmūlakā</bold>. Avijjāya samosaranti sammā osaranti gacchantīti <bold>avijjāsamosaraṇā. Avijjāsamugghātā</bold>ti arahattamaggena avijjāya hatāya. <bold>Sabbe te samugghātaṃ gacchantī</bold>ti vuttappakārā akusaladhammā, te sabbe hatabhāvaṃ pāpuṇanti.</paragraph>
    <paragraph line="63"><bold>Appamādamūlakā</bold>ti satiavippavāso appamādo mūlaṃ kāraṇaṃ etesanti appamādamūlakā. Appamādesu sammā osaranti gacchantīti <bold>appamādasamosaraṇā. Appamādo tesaṃ</bold><pageBreak edition="P" number="0.0013" /> dhammānaṃ aggamakkhāyatī<bold>ti sayaṃ kāmāvacaropi samāno catubhūmakadhammānaṃ patiṭṭhābhāvena aggo nāma jāto.</bold></paragraph>
    <paragraph line="64"><bold>Alamatto</bold>ti samatthacitto. <bold>Mayā pucchita</bold>nti mayā puṭṭhaṃ. <bold>Vahassetaṃ bhāra</bold>nti etaṃ ābhatabhāraṃ <pageBreak edition="V" number="0.0011" /> vahassu. <bold>Ye keci isipabbajjaṃ pabbajitā</bold>. ‘‘Isipabbajjā pabbajitā’’tipi pāṭho.</paragraph>
    <paragraph line="65"><bold>Ājīvakasāvakānaṃ ājīvakā devatā</bold>ti ye ājīvakavacanaṃ suṇanti sussusanti, te ājīvakasāvakā, tesaṃ ājīvakasāvakānaṃ. Ājīvakā ca tesaṃ deyyadhammaṃ paṭiggaṇhanti, te eva ājīvakā devatā. Evaṃ sabbattha. <bold>Ye yesaṃ dakkhiṇeyyā</bold>ti ye ājīvakādayo disāpariyosānā yesaṃ khattiyādīnaṃ deyyadhammānucchavikā. <bold>Te tesaṃ devatā</bold>ti te ājīvakādayo tesaṃ khattiyādīnaṃ devatā.</paragraph>
    <paragraph line="66"><bold>Yepi yaññaṃ esantī</bold>ti deyyadhammaṃ icchanti. <bold>Gavesantī</bold>ti olokenti. <bold>Pariyesantī</bold>ti uppādenti. <bold>Yaññā vā ete puthū</bold>ti yaññā eva vā ete puthukā. <bold>Yaññayājakā vā ete puthū</bold>ti deyyadhammassa yājanakā eva vā ete puthukā. <bold>Dakkhiṇeyyā vā ete puthū</bold>ti deyyadhammānucchavikā eva vā ete puthukā. Te vitthārato dassetuṃ <bold>‘‘kathaṃ yaññā vā ete puthū’’</bold>tiādinā nayena vitthārena dasseti.</paragraph>
    <paragraph line="67" number="13"><bold>Āsīsamānā</bold>ti <pageBreak edition="M" number="0.0012" /> rūpādīni patthayamānā. <bold>Itthatta</bold>nti itthabhāvañca patthayamānā, manussādibhāvaṃ icchantāti vuttaṃ hoti. <bold>Jaraṃ sitā</bold>ti jaraṃ nissitā. Jarāmukhena cettha sabbaṃ vaṭṭadukkhaṃ vuttaṃ. Tena vaṭṭadukkhanissitā tato aparimuccamānāyeva kappayiṃsūti dīpeti.</paragraph>
    <paragraph line="68"><bold>Rūpapaṭilābhaṃ āsīsamānā</bold>ti vaṇṇāyatanasampattilābhaṃ patthayamānā. <bold>Saddā</bold>dīsupi eseva nayo. <bold>Khattiyamahāsālakule attabhāvapaṭilābha</bold>nti sārappatte khattiyānaṃ mahāsālakule attabhāvalābhaṃ paṭisandhiṃ patthayamānā. <bold>Brāhmaṇamahāsālakulā</bold>dīsupi eseva nayo. <bold>Brahmakāyikesu devesū</bold>ti ettha pubbabhavaṃ sandhāya vuttaṃ. <bold>Etthā</bold>ti khattiyakulādīsu.</paragraph>
    <paragraph line="69"><bold>Jarānissitā</bold>ti jaraṃ assitā. <bold>Byādhinissitā</bold>tiādīsupi <pageBreak edition="P" number="0.0014" /> eseva nayo. Etehi sabbaṃ vaṭṭadukkhaṃ pariyādiyitvā dassitaṃ hoti.</paragraph>
    <paragraph line="70" number="14"><bold>Kaccisu te bhagavā yaññapathe appamattā, atāru jātiñca jarañca mārisā</bold>ti ettha yañño eva yaññapatho. Idaṃ vuttaṃ hoti – kacci te yaññe appamattā hutvā yaññaṃ kappayantā vaṭṭadukkhamuttariṃsūti.</paragraph>
    <paragraph line="71"><bold>Yepi</bold><pageBreak edition="V" number="0.0012" /><bold>yaññaṃ denti yajantī</bold>ti deyyadhammadānavasena yajanti. <bold>Pariccajantī</bold>ti vissajjenti.</paragraph>
    <paragraph line="72" number="15"><bold>Āsīsantī</bold>ti rūpapaṭilābhādayo patthenti. <bold>Thomayantī</bold>ti ‘‘suciṃ dinna’’ntiādinā nayena yaññādīni pasaṃsanti. <bold>Abhijappantī</bold>ti rūpādipaṭilābhāya vācaṃ gīranti. <bold>Juhantī</bold>ti denti. <bold>Kāmābhijappanti paṭicca lābha</bold>nti rūpādilābhaṃ paṭicca punappunaṃ kāme eva abhijappanti, ‘‘aho vata amhākampi siyyu’’nti vadanti, taṇhañca tattha vaḍḍhentīti vuttaṃ hoti. <bold>Yājayogā</bold>ti yāgādhimuttā. <bold>Bhavarāgarattā</bold>ti evamimehi āsīsanādīhi bhavarāgeneva rattā, bhavarāgarattā vā hutvā etāni āsīsanādīni karontā <bold>nātariṃsu</bold> jātiādivaṭṭadukkhaṃ na uttariṃsu.</paragraph>
    <paragraph line="73"><bold>Yaññaṃ vā thomentī</bold>ti dānaṃ vā vaṇṇenti. <bold>Phalaṃ vā</bold>ti rūpādipaṭilābhaṃ. <bold>Dakkhiṇeyye vā</bold>ti jātisampannādīsu. <bold>Suciṃ dinna</bold>nti suciṃ katvā dinnaṃ. <bold>Manāpa</bold>nti manavaḍḍhanakaṃ. <bold>Paṇīta</bold>nti ojavantaṃ. <bold>Kālenā</bold>ti tattha tattha sampattakāle <pageBreak edition="M" number="0.0013" />. <bold>Kappiya</bold>nti akappiyaṃ vajjetvā dinnaṃ. <bold>Anavajja</bold>nti niddosaṃ. <bold>Abhiṇha</bold>nti punappunaṃ. <bold>Dadaṃ cittaṃ pasādita</bold>nti dadato muñcanacittaṃ pasāditanti. <bold>Thomenti kittentī</bold>ti guṇaṃ pākaṭaṃ karonti. <bold>Vaṇṇentī</bold>ti vaṇṇaṃ bhaṇanti. <bold>Pasaṃsantī</bold>ti pasādaṃ pāpenti.</paragraph>
    <paragraph line="74"><bold>Ito nidāna</bold>nti ito manussalokato dinnakāraṇā. <bold>Ajjhāyakā</bold>ti mante parivattentā. <bold>Mantadharā</bold>ti mante dhārentā. <bold>Tiṇṇaṃ vedāna</bold>nti iruvedayajuvedasāmavedānaṃ. Oṭṭhapahaṭakaraṇavasena pāraṃ gatāti <bold>pāragū</bold>. Saha nighaṇḍunā ca keṭubhena ca <bold>sanighaṇḍukeṭubhānaṃ. Nighaṇḍū</bold>ti nighaṇḍurukkhādīnaṃ vevacanappakāsakaṃ satthaṃ. <bold>Keṭubha</bold>nti kiriyākappavikappo kavīnaṃ upakārāvahaṃ satthaṃ <pageBreak edition="P" number="0.0015" />. Saha akkharappabhedena <bold>sākkharappabhedānaṃ. Akkharappabhedo</bold>ti sikkhā ca nirutti ca. <bold>Itihāsapañcamāna</bold>nti āthabbaṇavedaṃ catutthaṃ katvā ‘‘itiha āsa, itiha āsā’’ti īdisavacanapaṭisaṃyuttapurāṇakathāsaṅkhāto itihāso pañcamo etesanti itihāsapañcamā, tesaṃ itihāsapañcamānaṃ vedānaṃ.</paragraph>
    <paragraph line="75">Padaṃ tadavasesañca byākaraṇaṃ adhiyanti, vedenti vāti <bold>padakā veyyākaraṇā. Lokāyataṃ</bold> vuccati vitaṇḍavādasatthaṃ. <bold>Mahāpurisalakkhaṇa</bold>nti mahāpurisānaṃ buddhādīnaṃ lakkhaṇadīpakaṃ dvādasasahassaganthappamāṇaṃ satthaṃ. Yattha soḷasasahassagāthāpadaparimāṇā buddhamantā nāma ahesuṃ. Yesaṃ vasena ‘‘iminā lakkhaṇena samannāgatā buddhā nāma honti, iminā paccekabuddhā, aggasāvakā <pageBreak edition="V" number="0.0013" />, asītimahāsāvakā (theragā. aṭṭha. 2.1288), buddhamātā, buddhapitā, aggupaṭṭhāko, aggupaṭṭhāyikā, rājā cakkavattī’’ti ayaṃ viseso ñāyati. <bold>Anavayā</bold>ti imesu lokāyatamahāpurisalakkhaṇesu anūnā paripūrakārino, avayā na hontīti vuttaṃ hoti. Avayā nāma ye tāni atthato ca ganthato ca sandhāretuṃ na sakkonti. <bold>Vītarāgā</bold>ti pahīnarāgā. Etena arahattaphalaṭṭhā vuttā. <bold>Rāgavinayāya vā paṭipannā</bold>ti etena arahattamaggaṭṭhā. <bold>Vītadosā</bold>ti anāgāmiphalaṭṭhā. <bold>Dosavinayāya vā paṭipannā</bold>ti etena anāgāmimaggaṭṭhā. <bold>Vītamohā</bold>ti arahattaphalaṭṭhā. <bold>Mohavinayāya vā paṭipannā</bold>ti arahattamaggaṭṭhā. <bold>Sīlasamādhipaññāvimuttisampannā</bold>ti <pageBreak edition="M" number="0.0014" /> etehi catūhi lokiyalokuttaramissakehi sīlādīhi sampannā. <bold>Vimuttiñāṇadassanasampannā</bold>ti etena paccavekkhaṇañāṇasampannā vuttāti ñātabbaṃ, tañca kho lokiyameva. <bold>Abhijappantī</bold>ti patthenti. <bold>Jappantī</bold>ti paccāsīsanti. <bold>Pajappantī</bold>ti atīva paccāsīsanti. <bold>Yājayogesu yuttā</bold>ti anuyoge deyyadhamme diyyamāne abhiyogavasena yuttā.</paragraph>
    <paragraph line="76" number="16"><bold>Atha ko carahī</bold>ti atha idāni ko añño atāri.</paragraph>
    <paragraph line="77" number="17"><bold>Saṅkhāyā</bold>ti ñāṇena vīmaṃsitvā. <bold>Paroparānī</bold>ti parāni ca oparāni ca, parattabhāvasakattabhāvādīni parāni ca oparāni cāti vuttaṃ hoti. <bold>Vidhūmo</bold>ti kāyaduccaritādidhūmavirahito <pageBreak edition="P" number="0.0016" />. <bold>Anīgho</bold>ti rāgādiīghavirahito. <bold>Atāri so</bold>ti so evarūpo arahā jātijaraṃ atāri.</paragraph>
    <paragraph line="78"><bold>Sakarūpā</bold>ti attano rūpā. <bold>Pararūpā</bold>ti paresaṃ rūpā. <bold>Kāyaduccaritaṃ vidhūmita</bold>nti tividhakāyaduccaritaṃ vidhūmaṃ kataṃ. <bold>Vidhamita</bold>nti nāsitaṃ.</paragraph>
    <paragraph line="79"><bold>Māno hi te, brāhmaṇa, khāribhāro</bold>ti yathā khāribhāro khandhena vayhamāno upariṭṭhitopi akkantakkantaṭṭhānaṃ pathaviyā saddhiṃ phasseti viya, evaṃ jātigottakulādīni mānavatthūni nissāya ussāpito māno, tattha tattha issaṃ uppādento catūsu apāyesu saṃsīdāpeti. Tenāha – ‘‘māno hi te, brāhmaṇa, khāribhāro’’ti. <bold>Kodho dhūmo</bold>ti tava ñāṇaggissa upakkilesaṭṭhena kodho dhūmo. Tena hi te upakkiliṭṭho ñāṇaggi na virocati. <bold>Bhasmani mosavajja</bold>nti nirojaṭṭhena musāvādo chārikā nāma. Yathā hi chārikāya paṭicchanno aggi na jotati, evaṃ te musāvādena paṭicchannaṃ ñāṇanti dasseti. <bold>Jivhā sujā</bold>ti yathā tuyhaṃ suvaṇṇarajatalohakaṭṭhamattikāsu aññataramayā yāgayajanatthāya sujā hoti, evaṃ mayhaṃ dhammayāgayajanatthāya <pageBreak edition="V" number="0.0014" /> pahutajivhā sujāti vadati. Yathā tuyhaṃ nadītīre yajanaṭṭhānaṃ, evaṃ dhammayāgayajanaṭṭhānaṭṭhena <bold>hadayaṃ jotiṭṭhānaṃ. Attā</bold>ti cittaṃ.</paragraph>
    <paragraph line="80"><bold>Jātī</bold>ti jāyanakavasena jāti. Idamettha sabhāvapaccattaṃ. Sañjāyanavasena <bold>sañjāti,</bold> upasaggena padaṃ vaḍḍhitaṃ. Okkamanavasena <bold>okkanti</bold>. Jāyanaṭṭhena <pageBreak edition="M" number="0.0015" /> vā <bold>jāti</bold>. Sā aparipuṇṇāyatanavasena yuttā. Sañjāyanaṭṭhena sañjāti. Sā paripuṇṇāyatanavasena yuttā. Okkamanaṭṭhena <bold>okkanti</bold>. Sā aṇḍajajalābujavasena yuttā. Te hi aṇḍakosañca vatthikosañca okkamanti pavisanti okkamantā pavisantā viya paṭisandhiṃ gaṇhanti. Abhinibbattanaṭṭhena <bold>abhinibbatti</bold>. Sā saṃsedajaopapātikavasena yuttā. Te hi pākaṭā eva hutvā nibbattanti. Ayaṃ tāva sammutikathā.</paragraph>
    <paragraph line="81">Idāni paramatthakathā hoti. Khandhā eva hi paramatthato pātubhavanti, na sattā. Tattha ca <bold>khandhāna</bold>nti ekavokārabhave ekassa, catuvokārabhave catunnaṃ, pañcavokārabhave <pageBreak edition="P" number="0.0017" /> pañcannampi gahaṇaṃ veditabbaṃ. <bold>Pātubhāvo</bold>ti uppatti. <bold>Āyatanāna</bold>nti ettha tatra tatra upapajjamānāyatanānaṃ saṅgaho veditabbo. <bold>Paṭilābho</bold>ti santatiyā pātubhāvoyeva. Pātubhavantāneva hi tāni paṭiladdhāni nāma honti. Sā panesā tattha tattha bhave paṭhamābhinibbattilakkhaṇā jāti, niyyātanarasā, atītabhavato idha ummujjanapaccupaṭṭhānā, phalavasena dukkhavicittatāpaccupaṭṭhānā vā.</paragraph>
    <paragraph line="82"><bold>Jarā</bold>ti sabhāvapaccattaṃ. <bold>Jīraṇatā</bold>ti ākārabhāvaniddeso. <bold>Khaṇḍicca</bold>ntiādayo tayo kālātikkame kiccaniddesā, pacchimā dve pakatiniddesā. Ayañhi <bold>jarā</bold>ti iminā padena sabhāvato dīpitā. Tenassā idaṃ sabhāvapaccattaṃ. <bold>Jīraṇatā</bold>ti iminā ākārato, tenassāyaṃ ākāraniddeso. <bold>Khaṇḍicca</bold>nti iminā kālātikkame dantanakhānaṃ khaṇḍitabhāvakaraṇakiccato. <bold>Pālicca</bold>nti iminā kesalomānaṃ palitabhāvakaraṇakiccato. <bold>Valittacatā</bold>ti iminā maṃsaṃ milāpetvā tace valibhāvakaraṇakiccato. Tenassā ime khaṇḍiccantiādayo tayo kālātikkame kiccaniddesā. Tehi imesaṃ vikārānaṃ dassanavasena pākaṭībhūtā pākaṭajarā dassitā. Yatheva hi udakassa vā vātassa vā aggino vā tiṇarukkhādīnaṃ saṃbhaggapalibhaggatāya vā jhāmatāya vā gatamaggo pākaṭo hoti, na ca so gatamaggo tāneva udakādīni, evameva jarāya dantādīnaṃ khaṇḍiccādivasena gatamaggo pākaṭo, cakkhuṃ ummīletvāpi gayhati, na ca khaṇḍiccādīneva jarā. Na hi jarā cakkhuviññeyyā hoti.</paragraph>
    <paragraph line="83"><bold>Āyuno</bold><pageBreak edition="V" number="0.0015" /><pageBreak edition="M" number="0.0016" /><bold>saṃhāni indriyānaṃ paripāko</bold>ti imehi pana padehi kālātikkameyeva abhibyattāya āyukkhayacakkhādiindriyaparipākasaṅkhātāya pakatiyā dīpitā, tenassime pacchimā dve pakatiniddesāti veditabbā. Tattha yasmā jaraṃ pattassa āyu hāyati, tasmā jarā ‘‘āyuno saṃhānī’’ti phalūpacārena vuttā. Yasmā ca daharakāle suppasannāni sukhumampi attano visayaṃ sukheneva gaṇhanasamatthāni cakkhādīni indriyāni jaraṃ pattassa paripakkāni āluḷitāni avisadāni, oḷārikampi attano visayaṃ gahetuṃ asamatthāni honti. Tasmā ‘‘indriyānaṃ paripāko’’ti phalūpacāreneva vuttā.</paragraph>
    <paragraph line="84">Sā panesā evaṃ niddiṭṭhā sabbāpi jarā pākaṭā paṭicchannāti <pageBreak edition="P" number="0.0018" /> duvidhā hoti. Tattha dantādīsu khaṇḍādibhāvadassanato rūpadhammesu jarā <bold>pākaṭajarā</bold> nāma. Arūpadhammesu pana jarā tādisassa vikārassa adassanato <bold>paṭicchannajarā</bold> nāma. Tattha yvāyaṃ khaṇḍādibhāvo dissati, so tādisānaṃ dantādīnaṃ suviññeyyattā vaṇṇoyeva. Tañca cakkhunā disvā manodvārena cintetvā ‘‘ime dantā jarāya pahaṭā’’ti jaraṃ jānāti. Udakaṭṭhāne baddhāni gosiṅgādīni oloketvā heṭṭhā udakassa atthibhāvajānanaṃ viya.</paragraph>
    <paragraph line="85">Puna avīci savīcīti evampi ayaṃ jarā duvidhā hoti. Tattha maṇikanakarajatapavāḷacandasūriyādīnaṃ mandadasakādīsu pāṇīnaṃ viya ca pupphaphalapallavādīsu apāṇīnaṃ viya ca antarantarā vaṇṇavisesādīnaṃ dubbiññeyyattā jarā <bold>avīcijarā</bold> nāma, nirantarajarāti attho. Tato aññesu pana yathāvuttesu antarantarā vaṇṇavisesādīnaṃ suviññeyyattā jarā <bold>savīcijarā</bold> nāma.</paragraph>
    <paragraph line="86">Tattha savīcijarā upādinnakaanupādinnakavasena evaṃ dīpetabbā – daharakumārakānañhi paṭhamameva khīradantā nāma uṭṭhahanti, na te thirā. Tesu pana patitesu puna dantā uṭṭhahanti, te paṭhamameva setā honti, jarāvātena pana pahaṭakāle kāḷakā honti. Kesā pana paṭhamameva tambāpi honti kāḷakāpi setakāpi. Chavi pana salohitakā hoti. Vaḍḍhantānaṃ vaḍḍhantānaṃ odātānaṃ odātabhāvo, kāḷakānaṃ kāḷakabhāvo paññāyati. Jarāvātena pahaṭakāle ca valiṃ gaṇhāti. Sabbampi sassaṃ vapitakāle setaṃ hoti, pacchā nīlaṃ. Jarāvātena pana pahaṭakāle paṇḍaraṃ <pageBreak edition="M" number="0.0017" /> hoti. Ambaṅkurenāpi dīpetuṃ vaṭṭati eva. Sā panesā khandhaparipākalakkhaṇā jarā, maraṇūpanayanarasā, yobbanavināsapaccupaṭṭhānā. Sesaṃ sabbattha pākaṭameva. Evaṃ bhagavā idampi suttaṃ arahattanikūṭeneva desesi, desanāpariyosāne ayampi brāhmaṇo <pageBreak edition="V" number="0.0016" /> arahatte patiṭṭhāsi saddhiṃ antevāsikasahassena. Aññesañca anekasahassānaṃ dhammacakkhuṃ udapādi. Sesaṃ vuttasadisameva.</paragraph>
    <centered line="87">Saddhammappajjotikāya cūḷaniddesa-aṭṭhakathāya</centered>
    <centered line="88">Puṇṇakamāṇavasuttaniddesavaṇṇanā niṭṭhitā.</centered>
    <subhead line="89">4. Mettagūmāṇavasuttaniddesavaṇṇanā</subhead>
    <paragraph line="90" number="18"> Catutthe <pageBreak edition="P" number="0.0019" /> mettagūsutte – <bold>maññāmi taṃ vedagū bhāvitatta</bold>nti ‘‘ayaṃ vedagū’’ti ca ‘‘bhāvitatto’’ti ca evaṃ taṃ maññāmi.</paragraph>
    <paragraph line="91"><bold>Aparitto</bold>ti na appo. <bold>Mahanto</bold>ti na khuddako. <bold>Gambhīro</bold>ti na uttāno. <bold>Appameyyo</bold>ti minituṃ na sakkuṇeyyo. <bold>Duppariyogāḷho</bold>ti avagāhituṃ otarituṃ dukkho. <bold>Bahuratano sāgarūpamo</bold>ti bahūnaṃ dhammaratanānaṃ ākarattā anekavidharatanasampanno mahāsamuddo viya bahuratano sāgarasadiso.</paragraph>
    <paragraph line="92"><bold>Na maṅku hotī</bold>ti na vikuṇitamukho hoti. <bold>Appatiṭṭhitacitto</bold>ti dosavasena na ghanībhūtacitto. <bold>Alīnamanaso</bold>ti na saṅkucitacitto. <bold>Abyāpannacetaso</bold>ti na pūticitto.</paragraph>
    <paragraph line="93"><bold>Diṭṭhe diṭṭhamatto</bold>ti cakkhuvisaye rūpārammaṇe diṭṭhamattoyeva taṃ ārammaṇaṃ bhavissati, kattā vā kāretā vā natthi. Yaṃ cakkhunā diṭṭhaṃ vaṇṇāyatanameva. <bold>Sutā</bold>dīsupi eseva nayo. Api ca <bold>diṭṭhe</bold>ti dassanayogena vaṇṇāyatanaṃ, savanayogena saddāyatanaṃ, mutayogena ghānajivhākāyāyatanāni dasseti. Ghānassa gandhāyatanaṃ, jivhāya rasāyatanaṃ, kāyassa pathavī tejo vāyūti phoṭṭhabbāyatanaṃ, viññātayogena dhammāyatanaṃ dasseti. <bold>Diṭṭhe anūpayo</bold>ti cakkhuviññāṇena diṭṭhe rāgūpayavirahito. <bold>Anapāyo</bold>ti kodhavirahito appaṭigho <pageBreak edition="M" number="0.0018" />. <bold>Anissito</bold>ti taṇhāya anallīno. <bold>Appaṭibaddho</bold>ti mānena na baddho. <bold>Vippamutto</bold>ti sabbārammaṇato mutto. <bold>Visaññutto</bold>ti kilesehi viyutto hutvā ṭhito.</paragraph>
    <paragraph line="94"><bold>Saṃvijjati bhagavato cakkhū</bold>ti buddhassa bhagavato pakatimaṃsacakkhu <pageBreak edition="P" number="0.0020" /> upalabbhati. <bold>Passatī</bold>ti <pageBreak edition="V" number="0.0017" /> dakkhati oloketi. <bold>Cakkhunā rūpa</bold>nti cakkhuviññāṇena rūpārammaṇaṃ. <bold>Chandarāgo</bold>ti taṇhāchando.</paragraph>
    <paragraph line="95"><bold>Dantaṃ nayanti samiti</bold>nti uyyānakīḷāmaṇḍalādīsu hi mahājanamajjhaṃ gacchantā dantameva goṇaṃ vā dantaṃ assājānīyaṃ vā yāne yojetvā nayanti. <bold>Rājā</bold>ti tathārūpāneva ṭhānāni gacchanto rājāpi dantameva abhiruhati. <bold>Manussesū</bold>ti manussesupi catūhi ariyamaggehi danto nibbisevanova seṭṭho. <bold>Yotivākya</bold>nti evarūpaṃ atikkammavacanaṃ punappunaṃ vuccamānampi titikkhati nappatippharati na vihaññati, evarūpo danto seṭṭhoti attho.</paragraph>
    <paragraph line="96"><bold>Assatarā</bold>ti vaḷavāya gadrabhena jātā. <bold>Ājānīyā</bold>ti yaṃ assadammasārathi kāraṇaṃ kāreti, tassa khippaṃ jānanasamatthā. <bold>Sindhavā</bold>ti sindhavaraṭṭhe jātā assā. <bold>Mahānāgā</bold>ti kuñjarasaṅkhātā mahāhatthino. <bold>Attadanto</bold>ti ete assatarā vā sindhavā vā kuñjarā vā dantāva, na adantā. Yo pana catumaggasaṅkhātena attano dantatāya attadanto nibbisevano, ayaṃ tatopi varaṃ, sabbehipi etehi uttaritaroti attho.</paragraph>
    <paragraph line="97"><bold>Na hi etehi yānehī</bold>ti yāni etāni hatthiyānādīni uttamayānāni, etehi yānehi koci puggalo supinantenapi agatapubbattā ‘‘agata’’nti saṅkhātaṃ nibbānadisaṃ tathā na gaccheyya. Yathā pubbabhāge indriyadamena dantena, aparabhāge ariyamaggabhāvanāya sudantena danto nibbisevano sappañño puggalo taṃ agatapubbaṃ disaṃ gacchati, dantabhūmiṃ pāpuṇāti, tasmā attadamanameva varataranti attho (dha. pa. aṭṭha. 2.322; mahāni. aṭṭha. 90).</paragraph>
    <paragraph line="98"><bold>Vidhāsu na vikampantī</bold>ti navavidhamānakoṭṭhāsesu na calanti na vedhenti. <bold>Vippamuttā punabbhavā</bold>ti kammakilesato samucchedavimuttiyā suṭṭhu muttā. <bold>Dantabhūmiṃ anuppattā</bold>ti <pageBreak edition="P" number="0.0021" /> arahattaphalaṃ pāpuṇitvā ṭhitā. <bold>Te loke vijitāvino</bold>ti <pageBreak edition="M" number="0.0019" /> te vuttappakārā khīṇāsavā sattaloke vijitavijayā nāma (saṃ. ni. aṭṭha. 2.3.76; mahāni. aṭṭha. 90).</paragraph>
    <paragraph line="99"><bold>Yassindriyāni bhāvitānī</bold>ti yassa khīṇāsavassa saddhādipañcindriyāni arahattaphalaṃ pāpetvā vaḍḍhitāni. <bold>Ajjhattañca bahiddhā cā</bold>ti cakkhādiajjhattāyatanāni ca rūpādibahiddhāyatanāni ca nibbisevanāni katāni. <bold>Sabbaloke</bold>ti sakalatedhātuke loke ca. <bold>Nibbijjha imaṃ parañca loka</bold>nti imañca attabhāvaṃ paraloke ca attabhāvaṃ atikkamitvā ṭhito khīṇāsavo <pageBreak edition="V" number="0.0018" />. <bold>Kālaṃ kaṅkhati bhāvito sa danto</bold>ti so khīṇāsavo cakkhādito danto vaḍḍhitacitto maraṇakālaṃ pattheti (su. ni. aṭṭha. 2.522; mahāni. aṭṭha. 90).</paragraph>
    <paragraph line="100"><bold>Yesaṃ dhammānaṃ ādito samudāgamanaṃ paññāyatī</bold>ti yesaṃ khandhādidhammānaṃ uppatti paññāyati. <bold>Atthaṅgamato nirodho</bold>ti atthaṅgamanavasena tesaṃyeva abhāvo paññāyati. <bold>Kammasannissito vipāko</bold>ti kusalākusalakammanissito vipāko kammaṃ amuñcitvā pavattanato vipākopi kammasannissitova nāma. <bold>Nāmasannissitaṃ rūpa</bold>nti sabbarūpaṃ nāmaṃ gahetvā pavattanato nāmasannissitaṃ nāma jātaṃ. <bold>Jātiyā anugata</bold>nti sabbaṃ kammādikaṃ jātiyā anupaviṭṭhaṃ. <bold>Jarāya anusaṭa</bold>nti jarāya patthaṭaṃ. <bold>Byādhinā abhibhūta</bold>nti byādhidukkhena abhimadditaṃ. <bold>Maraṇena abbhāhata</bold>nti maccunā abhihaṭaṃ pahaṭaṃ. <bold>Atāṇa</bold>nti puttādīhipi tāyanassa abhāvato atāyanaṃ anārakkhaṃ alabbhaṇeyyaṃ khemaṃ vā. <bold>Aleṇa</bold>nti allīyituṃ nissayituṃ anarahaṃ, allīnānampi na leṇakiccakaraṇaṃ. <bold>Asaraṇa</bold>nti nissitānaṃ na bhayahārakaṃ, na bhayavināsakaṃ. <bold>Asaraṇībhūta</bold>nti pure uppattiyā attano abhāveneva asaraṇaṃ, uppattisamakālameva asaraṇabhūtanti attho.</paragraph>
    <paragraph line="101" number="19"><bold>Apucchasī</bold>ti ettha <bold>a</bold>-iti padapūraṇamatte nipāto, pucchasitveva attho. <bold>Pavakkhāmi yathā pajāna</bold>nti yathā pajānanto ācikkhati, evaṃ ācikkhissāmi. <bold>Upadhinidānā pabhavanti dukkhā</bold>ti taṇhādiupadhinidānā jātiādidukkhavisesā pabhavanti.</paragraph>
    <paragraph line="102"><bold>Taṇhūpadhī</bold>ti <pageBreak edition="P" number="0.0022" /><pageBreak edition="M" number="0.0020" /> taṇhā eva taṇhūpadhi. Sassatucchedadiṭṭhi eva <bold>diṭṭhūpadhi</bold>. Rāgādikilesā eva <bold>kilesūpadhi</bold>. Puññādikammāni eva <bold>kammūpadhi</bold>. Tividhaduccaritāniyeva <bold>duccaritūpadhi</bold>. Kabaḷīkārādayo āhārā eva <bold>āhārūpadhi</bold>. Dosapaṭigho eva <bold>paṭighūpadhi</bold>. Kammasamuṭṭhānā kammeneva gahitā pathavādayo catasso dhātuyova <bold>catasso upādinnadhātuyo upadhī</bold>. Cakkhādichaajjhattikāni āyatanāni eva <bold>cha ajjhattikāni āyatanāni upadhī</bold>. Cakkhuviññāṇādichaviññāṇakāyāva <bold>cha viññāṇakāyā upadhī. Sabbampi dukkhaṃ dukkhamanaṭṭhenā</bold>ti sabbatebhūmakaṃ dukkhaṃ dussahanaṭṭhena upadhi.</paragraph>
    <paragraph line="103" number="20"> Evaṃ upadhinidānato pabhavantesu dukkhesu – <bold>yo ve avidvā</bold>ti gāthā. Tattha <bold>pajāna</bold>nti saṅkhāre aniccādivasena jānanto. <bold>Dukkhassa jātippabhavānupassī</bold>ti vaṭṭadukkhassa jātikāraṇaṃ ‘‘upadhī’’ti anupassanto. Imissā gāthāya niddese vattabbaṃ natthi.</paragraph>
    <paragraph line="104" number="21"><bold>Sokapariddavañcā</bold>ti <pageBreak edition="V" number="0.0019" /> sokañca paridevañca. <bold>Tathā hi te vidito esa dhammo</bold>ti yathā yathā sattā jānanti, tathā tathā ñāpanavasena vidito esa tayā dhammoti.</paragraph>
    <paragraph line="105">Tattha <bold>tarantī</bold>ti paṭhamamaggena diṭṭhoghaṃ taranti. <bold>Uttarantī</bold>ti dutiyamaggena kāmoghaṃ tanukaraṇavasena uggantvā taranti. <bold>Patarantī</bold>ti tameva niravasesappahānavasena tatiyamaggena visesena taranti. <bold>Samatikkamantī</bold>ti bhavoghaavijjoghappahānavasena catutthamaggena sammā atikkamanti. <bold>Vītivattantī</bold>ti phalaṃ pāpuṇitvā tiṭṭhanti.</paragraph>
    <paragraph line="106" number="22"><bold>Kittayissāmi te dhamma</bold>nti nibbānadhammaṃ nibbānagāminipaṭipadādhammañca te desayissāmi. <bold>Diṭṭhe dhamme</bold>ti diṭṭheva dukkhādidhamme, imasmiṃyeva vā attabhāve. <bold>Anītiha</bold>nti attapaccakkhaṃ. <bold>Yaṃ viditvā</bold>ti yaṃ dhammaṃ ‘‘sabbe saṅkhārā aniccā’’tiādinā (dha. pa. 277; theragā. 676; kathā. 753) nayena sammasanto viditvā.</paragraph>
    <paragraph line="107">Tattha <bold>ādikalyāṇa</bold>nti hitvāpi anuttaraṃ vivekasukhaṃ dhammaṃ tava kittayissāmi, tañca kho appaṃ vā bahuṃ vā kittayanto ādikalyāṇādippakārameva kittayissāmi. Ādimhi kalyāṇaṃ bhaddakaṃ anavajjameva katvā kittayissāmi <pageBreak edition="P" number="0.0023" />. Majjhepi. Pariyosānepi bhaddakaṃ anavajjameva katvā kittayissāmīti <pageBreak edition="M" number="0.0021" /> vuttaṃ hoti. Yasmiñhi bhagavā ekagāthampi desesi, sā samantabhaddakattā dhammassa paṭhamapādena ādikalyāṇā, dutiyatatiyapādehi majjhekalyāṇā, pacchimapādena pariyosānakalyāṇā. Ekānusandhikaṃ suttaṃ nidānena ādikalyāṇaṃ, nigamanena pariyosānakalyāṇaṃ, sesena majjhekalyāṇaṃ. Nānānusandhikaṃ suttaṃ paṭhamānusandhinā ādikalyāṇaṃ, pacchimena pariyosānakalyāṇaṃ, sesehi majjhekalyāṇaṃ.</paragraph>
    <paragraph line="108">Api ca sanidānauppattittā ādikalyāṇaṃ, veneyyānaṃ anurūpato atthassa aviparītatāya ca hetudāharaṇayuttato ca majjhekalyāṇaṃ, sotūnaṃ saddhāpaṭilābhajananena nigamanena ca pariyosānakalyāṇaṃ.</paragraph>
    <paragraph line="109">Sakalo hi sāsanadhammo attano atthabhūtena sīlena ādikalyāṇo, samathavipassanāmaggaphalehi majjhekalyāṇo, nibbānena pariyosānakalyāṇo. Sīlasamādhīhi vā ādikalyāṇo, vipassanāmaggehi majjhekalyāṇo, phalanibbānehi pariyosānakalyāṇo. Buddhasubodhitāya vā ādikalyāṇo, dhammasudhammatāya majjhekalyāṇo, saṅghasuppaṭipattiyā pariyosānakalyāṇo <pageBreak edition="V" number="0.0020" />. Taṃ sutvā tathattāya paṭipannena adhigantabbāya abhisambodhiyā vā ādikalyāṇo, paccekabodhiyā majjhekalyāṇo, sāvakabodhiyā pariyosānakalyāṇo.</paragraph>
    <paragraph line="110">Suyyamāno cesa nīvaraṇavikkhambhanato bhavanenapi kalyāṇameva āvahatīti ādikalyāṇo, paṭipajjiyamāno samathavipassanāsukhāvahanato paṭipattiyāpi kalyāṇameva āvahatīti majjhekalyāṇo, tathāpaṭipanno (pārā. aṭṭha. 1.1) ca paṭipattiphale niṭṭhite tādibhāvāvahanato paṭipattiphalenapi kalyāṇameva āvahatīti pariyosānakalyāṇoti.</paragraph>
    <paragraph line="111">Yaṃ panesa bhagavā dhammaṃ desento sāsanabrahmacariyaṃ maggabrahmacariyañca pakāseti, nānānayehi dīpeti. Taṃ yathānurūpaṃ atthasampattiyā <bold>sātthaṃ</bold>. Byañjanasampattiyā <bold>sabyañjanaṃ</bold>. Saṅkāsanapakāsanavivaraṇavibhajanauttānīkaraṇapaññattiatthapadasamāyogato <bold>sātthaṃ</bold>. Akkharapadabyañjanākāraniruttiniddesasampattiyā <bold>sabyañjanaṃ</bold>. Atthagambhīratāpaṭivedhagambhīratāhi <bold>sātthaṃ</bold><pageBreak edition="M" number="0.0022" />. Dhammagambhīratādesanāgambhīratāhi <bold>sabyañjanaṃ</bold>. Atthapaṭibhānapaṭisambhidāvisayato <bold>sātthaṃ</bold>. Dhammaniruttipaṭisambhidāvisayato <pageBreak edition="P" number="0.0024" /><bold>sabyañjanaṃ</bold>. Paṇḍitavedanīyato sarikkhakajanappasādakanti <bold>sātthaṃ</bold>. Saddheyyato lokiyajanappasādakanti <bold>sabyañjanaṃ</bold>. Gambhīrādhippāyato <bold>sātthaṃ</bold>. Uttānapadato <bold>sabyañjanaṃ</bold>. Upanetabbassa abhāvato sakalaparipuṇṇabhāvena <bold>kevalaparipuṇṇaṃ</bold>. Apanetabbassa abhāvato niddosabhāvena <bold>parisuddhaṃ</bold>.</paragraph>
    <paragraph line="112">Api ca – paṭipattiyā adhigamabyattito <bold>sātthaṃ</bold>. Pariyattiyā āgamabyattito <bold>sabyañjanaṃ</bold>. Sīlādipañcadhammakkhandhayuttato <bold>kevalaparipuṇṇaṃ</bold>. Nirupakkilesato nittharaṇatthāya pavattito lokāmisanirapekkhato ca <bold>parisuddhaṃ</bold>. Sikkhattayapariggahitattā brahmabhūtehi seṭṭhehi caritabbato, tesañca cariyabhāvato <bold>brahmacariyaṃ</bold> (pārā. aṭṭha. 1.1).</paragraph>
    <paragraph line="113">Evaṃ pariyattidhammaṃ dassetvā idāni lokuttaradhammaṃ dassetuṃ <bold>‘‘cattāro satipaṭṭhāne’’</bold>ti āha. Sattatiṃsabodhipakkhiyadhamme dassetvā nibbattitalokuttaraṃ dassetuṃ <bold>‘‘nibbānañcā’’</bold>ti āha. <bold>Nibbānagāminiñca paṭipada</bold>nti pubbabhāgasīlasamādhivipassanādhammañca kittayissāmi.</paragraph>
    <paragraph line="114"><bold>Dukkhe diṭṭhe</bold>ti dukkhasacce sarasalakkhaṇena diṭṭhe dukkhasaccaṃ pakāsessāmi. <bold>Samudayā</bold>dīsupi eseva nayo.</paragraph>
    <paragraph line="115" number="23"><bold>Tañcāhaṃ</bold><pageBreak edition="V" number="0.0021" /><bold>abhinandāmī</bold>ti taṃ vuttappakāradhammajotakaṃ tava vacanaṃ ahaṃ patthayāmi. <bold>Dhammamuttama</bold>nti tañca dhammamuttamaṃ abhinandāmi.</paragraph>
    <paragraph line="116">Tattha <bold>mahato tamokāyassa padālana</bold>nti mahato avijjārāsissa chedanaṃ. Aniccalakkhaṇavasena <bold>esī</bold>. Dukkhalakkhaṇavasena <bold>gavesī</bold>. Anattalakkhaṇavasena samantato <bold>pariyesī. Mahato vipallāsassa pabhedana</bold>nti mahantassa asubhe subhantiādidvādasavidhassa vipallāsassa bhedanaṃ. <bold>Mahato taṇhāsallassa abbahana</bold>nti mahantassa antotudanaṭṭhena taṇhākaṇṭakassa luñcanaṃ. <bold>Diṭṭhisaṅghāṭassa viniveṭhana</bold>nti diṭṭhiyeva abbocchinnappavattito saṅghaṭitaṭṭhena saṅghāṭo, tassa diṭṭhisaṅghāṭassa nivattanaṃ. <bold>Mānadhajassa pātana</bold>nti ussitaṭṭhena unnatilakkhaṇassa mānaddhajassa pātanaṃ. <bold>Abhisaṅkhārassa vūpasama</bold>nti puññādiabhisaṅkhārassa <pageBreak edition="P" number="0.0025" /> upasamanaṃ. <bold>Oghassa nittharaṇa</bold>nti vaṭṭe osīdāpanassa kāmoghādioghassa <pageBreak edition="M" number="0.0023" /> nittharaṇaṃ nikkhamanaṃ. <bold>Bhārassa nikkhepana</bold>nti rūpādipañcakkhandhabhārassa khipanaṃ chaḍḍanaṃ. <bold>Saṃsāravaṭṭassa upaccheda</bold>nti khandhādipaṭipāṭisaṃsāravaṭṭassa hetunassanena ucchijjanaṃ. <bold>Santāpassa nibbāpana</bold>nti kilesasantāpassa nibbutiṃ. <bold>Pariḷāhassa paṭipassaddha</bold>nti kilesapariḷāhassa vūpasamaṃ paṭipassambhanaṃ. <bold>Dhammadhajassa ussāpana</bold>nti navavidhalokuttaradhammassa ussāpetvā ṭhapanaṃ. <bold>Paramatthaṃ amataṃ nibbāna</bold>nti uttamaṭṭhena paramatthaṃ. Natthi etassa maraṇasaṅkhātaṃ matanti amataṃ. Kilesavisapaṭipakkhattā agadantipi amataṃ. Saṃsāradukkhapaṭipakkhabhūtattā nibbutanti <bold>nibbānaṃ</bold>. Natthettha taṇhāsaṅkhātaṃ vānantipi <bold>nibbānaṃ</bold>.</paragraph>
    <paragraph line="117"><bold>Mahesakkhehi sattehī</bold>ti mahānubhāvehi sakkādīhi sattehi. <bold>Pariyesito</bold>ti pariyiṭṭho. <bold>Kahaṃ devadevo</bold>ti devānaṃ atidevo kuhiṃ. <bold>Kahaṃ narāsabho</bold>ti uttamapuriso.</paragraph>
    <paragraph line="118" number="24"><bold>Uddhaṃ adho tiriyañcāpi majjhe</bold>ti ettha <bold>uddha</bold>nti anāgataddhā vuccati. <bold>Adho</bold>ti atītaddhā. <bold>Tiriyañcāpi majjhe</bold>ti paccuppannaddhā. <bold>Etesu nandiñca nivesanañca, panujja viññāṇa</bold>nti etesu uddhādīsu taṇhañca diṭṭhinivesanañca abhisaṅkhāraviññāṇañca panudehi. Panuditvā ca <bold>bhave na tiṭṭhe</bold>ti evaṃ sante duvidhepi bhave na tiṭṭheyya. Evaṃ tāva panujjasaddassa panudehīti imasmiṃ atthavikappe sambandho. Panuditvāti etasmiṃ pana atthavikappe bhave na tiṭṭheti ayameva sambandho. Etāni nandīnivesanaviññāṇāni panuditvā duvidhepi bhave na tiṭṭheyyāti.</paragraph>
    <paragraph line="119">Sahokāsavasena devaloko uddhaṃ. Apāyaloko adho. Manussaloko majjhe. Tattha <bold>kusalā dhammā</bold>ti apāyaṃ muñcitvā upari paṭisandhidānato kusalā dhammā <bold>uddha</bold>nti vuccanti. <bold>Akusalā</bold><pageBreak edition="V" number="0.0022" /><bold>dhammā</bold> apāyesu paṭisandhidānato <bold>adho</bold>ti. Tadubhayavimuttattā <bold>abyākatā dhammā tiriyañcāpi majjhe</bold>ti vuccanti. Sabboparivasena arūpadhātu uddhaṃ. Sabbaadhovasena kāmadhātu adho. Tadubhayantaravasena rūpadhātu majjhe. Kāyacittābādhakhananavasena sukhā vedanā uddhaṃ <pageBreak edition="P" number="0.0026" />. Dukkhamanavasena dukkhā vedanā adho. Adukkhamasukhā vedanā majjhe. Attabhāvavasena paricchedaṃ dassento <bold>‘‘uddhanti uddhaṃ pādatalā’’</bold>tiādimāha. Tattha <bold>uddhaṃ pādatalā</bold>ti pādatalato upari. <bold>Adho kesamatthakā</bold>ti kesamatthakato adho. <bold>Majjhe</bold>ti dvinnaṃ antaraṃ.</paragraph>
    <paragraph line="120"><bold>Puññābhisaṅkhārasahagataṃ</bold><pageBreak edition="M" number="0.0024" /><bold>viññāṇa</bold>nti terasavidhapuññābhisaṅkhārasampayuttaṃ kammaviññāṇaṃ. <bold>Apuññābhisaṅkhārasahagataṃ viññāṇa</bold>nti dvādasavidhaapuññābhisaṅkhārasampayuttaṃ kammaviññāṇaṃ. <bold>Āneñjābhisaṅkhārasahagataṃ viññāṇa</bold>nti catubbidhaṃ āneñjābhisaṅkhārasahagataṃ kammaviññāṇaṃ. <bold>Nujjā</bold>ti khipa. <bold>Panujjā</bold>ti atīva khipa. <bold>Nudā</bold>ti luñca. <bold>Panudā</bold>ti atīva luñca. <bold>Pajahā</bold>ti chaḍḍehi. <bold>Vinodehī</bold>ti dūraṃ karohi.</paragraph>
    <paragraph line="121"><bold>Kammabhavañcā</bold>ti puññābhisaṅkhāracetanāva. <bold>Paṭisandhikañca punabbhava</bold>nti paṭisandhiyā rūpādipunabbhavañca. <bold>Pajahanto</bold> paṭhamamaggena, <bold>vinodento</bold> dutiyamaggena, <bold>byantī karonto</bold> tatiyamaggena, <bold>anabhāvaṃ gamento</bold> catutthamaggena. <bold>Kammabhave na tiṭṭheyyā</bold>ti puññādiabhisaṅkhāre na tiṭṭheyya.</paragraph>
    <paragraph line="122" number="25"> Etāni vinodetvā bhave atiṭṭhanto eso – <bold>evaṃ vihārī</bold>ti gāthā. Tattha <bold>idhevā</bold>ti imasmiṃyeva sāsane, imasmiṃyeva vā attabhāve. Imissā gāthāya niddeso uttānatthova.</paragraph>
    <paragraph line="123" number="26"><bold>Sukittitaṃ gotamanūpadhīka</bold>nti ettha <bold>anūpadhīka</bold>nti nibbānaṃ, taṃ sandhāya bhagavantaṃ ālapanto āha – ‘‘sukittitaṃ gotamanūpadhīka’’nti.</paragraph>
    <paragraph line="124">Niddese <bold>kilesā cā</bold>ti upatāpanaṭṭhena rāgādayo kilesā ca rāsaṭṭhena vipākabhūtā pañcakkhandhā ca kusalādiabhisaṅkhārā cetanā ca ‘‘upadhī’’ti vuccanti kathīyanti. <bold>Upadhippahānaṃ</bold> tadaṅgappahānena, <bold>upadhivūpasamaṃ</bold> vikkhambhanappahānena, <bold>upadhipaṭinissaggaṃ</bold> samucchedappahānena <bold>upadhipaṭipassaddhaṃ</bold> phalenāti.</paragraph>
    <paragraph line="125" number="27"> Na kevalaṃ dukkhameva pahāsi – <bold>te cāpī</bold>ti gāthā. Tattha <bold>aṭṭhita</bold>nti sakkaccaṃ, sadā <pageBreak edition="V" number="0.0023" /> vā. <bold>Taṃ taṃ namassāmī</bold>ti tasmā <pageBreak edition="P" number="0.0027" /> taṃ namassāmi. <bold>Sameccā</bold>ti upagantvā. <bold>Nāgā</bold>ti bhagavantaṃ ālapanto āha.</paragraph>
    <paragraph line="126">Niddese <bold>sameccā</bold>ti jānitvā, ekato hutvā vā. <bold>Abhisameccā</bold>ti paṭivijjhitvā. <bold>Samāgantvā</bold>ti sammukhā hutvā. <bold>Abhisamāgantvā</bold>ti samīpaṃ gantvā. <bold>Sammukhā</bold>ti sammukhe. <bold>Āguṃ na karotī</bold>ti pāpaṃ na karoti.</paragraph>
    <paragraph line="127" number="28"> Idāni naṃ bhagavā ‘‘addhā hi bhagavā pahāsi dukkha’’nti evaṃ tena brāhmaṇena viditopi attānaṃ anupanetvāva pahīnadukkhena puggalena ovadanto <pageBreak edition="M" number="0.0025" /><bold>‘‘yaṃ brāhmaṇa’’</bold>nti gāthamāha. Tassattho – <bold>yaṃ</bold> taṃ abhijānanto ‘‘ayaṃ bāhitapāpattā <bold>brāhmaṇo,</bold> vedehi gatattā <bold>vedagū,</bold> kiñcanābhāvā <bold>akiñcano,</bold> kāmesu ca bhavesu ca asattattā <bold>kāmabhave asatto’’</bold>ti jaññā jāneyyāsi. <bold>Addhā hi so oghamimaṃ atāri, tiṇṇo ca pāraṃ akhilo akaṅkho</bold>.</paragraph>
    <paragraph line="128">Niddese <bold>rāgakiñcana</bold>nti rāgapalibodhaṃ. <bold>Dosakiñcana</bold>ntiādipi eseva nayo. <bold>Kāmoghaṃ tiṇṇo</bold> anāgāmimaggena. <bold>Bhavoghaṃ tiṇṇo</bold> arahattamaggena. <bold>Diṭṭhoghaṃ tiṇṇo</bold> sotāpattimaggena. <bold>Avijjoghaṃ tiṇṇo</bold> arahattamaggena. <bold>Saṃsārapathaṃ tiṇṇo kusalākusalakammappabhedenāti. Uttiṇṇo</bold> paṭhamamaggena. <bold>Nittiṇṇo</bold> dutiyamaggena. <bold>Atikkanto</bold> tatiyamaggena. <bold>Samatikkanto catutthamaggena.</bold>Vītivatto phalena.</paragraph>
    <paragraph line="129" number="29"> Kiñca bhiyyo – <bold>vidvā ca yo</bold>ti gāthā. Tattha <bold>idhā</bold>ti imasmiṃ sāsane, attabhāve vā. <bold>Visajjā</bold>ti vosajjitvā.</paragraph>
    <paragraph line="130">Niddese <bold>sajja</bold>nti muñcanaṃ. <bold>Visajja</bold>nti vosajjanaṃ. Sesaṃ sabbattha pākaṭameva. Evaṃ bhagavā idampi suttaṃ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.</paragraph>
    <centered line="131">Saddhammappajjotikāya cūḷaniddesa-aṭṭhakathāya</centered>
    <centered line="132">Mettagūmāṇavasuttaniddesavaṇṇanā niṭṭhitā.</centered>
    <subhead line="133">5. Dhotakamāṇavasuttaniddesavaṇṇanā</subhead>
    <paragraph line="134" number="30"> Pañcame <pageBreak edition="V" number="0.0024" /><pageBreak edition="P" number="0.0028" /> dhotakasutte – <bold>vācābhikaṅkhāmī</bold>ti vācaṃ abhikaṅkhāmi. <bold>Sikkhe nibbānamattano</bold>ti attano rāgādīnaṃ nibbānatthāya adhisīlādīni sikkheyya. Niddese apubbaṃ natthi.</paragraph>
    <hangnum line="135" number="31"></hangnum>
    <paragraph line="136"><bold>Ito</bold>ti mama mukhato.</paragraph>
    <paragraph line="137">Niddese <bold>ātappa</bold>nti kilesatāpanaṃ. <bold>Ussāha</bold>nti asaṅkocaṃ. <bold>Ussoḷhī</bold>nti balavavīriyaṃ. <bold>Thāma</bold>nti asithilaṃ. <bold>Dhiti</bold>nti dhāraṇaṃ. <bold>Vīriyaṃ karohī</bold>ti parakkamaṃ karohi. <bold>Chandaṃ janehī</bold>ti ruciṃ uppādehi.</paragraph>
    <paragraph line="138" number="32"> Evaṃ <pageBreak edition="M" number="0.0026" /> vutte attamano dhotako bhagavantaṃ abhitthavamāno kathaṃkathāpamokkhaṃ yācanto <bold>‘‘passāmaha’’</bold>nti gāthamāha. Tattha <bold>passāmahaṃ devamanussaloke</bold>ti passāmi ahaṃ devamanussaloke. <bold>Taṃ taṃ namassāmī</bold>ti taṃ evarūpaṃ taṃ namassāmi. <bold>Pamuñcā</bold>ti pamocehi.</paragraph>
    <paragraph line="139">Niddese <bold>paccekabuddhā</bold>ti taṃ taṃ ārammaṇaṃ pāṭiyekkaṃ catusaccaṃ sayameva buddhā paṭivedhappattāti paccekabuddhā. <bold>Sīhasīho</bold>ti achambhitaṭṭhena sīhānaṃ atisīho. <bold>Nāganāgo</bold>ti nikkilesaṭṭhena, mahantaṭṭhena vā nāgānaṃ atināgo. <bold>Gaṇigaṇī</bold>ti gaṇavantānaṃ atīva gaṇavā. <bold>Munimunī</bold>ti ñāṇavantānaṃ atīva ñāṇavā. <bold>Rājarājā</bold>ti uttamarājā. <bold>Muñca ma</bold>nti mocehi maṃ. <bold>Pamuñca ma</bold>nti nānāvidhena muñcehi maṃ. <bold>Mocehi ma</bold>nti sithilaṃ karohi maṃ. <bold>Pamocehi ma</bold>nti atīva sithilaṃ karohi maṃ. <bold>Uddhara ma</bold>nti maṃ saṃsārapaṅkā uddharitvā thale patiṭṭhāpehi. <bold>Samuddhara ma</bold>nti sammā uddharitvā thale patiṭṭhāpehi maṃ. <bold>Vuṭṭhāpehī</bold>ti vicikicchāsallato apanetvā visuṃ karaṇavasena uṭṭhāpehi.</paragraph>
    <paragraph line="140" number="33"> Athassa bhagavā attādhīnameva kathaṃkathāpamokkhaṃ oghataraṇamukhena dassento <bold>‘‘nāha’’</bold>nti gāthamāha. Tattha <pageBreak edition="P" number="0.0029" /><bold>nāhaṃ sahissāmī</bold>ti ahaṃ na sahissāmi na sakkomi. Na vāyamissāmīti vuttaṃ hoti. <bold>Pamocanāyā</bold>ti pamocetuṃ. <bold>Kathaṃkathi</bold>nti sakaṅkhaṃ. <bold>Taresī</bold>ti tareyyāsi.</paragraph>
    <paragraph line="141">Niddese <pageBreak edition="V" number="0.0025" /><bold>na īhāmī</bold>ti payogaṃ na karomi. Na samīhāmīti atīva payogaṃ na karomi. <bold>Assaddhe puggale</bold>ti ratanattaye saddhāvirahite puggale. <bold>Acchandike</bold>ti maggaphalatthaṃ rucivirahite. <bold>Kusīte</bold>ti samādhivirahite. <bold>Hīnavīriye</bold>ti nibbīriye. <bold>Appaṭipajjamāne</bold>ti paṭipattiyā na paṭipajjamāne.</paragraph>
    <paragraph line="142" number="34"> Evaṃ vutte attamanataro dhotako bhagavantaṃ abhitthavamāno anusāsaniṃ yācanto <bold>‘‘anusāsa brahme’’</bold>ti gāthamāha. Tattha <bold>brahme</bold>ti seṭṭhavacanametaṃ. Tena bhagavantaṃ āmantayamāno āha ‘‘anusāsa brahme’’ti. <bold>Vivekadhamma</bold>nti sabbasaṅkhāravivekaṃ nibbānadhammaṃ. <bold>Abyāpajjamāno</bold>ti nānappakārakaṃ anāpajjamāno. <bold>Idheva santo</bold>ti idheva samāno. <bold>Asito</bold>ti anissito.</paragraph>
    <paragraph line="143" number="35-7"> Ito <pageBreak edition="M" number="0.0027" /> parā dve gāthā mettagūsutte vuttanayā eva. Kevalañhi tattha dhammaṃ, idha santinti ayaṃ viseso. Tatiyagāthāyapi pubbaḍḍhaṃ tattha vuttanayameva. Aparaḍḍhe <bold>saṅgo</bold>ti sajjanaṭṭhānaṃ, laggananti vuttaṃ hoti. Sesaṃ sabbattha pākaṭameva.</paragraph>
    <paragraph line="144">Evaṃ bhagavā idampi suttaṃ arahattanikūṭeneva desesi, desanāpariyosāne ca vuttasadiso eva dhammābhisamayo ahosīti.</paragraph>
    <centered line="145">Saddhammappajjotikāya cūḷaniddesa-aṭṭhakathāya</centered>
    <centered line="146">Dhotakamāṇavasuttaniddesavaṇṇanā niṭṭhitā.</centered>
    <subhead line="147">6. Upasīvamāṇavasuttaniddesavaṇṇanā</subhead>
    <paragraph line="148" number="38"> Chaṭṭhe <pageBreak edition="P" number="0.0030" /> upasīvasutte – <bold>mahantamogha</bold>nti mahantaṃ oghaṃ. <bold>Anissito</bold>ti puggalaṃ vā dhammaṃ vā anallīno. <bold>No visahāmī</bold>ti na sakkomi. <bold>Ārammaṇa</bold>nti nissayaṃ. <bold>Yaṃ nissito</bold>ti yaṃ dhammaṃ vā puggalaṃ vā nissito.</paragraph>
    <paragraph line="149">Niddese <bold>kāmogha</bold>nti anāgāmimaggena kāmoghaṃ. Arahattamaggena <bold>bhavoghaṃ</bold>. Sotāpattimaggena <bold>diṭṭhoghaṃ</bold>. Arahattamaggena <bold>avijjoghaṃ</bold> tareyyaṃ. <bold>Sakyakulā pabbajito</bold>ti bhagavato uccākulaparidīpanavasena vuttaṃ. <bold>Ālambaṇa</bold>nti avattharitvā ṭhānaṃ. <bold>Nissaya</bold>nti allīyanaṃ. <bold>Upanissaya</bold>nti apassayanaṃ.</paragraph>
    <paragraph line="150" number="39"> Idāni <pageBreak edition="V" number="0.0026" /> yasmā brāhmaṇo ākiñcaññāyatanalābhī tañca santampi nissayaṃ na jānāti. Tenassa bhagavā tañca nissayaṃ uttariñca niyyānapathaṃ dassento <bold>‘‘ākiñcañña’’</bold>nti gāthamāha. Tattha <bold>pekkhamāno</bold>ti taṃ ākiñcaññāyatanasamāpattiṃ sato samāpajjitvā vuṭṭhahitvā ca aniccādivasena passamāno. <bold>Natthīti nissāyā</bold>ti taṃ ‘‘natthi kiñcī’’ti pavattaṃ samāpattiṃ ārammaṇaṃ katvā. <bold>Tarassu ogha</bold>nti tato pabhuti pavattāya vipassanāya yathānurūpaṃ catubbidhampi oghaṃ tarassu. <bold>Kathāhī</bold>ti kathaṃkathāhi. <bold>Taṇhakkhayaṃ nattamahābhipassā</bold>ti rattindivaṃ nibbānaṃ vibhūtaṃ katvā passa. Etenassa diṭṭhadhammasukhavihāraṃ kathesi.</paragraph>
    <paragraph line="151">Niddese <pageBreak edition="M" number="0.0028" /><bold>taññeva viññāṇaṃ abhāvetī</bold>ti ākāsālambaṇaṃ katvā pavattamahaggataviññāṇaṃ abhāveti abhāvaṃ gameti. <bold>Vibhāvetī</bold>ti vividhā abhāvaṃ gameti. <bold>Antaradhāpetī</bold>ti adassanaṃ gameti. <bold>Natthi kiñcīti passatī</bold>ti antamaso bhaṅgamattampissa natthīti passati.</paragraph>
    <paragraph line="152" number="40"> Idāni ‘‘kāme pahāyā’’ti sutvā vikkhambhanavasena attanā pahīne kāme sampassamāno <bold>‘‘sabbesū’’</bold>ti gāthamāha. Tattha <bold>hitvā</bold><pageBreak edition="P" number="0.0031" /><bold>mañña</bold>nti aññaṃ tato heṭṭhā chabbidhampi samāpattiṃ hitvā. <bold>Saññāvimokkhe parame</bold>ti sattasu saññāvimokkhesu uttame ākiñcaññāyatane. <bold>Tiṭṭhe nu so tattha anānuyāyī</bold>ti so puggalo tattha ākiñcaññāyatanabrahmaloke avigacchamāno tiṭṭheyya nūti pucchati.</paragraph>
    <paragraph line="153">Niddese <bold>aviccamāno</bold>ti aviyujjamāno. <bold>Avigacchamāno</bold>ti viyogaṃ anāpajjamāno. <bold>Anantaradhāyamāno</bold>ti antaradhānaṃ anāpajjamāno. <bold>Aparihāyamāno</bold>ti anantarā parihānaṃ anāpajjamāno.</paragraph>
    <paragraph line="154" number="41-2"> Athassa bhagavā saṭṭhikappasahassamattakaṃyeva ṭhānaṃ anujānanto catutthaṃ gāthamāha. Evaṃ tassa tattha ṭhānaṃ sutvā idānissa sassatucchedabhāvaṃ pucchanto <bold>‘‘tiṭṭhe ce’’</bold>ti gāthamāha. Tattha <bold>pūgampi vassāna</bold>nti anekasaṅkhyampi vassānaṃ, gaṇanarāsinti attho. ‘‘Pūgampi vassānī’’tipi pāṭho. Tattha vibhattibyattayena sāmivacanassa paccattavacanaṃ kātabbaṃ, pūganti vā etassa bahūnīti attho vattabbo. ‘‘Pūgānī’’ti vāpi paṭhanti, purimapāṭhoyeva sabbasundaro. <bold>Tattheva so sīti siyā vimutto</bold>ti so puggalo tatthevākiñcaññāyatane nānādukkhehi vimutto sītibhāvappatto bhaveyya, nibbānappatto sassato hutvā tiṭṭheyyāti adhippāyo. <bold>Cavetha viññāṇaṃ tathāvidhassā</bold>ti ‘‘udāhu tathāvidhassa viññāṇaṃ anupādāya parinibbāyeyyā’’ti <pageBreak edition="V" number="0.0027" /> ucchedaṃ pucchati, ‘‘paṭisandhiggahaṇatthaṃ vāpi bhaveyyā’’ti paṭisandhimpi tassa pucchati.</paragraph>
    <paragraph line="155"><bold>Tassa viññāṇaṃ caveyyā</bold>ti tassa ākiñcaññāyatane uppannassa viññāṇaṃ cutiṃ pāpuṇeyya. <bold>Ucchijjeyyā</bold>ti ucchedaṃ bhaveyya. <bold>Vinasseyyā</bold>ti vināsaṃ pāpuṇeyya. <bold>Na bhaveyyā</bold>ti abhāvaṃ gameyya. <bold>Upapannassā</bold>ti paṭisandhivasena upapannassa.</paragraph>
    <paragraph line="156" number="43"> Athassa <pageBreak edition="M" number="0.0029" /> bhagavā ucchedasassataṃ anupagamma tatthupapannassa ariyasāvakassa anupādāya parinibbānaṃ dassento <bold>‘‘accī yathā’’</bold>ti gāthamāha. Tattha <bold>atthaṃ paletī</bold>ti atthaṃ gacchati. <bold>Na upeti saṅkha</bold>nti ‘‘asukaṃ nāma disaṃ gato’’ti <pageBreak edition="P" number="0.0032" /> vohāraṃ na gacchati. <bold>Evaṃ munī nāmakāyā vimutto</bold>ti evaṃ tattha uppanno sekkhamuni pakatiyā pubbeva rūpakāyā vimutto, tattha catutthamaggaṃ nibbattetvā dhammakāyassa pariññātattā puna nāmakāyāpi vimutto ubhatobhāgavimutto khīṇāsavo hutvā anupādānibbānasaṅkhātaṃ atthaṃ paleti na upeti saṅkhaṃ ‘‘khattiyo vā brāhmaṇo vā’’ti evamādikaṃ.</paragraph>
    <paragraph line="157">Niddese <bold>khittā</bold>ti calitā. <bold>Ukkhittā</bold>ti aticalitā. <bold>Nunnā</bold>ti papphoṭiyā. <bold>Paṇunnā</bold>ti dūrīkatā. <bold>Khambhitā</bold>ti paṭikkamāpitā. <bold>Vikkhambhitā</bold>ti na santike katā.</paragraph>
    <paragraph line="158" number="44"> Idāni ‘‘atthaṃ paletī’’ti sutvā tassa yoniso atthamasallakkhento <bold>‘‘atthaṅgato so’’</bold>ti gāthamāha. Tassattho – so atthaṅgato udāhu natthi, <bold>udāhu ve sassatiyā</bold> sassatabhāvena <bold>arogo</bold> avipariṇāmadhammo soti evaṃ <bold>taṃ me munī sādhu</bold> byākarohi. Kiṃkāraṇā? <bold>Tathā hi te vidito esa dhammo</bold>ti.</paragraph>
    <paragraph line="159">Niddese <bold>niruddho</bold>ti nirodhaṃ patto. <bold>Ucchinno</bold>ti ucchinnasantāno. <bold>Vinaṭṭho</bold>ti vināsaṃ patto.</paragraph>
    <paragraph line="160" number="45"> Athassa bhagavā tathā avattabbataṃ dassento <bold>‘‘atthaṅgatassā’’</bold>ti gāthamāha. Tattha <bold>atthaṅgatassā</bold>ti anupādāparinibbutassa. <bold>Na pamāṇamatthī</bold>ti rūpādipamāṇaṃ natthi. <bold>Yena naṃ vajju</bold>nti yena rāgādinā naṃ vadeyyuṃ. <bold>Sabbesu dhammesū</bold>ti sabbesu khandhādidhammesu.</paragraph>
    <paragraph line="161">Niddese <pageBreak edition="V" number="0.0028" /><bold>adhivacanāni cā</bold>ti sirivaḍḍhako dhanavaḍḍhakotiādayo hi vacanamattaṃyeva adhikāraṃ katvā pavattā adhivacanā nāma. Adhivacanānaṃ pathā <bold>adhivacanapathā</bold> nāma. ‘‘Abhisaṅkharontīti kho, bhikkhave, tasmā saṅkhārā’’ti (saṃ. ni. 3.79) evaṃ niddhāritvā sahetukaṃ katvā vuccamānā abhilāpā <bold>nirutti</bold> nāma. Niruttīnaṃ pathā <bold>niruttipathā</bold> nāma. ‘‘Takko vitakko saṅkappo’’ti <pageBreak edition="M" number="0.0030" /> (dha. sa. 7) evaṃ tena tena pakārena paññāpanato <bold>paññatti</bold> nāma. Paññattīnaṃ pathā <bold>paññattipathā</bold> (dha. sa. aṭṭha. 101-108) nāma. Sesaṃ sabbattha pākaṭameva.</paragraph>
    <paragraph line="162">Evaṃ bhagavā idampi suttaṃ arahattanikūṭeneva desesi, desanāpariyosāne ca vuttasadisova dhammābhisamayo ahosīti.</paragraph>
    <centered line="163">Saddhammappajjotikāya cūḷaniddesa-aṭṭhakathāya</centered>
    <centered line="164">Upasīvamāṇavasuttaniddesavaṇṇanā niṭṭhitā.</centered>
    <subhead line="165">7. Nandamāṇavasuttaniddesavaṇṇanā</subhead>
    <paragraph line="166" number="46"> Sattame <pageBreak edition="P" number="0.0033" /> nandasutte – paṭhamagāthāyattho – <bold>loke khattiyādayo</bold>janā ājīvakanigaṇṭhādike sandhāya ‘‘santi loke munayo’’ti vadanti. <bold>Tayidaṃ kathaṃsū</bold>ti kiṃ nu kho te samāpattiñāṇādinā ñāṇena upapannattā <bold>ñāṇūpapannaṃ muni no vadanti,</bold> evaṃvidhaṃ nu vadanti, <bold>udāhu ve</bold> nānappakārakena lūkhajīvitasaṅkhātena <bold>jīvitenūpapanna</bold>nti.</paragraph>
    <paragraph line="167">Niddese <bold>aṭṭhasamāpattiñāṇena vā</bold>ti paṭhamajjhānādiaṭṭhasamāpattisampayuttañāṇena vā. <bold>Pañcābhiññāñāṇena vā</bold>ti pubbenivāsādijānanañāṇena vā.</paragraph>
    <paragraph line="168" number="47"> Athassa bhagavā tadubhayampi paṭikkhipitvā muniṃ dassento <bold>‘‘na diṭṭhiyā’’ti gāthamāha.</bold></paragraph>
    <paragraph line="169" number="48"> Idāni ‘‘diṭṭhādīhi suddhī’’ti vadantānaṃ vāde kaṅkhāpahānatthaṃ <bold>‘‘ye kecime’’</bold>ti pucchati. Tattha <bold>anekarūpenā</bold>ti kotūhalamaṅgalādināpi. <bold>Tattha yatā carantā</bold>ti tattha sakkāyadiṭṭhiyā guttā viharantā.</paragraph>
    <paragraph line="170" number="49"> Athassa <pageBreak edition="V" number="0.0029" /> tathā suddhiabhāvaṃ dīpento bhagavā catutthaṃ gāthamāha.</paragraph>
    <paragraph line="171" number="50"> Evaṃ ‘‘nātariṃsū’’ti sutvā idāni yo atari, taṃ sotukāmo <bold>‘‘ye kecime’’</bold>ti pucchati. Athassa bhagavā oghatiṇṇamukhena jātijarātiṇṇe dassento chaṭṭhaṃ gāthamāha.</paragraph>
    <paragraph line="172" number="51"> Tattha <pageBreak edition="M" number="0.0031" /><bold>nivutā</bold>ti ovuṭā pariyonaddhā. <bold>Ye sīdhā</bold>ti ye su idha, ettha ca su-iti nipātamattaṃ. <bold>Taṇhaṃ pariññāyā</bold>ti tīhi pariññāhi taṇhaṃ parijānitvā. Sesaṃ sabbattha pubbe vuttanayattā pākaṭameva.</paragraph>
    <paragraph line="173" number="52"> Evaṃ bhagavā arahattanikūṭeneva desanaṃ niṭṭhāpesi, desanāpariyosāne pana nando bhagavato bhāsitaṃ abhinandamāno <bold>etābhinandāmī</bold>ti gāthamāha. Idhāpi ca pubbe vuttasadiso eva dhammābhisamayo ahosīti.</paragraph>
    <centered line="174">Saddhammappajjotikāya cūḷaniddesa-aṭṭhakathāya</centered>
    <centered line="175">Nandamāṇavasuttaniddesavaṇṇanā niṭṭhitā.</centered>
    <subhead line="176">8. Hemakamāṇavasuttaniddesavaṇṇanā</subhead>
    <paragraph line="177" number="53"> Aṭṭhame <pageBreak edition="P" number="0.0034" /> hemakasutte – <bold>ye me pubbe viyākaṃsū</bold>ti ye bāvariādayo pubbe mayhaṃ sakaṃ laddhiṃ viyākaṃsu. <bold>Huraṃ gotamasāsanā</bold>ti gotamasāsanato pubbataraṃ. <bold>Sabbaṃ taṃ takkavaḍḍhana</bold>nti sabbaṃ taṃ kāmavitakkādivaḍḍhanaṃ.</paragraph>
    <paragraph line="178"><bold>Ye caññe tassa ācariyā</bold>ti ye ca aññe tassa bāvariyassa ācāre sikkhāpakā ācariyā. <bold>Te sakaṃ diṭṭhi</bold>nti te ācariyā attano diṭṭhiṃ. <bold>Sakaṃ khanti</bold>nti attano khamanaṃ. <bold>Sakaṃ ruci</bold>nti attano rocanaṃ. <bold>Vitakkavaḍḍhana</bold>nti kāmavitakkādivitakkānaṃ uppādanaṃ punappunaṃ pavattanaṃ. <bold>Saṅkappavaḍḍhana</bold>nti kāmasaṅkappādīnaṃ vaḍḍhanaṃ. Imāni dve padāni sabbasaṅgāhikavasena vuttāni. Idāni kāmavitakkādike sarūpato dassetuṃ <bold>‘‘kāmavitakkavaḍḍhana’’</bold>ntiādinā nayena navavitakke dassesi.</paragraph>
    <paragraph line="179" number="54"><bold>Taṇhānigghātana</bold>nti <pageBreak edition="V" number="0.0030" /> taṇhāvināsanaṃ.</paragraph>
    <paragraph line="180" number="55-6"> Athassa bhagavā taṃ dhammaṃ ācikkhanto <bold>‘‘idhā’’</bold>ti gāthādvayamāha. Tattha <bold>etadaññāya ye satā</bold>ti etaṃ nibbānaṃ padamaccutaṃ ‘‘sabbe saṅkhārā aniccā’’tiādinā (dha. pa. 277; theragā. 676; kathā. 753) nayena vipassantā anupubbena jānitvā ye kāyānupassanāsatiādīhi <pageBreak edition="M" number="0.0032" /> satā. <bold>Diṭṭhadhammābhinibbutā</bold>ti viditadhammattā diṭṭhadhammā ca rāgādinibbānena ca abhinibbutā. Sesaṃ sabbattha pākaṭameva.</paragraph>
    <paragraph line="181">Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.</paragraph>
    <centered line="182">Saddhammappajjotikāya cūḷaniddesa-aṭṭhakathāya</centered>
    <centered line="183">Hemakamāṇavasuttaniddesavaṇṇanā niṭṭhitā.</centered>
    <subhead line="184">9. Todeyyamāṇavasuttaniddesavaṇṇanā</subhead>
    <paragraph line="185" number="57"> Navame <pageBreak edition="P" number="0.0035" /> todeyyasutte – <bold>vimokkho tassa kīdiso</bold>ti tassa kīdiso vimokkho icchitabboti pucchati.</paragraph>
    <paragraph line="186" number="58"> Idānissa aññavimokkhābhāvaṃ dassento bhagavā dutiyaṃ gāthamāha. Tattha <bold>vimokkho tassa nāparo</bold>ti tassa añño vimokkho natthi.</paragraph>
    <paragraph line="187" number="59"> Evaṃ ‘‘taṇhakkhayo eva vimokkho’’ti vuttepi tamatthaṃ asallakkhento <bold>‘‘nirāsaso so uda āsasāno’’</bold>ti puna pucchati. Tattha <bold>uda paññakappī</bold>ti udāhu samāpattiñāṇādinā ñāṇena taṇhākappaṃ vā diṭṭhikappaṃ vā kappayati.</paragraph>
    <paragraph line="188" number="60"> Athassa bhagavā taṃ ācikkhanto catutthaṃ gāthamāha. Tattha <bold>kāmabhave</bold>ti kāme ca bhave ca.</paragraph>
    <paragraph line="189"><bold>Rūpe nāsīsatī</bold>ti catusamuṭṭhānike rūpārammaṇe chandarāgavasena na pattheti. <bold>Saddhā</bold>dīsupi eseva <pageBreak edition="V" number="0.0031" /> nayo. Palibodhaṭṭhena rāgo eva kiñcanaṃ <bold>rāgakiñcanaṃ</bold> madanaṭṭhena vā. <bold>Dosakiñcanā</bold>dīsupi eseva nayo. Sesaṃ sabbattha pākaṭameva.</paragraph>
    <paragraph line="190">Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.</paragraph>
    <centered line="191">Saddhammappajjotikāya cūḷaniddesa-aṭṭhakathāya</centered>
    <centered line="192">Todeyyamāṇavasuttaniddesavaṇṇanā niṭṭhitā.</centered>
    <subhead line="193">10. Kappamāṇavasuttaniddesavaṇṇanā</subhead>
    <paragraph line="194" number="61"> Dasame <pageBreak edition="P" number="0.0036" /><pageBreak edition="M" number="0.0033" /> kappasuttaniddese – <bold>majjhe sarasmi</bold>nti purimapacchimakoṭipaññāṇābhāvato majjhabhūte saṃsāreti vuttaṃ hoti. <bold>Tiṭṭhata</bold>nti tiṭṭhamānānaṃ. <bold>Yathāyidaṃ nāparaṃ siyā</bold>ti yathā idaṃ dukkhaṃ puna na bhaveyya.</paragraph>
    <paragraph line="195"><bold>Āgamana</bold>nti pubbantato idhāgamanaṃ. <bold>Gamana</bold>nti ito paralokagamanaṃ. <bold>Gamanāgamana</bold>nti tadubhayavasena vuttaṃ. <bold>Kāla</bold>nti maraṇakālaṃ. <bold>Gatī</bold>ti nibbatti. <bold>Bhavābhavo</bold>ti bhavato bhavo. <bold>Cuti cā</bold>ti bhavato cavanañca. <bold>Upapatti cā</bold>ti cutassa upapatti ca. <bold>Nibbatti cā</bold>ti pātubhāvo ca. <bold>Bhedo cā</bold>ti khandhabhedo ca. <bold>Jāti cā</bold>ti jananañca. <bold>Jarā cā</bold>ti hāni ca. <bold>Maraṇañcā</bold>ti jīvitindriyassa cāgo ca. <bold>Purimāpi koṭi na paññāyatī</bold>ti pubbāpi koṭi natthi na saṃvijjati. Tathā <bold>pacchimāpi koṭi</bold>.</paragraph>
    <paragraph line="196"><bold>Ettakā jātiyo</bold>ti etaparamā jātiyo. <bold>Vaṭṭaṃ vattī</bold>ti saṃsārapavatti. <bold>Tato paraṃ na vattatī</bold>ti tato uddhaṃ nappavattati. <bold>Hevaṃ natthī</bold>ti evaṃ natthi na saṃvijjati. <bold>Hi</bold>-iti nipāto. <bold>Anamataggoya</bold>nti ayaṃ saṃsāro aviditaggo.</paragraph>
    <paragraph line="197"><bold>Avijjānīvaraṇāna</bold>nti avijjāya āvaritānaṃ. <bold>Taṇhāsaṃyojanāna</bold>nti kāmarāgasaṅkhātataṇhābandhanabaddhānaṃ. <bold>Sandhāvata</bold>nti kāmadhātuyā punappunaṃ dhāvantānaṃ. <bold>Saṃsarata</bold>nti rūpārūpadhātuyā saṃsarantānaṃ. <bold>Dukkhaṃ paccanubhūta</bold>nti kāyikacetasikadukkhaṃ anubhūtaṃ vinditaṃ. <bold>Tibba</bold>nti bahalaṃ. <bold>Byasana</bold>nti avaḍḍhi vināso. <bold>Kaṭasī vaḍḍhitā</bold>ti susānavaḍḍhitaṃ. <bold>Alamevā</bold>ti yuttameva <pageBreak edition="V" number="0.0032" />. <bold>Sabbasaṅkhāresū</bold>ti tebhūmakasaṅkhāresu. <bold>Nibbinditu</bold>nti ukkaṇṭhituṃ. <bold>Virajjitu</bold>nti virāgaṃ uppādetuṃ. <bold>Vimuccitu</bold>nti mocetuṃ. <bold>Vaṭṭaṃ vattissatī</bold>ti saṃsārapavattaṃ tebhūmakavaṭṭaṃ anāgate pavattissati. <bold>Tato paraṃ na vattissatī</bold>ti tato uddhaṃ anāgate saṃsārapavattaṃ nappavattissati. <bold>Jātibhaye</bold>ti jātiṃ paṭicca uppajjanakabhaye. <bold>Jarābhayā</bold>dīsupi eseva nayo.</paragraph>
    <paragraph line="198" number="62-3"> Athassa <pageBreak edition="P" number="0.0037" /> bhagavā tamatthaṃ byākaronto uparūparigāthāyo abhāsi. Dutiyagāthā vuttatthāyeva. Tatiyagāthāya <bold>akiñcana</bold>nti kiñcanapaṭipakkhaṃ. <bold>Anādāna</bold>nti ādānapaṭipakkhaṃ, kiñcanādānavūpasamanti vuttaṃ hoti. <bold>Anāpara</bold>nti aparapaṭibhāgadīpavirahitaṃ, seṭṭhanti vuttaṃ hoti.</paragraph>
    <paragraph line="199" number="64"> Catutthagāthāya <pageBreak edition="M" number="0.0034" /><bold>na te mārassa paddhagū</bold>ti te mārassa paddhacarā paricārikā sissā na honti.</paragraph>
    <paragraph line="200"><bold>Mahājanaṃ pāse niyojetvā māretīti māro.</bold> Akusalakamme niyuttattā <bold>kaṇho</bold>. Chasu devalokesu adhipatittā <bold>adhipati</bold>. Akusalānaṃ dhammānaṃ antaṃ gatattā <bold>antagū</bold>. Pāpajanaṃ na muñcatīti <bold>namuci</bold>. Sativippavāsappamattapuggalānaṃ ñātakoti <bold>pamattabandhu</bold>. Sesaṃ sabbattha pākaṭameva.</paragraph>
    <paragraph line="201">Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadisova dhammābhisamayo ahosīti.</paragraph>
    <centered line="202">Saddhammappajjotikāya cūḷaniddesa-aṭṭhakathāya</centered>
    <centered line="203">Kappamāṇavasuttaniddesavaṇṇanā niṭṭhitā.</centered>
    <subhead line="204">11. Jatukaṇṇimāṇavasuttaniddesavaṇṇanā</subhead>
    <paragraph line="205" number="65"> Ekādasame <pageBreak edition="P" number="0.0038" /> jatukaṇṇisutte – <bold>sutvānahaṃ vīra akāmakāmi</bold>nti ahaṃ ‘‘itipi so bhagavā’’tiādinā (pārā. 1; dī. ni. 1.157, 255, 301; a. ni. 6.10; saṃ. ni. 5.997) nayena vīra kāmānaṃ akāmanato akāmakāmiṃ buddhaṃ sutvā. <bold>Akāmamāgama</bold>nti nikkāmaṃ bhagavantaṃ pucchituṃ āgatomhi. <bold>Sahajanettā</bold>ti sahajātasabbaññutaññāṇacakkhu <pageBreak edition="V" number="0.0033" />. <bold>Yathātaccha</bold>nti yathātathaṃ. <bold>Brūhi me</bold>ti puna yācanto bhaṇati. Yācanto hi sahassakkhattumpi bhaṇeyya, ko pana vādo dvikkhattuṃ.</paragraph>
    <paragraph line="206"><bold>Itipi so bhagavā arahaṃ sammāsambuddho</bold>ti imesaṃ padānaṃ attho heṭṭhā vuttova. Vijjāhi pana caraṇena ca sampannattā <bold>vijjācaraṇasampanno</bold>. Tattha <bold>vijjā</bold>ti tissopi vijjā aṭṭhapi vijjā. Tisso vijjā bhayabheravasutte (ma. ni. 1.34 ādayo) vuttanayena veditabbā, aṭṭha ambaṭṭhasutte (dī. ni. 1.254 ādayo). Tattha hi vipassanāñāṇena manomayiddhiyā ca saha cha abhiññā pariggahetvā aṭṭha vijjā vuttā. <bold>Caraṇa</bold>nti sīlasaṃvaro indriyesu guttadvāratā bhojane mattaññutā jāgariyānuyogo satta saddhammā cattāri rūpāvacarajjhānānīti ime pannarasa dhammā veditabbā. Imeyeva hi pannarasa dhammā yasmā etehi <pageBreak edition="M" number="0.0035" /> carati ariyasāvako gacchati amataṃ disaṃ, tasmā ‘‘caraṇa’’nti vuttā. Yathāha – ‘‘idha, mahānāma, ariyasāvako sīlavā hotī’’ti (ma. ni. 2.24) sabbaṃ majjhimapaṇṇāsake vuttanayena veditabbaṃ. Bhagavā imāhi vijjāhi iminā ca caraṇena samannāgato, tena vuccati vijjācaraṇasampannoti. Tattha vijjāsampadā bhagavato sabbaññutaṃ pūretvā ṭhitā, caraṇasampadā mahākāruṇikataṃ. So sabbaññutāya sabbasattānaṃ atthānatthaṃ ñatvā mahākāruṇikatāya anatthaṃ parivajjetvā atthe niyojeti, yathā taṃ vijjācaraṇasampanno. Tenassa <pageBreak edition="P" number="0.0039" /> sāvakā suppaṭipannā honti, no duppaṭipannā, vijjācaraṇavipannānañhi sāvakā attantapādayo viya (pārā. aṭṭha. 1.1).</paragraph>
    <paragraph line="207">Sobhanagamanattā sundaraṃ ṭhānaṃ gatattā sammā gatattā sammā ca gadattā <bold>sugato</bold>. Gamanampi hi gatanti vuccati. Tañca bhagavato sobhanaṃ parisuddhamanavajjaṃ. Kiṃ pana tanti? Ariyamaggo. Tena hesa gamanena khemaṃ disaṃ asajjamāno gatoti <bold>sobhanagamanattā sugato</bold>. Sundarañcesa ṭhānaṃ gato amataṃ nibbānanti <bold>sundaraṃ ṭhānaṃ gatattāpi sugato</bold>. Sammā ca gato tena tena maggena pahīne kilese puna apaccāgacchanto. Vuttañhetaṃ –</paragraph>
    <indent line="208">‘‘Sotāpattimaggena ye kilesā pahīnā, te kilese na puneti na pacceti na paccāgacchatīti sugato…pe… arahattamaggena ye kilesā pahīnā, te kilese na puneti na pacceti na paccāgacchatīti sugato’’ti (mahāni. 38; cūḷani. mettagūmāṇavapucchāniddesa 27).</indent>
    <paragraph line="209">Sammā vā gato dīpaṅkarapādamūlato pabhuti yāva bodhimaṇḍā tāva samatiṃsapāramīpūrikāya <pageBreak edition="V" number="0.0034" /> sammā paṭipattiyā sabbalokassa hitasukhameva karonto sassataṃ ucchedaṃ kāmasukhaṃ attakilamathanti ime ca ante anupagacchanto gatoti <bold>sammā gatattāpi sugato</bold>. Sammā cesa gadati yuttaṭṭhānesu yuttameva vācaṃ bhāsatīti <bold>sammā gadattāpi sugato</bold>.</paragraph>
    <paragraph line="210">Tatridaṃ sādhakasuttaṃ –</paragraph>
    <indent line="211">‘‘Yaṃ tathāgato vācaṃ jānāti abhūtaṃ atacchaṃ anatthasaṃhitaṃ, sā ca paresaṃ appiyā amanāpā, na taṃ tathāgato vācaṃ bhāsati. Yampi tathāgato vācaṃ jānāti bhūtaṃ tacchaṃ <pageBreak edition="M" number="0.0036" /> anatthasaṃhitaṃ, sā ca paresaṃ appiyā amanāpā, tampi tathāgato vācaṃ na bhāsati. Yañca kho tathāgato vācaṃ jānāti bhūtaṃ tacchaṃ atthasaṃhitaṃ, sā ca paresaṃ appiyā amanāpā, tatra kālaññū tathāgato hoti tassā vācāya veyyākaraṇāya. Yaṃ tathāgato vācaṃ jānāti abhūtaṃ atacchaṃ anatthasaṃhitaṃ. Sā ca paresaṃ piyā manāpā, na taṃ tathāgato vācaṃ bhāsati. Yampi tathāgato vācaṃ jānāti bhūtaṃ tacchaṃ anatthasaṃhitaṃ, sā ca paresaṃ piyā manāpā, tampi tathāgato vācaṃ na bhāsati. Yañca kho tathāgato vācaṃ jānāti bhūtaṃ tacchaṃ atthasaṃhitaṃ, sā ca paresaṃ piyā manāpā, tatra kālaññū <pageBreak edition="P" number="0.0040" /> tathāgato hoti tassā vācāya veyyākaraṇāyā’’ti (ma. ni. 2.86).</indent>
    <unindented line="212">Evaṃ <bold>sammā gadattāpi sugato</bold>ti veditabbo.</unindented>
    <paragraph line="213">Sabbathā viditalokattā pana <bold>lokavidū</bold>. So hi bhagavā sabhāvato samudayato nirodhato nirodhūpāyatoti sabbathā lokaṃ avedi aññāsi paṭivijjhi. Yathāha –</paragraph>
    <indent line="214">‘‘Yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmi. Na cāhaṃ, āvuso, appatvāva lokassa antaṃ dukkhassa antakiriyaṃ vadāmi. Api cāhaṃ, āvuso, imasmiṃyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadaṃ (saṃ. ni. 1.107; a. ni. 4.45).</indent>
    <gatha1 line="215">‘‘Gamanena <pageBreak edition="V" number="0.0035" /> na pattabbo, lokassanto kudācanaṃ;</gatha1>
    <gathalast line="216">Na ca appatvā lokantaṃ, dukkhā atthi pamocanaṃ.</gathalast>
    <gatha1 line="217">‘‘Tasmā have lokavidū sumedho, lokantagū vusitabrahmacariyo;</gatha1>
    <gathalast line="218">Lokassa antaṃ samitāvi ñatvā, nāsīsatī lokamimaṃ parañcā’’ti. (saṃ. ni. 1.107; a. ni. 4.45);</gathalast>
    <paragraph line="219">Api <pageBreak edition="M" number="0.0037" /> ca – tayo lokā saṅkhāraloko sattaloko okāsalokoti. Tattha ‘‘eko loko sabbe sattā āhāraṭṭhitikā’’ti (paṭi. ma. 1.112) āgataṭṭhāne saṅkhāraloko veditabbo. ‘‘Sassato lokoti vā asassato lokoti vā’’ti (dī. ni. 1.421; ma. ni. 1.269; saṃ. ni. 4.416; vibha. 937) āgataṭṭhāne sattaloko.</paragraph>
    <gatha1 line="220">‘‘Yāvatā candimasūriyā pariharanti, disā bhanti virocamānā;</gatha1>
    <gathalast line="221">Tāva sahassadhā loko, ettha te vattatī vaso’’ti. (ma. ni. 1.503) –</gathalast>
    <unindented line="222">Āgataṭṭhāne okāsaloko. Tampi bhagavā sabbathā avedi. Tathā hissa ‘‘eko loko sabbe sattā āhāraṭṭhitikā. Dve lokā nāmañca rūpañca. Tayo lokā tisso vedanā. Cattāro lokā cattāro āhārā. Pañca lokā pañcupādānakkhandhā. Cha <pageBreak edition="P" number="0.0041" /> lokā cha ajjhattikāni āyatanāni. Satta lokā satta viññāṇaṭṭhitiyo. Aṭṭha lokā aṭṭha lokadhammā. Nava lokā nava sattāvāsā. Dasa lokā dasāyatanāni. Dvādasa lokā dvādasāyatanāni. Aṭṭhārasalokā aṭṭhārasa dhātuyo’’ti (paṭi. ma. 1.112) ayaṃ saṅkhāralokopi sabbathā vidito.</unindented>
    <paragraph line="223">Yasmā panesa sabbesampi sattānaṃ āsayaṃ jānāti, anusayaṃ jānāti, caritaṃ jānāti, adhimuttiṃ jānāti, apparajakkhe mahārajakkhe tikkhindriye mudindriye, svākāre dvākāre, suviññāpaye duviññāpaye, bhabbe abhabbe satte jānāti. Tasmāssa sattalokopi sabbathā vidito. Yathā ca sattaloko, evaṃ okāsalokopi. Tathā hesa ekaṃ cakkavāḷaṃ āyāmato ca vitthārato ca yojanānaṃ dvādasa satasahassāni catutiṃsa satāni ca paññāsañca yojanāni. Parikkhepato –</paragraph>
    <gatha1 line="224">Sabbaṃ <pageBreak edition="V" number="0.0036" /> satasahassāni, chattiṃsa parimaṇḍalaṃ;</gatha1>
    <gathalast line="225">Dasa ceva sahassāni, aḍḍhuḍḍhāni satāni ca.</gathalast>
    <paragraph line="226">Tattha <pageBreak edition="M" number="0.0038" /> –</paragraph>
    <gatha1 line="227">Duve satasahassāni, cattāri nahutāni ca;</gatha1>
    <gathalast line="228">Ettakaṃ bahalattena, saṅkhātāyaṃ vasundharā.</gathalast>
    <paragraph line="229">Tassāyeva sandhārakaṃ –</paragraph>
    <gatha1 line="230">Cattāri satasahassāni, aṭṭheva nahutāni ca;</gatha1>
    <gathalast line="231">Ettakaṃ bahalattena, jalaṃ vāte patiṭṭhitaṃ.</gathalast>
    <paragraph line="232">Tassāpi sandhārako –</paragraph>
    <gatha1 line="233">Nava satasahassāni, māluto nabhamuggato;</gatha1>
    <gathalast line="234">Saṭṭhi ceva sahassāni, esā lokassa saṇṭhiti.</gathalast>
    <paragraph line="235">Evaṃ <pageBreak edition="P" number="0.0042" /> saṇṭhite cettha yojanānaṃ –</paragraph>
    <gatha1 line="236">Caturāsīti sahassāni, ajjhogāḷho mahaṇṇave;</gatha1>
    <gathalast line="237">Accuggato tāvadeva, sineru pabbatuttamo.</gathalast>
    <gatha1 line="238">Tato upaḍḍhupaḍḍhena, pamāṇena yathākkamaṃ;</gatha1>
    <gathalast line="239">Ajjhogāḷhuggatā dibbā, nānāratanacittitā.</gathalast>
    <gatha1 line="240">Yugandharo īsadharo, karavīko sudassano;</gatha1>
    <gathalast line="241">Nemindharo vinatako, assakaṇṇo giri brahā.</gathalast>
    <gatha1 line="242">Ete <pageBreak edition="V" number="0.0037" /> satta mahāselā, sinerussa samantato;</gatha1>
    <gathalast line="243">Mahārājānamāvāsā, devayakkhanisevitā.</gathalast>
    <gatha1 line="244">Yojanānaṃ satānucco, himavā pañca pabbato;</gatha1>
    <gathalast line="245">Yojanānaṃ sahassāni, tīṇi āyatavitthato.</gathalast>
    <gatha1 line="246">Caturāsītisahassehi, kūṭehi paṭimaṇḍito;</gatha1>
    <gathalast line="247">Tipañcayojanakkhandha-parikkhepā nagavhayā.</gathalast>
    <gatha2 line="248">Paññāsayojanakkhandha-sākhāyāmā samantato;</gatha2>
    <gatha3 line="249">Satayojanavitthiṇṇā, tāvadeva ca uggatā;</gatha3>
    <gathalast line="250">Jambū yassānubhāvena, jambudīpo pakāsito. (visuddhi. 1.137; dha. sa. aṭṭha. 584);</gathalast>
    <paragraph line="251">Yañcetaṃ <pageBreak edition="M" number="0.0039" /> jambuyā pamāṇaṃ, etadeva asurānaṃ cittapāṭaliyā, garuḷānaṃ simbalirukkhassa, aparagoyāne kadambassa, uttarakurūsu kapparukkhassa, pubbavidehe sirīsassa, tāvatiṃsesu pāricchattakassāti. Tenāhu porāṇā –</paragraph>
    <gatha1 line="252">‘‘Pāṭalī <pageBreak edition="P" number="0.0043" /> simbalī jambū, devānaṃ pāricchattako;</gatha1>
    <gathalast line="253">Kadambo kapparukkho ca, sirīsena bhavati sattamaṃ.</gathalast>
    <gatha1 line="254">‘‘Dve asīti sahassāni, ajjhogāḷho mahaṇṇave;</gatha1>
    <gatha2 line="255">Accuggato tāvadeva, cakkavāḷasiluccayo;</gatha2>
    <gathalast line="256">Parikkhipitvā taṃ sabbaṃ, lokadhātumayaṃ ṭhito’’ti. (visuddhi. 1.137; dha. sa. aṭṭha. 584);</gathalast>
    <paragraph line="257">Tattha candamaṇḍalaṃ ekūnapaññāsayojanaṃ, sūriyamaṇḍalaṃ paññāsayojanaṃ, tāvatiṃsabhavanaṃ dasasahassayojanaṃ, tathā asurabhavanaṃ avīcimahānirayo jambudīpo ca. Aparagoyānaṃ sattasahassayojanaṃ. Tathā pubbavideho. Uttarakuru aṭṭhasahassayojano. Ekameko cettha mahādīpo pañcasatapañcasataparittadīpaparivāro. Taṃ sabbampi ekaṃ cakkavāḷaṃ ekā lokadhātu. Tadantaresu lokantarikanirayā <pageBreak edition="V" number="0.0038" />. Evaṃ anantāni cakkavāḷāni anantā lokadhātuyo bhagavā anantena buddhañāṇena avedi aññāsi paṭivijjhi. Evamassa okāsalokopi sabbathā vidito. Evampi <bold>sabbathā viditalokattā lokavidū</bold>.</paragraph>
    <paragraph line="258">Attano pana guṇehi visiṭṭhatarassa kassaci abhāvato natthi etassa uttaroti <bold>anuttaro</bold>. Tathā hesa sīlaguṇenapi sabbaṃ lokaṃ abhibhavati samādhi…pe… paññā… vimutti… vimuttiñāṇadassanaguṇenapi. Sīlaguṇenapi asamo asamasamo appaṭimo appaṭibhāgo appaṭipuggalo…pe… vimuttiñāṇadassanaguṇenapi. Yathāha – ‘‘na kho panāhaṃ passāmi sadevake loke…pe… sadevamanussāya attanā sīlasampannatara’’nti (saṃ. ni. 1.173; a. ni. 4.21) vitthāro.</paragraph>
    <paragraph line="259">Evaṃ aggapasādasuttādīni (a. ni. 4.34; itivu. 90) ‘‘na me ācariyo atthī’’tiādikā (ma. ni. 1.285; mahāva. 11; kathā. 405; mi. pa. 4.5.11) gāthāyo ca vitthāretabbā.</paragraph>
    <paragraph line="260">Purisadamme <pageBreak edition="M" number="0.0040" /> sāretīti <bold>purisadammasārathi,</bold> dameti vinetīti vuttaṃ hoti. Tattha <bold>purisadammā</bold>ti adantā dametuṃ yuttā tiracchānapurisāpi manussapurisāpi amanussapurisāpi <pageBreak edition="P" number="0.0044" />. Tathā hi bhagavatā tiracchānapurisāpi apalālo nāgarājā cūḷodaro mahodaro aggisikho dhūmasikho aravāḷo nāgarājā dhanapālako hatthīti evamādayo damitā nibbisā katā, saraṇesu ca sīlesu ca patiṭṭhāpitā. Manussapurisāpi saccakanigaṇṭhaputtaambaṭṭhamāṇavapokkharasātisoṇadantakūṭadantādayo. Amanussapurisāpi āḷavakasūcilomakharalomayakkhasakkadevarājādayo damitā vinītā vicitrehi vinayanūpāyehi. ‘‘Ahaṃ kho kesi purisadamme saṇhenapi vinemi, pharusenapi vinemi, saṇhapharusenapi vinemī’’ti (a. ni. 4.111) idañcettha suttaṃ vitthāretabbaṃ. Api ca bhagavā visuddhasīlādīnaṃ paṭhamajjhānādīni sotāpannādīnañca uttarimaggapaṭipadaṃ ācikkhanto dantepi dametiyeva.</paragraph>
    <paragraph line="261">Atha vā <bold>anuttaro purisadammasārathī</bold>ti ekamevidaṃ atthapadaṃ. Bhagavā hi tathā purisadamme sāreti, yathā ekapallaṅkeneva nisinnā aṭṭha disā asajjamānā dhāvanti. Tasmā ‘‘anuttaro purisadammasārathī’’ti vuccati. ‘‘Hatthidamakena, bhikkhave, hatthi dammo sārito ekaṃyeva disaṃ dhāvatī’’ti idañcettha suttaṃ (ma. ni. 3.312) vitthāretabbaṃ.</paragraph>
    <paragraph line="262"><bold>Vīriyavā</bold>ti <pageBreak edition="V" number="0.0039" /> ariyamaggena sabbapāpakehi virato. <bold>Pahū</bold>ti pabhū. <bold>Visavī</bold>ti parasantāne vīriyuppādako. <bold>Alamatto</bold>ti samatthacitto.</paragraph>
    <paragraph line="263"><bold>Virato</bold>ti ariyamaggena viratattā āyatiṃ appaṭisandhiko. <bold>Sabbapāpakehi nirayadukkhaṃ aticcā</bold>ti āyatiṃ appaṭisandhitāya nirayadukkhaṃ aticca ṭhito. <bold>Vīriyavāso</bold>ti vīriyaniketo. <bold>So vīriyavā</bold>ti so khīṇāsavo ‘‘vīriyavā’’ti vattabbataṃ arahati. <bold>Padhānavā vīro tādī</bold>ti imāni panassa thutivacanāni. So hi padhānavā maggajjhānapadhānena, vīro kilesārividdhaṃsanasamatthatāya, tādi nibbikāratāya <bold>pavuccate tathattā</bold>ti tathārūpo ‘‘vīriyavā’’ti pavuccati.</paragraph>
    <paragraph line="264"><bold>Te kāmakāmino</bold>ti ete rūpādivatthukāme icchantā. <bold>Rāgarāgino</bold>ti rāgena rañjitā. <bold>Saññāsaññino</bold>ti rāgasaññāya saññino. <bold>Na</bold><pageBreak edition="M" number="0.0041" /><bold>kāme kāmetī</bold>ti rūpādivatthukāme na pattheti. <bold>Akāmo</bold>ti kāmehi virahito. <bold>Nikkāmo</bold>ti nikkantakāmo.</paragraph>
    <paragraph line="265"><bold>Sabbaññutaññāṇa</bold>nti <pageBreak edition="P" number="0.0045" /> tiyaddhagataṃ sabbaneyyapathaṃ jānātīti sabbaññū, tassa bhāvo sabbaññutā, sabbaññutā eva ñāṇaṃ sabbaññutaññāṇaṃ, sabbaññutaññāṇasaṅkhātaṃ <bold>nettañca</bold> vāsanāya saha kilese parājetvā jitattā <bold>jinabhāvo ca apubbaṃ acarimaṃ</bold> apure apacchā <bold>ekasmiṃ khaṇe</bold> ekasmiṃ kāle <bold>uppanno</bold> pubbantato uddhaṃ pannoti uppanno.</paragraph>
    <paragraph line="266" number="66"><bold>Tejī tejasā</bold>ti tejena samannāgato tejasā abhibhuyya. <bold>Yamahaṃ vijaññaṃ jātijarāya idha vippahāna</bold>nti yaṃ ahaṃ jātijarāya pahānabhūtaṃ dhammaṃ idheva jāneyyaṃ.</paragraph>
    <paragraph line="267"><bold>Jagatī</bold>ti pathavī. <bold>Sabbaṃ ākāsagata</bold>nti sakalaṃ ākāse pavattaṃ patthaṭaṃ. <bold>Tamagata</bold>nti tamameva tamagataṃ andhakāraṃ yathā gūthagataṃ muttagatanti. <bold>Abhivihaccā</bold>ti nāsetvā. <bold>Andhakāraṃ vidhamitvā</bold>ti cakkhuviññāṇuppattinivārakaṃ andhakāraṃ palāpetvā. <bold>Ālokaṃ dassayitvā</bold>ti sūriyālokaṃ dassayitvā. <bold>Ākāse</bold>ti ajaṭākāse. <bold>Antalikkhe</bold>ti antaradhātusamatthatucchokāse. <bold>Gaganapathe</bold>ti devatānaṃ gamanamagge gacchati. <bold>Sabbaṃ abhisaṅkhārasamudaya</bold>nti sakalaṃ kammaṃ samudayaṃ uppādaṃ, taṇhanti attho. <bold>Kilesatamaṃ avijjandhakāraṃ vidhamitvā</bold>ti kilesatamasaṅkhātaṃ aññāṇaṃ avijjandhakāraṃ nīharitvā nāsetvā. <bold>Ñāṇālokaṃ</bold> paññālokaṃ dassayitvā. <bold>Vatthukāme parijānitvā</bold>ti <pageBreak edition="V" number="0.0040" /> rūpādivatthukāme ñātatīraṇapariññāya jānitvā. <bold>Kilesakāme pahāyā</bold>ti upatāpanasaṅkhāte kilesakāme pahānapariññāya pajahitvā.</paragraph>
    <paragraph line="268" number="67"> Athassa bhagavā taṃ dhammaṃ ācikkhanto uparūparigāthāyo abhāsi. Tattha <bold>nekkhammaṃ daṭṭhu khemato</bold>ti nibbānañca nibbānagāminiñca paṭipadaṃ ‘‘khema’’nti disvā. <bold>Uggahita</bold>nti taṇhāvasena diṭṭhivasena gahitaṃ. <bold>Nirattaṃ vā</bold>ti nirassitabbaṃ vā, muñcitabbanti vuttaṃ hoti. <bold>Mā te vijjitthā</bold>ti mā te ahosi. <bold>Kiñcana</bold>nti rāgādikiñcanaṃ, tampi te mā vijjittha.</paragraph>
    <paragraph line="269"><bold>Muñcitabba</bold>nti muñcitvā na puna gahetabbaṃ. <bold>Vijahitabba</bold>nti cajitabbaṃ. <bold>Vinodetabba</bold>nti khipitabbaṃ. <bold>Byantīkātabba</bold>nti vigatantaṃ kātabbaṃ <pageBreak edition="P" number="0.0046" />. <bold>Anabhāvaṃ gametabba</bold>nti anu anu abhāvaṃ gametabbaṃ.</paragraph>
    <paragraph line="270" number="68-9"><bold>Pubbe</bold>ti <pageBreak edition="M" number="0.0042" /> atīte saṅkhāre ārabbha uppannakilesā. <bold>Brāhmaṇā</bold>ti bhagavā jatukaṇṇiṃ ālapati. Sesaṃ sabbattha pākaṭameva.</paragraph>
    <paragraph line="271">Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.</paragraph>
    <centered line="272">Saddhammappajjotikāya cūḷaniddesa-aṭṭhakathāya</centered>
    <centered line="273">Jatukaṇṇimāṇavasuttaniddesavaṇṇanā niṭṭhitā.</centered>
    <subhead line="274">12. Bhadrāvudhamāṇavasuttaniddesavaṇṇanā</subhead>
    <paragraph line="275" number="70"> Dvādasame <pageBreak edition="P" number="0.0047" /> bhadrāvudhasutte – <bold>okañjaha</bold>nti ālayaṃ jahaṃ. <bold>Taṇhacchida</bold>nti taṇhākāyacchidaṃ. <bold>Aneja</bold>nti lokadhammesu nikkampaṃ. <bold>Nandiñjaha</bold>nti anāgatarūpādipatthanājahaṃ. Ekā eva hi sā taṇhā, thutivasena idha nānappakārato vuttā. <bold>Kappañjaha</bold>nti duvidhaṃ kappajahaṃ. <bold>Abhiyāce</bold>ti ativiya yācāmi. <bold>Sutvāna nāgassa apanamissanti ito</bold>ti nāgassa tava bhagavato vacanaṃ sutvā ito pāsāṇakacetiyato bahujanā pakkamissantīti adhippāyo.</paragraph>
    <paragraph line="276"><bold>Ye</bold><pageBreak edition="V" number="0.0041" /><bold>upayupādānā</bold>ti taṇhādiṭṭhīhi upagantvā gahitā. <bold>Cetaso adhiṭṭhānā</bold>ti citte patiṭṭhitā. <bold>Abhinivesānusayā</bold>ti patiṭṭhahitvā āgantvā sayitā.</paragraph>
    <paragraph line="277" number="71"><bold>Janapadehi saṅgatā</bold>ti aṅgādīhi janapadehi idha samāgatā. <bold>Viyākarohī</bold>ti dhammaṃ desehi.</paragraph>
    <paragraph line="278"><bold>Saṅgatā</bold>ti ete khattiyādayo ekībhūtā. <bold>Samāgatā</bold>ti vuttappakārehi janapadehi āgatā. <bold>Samohitā</bold>ti rāsībhūtā. <bold>Sannipatitā</bold>ti adhiyogā.</paragraph>
    <paragraph line="279" number="72"> Athassa āsayānulomena dhammaṃ desento bhagavā uparūparigāthāyo abhāsi. Tattha <bold>ādānataṇha</bold>nti rūpādīnaṃ ādāyikaṃ gahaṇataṇhaṃ, taṇhupādānanti vuttaṃ hoti. <bold>Yaṃ yañhi lokasmimupādiyantī</bold>ti etesu uddhādibhedesu yaṃ yaṃ gaṇhanti. <bold>Teneva māro anveti</bold><bold>jantu</bold>nti <pageBreak edition="M" number="0.0043" /> teneva upādānapaccayanibbattakammābhisaṅkhāranibbattavasena paṭisandhikkhandhamāro taṃ sattaṃ anugacchati.</paragraph>
    <paragraph line="280" number="73"><bold>Tasmā pajāna</bold>nti tasmā etamādīnavaṃ aniccādivasena vā saṅkhāre pajānanto. <bold>Ādānasatte iti pekkhamāno, pajaṃ imaṃ maccudheyye visatta</bold>nti ādātabbaṭṭhena ādānesu rūpādīsu satte sabbaloke imaṃ pajaṃ maccudheyye laggaṃ pekkhamāno <pageBreak edition="P" number="0.0048" />, ādānasatte vā ādānābhiniviṭṭhe puggale ādānasaṅgahetuñca imaṃ pajaṃ maccudheyye laggaṃ tato vītikkamituṃ asamatthaṃ iti pekkhamāno kiñcanaṃ sabbaloke na upādiyethāti. Sesaṃ sabbattha pākaṭameva.</paragraph>
    <paragraph line="281">Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.</paragraph>
    <centered line="282">Saddhammappajjotikāya cūḷaniddesa-aṭṭhakathāya</centered>
    <centered line="283">Bhadrāvudhasuttaniddesavaṇṇanā niṭṭhitā.</centered>
    <subhead line="284">13. Udayamāṇavasuttaniddesavaṇṇanā</subhead>
    <paragraph line="285" number="74"> Terasame <pageBreak edition="V" number="0.0042" /><pageBreak edition="P" number="0.0049" /> udayasutte – <bold>aññāvimokkha</bold>nti paññānubhāvanijjhānaṃ taṃ vimokkhaṃ pucchati.</paragraph>
    <paragraph line="286"><bold>Paṭhamenapi jhānena jhāyī</bold>ti vitakkavicārapītisukhacittekaggatāsampayuttena pañcaṅgikena paṭhamajjhānena jhāyatīti jhāyī. <bold>Dutiyenā</bold>ti pītisukhacittekaggatāsampayuttena. <bold>Tatiyenā</bold>ti sukhacittekaggatāsampayuttena. <bold>Catutthenā</bold>ti upekkhācittekaggatāsampayuttena. <bold>Savitakkasavicārenapi jhānena jhāyī</bold>ti catukkanayapañcakanayesu paṭhamajjhānena savitakkasavicārenapi jhānena jhāyatīti jhāyī. <bold>Avitakkavicāramattenā</bold>ti pañcakanaye dutiyena jhānena. <bold>Avitakkaavicārenā</bold>ti dutiyatatiyādiavasesajhānena. <bold>Sappītikenā</bold>ti pītisampayuttena dukatikajhānena. <bold>Nippītikenā</bold>ti pītivirahitena tadavasesajhānena. <bold>Sātasahagatenā</bold>ti sukhasahagatena tikacatukkajhānena. <bold>Upekkhāsahagatenā</bold>ti catukkapañcakena. <bold>Suññatenapī</bold>ti suññatavimokkhasampayuttena. <bold>Animittenapī</bold>ti aniccanimittaṃ dhuvanimittaṃ animittañca ugghāṭetvā paṭiladdhena <pageBreak edition="M" number="0.0044" /> animittenapi jhānena jhāyatīti jhāyī. <bold>Appaṇihitenapī</bold>ti maggāgamanavasena paṇidhiṃ sodhetvā pariyādiyitvā phalasamāpattivasena appaṇihitenapi. <bold>Lokiyenapī</bold>ti lokiyena paṭhamadutiyatatiyacatutthena.</paragraph>
    <paragraph line="287"><bold>Lokuttarenapī</bold>ti teneva lokuttarasampayuttena. <bold>Jhānarato</bold>ti jhānesu abhirato. <bold>Ekattamanuyutto</bold>ti ekattaṃ ekībhāvaṃ anuyutto payutto. <bold>Sadatthagaruko</bold>ti sakatthagaruko, <bold>ka</bold>-kārassāyaṃ <bold>da</bold>-kāro kato. Sadatthoti ca arahattaṃ veditabbaṃ. Tañhi attūpanibaddhaṭṭhena attānaṃ avijahanaṭṭhena attano paramatthaṭṭhena ca attano atthattā sakatthoti vuccati. Phalasamāpattisamāpajjanavasena sakatthagaruko, ‘‘nibbānagaruko’’ti eke. <bold>Arajo</bold>ti nikkileso. <bold>Virajo</bold>ti vigatakileso. <bold>Nirajo</bold>ti apanītakileso <pageBreak edition="P" number="0.0050" />, ‘‘vitarajo’’tipi pāṭho, soyevattho. <bold>Rajāpagato</bold>ti kilesehi dūrībhūto. <bold>Rajavippahīno</bold>ti kilesappahīno. <bold>Rajavippayutto</bold>ti kilesehi mutto.</paragraph>
    <paragraph line="288"><bold>Pāsāṇake cetiye</bold>ti pāsāṇapiṭṭhe pārāyanasuttantadesitaṭṭhāne. <bold>Sabbossukkapaṭippassaddhattā</bold>ti sabbesaṃ kilesaussukkānaṃ paṭippassaddhattā, nāsitattā <bold>āsīno</bold>.</paragraph>
    <paragraph line="289"><bold>Kiccākicca</bold>nti <pageBreak edition="V" number="0.0043" /> ‘‘idaṃ kattabbaṃ, idaṃ na kattabba’’nti evaṃ manasā cintetabbaṃ. <bold>Karaṇīyākaraṇīya</bold>nti kāyadvārena avassaṃ idaṃ karaṇīyaṃ, idaṃ na karaṇīyanti evaṃ karaṇīyākaraṇīyaṃ. <bold>Pahīna</bold>nti vissaṭṭhaṃ. <bold>Vasippatto</bold>ti paguṇabhāvappatto.</paragraph>
    <paragraph line="290" number="75"> Atha bhagavā yasmā udayo catutthajjhānalābhī, tasmāssa paṭiladdhajhānavasena nānappakārato aññāvimokkhaṃ dassento uparūparigāthamāha. Tattha <bold>pahānaṃ kāmacchandāna</bold>nti yadidaṃ paṭhamaṃ jhānaṃ nibbattentassa kāmacchandapahānaṃ, tampi aññāvimokkhanti pabrūmi. Evaṃ sabbapadāni yojetabbāni.</paragraph>
    <paragraph line="291"><bold>Yā cittassa akalyatā</bold>ti cittassa gilānabhāvo. Gilāno hi akallakoti vuccati. Vinayepi vuttaṃ – ‘‘nāhaṃ, bhante, akallako’’ti (pārā. 151). <bold>Akammaññatā</bold>ti <pageBreak edition="M" number="0.0045" /> cittagelaññasaṅkhātova akammaññatākāro. <bold>Olīyanā</bold>ti olīyanākāro. Iriyāpathikacittañhi iriyāpathaṃ sandhāretuṃ asakkontaṃ rukkhe vagguli viya khīle laggitaphāṇitavārako viya ca olīyati, tassa taṃ ākāraṃ sandhāya ‘‘olīyanā’’ti vuttaṃ. Dutiyapadaṃ upasaggavasena vaḍḍhitaṃ. <bold>Līnā</bold>ti avipphārikatāya paṭikuṭitaṃ. Itare dve ākārabhāvaniddesā. <bold>Thina</bold>nti sappipiṇḍo viya avipphārikatāya ghanabhāvena ṭhitaṃ. <bold>Thiyanā</bold>ti ākāraniddeso. Thiyitabhāvo <bold>thiyitattaṃ,</bold> avipphāravaseneva thaddhatāti attho (dha. sa. aṭṭha. 1162).</paragraph>
    <paragraph line="292" number="76"><bold>Upekkhāsatisaṃsuddha</bold>nti catutthajjhānaupekkhāsatīhi saṃsuddhaṃ. <bold>Dhammatakkapurejava</bold>nti iminā tasmiṃ catutthajjhānavimokkhe ṭhatvā jhānaṅgāni vipassitvā adhigataṃ <pageBreak edition="P" number="0.0051" /> arahattavimokkhaṃ vadati. Arahattavimokkhassa hi maggasampayuttasammāsaṅkappādibhedo dhammatakko purejavo hoti. Tenāha ‘‘dhammatakkapurejava’’nti. <bold>Avijjāya pabhedana</bold>nti etameva ca aññāvimokkhaṃ avijjāpabhedanasaṅkhātaṃ nibbānaṃ nissāya jātattā kāraṇopacārena ‘‘avijjāya pabhedana’’nti brūmīti.</paragraph>
    <paragraph line="293"><bold>Yā catutthe jhāne upekkhā</bold>ti ettha upapattito ikkhatīti upekkhā, samaṃ passati apakkhapatitā hutvā passatīti attho. <bold>Upekkhanā</bold>ti ākāraniddeso. <bold>Ajjhupekkhanā</bold>ti upasaggavasena padaṃ vaḍḍhitaṃ. <bold>Cittasamatā</bold>ti cittassekaggabhāvo. <bold>Cittappassaddhatā</bold>ti cittassa ūnātirittavajjitabhāvo. <bold>Majjhattatā</bold>ti cittassa majjhe ṭhitabhāvo.</paragraph>
    <paragraph line="294" number="77"> Evaṃ <pageBreak edition="V" number="0.0044" /> avijjāpabhedavacanena vuttaṃ nibbānaṃ sutvā ‘‘taṃ kissa vippahānena vuccatī’’ti pucchanto <bold>‘‘kiṃsu saṃyojano’’</bold>ti gāthamāha. Tattha <bold>kiṃsu saṃyojano</bold>ti kiṃsaṃyojano. <bold>Vicāraṇa</bold>nti vicāraṇakāraṇaṃ. <bold>Kissassa vippahānenā</bold>ti kiṃnāmakassa assa dhammassa vippahānena.</paragraph>
    <paragraph line="295" number="78"> Athassa bhagavā tamatthaṃ byākaronto <bold>‘‘nandisaṃyojano’’</bold>ti gāthamāha. Tattha <bold>vitakkassā</bold>ti kāmavitakkādiko vitakko assa.</paragraph>
    <paragraph line="296" number="79"> Idāni <pageBreak edition="M" number="0.0046" /> tassa nibbānassa maggaṃ pucchanto <bold>‘‘kathaṃ satassā’’</bold>ti gāthamāha. Tattha <bold>viññāṇa</bold>nti abhisaṅkhāraviññāṇaṃ.</paragraph>
    <hangnum line="297" number="80"></hangnum>
    <paragraph line="298"> Athassa maggaṃ kathento bhagavā <bold>‘‘ajjhattañcā’’</bold>ti gāthamāha. Tattha <bold>evaṃ satassā</bold>ti evaṃ satassa sampajānassa. Sesaṃ sabbattha pākaṭameva.</paragraph>
    <paragraph line="299">Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadisova dhammābhisamayo ahosīti.</paragraph>
    <centered line="300">Saddhammappajjotikāya cūḷaniddesa-aṭṭhakathāya</centered>
    <centered line="301">Udayamāṇavasuttaniddesavaṇṇanā niṭṭhitā.</centered>
    <subhead line="302">14. Posālamāṇavasuttaniddesavaṇṇanā</subhead>
    <paragraph line="303" number="81"> Cuddasame <pageBreak edition="P" number="0.0052" /> posālasutte – <bold>yo atītaṃ ādisatī</bold>ti yo bhagavā attano ca paresañca ‘‘ekampi jāti’’ntiādibhedaṃ atītaṃ ādisati.</paragraph>
    <paragraph line="304"><bold>Ekampi jāti</bold>nti ekampi paṭisandhimūlakaṃ cutipariyosānaṃ ekabhavapariyāpannaṃ khandhasantānaṃ. Esa nayo <bold>dvepi jātiyo</bold>tiādīsu. <bold>Anekepi saṃvaṭṭakappe</bold>tiādīsu pana parihāyamāno kappo saṃvaṭṭakappo, tadā sabbesaṃ brahmaloke sannipatanato. Vaḍḍhamāno kappo vivaṭṭakappo, tadā brahmalokato sattānaṃ vivaṭṭanato. Tattha saṃvaṭṭena saṃvaṭṭaṭṭhāyī gahito hoti taṃmūlakattā, vivaṭṭena ca vivaṭṭaṭṭhāyī. Evañhi sati yāni tāni ‘‘cattārimāni, bhikkhave, kappassa <pageBreak edition="V" number="0.0045" /> asaṅkhyeyyāni. Katamāni cattāri? Saṃvaṭṭo saṃvaṭṭaṭṭhāyī vivaṭṭo vivaṭṭaṭṭhāyī’’ti vuttāni (a. ni. 4.156), tāni pariggahitāni honti. <bold>Saṃvaṭṭakappe vivaṭṭakappe</bold>ti ca kappassa addhaṃ gahetvā vuttaṃ. <bold>Saṃvaṭṭavivaṭṭakappe</bold>ti sakalaṃ kappaṃ gahetvā vuttaṃ. Kathaṃ anussaratīti ce? <bold>Amutrāsi</bold>ntiādinā nayena. Tattha <bold>amutrāsi</bold>nti amumhi saṃvaṭṭakappe ahaṃ amumhi bhave vā yoniyā vā gatiyā vā viññāṇaṭṭhitiyā vā sattāvāse vā sattanikāye vā āsiṃ. <bold>Evaṃnāmo</bold>ti tisso vā phusso vā. <bold>Evaṃgotto</bold>ti kaccāno vā kassapo vā <pageBreak edition="M" number="0.0047" />. Idamassa atītabhave attano nāmagottānussaraṇavasena vuttaṃ. Sace pana tasmiṃ kāle attano vaṇṇasampattiṃ vā lūkhapaṇītajīvitabhāvaṃ vā sukhadukkhabahulataṃ vā appāyukadīghāyukabhāvaṃ vā anussaritukāmo, tampi anussaratiyeva. Tenāha – <bold>‘‘evaṃvaṇṇo evamāyupariyanto’’</bold>ti. Tattha <bold>evaṃvaṇṇo</bold>ti odāto vā sāmo vā. <bold>Evamāhāro</bold>ti sālimaṃsodanāhāro vā pavattaphalabhojano vā. <bold>Evaṃ sukhadukkhapaṭisaṃvedī</bold>ti <pageBreak edition="P" number="0.0053" /> anekappakārena kāyikacetasikānaṃ sāmisanirāmisādippabhedānaṃ vā sukhadukkhānaṃ paṭisaṃvedī. <bold>Evamāyupariyanto</bold>ti evaṃ vassasataparamāyupariyanto vā caturāsīti kappasahassaparamāyupariyanto vā.</paragraph>
    <paragraph line="305"><bold>So tato cuto amutra udapādi</bold>nti so ahaṃ tato bhavato yonito gatito viññāṇaṭṭhitito sattāvāsato sattanikāyato vā cuto puna amukasmiṃ nāma bhave yoniyā gatiyā viññāṇaṭṭhitiyā sattāvāse sattanikāye vā udapādiṃ. <bold>Tatrāpāsi</bold>nti atha tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṃ. <bold>Evaṃnāmo</bold>tiādivuttanayameva.</paragraph>
    <paragraph line="306">Api ca – yasmā <bold>amutrāsi</bold>nti idaṃ anupubbena ārohantassa yāvadicchakaṃ anussaraṇaṃ. <bold>So tato cuto</bold>ti paṭinivattantassa paccavekkhaṇaṃ. Tasmā <bold>idhūpapanno</bold>ti imissā idhūpapattiyā anantaramevassa upapattiṭṭhānaṃ sandhāya amutra udapādinti idaṃ vuttanti veditabbaṃ. <bold>Tatrāpāsi</bold>nti evamādi panassa tatrā imissā upapattiyā antare upapattiṭṭhāne nāmagottādīnaṃ anussaraṇadassanatthaṃ vuttaṃ. <bold>So tato cuto idhūpapanno</bold>ti svāhaṃ tato anantarūpapattiṭṭhānato cuto idha asukasmiṃ nāma khattiyakule vā brāhmaṇakule vā nibbatto.</paragraph>
    <paragraph line="307"><bold>Iti</bold>ti evaṃ. <bold>Sākāraṃ sauddesa</bold>nti nāmagottavasena sauddesaṃ, vaṇṇādivasena sākāraṃ. Nāmagottena hi satto ‘‘tisso kassapo’’ti uddisiyati, vaṇṇādīhi ‘‘odāto sāmo’’ti nānattato paññāyati. Tasmā nāmagottaṃ uddeso, itare ākārāti. <bold>Pubbenivāsa</bold>nti <pageBreak edition="M" number="0.0048" /> pubbe atītajātīsu <pageBreak edition="V" number="0.0046" /> nivuṭṭhakkhandhā pubbenivāso. Nivuṭṭhāti ajjhāvuṭṭhā anubhūtā attano santāne uppajjitvā niruddhā, nivuṭṭhadhammā vā. Nivuṭṭhāti gocaranivāsena nivuṭṭhā, attano viññāṇena viññātā paricchinnā, paraviññāṇena viññātāpi vā chinnavaṭumakānussaraṇādīsu. Te buddhānaṃyeva labbhanti. Taṃ pubbenivāsaṃ ādisati katheti. <bold>Paresaṃ atīta</bold>nti aññesaṃ parapuggalānaṃ pubbenivāsaṃ ekampi jātintiādinā nayena ādisati.</paragraph>
    <paragraph line="308"><bold>Mahāpadāniyasuttanta</bold>nti <pageBreak edition="P" number="0.0054" /> mahāpurisānaṃ apadānaniyuttaṃ mahāpadānasuttaṃ (dī. ni. 2.1 ādayo). <bold>Mahāsudassaniyasuttanta</bold>nti mahāsudassanassa sampattiyuttaṃ mahāsudassanasuttaṃ (dī. ni. 2.241 ādayo). <bold>Mahāgovindiyasuttanta</bold>nti mahāgovindabrāhmaṇassa apadānaniyuttaṃ mahāgovindasuttaṃ (dī. ni. 2.293 ādayo). <bold>Māghadeviyasuttanta</bold>nti maghadevarañño apadānaniyuttaṃ maghadevasuttaṃ (ma. ni. 2.308 ādayo). <bold>Satānusāriññāṇaṃ hotī</bold>ti pubbenivāsānussatisampayuttañāṇaṃ hoti.</paragraph>
    <paragraph line="309"><bold>Yāvatakaṃ ākaṅkhatī</bold>ti yattakaṃ ñātuṃ icchati, tattakaṃ jānissāmīti ñāṇaṃ peseti. Athassa dubbalapattapuṭe pakkhandanārādho viya appaṭihataṃ anivāritaṃ ñāṇaṃ gacchati. Tena yāvatakaṃ ākaṅkhati, tāvatakaṃ anussarati. <bold>Bodhija</bold>nti bodhiyā mūle jātaṃ. <bold>Ñāṇaṃ uppajjatī</bold>ti catumaggañāṇaṃ uppajjati. <bold>Ayamantimā jātī</bold>ti tena ñāṇena jātimūlassa pahīnattā puna ‘‘ayamantimā jāti, natthidāni punabbhavo’’ti (dī. ni. 2.31) aparampi ñāṇaṃ uppajjati. <bold>Indriyaparopariyattañāṇa</bold>nti ettha upari ‘‘sattāna’’nti padaṃ idheva āharitvā sattānaṃ indriyaparopariyattañāṇanti yojetabbaṃ. Parāni ca aparāni ca ‘‘parāparānī’’ti vattabbe sandhivasena <bold>ro</bold>-kāraṃ katvā ‘‘paroparānī’’ti vuccati. Paroparānaṃ bhāvo paropariyaṃ, paropariyameva paropariyattaṃ, veneyyasattānaṃ saddhādīnaṃ pañcannaṃ indriyānaṃ paropariyattaṃ indriyaparopariyattaṃ, indriyaparopariyattassa ñāṇaṃ indriyaparopariyattañāṇaṃ, indriyānaṃ uttamānuttamabhāvañāṇanti attho. ‘‘Indriyavarovariyattañāṇa’’ntipi pāṭho, varāni ca avarāni ca varovariyāni, varovariyānaṃ bhāvo varovariyattanti yojetabbaṃ. <bold>Avariyānī</bold>ti ca uttamānīti attho. Atha vā – parāni ca oparāni <pageBreak edition="M" number="0.0049" /> ca paroparāni, tesaṃ bhāvo paropariyattanti yojetabbaṃ. <bold>Oparānī</bold>ti ca orānīti vuttaṃ hoti, lāmakānīti attho ‘‘paroparāyassa samecca dhammā’’tiādīsu (a. ni. 4.5; su. ni. 479) viya. ‘‘Indriyaparopariyatte ñāṇa’’nti bhummavacanenapi pāṭho (paṭi. ma. aṭṭha. 1.1.68).</paragraph>
    <paragraph line="310"><bold>Tathāgatassā</bold>ti <pageBreak edition="V" number="0.0047" /><pageBreak edition="P" number="0.0055" /> yathā vipassiādayo pubbakā isayo āgatā, tathā āgatassa. Yathā ca te gatā, tathā gatassa. <bold>Tathāgatabala</bold>nti aññehi asādhāraṇaṃ tathāgatasseva balaṃ. Yathā vā pubbabuddhānaṃ balaṃ puññussayasampattiyā āgataṃ, tathā āgatabalantipi attho. Tattha duvidhaṃ tathāgatassa balaṃ kāyabalañca ñāṇabalañca. Tesu kāyabalaṃ hatthikulānusārena veditabbaṃ. Vuttañhetaṃ porāṇehi –</paragraph>
    <gatha1 line="311">‘‘Kāḷāvakañca gaṅgeyyaṃ, paṇḍaraṃ tambapiṅgalaṃ;</gatha1>
    <gathalast line="312">Gandhamaṅgalahemañca, uposathachaddantime dasā’’ti. (ma. ni. aṭṭha. 1.148; saṃ. ni. aṭṭha. 2.2.22; a. ni. aṭṭha. 3.10.21; vibha. aṭṭha. 760; udā. aṭṭha. 75; paṭi. ma. aṭṭha. 2.2.44);</gathalast>
    <paragraph line="313">Yadetaṃ pakatihatthiggaṇanāya hatthīnaṃ koṭisahassassa, purisagaṇanāya dasannaṃ purisakoṭisahassānaṃ balaṃ hoti, idaṃ tāva tathāgatassa kāyabalaṃ. Ñāṇabalaṃ pana mahāsīhanāde (ma. ni. 1.146 ādayo) āgataṃ dasabalañāṇaṃ catuvesārajjañāṇaṃ aṭṭhasu parisāsu akampanañāṇaṃ catuyoniparicchedakañāṇaṃ pañcagatiparicchedakañāṇaṃ saṃyuttake (saṃ. ni. 2.33-34) āgatāni tesattati ñāṇāni sattasattati ñāṇānīti evaṃ aññānipi anekāni ñāṇasahassāni, etaṃ ñāṇabalaṃ nāma. Idhāpi ñāṇabalameva adhippetaṃ, ñāṇañhi akampiyaṭṭhena upathambhakaṭṭhena ca balanti (paṭi. ma. aṭṭha. 2.2.44) vuttaṃ.</paragraph>
    <paragraph line="314"><bold>Sattānaṃ āsayānusaye ñāṇa</bold>nti ettha rūpādīsu khandhesu chandarāgena sattā visattāti sattā. Vuttañhetaṃ bhagavatā –</paragraph>
    <indent line="315">‘‘Rūpe kho, rādha, yo chando yo rāgo yā nandī yā taṇhā, tatra satto tatra visatto, tasmā ‘satto’ti vuccati <pageBreak edition="M" number="0.0050" />. Vedanāya… saññāya… saṅkhāresu… viññāṇe yo chando yo rāgo yā nandī yā taṇhā, tatra satto tatra visatto, tasmā ‘satto’ti vuccatī’’ti (saṃ. ni. 3.161; mahāni. 7).</indent>
    <paragraph line="316">Akkharacintakā pana atthaṃ avicāretvā ‘‘nāmamattameta’’nti icchanti. Yepi atthaṃ vicārenti, te satvayogena sattāti icchanti. Tesaṃ sattānaṃ āsayanti nissayanti etthāti āsayo <pageBreak edition="V" number="0.0048" />, micchādiṭṭhiyā sammādiṭṭhiyā vā kāmādīhi nekkhammādīhi vā paribhāvitassa cittasantānassetaṃ adhivacanaṃ. Sattasantāne anusenti anupavattantīti anusayā, thāmagatānaṃ kāmarāgādīnaṃ etaṃ adhivacanaṃ. Āsayo ca anusayo <pageBreak edition="P" number="0.0056" /> ca āsayānusayo. Jātiggahaṇena ca dvandasamāsavasena ca ekavacanaṃ veditabbaṃ. Yasmā caritādhimuttiyo āsayānusayasaṅgahitā, tasmā uddese caritādhimuttīsu ñāṇāni āsayānusayañāṇeneva saṅgahetvā ‘‘āsayānusaye ñāṇa’’nti vuttaṃ.</paragraph>
    <paragraph line="317"><bold>Yamakapāṭihīre ñāṇa</bold>nti ettha aggikkhandhaudakadhārādīnaṃ apubbaṃ acarimaṃ sakiṃyeva pavattito yamakaṃ, assaddhiyādīnaṃ paṭipakkhadhammānaṃ haraṇato pāṭihīraṃ, yamakañca taṃ pāṭihīrañcāti yamakapāṭihīraṃ.</paragraph>
    <paragraph line="318"><bold>Mahākaruṇāsamāpattiyā ñāṇa</bold>nti ettha paradukkhe sati sādhūnaṃ hadayakampanaṃ karotīti karuṇā, kināti vā paradukkhaṃ hiṃsati vināsetīti karuṇā, kirīyati vā dukkhitesu pharaṇavasena pasārīyatīti karuṇā, pharaṇakammavasena kammaguṇavasena ca mahatī karuṇā mahākaruṇā, samāpajjanti etaṃ mahākāruṇikāti samāpatti, mahākaruṇā ca sā samāpatti cāti mahākaruṇāsamāpatti, tassaṃ mahākaruṇāsamāpattiyaṃ. Taṃ sampayuttaṃ vā ñāṇaṃ.</paragraph>
    <paragraph line="319"><bold>Sabbaññutaññāṇaṃ anāvaraṇañāṇa</bold>nti ettha pañcaneyyapathappabhedaṃ sabbaṃ aññāsīti sabbaññū, sabbaññussa bhāvo sabbaññutā, sabbaññutā eva ñāṇaṃ sabbaññutāñāṇanti vattabbe sabbaññutaññāṇanti vuttaṃ. Saṅkhatāsaṅkhatādibhedā sabbadhammā hi saṅkhāro vikāro lakkhaṇaṃ nibbānaṃ paññattīti pañceva neyyapathā honti. Āvajjanapaṭibaddhattā eva hi natthi tassa āvaraṇanti tadeva <bold>anāvaraṇañāṇa</bold>nti vuccati (paṭi. ma. aṭṭha. 1.1.68).</paragraph>
    <paragraph line="320"><bold>Sabbattha</bold><pageBreak edition="M" number="0.0051" /><bold>asaṅgamappaṭihatamanāvaraṇañāṇa</bold>nti ettha atītānāgatapaccuppannesu asaṅgaṃ saṅgavirahitaṃ appaṭihataṃ paṭipakkhavirahitaṃ hutvā pavattaṃ āvaraṇavirahitaṃ ñāṇaṃ.</paragraph>
    <paragraph line="321"><bold>Anāgatampi ādisatī</bold>ti –</paragraph>
    <gatha1 line="322">‘‘Imasmiṃ bhaddake kappe, tayo āsiṃsu nāyakā;</gatha1>
    <gathalast line="323">Ahametarahi sambuddho, metteyyo cāpi hessatī’’ti. ca –</gathalast>
    <indent line="324">‘‘Asītivassasahassāyukesu <pageBreak edition="V" number="0.0049" /><pageBreak edition="P" number="0.0057" />, bhikkhave, manussesu metteyyo nāma bhagavā loke uppajjissati arahaṃ sammāsambuddho vijjācaraṇasampanno’’ti ca (dī. ni. 3.107) –</indent>
    <indent line="325">‘‘Atha kho, bhikkhave, saṅkho nāma rājā yo so yūpo raññā mahāpanādena kārāpito, taṃ yūpaṃ ussāpetvā ajjhāvasitvā taṃ datvā vissajjitvā samaṇabrāhmaṇakapaṇaddhikavaṇibbakayācakānaṃ dānaṃ datvā metteyyassa bhagavato arahato sammāsambuddhassa santike kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajissatī’’ti ca (dī. ni. 3.108) –</indent>
    <indent line="326">‘‘Anāgate aṭṭhissaro nāma paccekasambuddho bhavissatī’’ti (mi. pa. 4.1.3) ca, ‘‘sumanissaro nāma paccekasambuddho bhavissatī’’ti ca –</indent>
    <unindented line="327">Ādinā nayena devadattādīnaṃ anāgataṃ ācikkhati. <bold>Paccuppannampi ādisatī</bold>ti idaṃ pākaṭameva.</unindented>
    <paragraph line="328" number="82"><bold>Vibhūtarūpasaññissā</bold>ti samatikkantarūpasaññissa. <bold>Sabbakāyappahāyino</bold>ti tadaṅgavikkhambhanavasena sabbarūpakāyapahāyino, pahīnarūpabhavapaṭisandhikassāti adhippāyo. <bold>Natthi kiñcīti passato</bold>ti viññāṇābhāvadassanena ‘‘natthi kiñcī’’ti passato, ākiñcaññāyatanalābhinoti vuttaṃ hoti. <bold>Ñāṇaṃ sakkānupucchāmī</bold>ti sakkāti bhagavantaṃ ālapanto āha. Tassa puggalassa ñāṇaṃ pucchāmi, kīdisaṃ icchitabbanti. <bold>Kathaṃ neyyā</bold>ti kathañca so netabbo, kathamassa uttariñāṇaṃ uppādetabbanti.</paragraph>
    <paragraph line="329"><bold>Katamā</bold><pageBreak edition="M" number="0.0052" /><bold>rūpasaññā</bold>ti ettha <bold>rūpasaññā</bold>ti saññāsīsena vuttarūpāvacarajhānañceva tadārammaṇañca. Rūpāvacarajhānampi hi rūpanti vuccati ‘‘rūpī rūpāni passatī’’tiādīsu (dha. sa. 248; paṭi. ma. 1.209). Tassa ārammaṇampi ‘‘bahiddhā rūpāni passati suvaṇṇadubbaṇṇānī’’tiādīsu (dha. sa. 223). Tasmā idha rūpe saññā rūpasaññāti evaṃ saññāsīsena rūpāvacarajhānassetaṃ adhivacanaṃ. Rūpaṃ saññā assāti rūpasaññā, rūpamassa nāmanti vuttaṃ hoti. Evaṃ pathavīkasiṇādibhedassa tadārammaṇassa cetaṃ adhivacananti veditabbaṃ. Idha pana kusalavipākakiriyavasena pañcadasajhānasaṅkhātā rūpasaññā eva adhippetā <pageBreak edition="V" number="0.0050" />. <bold>Rūpāvacarasamāpattiṃ</bold><pageBreak edition="P" number="0.0058" /><bold>samāpannassa vā</bold>ti rūpāvacarakusalajjhānasamāpattiṃ samāpannassa. <bold>Upapannassa vā</bold>ti vipākajjhānavasena tasmiṃ bhave upapannassa. <bold>Diṭṭhadhammasukhavihārissa vā</bold>ti imasmiṃyeva attabhāve kiriyājhānaṃ samāpajjitvā sukhaṃ uppādetvā viharantassa. <bold>Arūpasamāpattiyo</bold>ti ākāsānañcāyatanādīni. <bold>Paṭiladdhassā</bold>ti uppādetvā ṭhitassa. <bold>Rūpasaññā vibhūtā hontī</bold>ti rūpasaññā apagatā honti. <bold>Vigatā</bold>ti vināsitā. ‘‘Abhāvitā’’tipi pāṭho, sundaro.</paragraph>
    <paragraph line="330"><bold>Tadaṅgasamatikkamā</bold>ti tadaṅgappahānavasena atikkamena. <bold>Vikkhambhanappahānena pahīno</bold>ti arūpajjhānapaṭilābhena vikkhambhanena pahīno. <bold>Tassa rūpakāyo</bold>ti tassa arūpasamāpattipaṭilābhino arūpapuggalassa rūpāvacarakāyo.</paragraph>
    <paragraph line="331"><bold>Ākiñcaññāyatana</bold>nti ettha nāssa kiñcananti akiñcanaṃ, antamaso saṅgamattampi assa avasiṭṭhaṃ natthīti vuttaṃ hoti. Akiñcanassa bhāvo ākiñcaññaṃ, ākāsānañcāyatanaviññāṇāpagamassetaṃ adhivacanaṃ, taṃ ākiñcaññaṃ adhiṭṭhānaṭṭhena imissā saññāya āyatananti ākiñcaññāyatanaṃ, ākāse pavattitaviññāṇāpagamārammaṇassa jhānassetaṃ adhivacanaṃ. <bold>Viññāṇañcāyatanasamāpattiṃ sato samāpajjitvā</bold>ti taṃ viññāṇañcāyatanaṃ satokārī hutvā samāpajjitvā. <bold>Tato vuṭṭhahitvā</bold>ti satokārī hutvā tāya samāpattiyā vuṭṭhāya. <bold>Taññeva viññāṇa</bold>nti taṃ ākāse pavattitaṃ mahaggataviññāṇaṃ. <bold>Abhāvetī</bold>ti vināseti. <bold>Vibhāvetī</bold>ti vividhā nāseti. <bold>Antaradhāpetī</bold>ti adassanaṃ gameti.</paragraph>
    <paragraph line="332"><bold>Kathaṃ</bold><pageBreak edition="M" number="0.0053" /><bold>so netabbo</bold>ti so puggalo kenappakārena jānitabbo. <bold>Vinetabbo</bold>ti nānāvidhena jānitabbo. <bold>Anunetabbo</bold>ti punappunaṃ cittena kathaṃ gamayitabbo.</paragraph>
    <hangnum line="333" number="83"></hangnum>
    <paragraph line="334"> Athassa bhagavā tādise puggale attano appaṭihatañāṇataṃ pakāsetvā taṃ ñāṇaṃ byākātuṃ gāthamāha. Tattha <bold>viññāṇaṭṭhitiyo sabbā, abhijānaṃ tathāgato</bold>ti abhisaṅkhāravasena catasso paṭisandhivasena sattāti evaṃ sabbā viññāṇaṭṭhitiyo abhijānanto tathāgato. <bold>Tiṭṭhantamenaṃ jānātī</bold>ti kammābhisaṅkhāravasena tiṭṭhametaṃ puggalaṃ jānāti <pageBreak edition="P" number="0.0059" /> – ‘‘āyatiṃ ayaṃ evaṃgatiko bhavissatī’’ti. <bold>Dhimutta</bold>nti ākiñcaññāyatanādīsu adhimuttaṃ. <bold>Tapparāyaṇa</bold>nti tammayaṃ.</paragraph>
    <paragraph line="335"><bold>Viññāṇaṭṭhitiyo</bold>ti <pageBreak edition="V" number="0.0051" /> paṭisandhiviññāṇassa ṭhānāni saviññāṇakā khandhā eva. Tattha <bold>seyyathāpī</bold>ti nidassanatthe nipāto yathā manussāti attho. Aparimāṇesupi hi cakkavāḷesu aparimāṇānaṃ manussānaṃ vaṇṇasaṇṭhānādivasena dvepi ekasadisā natthi. Yepi hi katthaci yamakabhātaro vaṇṇena vā saṇṭhānena vā sadisā honti. Tepi ālokitavilokitādīhi visadisāva honti. Tasmā <bold>‘‘nānattakāyā’’</bold>ti vuttā. Paṭisandhisaññā pana nesaṃ tihetukāpi duhetukāpi ahetukāpi hoti. Tasmā <bold>‘‘nānattasaññino’’</bold>ti vuttā. <bold>Ekacce ca devā</bold>ti cha kāmāvacaradevā. Tesu hi kesañci kāyo nīlo hoti, kesañci pītakādivaṇṇo. Saññā pana nesaṃ tihetukāpi duhetukāpi hoti, ahetukā na hoti. <bold>Ekacce ca vinipātikā</bold>ti catuapāyavinimuttā punabbasumātā yakkhinī piyaṅkaramātā phussamittā dhammaguttāti evamādayo aññe ca vemānikā petā. Etesañhi odātakāḷamaṅguracchavisāmavaṇṇādivasena ceva kisathūlarassadīghavasena ca kāyo nānā hoti, manussānaṃ viya tihetukaduhetukāhetukavasena saññāpi. Te pana devā viya na mahesakkhā, kapaṇamanussā viya appesakkhā dullabhaghāsacchādanā dukkhapīḷitā viharanti. Ekacce kāḷapakkhe dukkhitā juṇhapakkhe sukhitā honti, tasmā sukhasamussayato vinipatitattā <bold>vinipātikā</bold>ti vuttā. Ye panettha tihetukā, tesaṃ dhammābhisamayopi hoti piyaṅkaramātādīnaṃ viya.</paragraph>
    <paragraph line="336"><bold>Brahmakāyikā</bold>ti <pageBreak edition="M" number="0.0054" /> brahmapārisajjabrahmapurohitamahābrahmāno. <bold>Paṭhamābhinibbattā</bold>ti te sabbepi paṭhamajjhānena nibbattā. Brahmapārisajjā pana parittena, brahmapurohitā majjhimena, kāyova nesaṃ vipphārikataro hoti. Mahābrahmāno paṇītena, kāyo pana nesaṃ ativipphārikataro hoti. Iti te kāyassa nānattā, paṭhamajjhānavasena saññāya ekattā <bold>nānattakāyā ekattasaññino</bold>ti vuttā. Yathā ca te, evaṃ catūsu apāyesu sattā. Nirayesu hi kesañci gāvutaṃ, kesañci aḍḍhayojanaṃ, kesañci tigāvutaṃ attabhāvo hoti, devadattassa <pageBreak edition="P" number="0.0060" /> pana yojanasatiko jāto. Tiracchānesupi keci khuddakā honti, keci mahantā. Pettivisayesupi keci saṭṭhihatthā, keci asītihatthā honti, keci suvaṇṇā, keci dubbaṇṇā. Tathā kālakañcikā asurā. Api cettha dīghapiṭṭhikapetā nāma saṭṭhiyojanikāpi honti. Saññā pana sabbesampi akusalavipākāhetukāva hoti. Iti āpāyikāpi <bold>nānattakāyā ekattasaññino</bold>ti saṅkhaṃ gacchanti.</paragraph>
    <paragraph line="337"><bold>Ābhassarā</bold>ti daṇḍaukkāya acci viya etesaṃ sarīrato ābhā chijjitvā chijjitvā patantī viya sarati visaratīti ābhassarā. Tesu pañcakanaye dutiyatatiyajjhānadvayaṃ parittaṃ bhāvetvā <pageBreak edition="V" number="0.0052" /> upapannā <bold>parittābhā</bold> nāma honti. Majjhimaṃ bhāvetvā upapannā <bold>appamāṇābhā</bold> nāma honti. Paṇītaṃ bhāvetvā upapannā ābhassarā nāma honti. Idha pana ukkaṭṭhaparicchedavasena sabbe gahitā. Sabbesañhi tesaṃ kāyo ekavipphārova hoti, saññā pana avitakkavicāramattā ca avitakkaavicārā cāti nānā.</paragraph>
    <paragraph line="338"><bold>Subhakiṇhā</bold>ti subhena vokiṇṇā, subhena sarīrappabhāvaṇṇena ekagghanāti attho. Etesañhi na ābhassarānaṃ viya chijjitvā chijjitvā pabhā gacchatīti. Catukkanaye tatiyassa pañcakanaye catukkassa parittamajjhimapaṇītassa jhānassa vasena parittasubhaappamāṇasubhasubhakiṇhā nāma hutvā nibbattanti. Iti sabbepi te <bold>ekattakāyā</bold> ceva catutthajjhānasaññāya <bold>ekattasaññino</bold> cāti veditabbā. <bold>Vehapphalā</bold>pi catutthaviññāṇaṭṭhitimeva bhajanti. <bold>Asaññasattā</bold> viññāṇābhāvā ettha saṅgahaṃ na gacchanti, sattāvāsesu gacchanti.</paragraph>
    <paragraph line="339"><bold>Suddhāvāsā</bold><pageBreak edition="M" number="0.0055" /> vivaṭṭapakkhe ṭhitā, na sabbakālikā, kappasatasahassampi asaṅkhyeyyampi buddhasuññe loke na uppajjanti. Soḷasakappasahassabbhantare buddhesu uppannesuyeva uppajjanti. Dhammacakkapavattissa (saṃ. ni. 5.1081; mahāva. 13; paṭi. ma. 2.30) bhagavato khandhāvārasadisā honti. Tasmā neva viññāṇaṭṭhitiṃ, na ca sattāvāsaṃ bhajanti. Mahāsīvatthero pana ‘‘na kho pana so, sāriputta, āvāso sulabharūpo, yo mayā anāvuṭṭhapubbo iminā dīghena addhunā aññatra suddhāvāsehi devehīti iminā <pageBreak edition="P" number="0.0061" /> suttena (ma. ni. 1.160) suddhāvāsāpi catutthaviññāṇaṭṭhitiṃ catutthasattāvāsañca bhajantī’’ti vadati, taṃ appaṭibāhitattā suttassa anuññātaṃ (a. ni. aṭṭha. 3.7.44-45; paṭi. ma. aṭṭha. 1.1.21).</paragraph>
    <paragraph line="340"><bold>Sabbaso rūpasaññānaṃ samatikkamā</bold>ti ettha <bold>sabbaso</bold>ti sabbākārena, sabbāsaṃ vā anavasesānanti attho. <bold>Rūpasaññāna</bold>nti saññāsīsena vuttarūpāvacarajjhānānañceva tadārammaṇānañca. Rūpāvacarajjhānampi hi rūpanti vuccati ‘‘rūpī rūpāni passatī’’tiādīsu (dha. sa. 248; paṭi. ma. 1.209), tassa ārammaṇampi ‘‘bahiddhā rūpāni passati suvaṇṇadubbaṇṇānī’’tiādīsu (dha. sa. 223). Tasmā idha ‘‘rūpe saññā rūpasaññā’’ti evaṃ saññāsīsena vuttarūpāvacarajjhānassetaṃ adhivacanaṃ. Rūpaṃ saññā assāti rūpasaññā, rūpamassa nāmanti vuttaṃ hoti. Evaṃ pathavīkasiṇādibhedassa tadārammaṇassa cetaṃ adhivacananti veditabbaṃ.</paragraph>
    <paragraph line="341"><bold>Samatikkamā</bold>ti <pageBreak edition="V" number="0.0053" /> virāgā nirodhā ca. Kiṃ vuttaṃ hoti? Etāsaṃ kusalavipākakiriyavasena pañcadasannaṃ jhānasaṅkhātānaṃ rūpasaññānaṃ etesañca pathavīkasiṇādivasena aṭṭhannaṃ ārammaṇasaṅkhātānaṃ rūpasaññānaṃ sabbākārena anavasesānaṃ vā virāgā ca nirodhā ca virāgahetu ceva nirodhahetu ca ākāsānañcāyatanaṃ upasampajja viharati. Na hi sakkā sabbaso anatikkantarūpasaññena etaṃ upasampajja viharitunti. Tattha yasmā ārammaṇe avirattassa saññāsamatikkamo na hoti, samatikkantāsu ca saññāsu ārammaṇaṃ samatikkantameva hoti. Tasmā ārammaṇasamatikkamaṃ avatvā –</paragraph>
    <indent line="342">‘‘Tattha katamā rūpasaññā? Rūpāvacarasamāpattiṃ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṃ, <pageBreak edition="M" number="0.0056" /> imā vuccanti rūpasaññāyo. Imā rūpasaññāyo atikkanto hoti vītikkanto samatikkanto, tena vuccati sabbaso rūpasaññānaṃ samatikkamā’’ti –</indent>
    <unindented line="343">Evaṃ <bold>vibhaṅge</bold> (vibha. 602) saññānaṃyeva samatikkamo vutto. Yasmā pana ārammaṇasamatikkamena pattabbā etā samāpattiyo, na ekasmiṃyeva ārammaṇe paṭhamajjhānādīni viya, tasmā ayaṃ ārammaṇasamatikkamavasenāpi atthavaṇṇanā katāti veditabbā.</unindented>
    <paragraph line="344"><bold>Paṭighasaññānaṃ</bold><pageBreak edition="P" number="0.0062" /><bold>atthaṅgamā</bold>ti cakkhādīnaṃ vatthūnaṃ rūpādīnaṃ ārammaṇānañca paṭighātena uppannā saññā paṭighasaññā, rūpasaññādīnaṃ etaṃ adhivacanaṃ. Yathāha – ‘‘tattha katamā paṭighasaññā? Rūpasaññā saddasaññā gandhasaññā rasasaññā phoṭṭhabbasaññā, imā vuccanti paṭighasaññāyo’’ti (vibha. 603). Tāsaṃ kusalavipākānaṃ pañcannaṃ akusalavipākānaṃ pañcannanti sabbaso dasannaṃ paṭighasaññānaṃ atthaṅgamā pahānā asamuppādā, appavattiṃ katvāti vuttaṃ hoti.</paragraph>
    <paragraph line="345">Kāmañcetā paṭhamajjhānādīni samāpannassāpi na santi, na hi tasmiṃ samaye pañcadvāravasena cittaṃ pavattati, evaṃ santepi aññattha pahīnānaṃ sukhadukkhānaṃ catutthajjhāne viya sakkāyadiṭṭhādīnaṃ tatiyamagge viya ca imasmiṃyeva jhāne ussāhajananatthaṃ imassa jhānassa pasaṃsāvasena etāsaṃ ettha vacanaṃ veditabbaṃ. Atha vā – kiñcāpi tā rūpāvacaraṃ samāpannassa na santi, atha kho na pahīnattā na santi, na hi rūpavirāgāya rūpāvacarabhāvanā saṃvattati, rūpāyattā ca etāsaṃ pavatti, ayaṃ pana bhāvanā rūpavirāgāya saṃvattati <pageBreak edition="V" number="0.0054" />. Tasmā tā ettha ‘‘pahīnā’’ti vattuṃ vaṭṭati. Na kevalañca vattuṃ, ekaṃseneva evaṃ dhāretumpi vaṭṭati. Tāsañhi ito pubbe appahīnattāyeva ‘‘paṭhamajjhānaṃ samāpannassa saddo kaṇṭako’’ti (a. ni. 10.72) vutto bhagavatā. Idha ca pahīnattāyeva arūpasamāpattīnaṃ āneñjatā santavimokkhatā ca vuttā – ‘‘āḷāro ca kālāmo arūpaṃ samāpanno pañcamattāni sakaṭasatāni nissāya nissāya atikkantāni neva addasa, na pana saddaṃ assosī’’ti (dī. ni. 2.192).</paragraph>
    <paragraph line="346"><bold>Nānattasaññānaṃ amanasikārā</bold>ti nānatte gocare pavattānaṃ saññānaṃ, nānattānaṃ vā saññānaṃ. Yasmā hi etā –</paragraph>
    <indent line="347">‘‘Tattha <pageBreak edition="M" number="0.0057" /> katamā nānattasaññā? Asamāpannassa manodhātusamaṅgissa vā manoviññāṇadhātusamaṅgissa vā saññā sañjānanā sañjānitattaṃ, imā vuccanti nānattasaññāyo’’ti (vibha. 604) –</indent>
    <unindented line="348">Evaṃ <bold>vibhaṅge</bold> vibhajitvā vuttāva idha adhippetā asamāpannassa manodhātumanoviññāṇadhātusaṅgahitā saññā rūpasaddādibhede nānatte nānāsabhāve gocare pavattanti. Yasmā cetā aṭṭha kāmāvacarakusalasaññā dvādasa akusalasaññā ekādasa <pageBreak edition="P" number="0.0063" /> kāmāvacarakusalavipākasaññā dve akusalavipākasaññā ekādasa kāmāvacarakiriyasaññāti evaṃ catucattālīsampi saññā nānattā nānāsabhāvā aññamaññaṃ asadisā, tasmā ‘‘nānattasaññā’’ti vuttā. Tāsaṃ sabbaso nānattasaññānaṃ amanasikārā anāvajjanā asamannāhārā apaccavekkhaṇā. Yasmā tā nāvajjati na manasikaroti na paccavekkhati, tasmāti vuttaṃ hoti.</unindented>
    <paragraph line="349">Yasmā cettha purimā rūpasaññā paṭighasaññā ca iminā jhānena nibbatte bhavepi na vijjanti, pageva tasmiṃ bhave imaṃ jhānaṃ upasampajja viharaṇakāle, tasmā tāsaṃ ‘‘samatikkamā atthaṅgamā’’ti dvedhāpi abhāvoyeva vutto. Nānattasaññāsu pana yasmā aṭṭha kāmāvacarakusalasaññā nava kiriyasaññā dasa akusalasaññāti, imā sattavīsati saññā iminā jhānena nibbatte bhave vijjanti, tasmā tāsaṃ ‘‘amanasikārā’’ti vuttanti veditabbaṃ. Tatrāpi hi imaṃ jhānaṃ upasampajja viharanto tāsaṃ amanasikārāyeva upasampajja viharati, tā pana manasikaronto asamāpanno hotīti. Saṅkhepato cettha ‘‘rūpasaññānaṃ samatikkamā’’ti iminā sabbarūpāvacaradhammānaṃ pahānaṃ vuttaṃ. ‘‘Paṭighasaññānaṃ atthaṅgamā nānattasaññānaṃ amanasikārā’’ti <pageBreak edition="V" number="0.0055" /> iminā sabbesaṃ kāmāvacaracittacetasikānañca pahānaṃ amanasikāro ca vuttoti veditabbo (paṭi. ma. aṭṭha. 2.1.213).</paragraph>
    <paragraph line="350">Iti bhagavā pannarasannaṃ rūpasaññānaṃ samatikkamena dasannaṃ paṭighasaññānaṃ atthaṅgamena catucattālīsāya nānattasaññānaṃ amanasikārenāti tīhi padehi ākāsānañcāyatanasamāpattiyā vaṇṇaṃ kathesi. Kiṃ kāraṇāti ce? Sotūnaṃ ussāhajananatthañceva palobhanatthañca. Sace hi keci <pageBreak edition="M" number="0.0058" /> apaṇḍitā vadeyyuṃ – ‘‘satthā ākāsānañcāyatanasamāpattiṃ nibbattethāti vadati, ko nu kho etāya nibbattitāya attho, ko ānisaṃso’’ti. ‘‘Te evaṃ vattuṃ mā labhantū’’ti imehi ākārehi samāpattiyā vaṇṇaṃ kathesi. Tañhi nesaṃ sutvā evaṃ bhavissati – ‘‘evaṃ santā kira ayaṃ samāpatti evaṃ paṇītā, nibbattessāma na’’nti, athassā nibbattanatthāya ussāhaṃ karissantīti.</paragraph>
    <paragraph line="351">Palobhanatthañcāpi tesaṃ etissā vaṇṇaṃ kathesi visakaṇṭakavāṇijoviya, visakaṇṭakavāṇijo nāma guḷavāṇijo vuccati. So kira guḷaphāṇitakhaṇḍasakkarādīni <pageBreak edition="P" number="0.0064" /> sakaṭena ādāya paccantagāmaṃ gantvā ‘‘visakaṇṭakaṃ gaṇhatha, visakaṇṭakaṃ gaṇhathā’’ti ugghosesi. Taṃ sutvā gāmikā ‘‘visaṃ nāma kakkhaḷaṃ, yo naṃ khādati, so marati, kaṇṭakopi vijjhitvā māreti, ubhopete kakkhaḷā, ko ettha ānisaṃso’’ti gehadvārāni thakesuṃ, dārake ca palāpesuṃ. Taṃ disvā vāṇijo ‘‘avohārakusalā ime gāmikā, handa ne upāyena gaṇhāpemī’’ti ‘‘atimadhuraṃ gaṇhatha, atisāduṃ gaṇhatha, guḷaṃ phāṇitaṃ sakkaraṃ samagghaṃ labbhati, kūṭamāsakakūṭakahāpaṇādīhipi labbhatī’’ti ugghosesi. Taṃ sutvā gāmikā haṭṭhapahaṭṭhā nikkhantā bahumpi mūlaṃ datvā gahesuṃ.</paragraph>
    <paragraph line="352">Tattha vāṇijassa ‘‘visakaṇṭakaṃ gaṇhathā’’ti ugghosanaṃ viya bhagavato ‘‘ākāsānañcāyatanasamāpattiṃ nibbattethā’’ti vacanaṃ. ‘‘Ubhopete kakkhaḷā, ko ettha ānisaṃso’’ti gāmikānaṃ cintanaṃ viya ‘‘bhagavā ‘ākāsānañcāyatanaṃ nibbattethā’ti āha, ko nu kho ettha ānisaṃso, nāssa guṇaṃ jānāmā’’ti sotūnaṃ cintanaṃ. Athassa vāṇijassa ‘‘atimadhuraṃ gaṇhathā’’tiādivacanaṃ viya bhagavato rūpasaññāsamatikkamanādikaṃ ānisaṃsappakāsanaṃ. Idañhi sutvā te bahumpi mūlaṃ datvā gāmikā viya guḷaṃ ‘‘iminā ānisaṃsena palobhitacittā mahantampi ussāhaṃ katvā imaṃ samāpattiṃ nibbattessantī’’ti ussāhajananatthaṃ palobhanatthañca kathesi.</paragraph>
    <paragraph line="353"><bold>Ākāsānañcāyatanūpagā</bold>ti <pageBreak edition="V" number="0.0056" /><pageBreak edition="M" number="0.0059" /> ettha nāssa antoti anantaṃ, ākāsaṃ anantaṃ ākāsānantaṃ, ākāsānantaṃ eva ākāsānañcaṃ, taṃ ākāsānañcaṃ adhiṭṭhānaṭṭhena āyatanamassa sasampayuttadhammassa jhānassa devānaṃ devāyatanamivāti ākāsānañcāyatanaṃ. Kasiṇugghāṭimākāsassetaṃ adhivacanaṃ. Tattha jhānaṃ nibbattetvā paṭisandhivasena ākāsānañcāyatanabhavaṃ upagatā ākāsānañcāyatanūpagā. Ito paresu visesamattameva vaṇṇayissāma (dha. sa. aṭṭha. 265, 1436-7).</paragraph>
    <paragraph line="354"><bold>Ākāsānañcāyatanaṃ samatikkammā</bold>ti ettha tāva pubbe vuttanayena ākāsānañcaṃ āyatanamassa adhiṭṭhānaṭṭhenāti jhānampi ākāsānañcāyatanaṃ, vuttanayeneva ārammaṇampi. Evametaṃ jhānañca ārammaṇañcāti ubhayampi <pageBreak edition="P" number="0.0065" /> appavattikaraṇena ca amanasikaraṇena ca samatikkamitvāva yasmā idaṃ viññāṇañcāyatanaṃ upasampajja viharitabbaṃ, tasmā ubhayampetaṃ ekajjhaṃ katvā ‘‘ākāsānañcāyatanaṃ samatikkammā’’ti idaṃ vuttanti veditabbaṃ.</paragraph>
    <paragraph line="355"><bold>Viññāṇañcāyatanūpagā</bold>ti ettha pana ‘‘ananta’’nti manasikātabbavasena nāssa antoti anantaṃ, anantameva ānañcaṃ, viññāṇaṃ ānañcaṃ ‘‘viññāṇānañca’’nti avatvā ‘‘viññāṇañca’’nti vuttaṃ. Ayañhettha ruḷhīsaddo. Tadeva viññāṇañcaṃ adhiṭṭhānaṭṭhena āyatananti viññāṇañcāyatanaṃ. Tattha jhānaṃ nibbattetvā viññāṇañcāyatanabhavaṃ upagatā viññāṇañcāyatanūpagā.</paragraph>
    <paragraph line="356"><bold>Viññāṇañcāyatanaṃ samatikkammā</bold>ti etthapi pubbe vuttanayeneva viññāṇañcaṃ āyatanamassa adhiṭṭhānaṭṭhenāti jhānampi viññāṇañcāyatanaṃ, vuttanayeneva ca ārammaṇampi. Evametaṃ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā idaṃ ākiñcaññāyatanaṃ upasampajja viharitabbaṃ, tasmā ubhayampetaṃ ekajjhaṃ katvā ‘‘viññāṇañcāyatanaṃ samatikkammā’’ti idaṃ vuttanti veditabbaṃ.</paragraph>
    <paragraph line="357"><bold>Ākiñcaññāyatanūpagā</bold>ti ettha pana nāssa kiñcananti akiñcanaṃ, antamaso bhaṅgamattampi assa avasiṭṭhaṃ natthīti vuttaṃ hoti. Akiñcanassa bhāvo ākiñcaññaṃ, ākāsānañcāyatanaviññāṇāpagamassetaṃ adhivacanaṃ. Taṃ ākiñcaññaṃ adhiṭṭhānaṭṭhena āyatananti ākiñcaññāyatanaṃ. Tattha jhānaṃ nibbattetvā ākiñcaññāyatanabhavaṃ upagatā ākiñcaññāyatanūpagā. <bold>Ayaṃ sattamaviññāṇaṭṭhitī</bold>ti <pageBreak edition="M" number="0.0060" /> imaṃ sattamaṃ paṭisandhiviññāṇassa ṭhānaṃ jānāti <pageBreak edition="V" number="0.0057" />. Nevasaññānāsaññāyatanaṃ yatheva saññāya, evaṃ viññāṇassāpi sukhumattā neva viññāṇaṃ nāviññāṇaṃ, tasmā viññāṇaṭṭhitīsu na vuttaṃ.</paragraph>
    <paragraph line="358"><bold>Abhūta</bold>nti abhūtatthaṃ ‘‘rūpaṃ attā’’tiādivacanaṃ. Taṃ vipallāsabhāvato <bold>atacchaṃ</bold>. Diṭṭhinissayato <bold>anatthasañhitaṃ</bold>. Atha vā <bold>abhūta</bold>nti asantaṃ avijjamānaṃ. Acorasseva ‘‘idaṃ te corikāya ābhataṃ, na idaṃ tuyhaṃ ghare dhana’’ntiādivacanaṃ. <bold>Ataccha</bold>nti atathākāraṃ aññathā santaṃ. <bold>Anatthasañhita</bold>nti na idhalokatthaṃ vā paralokatthaṃ <pageBreak edition="P" number="0.0066" /> vā nissitaṃ. <bold>Na taṃ tathāgato byākarotī</bold>ti taṃ aniyyānikakathaṃ tathāgato na katheti. <bold>Bhūtaṃ tacchaṃ anatthasañhita</bold>nti rājakathāditiracchānakathaṃ. <bold>Bhūtaṃ tacchaṃ atthasañhita</bold>nti ariyasaccasannissitaṃ. <bold>Tatra kālaññū tathāgato hotī</bold>ti tasmiṃ tatiyabyākaraṇe tassa pañhassa byākaraṇatthāya tathāgato kālaññū hoti. Mahājanassa ādānakālaṃ gahaṇakālaṃ jānitvā sahetukaṃ sakāraṇaṃ katvā yuttapattakāleyeva byākarotīti attho.</paragraph>
    <paragraph line="359">Yuttapattakāle vadatīti <bold>kālavādī</bold>. Bhūtaṃ sabhāvaṃ vadatīti <bold>bhūtavādī</bold>. Paramatthaṃ nibbānaṃ vadatīti <bold>atthavādī</bold>. Maggaphaladhammaṃ vadatīti <bold>dhammavādī</bold>. Saṃvarādivinayaṃ vadatīti <bold>vinayavādī</bold>. Tattha diṭṭhanti aparimāṇāsu lokadhātūsu aparimāṇānaṃ sattānaṃ cakkhudvāresu āpāthaṃ āgacchantaṃ rūpārammaṇaṃ nāma atthi, taṃ sabbākārato jānāti passati. Evaṃ jānatā passatā ca tena taṃ iṭṭhāniṭṭhādivasena vā diṭṭhasutamutaviññātesu labbhamānakapadavasena vā ‘‘katamaṃ taṃ rūpaṃ rūpāyatanaṃ? Yaṃ rūpaṃ catunnaṃ mahābhūtānaṃ upādāya vaṇṇanibhā sanidassanaṃ sappaṭighaṃ nīlaṃ pītaka’’ntiādinā (dha. sa. 617-618) nayena anekehi nāmehi terasahi vārehi dvipaññāsāya nayehi vibhajjamānaṃ tathameva hoti vitathaṃ natthi. Esa nayo sotadvārādīsupi. Āpāthamāgacchantesu saddādīsu tesaṃ vividhaṃ dassetuṃ <bold>‘‘diṭṭhaṃ suta’’</bold>nti āha. Tattha <bold>diṭṭha</bold>nti rūpāyatanaṃ. <bold>Suta</bold>nti saddāyatanaṃ. <bold>Muta</bold>nti patvā gahetabbato gandhāyatanaṃ rasāyatanaṃ phoṭṭhabbāyatanaṃ. <bold>Viññāta</bold>nti sukhadukkhādidhammārammaṇaṃ. <bold>Patta</bold>nti pariyesitvā vā apariyesitvā vā pattaṃ. <bold>Pariyesita</bold>nti <pageBreak edition="M" number="0.0061" /> pattaṃ vā apattaṃ vā pariyesitaṃ. <bold>Anuvicaritaṃ manasā</bold>ti cittena anusañcaritaṃ.</paragraph>
    <paragraph line="360"><bold>Tathāgatena abhisambuddha</bold>nti iminā etaṃ dasseti – yañhi aparimāṇāsu lokadhātūsu imassa sadevakassa lokassa nīlaṃ pītakantiādi rūpārammaṇaṃ cakkhudvāre āpāthaṃ āgacchati, ‘‘ayaṃ satto imasmiṃ khaṇe imaṃ nāma rūpārammaṇaṃ disvā sumano <pageBreak edition="P" number="0.0067" /> vā dummano vā majjhatto vā <pageBreak edition="V" number="0.0058" /> jāto’’ti sabbaṃ taṃ tathāgatassa evaṃ abhisambuddhaṃ. Tathā yaṃ aparimāṇāsu lokadhātūsu imassa sadevakassa lokassa bherisaddo mudiṅgasaddotiādi saddārammaṇaṃ sotadvāre āpāthaṃ āgacchati, mūlagandho tacagandhotiādi gandhārammaṇaṃ ghānadvāre āpāthaṃ āgacchati, mūlaraso khandharasotiādi rasārammaṇaṃ jivhādvāre āpāthaṃ āgacchati, kakkhaḷaṃ mudukantiādi pathavīdhātutejodhātuvāyodhātubhedaṃ phoṭṭhabbārammaṇaṃ kāyadvāre āpāthaṃ āgacchati, ‘‘ayaṃ satto imasmiṃ khaṇe imaṃ nāma phoṭṭhabbārammaṇaṃ phusitvā sumano vā dummano vā majjhatto vā jāto’’ti sabbaṃ taṃ tathāgatassa evaṃ abhisambuddhaṃ. Tathā yaṃ aparimāṇāsu lokadhātūsu imassa sadevakassa lokassa sukhadukkhādibhedaṃ dhammārammaṇaṃ manodvārassa āpāthaṃ āgacchati, ‘‘ayaṃ satto imasmiṃ khaṇe imaṃ nāma dhammārammaṇaṃ vijānitvā sumano vā dummano vā majjhatto vā jāto’’ti sabbaṃ taṃ tathāgatassa evaṃ abhisambuddhaṃ.</paragraph>
    <paragraph line="361">Yañhi, cunda, imesaṃ sattānaṃ diṭṭhaṃ sutaṃ mutaṃ viññātaṃ, tattha tathāgatena adiṭṭhaṃ vā asutaṃ vā amutaṃ vā aviññātaṃ vā natthi, imassa pana mahājanassa pariyesitvā apattampi atthi, apariyesitvā apattampi atthi, pariyesitvā pattampi atthi, apariyesitvā pattampi atthi, sabbampi tathāgatassa asampattaṃ nāma natthi ñāṇena asacchikataṃ. <bold>Tasmā tathāgatoti vuccatī</bold>ti yaṃ tathā lokena gataṃ, tassa tatheva gatattā tathāgatoti vuccatīti. Pāḷiyaṃ pana ‘‘abhisambuddha’’nti vuttaṃ, taṃ gatasaddena ekatthaṃ. Iminā nayena sabbavāresu tathāgatoti nigamassa attho veditabbo (dī. ni. aṭṭha. 3.188; a. ni. aṭṭha. 2.4.23).</paragraph>
    <paragraph line="362">‘‘Yañca, cunda, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ <pageBreak edition="M" number="0.0062" /> etasmiṃ antare bhāsati lapati niddisati, sabbaṃ taṃ tatheva hoti, no aññathā, tasmā tathāgatoti vuccatī’’ti –</paragraph>
    <paragraph line="363">Ettha yaṃ rattiṃ bhagavā bodhimaṇḍe apparājitapallaṅke nisinno tiṇṇaṃ <pageBreak edition="P" number="0.0068" /> mārānaṃ matthakaṃ madditvā anuttarasammāsambodhiṃ abhisambuddho, yañca rattiṃ yamakasālānamantare anupādisesāya nibbānadhātuyā parinibbāyi, etthantare pañcacattālīsavassaparimāṇe kāle paṭhamabodhiyāpi majjhimabodhiyāpi pacchimabodhiyāpi yaṃ bhagavatā bhāsitaṃ suttaṃ geyyaṃ…pe… vedallaṃ, taṃ sabbaṃ atthato ca byañjanato ca anupavajjaṃ anūnamanadhikaṃ sabbākāraparipuṇṇaṃ rāgamadanimmadanaṃ dosamohamadanimmadanaṃ natthi, tattha vāḷaggamattampi avakkhalitaṃ, sabbaṃ taṃ ekamuddikāya lañchitaṃ viya, ekanāḷiyā mitaṃ viya, ekatulāya tulitaṃ viya ca tathameva hoti <pageBreak edition="V" number="0.0059" /> vitathaṃ natthi. Tenāha – ‘‘yañca, cunda, rattiṃ tathāgato…pe… sabbaṃ taṃ tathameva hoti, no aññathā tasmā tathāgatoti vuccatī’’ti. Gadaattho hi ettha gatasaddo.</paragraph>
    <paragraph line="364">Api ca – āgadanaṃ āgado, vacananti attho. Tatho aviparīto āgado assāti da-kārassa ta-kāraṃ katvā gatoti evametasmiṃ atthe padasiddhi veditabbā.</paragraph>
    <paragraph line="365">‘‘Yathāvādī, cunda…pe… vuccatī’’ti ettha bhagavato vācāya kāyo anulometi kāyassapi vācā, tasmā bhagavā yathāvādī tathākārī, yathākārī tathāvādī ca hoti, evaṃbhūtassa cassa yathā vācā, kāyopi tathā gato pavattoti attho. Yathā ca kāyo, vācāpi tathā gatā pavattāti tathāgatoti evamettha padasiddhi veditabbā.</paragraph>
    <paragraph line="366"><bold>Abhibhū anabhibhūto</bold>ti upari bhavaggaṃ heṭṭhā avīcipariyantaṃ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi na tassa tulā vā pamāṇaṃ vā atthi. Atulo appameyyo anuttaro rājarājā devadevo sakkānaṃ atisakko brahmānaṃ atibrahmā. <bold>Aññadatthū</bold>ti ekaṃsatthe nipāto. Dakkhatīti <bold>daso</bold>. Vasaṃ vattetīti vasavattī.</paragraph>
    <paragraph line="367">Tatrāyaṃ <pageBreak edition="M" number="0.0063" /> padasiddhi veditabbā – agado viya agado, ko panesa? Desanāvilāso ceva puññussayo ca. Tena hesa mahānubhāvo bhisakko dibbāgadena sappe viya sabbaparappavādino <pageBreak edition="P" number="0.0069" /> sadevakañca lokaṃ abhibhavati. Iti sabbalokābhibhavane tatho aviparīto desanāvilāsamayo ceva puññussayo ca agado assāti da-kārassa ta-kāraṃ katvā tathāgatoti veditabbo (dī. ni. aṭṭha. 1.7).</paragraph>
    <paragraph line="368"><bold>Idhatthaññeva jānāti kammābhisaṅkhāravasenā</bold>ti apuññābhisaṅkhāravasena idhatthaññeva jānāti. <bold>Kāyassa bhedā paraṃ maraṇā</bold>ti upādinnakhandhabhedā maraṇato paraṃ. <bold>Apāya</bold>ntiādīsu vuḍḍhisaṅkhātasukhasātato ayā apetattā apāyo. Dukkhassa gati paṭisaraṇanti <bold>duggati</bold>. Dukkarakārino ettha vinipatantīti <bold>vinipāto</bold>. Niratiaṭṭhena nirassādaṭṭhena <bold>nirayo</bold>. Taṃ <bold>apāyaṃ…pe… nirayaṃ. Upapajjissatī</bold>ti paṭisandhivasena uppajjissati. <bold>Tiracchānayoni</bold>nti tiriyaṃ añcantīti tiracchānā, tesaṃ yoni tiracchānayoni, taṃ tiracchānayoniṃ. <bold>Pettivisaya</bold>nti paccabhāvaṃ pattānaṃ visayoti pettivisayo, taṃ pettivisayaṃ. Manaso ussannatāya manussā <pageBreak edition="V" number="0.0060" />, tesu <bold>manussesu</bold>. Ito paraṃ <bold>kammābhisaṅkhāravasenā</bold>ti ettha puññābhisaṅkhāravasena attho gahetabbo.</paragraph>
    <paragraph line="369"><bold>Āsavānaṃ khayā</bold>ti āsavānaṃ vināsena. <bold>Anāsavaṃ cetovimutti</bold>nti āsavavirahitaṃ arahattaphalasamādhiṃ. <bold>Paññāvimutti</bold>nti arahattaphalapaññaṃ. Arahattaphalasamādhi rāgavirāgā cetovimutti, arahattaphalapaññā avijjāvirāgā paññāvimuttīti veditabbā. Taṇhācaritena vā appanājhānabalena kilese vikkhambhetvā adhigataṃ arahattaphalaṃ rāgavirāgā cetovimutti, diṭṭhicaritena upacārajjhānamattaṃ nibbattetvā vipassitvā adhigataṃ arahattaphalaṃ avijjāvirāgā paññāvimutti. Anāgāmiphalaṃ vā kāmarāgaṃ sandhāya rāgavirāgā cetovimutti, arahattaphalaṃ sabbappakārato avijjāvirāgā paññāvimutti.</paragraph>
    <paragraph line="370"><bold>Ākiñcaññāyatanaṃ dhimuttanti vimokkhenā</bold>ti kenaṭṭhena vimokkho veditabboti? Adhimuccanaṭṭhena. Ko ayaṃ adhimuccanaṭṭho <pageBreak edition="P" number="0.0070" /> nāma? Paccanīkadhammehi ca suṭṭhu vimuccanaṭṭho, ārammaṇe ca abhirativasena suṭṭhu vimuccanaṭṭho, pitu <pageBreak edition="M" number="0.0064" /> aṅke vissaṭṭhaaṅgapaccaṅgassa dārakassa sayanaṃ viya aniggahitabhāvena nirāsaṅkatāya ārammaṇe pavattīti vuttaṃ hoti. Evarūpena vimokkhena <bold>dhimutta</bold>nti. Viññāṇañcāyatanaṃ muñcitvā ākiñcaññāyatane nirāsaṅkavasena dhimuttaṃ allīnaṃ. <bold>Tatrādhimutta</bold>nti tasmiṃ samādhimhi allīnaṃ. <bold>Tadadhimutta</bold>nti tasmiṃ jhāne adhimuttaṃ. <bold>Tadādhipateyya</bold>nti taṃ jhānaṃ jeṭṭhakaṃ. <bold>Rūpādhimutto</bold>tiādīni pañca kāmaguṇagarukavasena vuttāni. <bold>Kulādhimutto</bold>tiādīni tīṇi khattiyādikulagarukavasena vuttāni. <bold>Lābhādhimutto</bold>tiādīni aṭṭha lokadhammavasena vuttāni. <bold>Dhīvarādhimutto</bold>tiādīni cattāri paccayavasena vuttāni. <bold>Suttantādhimutto</bold>tiādīni piṭakattayavasena vuttāni. <bold>Āraññakaṅgādhimutto</bold>tiādīni dhutaṅgasamādānavasena vuttāni. <bold>Paṭhamajjhānādhimutto</bold>tiādīni paṭilābhavasena vuttāni.</paragraph>
    <paragraph line="371"><bold>Kammaparāyaṇa</bold>nti abhisaṅkhāravasena. <bold>Vipākaparāyaṇa</bold>nti pavattivasena. <bold>Kammagaruka</bold>nti cetanāgarukaṃ. <bold>Paṭisandhigaruka</bold>nti upapattigarukaṃ.</paragraph>
    <paragraph line="372" number="84"><bold>Ākiñcaññāsambhavaṃ ñatvā</bold>ti ākiñcaññāyatanasamāpattito vuṭṭhahitvā ākiñcaññāyatanajanakakammābhisaṅkhāraṃ ñatvā ‘‘kinti palibodho aya’’nti. <bold>Nandisaṃyojanaṃ itī</bold>ti yā catutthaarūparāgasaṅkhātā nandī tañca saṃyojanaṃ ñatvā. <bold>Tato tattha vipassatī</bold>ti atha <pageBreak edition="V" number="0.0061" /> tattha ākiñcaññāyatanasamāpattito vuṭṭhahitvā taṃ samāpattiṃ aniccādivasena vipassati. <bold>Etaṃ ñāṇaṃ tathaṃ tassā</bold>ti etaṃ tassa puggalassa evaṃ vipassato anukkamena uppannaṃ arahattañāṇaṃ aviparītaṃ. <bold>Vusīmato</bold>ti vusitavantassa. Sesaṃ sabbattha pākaṭameva.</paragraph>
    <paragraph line="373">Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.</paragraph>
    <centered line="374">Saddhammappajjotikāya cūḷaniddesa-aṭṭhakathāya</centered>
    <centered line="375">Posālamāṇavasuttaniddesavaṇṇanā niṭṭhitā.</centered>
    <subhead line="376">15. Mogharājamāṇavasuttaniddesavaṇṇanā</subhead>
    <paragraph line="377" number="85"> Pannarasame <pageBreak edition="P" number="0.0071" /><pageBreak edition="M" number="0.0065" /> mogharājasutte – <bold>dvāha</bold>nti dve vāre ahaṃ. So hi pubbe ajitasuttassa (su. ni. 1038 ādayo) ca tissametteyyasuttassa (su. ni. 1046 ādayo) ca avasāne dvikkhattuṃ bhagavantaṃ pucchi, bhagavā panassa indriyaparipākaṃ āgamayamāno na byākāsi. Tenāha – ‘‘dvāhaṃ sakkaṃ apucchissa’’nti. <bold>Yāvatatiyañca devīsi, byākarotīti me suta</bold>nti yāvatatiyañca sahadhammikaṃ puṭṭho visuddhidevabhūto isi bhagavā sammāsambuddho byākarotīti evaṃ me sutaṃ. Godhāvarītīreyeva kira so evamassosi. Tenāha – ‘‘byākarotīti me suta’’nti. Imissā gāthāya niddese yaṃ vattabbaṃ siyā, taṃ heṭṭhā vuttanayaṃ eva.</paragraph>
    <paragraph line="378" number="86"><bold>Ayaṃ loko</bold>ti manussaloko. <bold>Paro loko</bold>ti taṃ ṭhapetvā avaseso. <bold>Sadevako</bold>ti brahmalokaṃ ṭhapetvā avaseso upapattidevasammutidevayutto. ‘‘Brahmaloko sadevako’’ti etaṃ vā ‘‘sadevako loko’’tiādinayanidassanamattaṃ. Tena sabbopi tathāvuttappakāraloko veditabbo.</paragraph>
    <paragraph line="379" number="87"><bold>Evaṃ abhikkantadassāvi</bold>nti evaṃ aggadassāviṃ, sadevakassa lokassa ajjhāsayādhimuttigatiparāyaṇādīni passituṃ samatthanti dasseti.</paragraph>
    <paragraph line="380" number="88"><bold>Suññato lokaṃ avekkhassū</bold>ti avasiyapavattasallakkhaṇavasena vā tucchasaṅkhārasamanupassanāvasena <pageBreak edition="V" number="0.0062" /> vāti dvīhākārehi suññato lokaṃ passa. <bold>Attānudiṭṭhiṃ ūhaccā</bold>ti sakkāyadiṭṭhiṃ uddharitvā.</paragraph>
    <paragraph line="381"><bold>Lujjatī</bold>ti bhijjati. Cakkhatīti <bold>cakkhu</bold>. Tadetaṃ sasambhāracakkhuno setamaṇḍalaparikkhittassa kaṇhamaṇḍalassa majjhe abhimukhe ṭhitānaṃ sarīrasaṇṭhānuppattidesabhūte diṭṭhamaṇḍale cakkhuviññāṇādīnaṃ yathārahaṃ vatthudvārabhāvaṃ sādhayamānaṃ tiṭṭhati. Rūpayantīti <bold>rūpā,</bold> vaṇṇavikāramāpajjantā hadayaṅgatabhāvaṃ pakāsentīti attho. Cakkhuto pavattaṃ viññāṇaṃ <pageBreak edition="P" number="0.0072" />, cakkhussa vā cakkhusannissitaṃ vā viññāṇaṃ <bold>cakkhuviññāṇaṃ</bold>. Cakkhuto pavatto samphasso <bold>cakkhusamphasso. Cakkhusamphassapaccayā</bold>ti cakkhuviññāṇasampayuttaphassapaccayā. <bold>Vedayita</bold>nti <pageBreak edition="M" number="0.0066" /> vindanaṃ, vedanāti attho. Tadeva sukhayatīti <bold>sukhaṃ,</bold> yassa uppajjati, taṃ sukhitaṃ karotīti attho. Suṭṭhu vā khādati, khanati ca kāyacittābādhanti <bold>sukhaṃ</bold>. Dukkhayatīti <bold>dukkhaṃ</bold>. Yassa uppajjati, taṃ dukkhitaṃ karotīti attho. Na dukkhaṃ na sukhanti <bold>adukkhamasukhaṃ. Ma</bold>-kāro sandhipadavasena vutto. So pana cakkhusamphasse attanā sampayuttāya vedanāya sahajātaaññamaññanissayavipākaāhārasampayuttaatthiavigatavasena aṭṭhadhā paccayo hoti, sampaṭicchanasampayuttāya anantarasamanantarūpanissayanatthivigatavasena pañcadhā, santīraṇādisampayuttānaṃ upanissayavaseneva paccayo hoti.</paragraph>
    <paragraph line="382">Suṇātīti <bold>sotaṃ,</bold> taṃ sasambhārasotabilassa anto tanutambalomācite aṅgulivedhakasaṇṭhāne padese sotaviññāṇādīnaṃ yathārahaṃ vatthudvārabhāvaṃ sādhayamānaṃ tiṭṭhati. Saddīyantīti <bold>saddā,</bold> udāharīyantīti attho. Ghāyatīti <bold>ghānaṃ,</bold> taṃ sasambhāraghānabilassa anto ajapadasaṇṭhāne padese ghānaviññāṇādīnaṃ yathārahaṃ vatthudvārabhāvaṃ sādhayamānaṃ tiṭṭhati. Gandhiyantīti <bold>gandhā,</bold> attano vatthuṃ sūciyantīti attho. Jīvitaṃ avhāyatīti <bold>jivhā,</bold> sāyanaṭṭhena vā <bold>jivhā</bold>. Sā sasambhārajivhāya atiaggamūlapassāni vajjetvā uparimatalamajjhe bhinnauppaladalaggasaṇṭhāne padese jivhāviññāṇādīnaṃ yathārahaṃ vatthudvārabhāvaṃ sādhayamānā tiṭṭhati. Rasanti te sattāti <bold>rasā,</bold> assādentīti attho.</paragraph>
    <paragraph line="383">Kucchitānaṃ āsavadhammānaṃ āyoti <bold>kāyo</bold>. Āyoti uppattideso. So yāvatā imasmiṃ kāye upādinnapavatti nāma atthi, tattha yebhuyyena kāyappasādo kāyaviññāṇādīnaṃ yathārahaṃ vatthudvārabhāvaṃ sādhayamāno tiṭṭhati. Phusiyantīti <bold>phoṭṭhabbā</bold>. Manatīti <bold>mano,</bold> vijānātīti attho. Attano lakkhaṇaṃ dhārentīti <bold>dhammā. Mano</bold>ti sahāvajjanabhavaṅgaṃ. <bold>Dhammā</bold>ti nibbānaṃ muñcitvā <pageBreak edition="V" number="0.0063" /> avasesā dhammārammaṇadhammā. <bold>Manoviññāṇa</bold>nti <pageBreak edition="P" number="0.0073" /> javanamanoviññāṇaṃ. <bold>Manosamphasso</bold>ti taṃsampayutto phasso, so sampayuttāya vedanāya vipākapaccayavajjehi sesehi sattahi paccayehi paccayo hoti. Anantarāya teheva sesānaṃ upanissayeneva paccayo hoti.</paragraph>
    <paragraph line="384"><bold>Avasiyapavattasallakkhaṇavasena vā</bold>ti avaso hutvā pavattasaṅkhāre passanavasena olokanavasenāti attho. <bold>Rūpe vaso na labbhatī</bold>ti rūpasmiṃ <pageBreak edition="M" number="0.0067" /> vasavattibhāvo issarabhāvo na labbhati. <bold>Vedanā</bold>dīsupi eseva nayo.</paragraph>
    <paragraph line="385"><bold>Nāyaṃ, bhikkhave, kāyo tumhāka</bold>nti attani sati attaniyaṃ nāma hoti, attāyeva ca natthi. Tasmā ‘‘nāyaṃ, bhikkhave, kāyo tumhāka’’nti āha. <bold>Nāpi aññesa</bold>nti añño nāma paresaṃ attā. Tasmiṃ sati aññesaṃ nāma siyā, sopi natthi. Tasmā ‘‘nāpi aññesa’’nti āha. <bold>Purāṇamidaṃ, bhikkhave, kamma</bold>nti nayidaṃ purāṇakammameva, purāṇakammanibbatto panesa kāyo. Tasmā paccayavohārena evaṃ vutto. <bold>Abhisaṅkhata</bold>ntiādi kammavohārasseva vasena purimaliṅgasabhāvatāya vuttaṃ. Ayaṃ panettha attho – <bold>abhisaṅkhata</bold>nti paccayehi katoti daṭṭhabbo. <bold>Abhisañcetayita</bold>nti cetanāvatthuko, cetanāmūlakoti daṭṭhabbo. <bold>Vedaniya</bold>nti vedanāya vatthūti daṭṭhabbo.</paragraph>
    <paragraph line="386"><bold>Rūpe sāro na labbhatī</bold>ti rūpasmiṃ niccādisāro na labbhati. <bold>Vedanā</bold>dīsupi eseva nayo. <bold>Rūpaṃ assāraṃ nissāra</bold>nti rūpaṃ assāraṃ sāravirahitañca. <bold>Sārāpagata</bold>nti sārato apagataṃ. <bold>Niccasārasārena vā</bold>ti bhaṅgaṃ atikkamitvā pavattamānena niccasārena vā. Kassaci niccasārassa abhāvato niccasārena sāro natthi. <bold>Sukhasārasārena vā</bold>ti ṭhitisukhaṃ atikkamitvā pavattamānassa kassaci sukhasārassa abhāvato sukhasārasārena vā. <bold>Attasārasārena vā</bold>ti attattaniyasārasārena vā. <bold>Niccena vā</bold>ti bhaṅgaṃ atikkamitvā pavattamānassa kassaci niccassa abhāvato niccena vā. <bold>Dhuvena vā</bold>ti vijjamānakālepi paccayāyattavuttitāya thirassa kassaci abhāvato dhuvena vā. <bold>Sassatena vā</bold>ti abbocchinnassa sabbakāle vijjamānassa kassaci abhāvato sassatena vā. <bold>Avipariṇāmadhammena vā</bold>ti jarābhaṅgavasena avipariṇāmapakatikassa kassaci abhāvato avipariṇāmadhammena vā.</paragraph>
    <paragraph line="387"><bold>Cakkhu</bold><pageBreak edition="P" number="0.0074" /><bold>suññaṃ attena vā attaniyena vā</bold>ti ‘‘kārako vedako sayaṃvasī’’ti evaṃ parikappikena attanā vā attābhāvatoyeva attano santakena parikkhārena ca suññaṃ. Sabbaṃ cakkhādilokiyadhammajātaṃ <pageBreak edition="V" number="0.0064" /> yasmā attā ca ettha natthi, attaniyañca ettha natthi, tasmā ‘‘suñña’’nti vuccatīti attho <pageBreak edition="M" number="0.0068" />. Lokuttarāpi dhammā attattaniyehi suññāyeva, suññātītadhammā natthīti vuttaṃ hoti. Tasmiṃ dhamme attattaniyasārassa natthibhāvo vutto hoti. Loke ca ‘‘suññaṃ gharaṃ suñño ghaṭo’’ti vutto gharassa ghaṭassa ca natthibhāvo na hoti, tasmiṃ ghaṭe ca aññassa natthibhāvo vutto hoti. Bhagavatā ca iti yampi koci tattha na hoti, tena taṃ suññaṃ. Yaṃ pana tattha avasiṭṭhaṃ hoti, taṃ santaṃ idamatthīti pajānātīti ayamevattho vutto. Tathā <bold>ñāyaganthe saddaganthe</bold> ca ayamevattho. Iti imasmiṃ sutte anattalakkhaṇameva kathitaṃ. <bold>Anissariyato</bold>ti attano issariye avasavattanato. <bold>Akāmakāriyato</bold>ti attano akāmaṃ arucikaraṇavasena. <bold>Apāpuṇiyato</bold>ti ṭhātuṃ patiṭṭhābhāvato. <bold>Avasavattanato</bold>ti attano vase avattanato. <bold>Parato</bold>ti aniccato paccayāyattavuttito. <bold>Vivittato</bold>ti nissarato.</paragraph>
    <paragraph line="388"><bold>Suddha</bold>nti kevalaṃ issarakālapakatīhi vinā kevalaṃ paccayāyattapavattivasena pavattamānaṃ suddhaṃ nāma. Attaniyavirahito suddhadhammapuñjoti ca. <bold>Suddhaṃ dhammasamuppādaṃ, suddhaṃ saṅkhārasantati</bold>nti suddhaṃ passantassa jānantassa saṅkhārānaṃ santatiṃ abbocchinnasaṅkhārasantatiṃ. Tatheva suddhaṃ passantassa saṅkhārādīni, ekaṭṭhāni ādarena dvattikkhattuṃ vuttāni. Evaṃ passantassa maraṇamukhe bhayaṃ na hoti. <bold>Gāmaṇī</bold>ti ālapanaṃ. <bold>Tiṇakaṭṭhasamaṃ loka</bold>nti imaṃ upādinnakkhandhasaṅkhātaṃ lokaṃ. Yadā tiṇakaṭṭhasamaṃ paññāya passati. Yathā araññe tiṇakaṭṭhādīsu gaṇhantesu attānaṃ vā attaniyaṃ vā gaṇhātīti na hoti, tesu vā tiṇakaṭṭhādīsu sayameva nassantesupi <pageBreak edition="P" number="0.0075" /> vinassantesupi attā nassati, attaniyo nassatīti na hoti. Evaṃ imasmiṃ kāyepi nassante vā vinassante vā attā vā attaniyaṃ vā bhijjatīti apassanto paññāya tiṇakaṭṭhasamaṃ passatīti vuccati. <bold>Nāññaṃ patthayate kiñci, aññatrappaṭisandhiyā</bold>ti paṭisandhivirahitaṃ nibbānaṃ ṭhapetvā aññaṃ bhavaṃ vā attabhāvaṃ vā na pattheti.</paragraph>
    <paragraph line="389"><bold>Rūpaṃ samannesatī</bold>ti rūpassa sāraṃ pariyesati. <bold>Ahanti vā</bold>ti diṭṭhivasena. <bold>Mamanti vā</bold>ti taṇhāvasena. <bold>Asmīti vā</bold>ti mānavasena. <bold>Tampi tassa na hotī</bold>ti taṃ tividhampi tassa puggalassa na hoti.</paragraph>
    <paragraph line="390"><bold>Idhā</bold>ti <pageBreak edition="M" number="0.0069" /> desāpadese nipāto, svāyaṃ katthaci lokaṃ upādāya vuccati. Yathāha – ‘‘idha tathāgato loke uppajjatī’’ti (saṃ. ni. 3.78; a. ni. 4.33). Katthaci sāsanaṃ <pageBreak edition="V" number="0.0065" />. Yathāha – ‘‘idheva, bhikkhave, samaṇo, idha dutiyo samaṇo’’ti (ma. ni. 1.139; dī. ni. 2.214). Katthaci okāsaṃ. Yathāha –</paragraph>
    <gatha1 line="391">‘‘Idheva tiṭṭhamānassa, devabhūtassa me sato;</gatha1>
    <gathalast line="392">Punarāyu ca me laddho, evaṃ jānāhi mārisā’’ti. (dī. ni. 2.369);</gathalast>
    <paragraph line="393">Katthaci padapūraṇamattameva. Yathāha – ‘‘idhāhaṃ, bhikkhave, bhuttāvī assaṃ pavārito’’ti (ma. ni. 1.30). Idha pana lokaṃ upādāya vuttoti veditabbo. <bold>Assutavā puthujjano</bold>ti ettha pana āgamādhigamābhāvā ñeyyo ‘‘assutavā’’iti. Yassa hi khandhadhātuāyatanapaccayākārasatipaṭṭhānādīsu uggahaparipucchāvinicchayarahitattā diṭṭhipaṭisedhako neva āgamo, paṭipattiyā adhigantabbassa anadhigatattā neva adhigamo atthi, so āgamādhigamābhāvā ñeyyo ‘‘assutavā’’ iti. Svāyaṃ –</paragraph>
    <gatha1 line="394">Puthūnaṃ jananādīhi, kāraṇehi puthujjano;</gatha1>
    <gathalast line="395">Puthujjanantogadhattā, puthuvāyaṃ jano iti. (dī. ni. aṭṭha. 1.7; ma. ni. aṭṭha. 1.2; a. ni. aṭṭha. 1.1.51; paṭi. ma. aṭṭha. 2.1.130);</gathalast>
    <paragraph line="396">So hi puthūnaṃ nānappakārānaṃ kilesādīnaṃ jananādīhipi kāraṇehi <bold>puthujjano</bold>. Yathāha – puthu kilese janentīti puthujjanā <pageBreak edition="P" number="0.0076" />, puthu avihatasakkāyadiṭṭhikāti puthujjanā, puthu satthārānaṃ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā, puthu nānāsantāpehi santappentīti puthujjanā, puthu nānāpariḷāhehi pariḍayhantīti puthujjanā, puthu pañcasu kāmaguṇesu rattā giddhā gadhitā muñchitā ajjhosannā laggā laggitā palibuddhāti puthujjanā, puthu pañcahi nīvaraṇehi āvuṭā nivuṭā ovuṭā pihitā paṭicchannā paṭikujjitāti puthujjanā (mahāni. 51, 94), puthūnaṃ vā gaṇanapathamatītānaṃ ariyadhammaparammukhānaṃ nīcadhammasamācārānaṃ janānaṃ antogadhattāpi puthujjanā, puthuva ayaṃ visuṃyeva saṅkhyaṃ gato, visaṃsaṭṭho <pageBreak edition="M" number="0.0070" /> sīlasutādiguṇayuttehi ariyehi janotipi puthujjano. Evametehi ‘‘assutavā puthujjano’’ti dvīhi padehi ye te –</paragraph>
    <gatha1 line="397">‘‘Duve <pageBreak edition="V" number="0.0066" /> puthujjanā vuttā, buddhenādiccabandhunā;</gatha1>
    <gathalast line="398">Andho puthujjano eko, kalyāṇeko puthujjano’’ti. (dī. ni. aṭṭha. 1.7; ma. ni. aṭṭha. 1.2; saṃ. ni. aṭṭha. 2.2.61; a. ni. aṭṭha. 1.1.51; paṭi. ma. aṭṭha. 2.1.130; dha. sa. aṭṭha. 1007) –</gathalast>
    <unindented line="399">Dve puthujjanā vuttā, tesu andhaputhujjano vutto hotīti veditabbo.</unindented>
    <paragraph line="400"><bold>Ariyānaṃ adassāvī</bold>tiādīsu <bold>ariyā</bold>ti ārakattā kilesehi, anaye na iriyanato, aye iriyanato, sadevakena ca lokena araṇīyato buddhā ca paccekabuddhā ca buddhasāvakā ca vuccanti, buddhā eva vā idha ariyā. Yathāha – ‘‘sadevake, bhikkhave, loke…pe… tathāgato ariyoti vuccatī’’ti (saṃ. ni. 5.1098).</paragraph>
    <paragraph line="401"><bold>Sappurisā</bold>ti ettha pana paccekabuddhā tathāgatasāvakā ca ‘‘sappurisā’’ti veditabbā. Te hi lokuttaraguṇayogena sobhanā purisāti sappurisā. Sabbeva vā ete dvidhāpi vuttā. Buddhāpi hi ariyā ca sappurisā ca paccekabuddhāpi buddhasāvakāpi. Yathāha –</paragraph>
    <gatha1 line="402">‘‘Yo ve kataññū katavedi dhīro, kalyāṇamitto daḷhabhatti ca hoti;</gatha1>
    <gathalast line="403">Dukhitassa sakkacca karoti kiccaṃ, tathāvidhaṃ sappurisaṃ vadantī’’ti. (ma. ni. aṭṭha. 1.2; paṭi. ma. aṭṭha. 2.1.130; dha. sa. aṭṭha. 1007);</gathalast>
    <paragraph line="404">‘‘Kalyāṇamitto <pageBreak edition="P" number="0.0077" /> daḷhabhatti ca hotī’’ti ettāvatā hi buddhasāvako vutto. Kataññutādīhi paccekabuddhā buddhāti, yo imesaṃ ariyānaṃ adassanasīlo, na ca dassane sādhukārī, so <bold>ariyānaṃ adassāvī</bold>ti veditabbo. So cakkhunā adassāvī, ñāṇena adassāvīti duvidho, tesu ñāṇena adassāvī idha adhippeto. Maṃsacakkhunā hi dibbacakkhunā vā ariyā diṭṭhāpi adiṭṭhāva honti tesaṃ cakkhunā vaṇṇamattagahaṇato, na ariyabhāvagocarato. Soṇasiṅgālādayopi cakkhunā ariye passanti, na ca te ariyānaṃ dassāvino.</paragraph>
    <paragraph line="405">Tatridaṃ <pageBreak edition="M" number="0.0071" /> vatthu – cittalapabbatavāsino kira khīṇāsavattherassa upaṭṭhāko vuḍḍhapabbajito ekadivasaṃ <pageBreak edition="V" number="0.0067" /> therena saddhiṃ piṇḍāya caritvā therassa pattacīvaraṃ gahetvā piṭṭhito āgacchanto theraṃ pucchi – ‘‘ariyā nāma, bhante, kīdisā’’ti? Thero āha – ‘‘idhekacco mahallako ariyānaṃ pattacīvaraṃ gahetvā vattapaṭipattiṃ katvā saha carantopi neva ariye jānāti, evaṃ dujjānā, āvuso, ariyā’’ti. Evaṃ vuttepi so neva aññāsi. Tasmā cakkhunā dassanaṃ na dassanaṃ, ñāṇena dassanameva dassanaṃ. Yathāha – ‘‘alaṃ te, vakkali, kiṃ te iminā pūtikāyena diṭṭhena, yo kho, vakkali, dhammaṃ passati, so maṃ passatī’’ti (saṃ. ni. 3.87). Tasmā cakkhunā passantopi ñāṇena ariyehi diṭṭhaṃ aniccādilakkhaṇaṃ apassanto, ariyānaṃ adhigatañca dhammaṃ anadhigacchanto, ariyakaradhammānaṃ ariyabhāvassa ca adiṭṭhattā ‘‘ariyānaṃ adassāvī’’ti veditabbo.</paragraph>
    <paragraph line="406"><bold>Ariyadhammassa akovido</bold>ti satipaṭṭhānādibhede ariyadhamme akusalo. <bold>Ariyadhamme avinīto</bold>ti ettha pana –</paragraph>
    <gatha1 line="407">Duvidho vinayo nāma, ekamekettha pañcadhā;</gatha1>
    <gathalast line="408">Abhāvato tassa ayaṃ, ‘‘avinīto’’ti vuccati. (ma. ni. aṭṭha. 1.2; su. ni. aṭṭha. 1.uragasuttavaṇṇanā; paṭi. ma. aṭṭha. 2.1.130; dha. sa. aṭṭha. 1007);</gathalast>
    <paragraph line="409">Ayañhi <pageBreak edition="P" number="0.0078" /> saṃvaravinayo pahānavinayoti duvidho vinayo. Ettha ca duvidhepi vinaye ekamekopi vinayo pañcadhā bhijjati. <bold>Saṃvaravinayo</bold>pi hi sīlasaṃvaro satisaṃvaro ñāṇasaṃvaro khantisaṃvaro vīriyasaṃvaroti pañcavidho. <bold>Pahānavinayo</bold>pi tadaṅgappahānaṃ vikkhambhanappahānaṃ samucchedappahānaṃ paṭippassaddhippahānaṃ nissaraṇappahānanti pañcavidho.</paragraph>
    <paragraph line="410">Tattha ‘‘iminā pātimokkhasaṃvarena upeto hoti samupeto’’ti (vibha. 511) ayaṃ <bold>sīlasaṃvaro</bold>. ‘‘Rakkhati cakkhundriyaṃ, cakkhundriye saṃvaraṃ āpajjatī’’ti (ma. ni. 1.295; saṃ. ni. 4.239; a. ni. 3.16) ayaṃ <bold>satisaṃvaro</bold>.</paragraph>
    <gatha1 line="411">‘‘Yāni <pageBreak edition="M" number="0.0072" /> sotāni lokasmiṃ, (ajitāti bhagavā,)</gatha1>
    <gatha2 line="412">Sati tesaṃ nivāraṇaṃ;</gatha2>
    <gathalast line="413">Sotānaṃ saṃvaraṃ brūmi, paññāyete pidhiyyare’’ti. (su. ni. 1041; cūḷani. ajitamāṇavapucchāniddesa 4; netti. 11, 45; dha. sa. aṭṭha. 1007) –</gathalast>
    <unindented line="414">Ayaṃ <pageBreak edition="V" number="0.0068" /><bold>ñāṇasaṃvaro</bold>. ‘‘Khamo hoti sītassa uṇhassā’’ti (ma. ni. 1.24; a. ni. 4.114; 6.58) ayaṃ <bold>khantisaṃvaro</bold>. ‘‘Uppannaṃ kāmavitakkaṃ nādhivāsetī’’ti (ma. ni. 1.26; a. ni. 4.114; 6.58) ayaṃ <bold>vīriyasaṃvaro</bold>. Sabbopi cāyaṃ saṃvaro yathāsakaṃ saṃvaritabbānaṃ vinetabbānañca kāyaduccaritādīnaṃ saṃvaraṇato ‘‘saṃvaro’’, vinayanato ‘‘vinayo’’ti vuccati. Evaṃ tāva saṃvaravinayo pañcadhā bhijjatīti veditabbo.</unindented>
    <paragraph line="415">Tathā yaṃ nāmarūpaparicchedādīsu vipassanāñāṇesu paṭipakkhabhāvato dīpālokeneva tamassa, tena tena vipassanāñāṇena tassa tassa anatthassa pahānaṃ. Seyyathidaṃ – nāmarūpavavatthānena sakkāyadiṭṭhiyā, paccayapariggahena ahetuvisamahetudiṭṭhīnaṃ, tasseva aparabhāgena kaṅkhāvitaraṇena kathaṃkathībhāvassa, kalāpasammasanena ‘‘ahaṃ mamā’’ti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena assādasaññāya, nibbidānupassanāya abhiratisaññāya <pageBreak edition="P" number="0.0079" />, muñcitukamyatāñāṇena amuñcitukāmatāya, upekkhāñāṇena anupekkhāya, anulomena dhammaṭṭhitiyaṃ nibbāne ca paṭilomabhāvassa, gotrabhunā saṅkhāranimittaggāhassa pahānaṃ. Etaṃ <bold>tadaṅgappahānaṃ</bold> nāma.</paragraph>
    <paragraph line="416">Yaṃ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe sevālassa tesaṃ tesaṃ nīvaraṇādidhammānaṃ pahānaṃ, etaṃ <bold>vikkhambhanappahānaṃ</bold> nāma. Yaṃ catunnaṃ ariyamaggānaṃ bhāvitattā taṃtaṃmaggavato attano attano santāne ‘‘diṭṭhigatānaṃ pahānāyā’’tiādinā (dha. sa. 277; vibha. 628) nayena vuttassa samudayapakkhiyassa kilesagaṇassa accantaappavattibhāvena pahānaṃ, idaṃ <bold>samucchedappahānaṃ</bold> nāma. Yaṃ pana phalakkhaṇe paṭippassaddhattaṃ kilesānaṃ, etaṃ <bold>paṭippassaddhippahānaṃ</bold> nāma. Yaṃ sabbasaṅkhatanissaṭattā <pageBreak edition="M" number="0.0073" /> pahīnasabbasaṅkhataṃ nibbānaṃ, etaṃ <bold>nissaraṇappahānaṃ</bold> nāma. Sabbampi cetaṃ pahānaṃ yasmā cāgaṭṭhena pahānaṃ, vinayanaṭṭhena vinayo, tasmā ‘‘pahānavinayo’’ti vuccati. Taṃ taṃ pahānavato vā tassa tassa vinayassa sambhavatopetaṃ ‘‘pahānavinayo’’ti vuccati. Evaṃ pahānavinayopi pañcadhā bhijjatīti veditabbo (ma. ni. aṭṭha. 1.2; su. ni. aṭṭha. 1.uragasuttavaṇṇanā; paṭi. ma. aṭṭha. 2.1.130).</paragraph>
    <paragraph line="417">Evamayaṃ <pageBreak edition="V" number="0.0069" /> saṅkhepato duvidho bhedato ca dasavidho vinayo bhinnasaṃvarattā, pahātabbassa ca appahīnattā yasmā etassa assutavato puthujjanassa natthi, tasmā abhāvato tassa ayaṃ ‘‘avinīto’’ti vuccatīti. Eseva nayo <bold>sappurisānaṃ adassāvī sappurisadhammassa akovido, sappurisadhamme avinīto</bold>ti etthapi. Ninnānākaraṇañhi etamatthato. Yathāha – ‘‘yeva te ariyā, teva te sappurisā. Yeva te sappurisā, teva te ariyā. Yo eva so ariyānaṃ dhammo, so eva so sappurisānaṃ dhammo. Yo eva so sappurisānaṃ dhammo, so eva so ariyānaṃ dhammo. Yeva te ariyavinayā, teva te sappurisavinayā. Yeva te sappurisavinayā, teva te ariyavinayā. Ariyeti vā, sappuriseti vā, ariyadhammeti <pageBreak edition="P" number="0.0080" /> vā, sappurisadhammeti vā, ariyavinayeti vā, sappurisavinayeti vā esese eke ekaṭṭhe same samabhāge tajjāte taññevāti (dha. sa. aṭṭha. 1007; paṭi. ma. aṭṭha. 2.1.130).</paragraph>
    <paragraph line="418"><bold>Rūpaṃ attato samanupassatī</bold>ti idhekacco rūpaṃ attato samanupassati, ‘‘yaṃ rūpaṃ, so ahaṃ, yo ahaṃ, taṃ rūpa’’nti rūpañca attānañca advayaṃ samanupassati. Seyyathāpi telappadīpassa jhāyato ‘‘yā acci, so vaṇṇo. Yo vaṇṇo, sā accī’’ti acciñca vaṇṇañca advayaṃ samanupassati, evameva idhekacco rūpaṃ attato…pe… samanupassatīti (paṭi. ma. 1.130-131) evaṃ rūpaṃ ‘‘attā’’ti diṭṭhipassanāya passati. <bold>Rūpavantaṃ vā attāna</bold>nti arūpaṃ ‘‘attā’’ti gahetvā chāyāvantaṃ rukkhaṃ viya taṃ rūpavantaṃ ‘‘attā’’ti samanupassati. <bold>Attani vā rūpa</bold>nti arūpameva ‘‘attā’’ti gahetvā pupphasmiṃ gandhaṃ viya attani rūpaṃ samanupassati. <bold>Rūpasmiṃ vā attāna</bold>nti arūpameva ‘‘attā’’ti gahetvā karaṇḍake maṇiṃ viya taṃ attānaṃ rūpasmiṃ samanupassati. <bold>Vedanā</bold>dīsupi eseva nayo.</paragraph>
    <paragraph line="419">Tattha <pageBreak edition="M" number="0.0074" /> ‘‘rūpaṃ attato samanupassatī’’ti suddharūpaṃyeva ‘‘attā’’ti kathitaṃ. ‘‘Rūpavantaṃ vā attānaṃ, attani vā rūpaṃ, rūpasmiṃ vā attānaṃ. Vedanaṃ attato… saññaṃ… saṅkhāre… viññāṇaṃ attato samanupassatī’’ti (paṭi. ma. 1.131) imesu sattasu ṭhānesu arūpaṃ ‘‘attā’’ti kathitaṃ, ‘‘vedanāvantaṃ vā attānaṃ, attani vā vedanā, vedanāya vā attāna’’nti evaṃ catūsu khandhesu tiṇṇaṃ tiṇṇaṃ vasena dvādasasu ṭhānesu rūpārūpamissako attā kathito. Tattha rūpaṃ attato samanupassati. Vedanaṃ… saññaṃ… saṅkhāre… viññāṇaṃ attato samanupassatīti pañcasu ṭhānesu ucchedadiṭṭhi kathitā. Avasesesu sassatadiṭṭhi. Evamettha pannarasa bhavadiṭṭhiyo pañca vibhavadiṭṭhiyo honti. Tā sabbāpi maggāvaraṇā, na saggāvaraṇā, paṭhamamaggavajjhāti veditabbā.</paragraph>
    <paragraph line="420"><bold>Āraññiko</bold>ti <pageBreak edition="V" number="0.0070" /> araññe nivāsaṃ. <bold>Pavane</bold>ti mahante gambhīravane. <bold>Caramāno</bold>ti tahiṃ tahiṃ vicaramāno. <bold>Vissattho gacchatī</bold>ti nibbhayo nirāsaṅko carati. <bold>Anāpāthagato luddassā</bold>ti <pageBreak edition="P" number="0.0081" /> migaluddassa parammukhagato. <bold>Antamakāsi māra</bold>nti kilesamāraṃ vā devaputtamāraṃ vā antaṃ akāsi. <bold>Apadaṃ vadhitvā</bold>ti kilesapadaṃ hantvā nāsetvā. <bold>Māracakkhuṃ adassanaṃ gato</bold>ti mārassa adassanavisayaṃ patto. <bold>Anāpāthagato</bold>ti mārassa parammukhaṃ patto. Sesaṃ sabbattha pākaṭameva.</paragraph>
    <paragraph line="421">Evaṃ bhagavā idampi suttaṃ arahattanikūṭeneva desesi, desanāpariyosāne ca vuttasadisoyeva dhammābhisamayo ahosīti.</paragraph>
    <centered line="422">Saddhammappajjotikāya cūḷaniddesa-aṭṭhakathāya</centered>
    <centered line="423">Mogharājamāṇavasuttaniddesavaṇṇanā niṭṭhitā.</centered>
    <subhead line="424">16. Piṅgiyamāṇavasuttaniddesavaṇṇanā</subhead>
    <paragraph line="425" number="89"> Soḷasame <pageBreak edition="P" number="0.0082" /> piṅgiyasuttaniddese – <bold>jiṇṇohamasmi abalo vītavaṇṇo</bold>ti so kira brāhmaṇo jarābhibhūto vīsavassasatiko jātiyā, dubbalo ca ‘‘idha pādaṃ karissāmī’’ti aññatreva karoti, vinaṭṭhapurimachavivaṇṇo ca. Tenāha – ‘‘jiṇṇohamasmi abalo vītavaṇṇo’’ti. <bold>Māhaṃ</bold><pageBreak edition="M" number="0.0075" /><bold>nassaṃ momuho antarāvā</bold>ti māhaṃ tuyhaṃ dhammaṃ asacchikatvā antarā eva avidvā hutvā anassiṃ.<bold> Jātijarāya idha vippahāna</bold>nti idheva tava pādamūle pāsāṇake cetiye vā jātijarāya vippahānaṃ nibbānaṃ dhammarasaṃ ahaṃ vijaññaṃ, taṃ me ācikkha.</paragraph>
    <paragraph line="426"><bold>Abalo</bold>ti balavirahito. <bold>Dubbalo</bold>ti dubbalabalo. <bold>Appabalo</bold>ti parittabalo. <bold>Appathāmo</bold>ti parittavīriyo. <bold>Vītavaṇṇo</bold>ti parivattitachavivaṇṇo. <bold>Vigatavaṇṇo</bold>ti apagatachavivaṇṇo. <bold>Vigacchitavaṇṇo</bold>ti dūrībhūtachavivaṇṇo. <bold>Yā sā purimā subhā vaṇṇanibhā</bold>ti yā sā subhā sundarā purimakāle sati, sā vaṇṇanibhā etarahi antarahitā vigatā. <bold>Ādīnavo pātubhūto</bold>ti upaddavo pāturahosi. ‘‘Yā sā purimā subhā vaṇṇanibhā’’ti pāṭhaṃ ṭhapetvā ‘‘yā subhā assā’’ti eke vaṇṇayanti.</paragraph>
    <paragraph line="427"><bold>Asuddhā</bold>ti paṭalādīhi asuddhā. <bold>Avisuddhā</bold>ti timirādīhi avisuddhā. <bold>Aparisuddhā</bold>ti samantato phoṭapaṭalādīhi pariyonaddhattā aparisuddhā. <bold>Avodātā</bold>ti nappasannā pasannasadisā. <bold>No tathā cakkhunā rūpe passāmī</bold>ti yathā porāṇacakkhunā rūpārammaṇaṃ passāmi olokemi, tathā <pageBreak edition="V" number="0.0071" /> tena pakārena idāni na passāmi. <bold>Sotaṃ asuddha</bold>ntiādīsupi eseva nayo. <bold>Māhaṃ nassa</bold>nti ahaṃ mā vinassaṃ.</paragraph>
    <paragraph line="428" number="90"> Idāni yasmā piṅgiyo kāye sāpekkhatāya ‘‘jiṇṇohamasmī’’tiādimāha <pageBreak edition="P" number="0.0083" />. Tenassa bhagavā kāye sinehappahānatthaṃ <bold>‘‘disvāna rūpesu vihaññamāne’’</bold>ti gāthamāha. Tattha <bold>rūpesū</bold>ti rūpahetu rūpapaccayā. <bold>Vihaññamāne</bold>ti kammakāraṇādīhi upahaññamāne. <bold>Ruppanti rūpesū</bold>ti cakkhurogādīhi ca rūpahetuyeva janā ruppanti bādhiyanti.</paragraph>
    <paragraph line="429"><bold>Haññantī</bold>ti ghaṭīyanti. <bold>Vihaññantī</bold>ti vihesiyanti. <bold>Upavihaññantī</bold>ti hatthapādacchedādiṃ labhanti. <bold>Upaghātiyantī</bold>ti maraṇaṃ labhanti. <bold>Kuppantī</bold>ti parivattanti. <bold>Pīḷayantī</bold>ti vighātaṃ āpajjanti. <bold>Ghaṭṭayantī</bold>ti ghaṭṭanaṃ pāpuṇanti. <bold>Byādhitā</bold>ti bhītā. <bold>Domanassitā</bold>ti cittavighātaṃ pattā. <bold>Vemāne</bold>ti nassamāne.</paragraph>
    <paragraph line="430" number="91"> Evaṃ <pageBreak edition="M" number="0.0076" /> bhagavatā yāva arahattaṃ, tāva kathitaṃ paṭipattiṃ sutvā piṅgiyo jarādubbalatāya visesaṃ anadhigantvā ca puna <bold>‘‘disā catasso’’</bold>ti imāya gāthāya bhagavantaṃ thomento desanaṃ yācati.</paragraph>
    <paragraph line="431" number="92"> Athassa bhagavā punapi yāva arahattaṃ, tāva paṭipadaṃ dassento <bold>‘‘taṇhādhipanne’’</bold>ti gāthamāha.</paragraph>
    <paragraph line="432"><bold>Taṇhādhipanne</bold>ti taṇhāya vimuccitvā ṭhite. <bold>Taṇhānuge</bold>ti taṇhāya saha gacchante. <bold>Taṇhānugate</bold>ti taṇhāya anubandhante. <bold>Taṇhānusaṭe</bold>ti taṇhāya saha dhāvante. <bold>Taṇhāya panne</bold>ti taṇhāya nimugge. <bold>Paṭipanne</bold>ti taṇhāya avatthaṭe. <bold>Abhibhūte</bold>ti maddite. <bold>Pariyādinnacitte</bold>ti pariyādiyitvā gahitakusalacitte.</paragraph>
    <paragraph line="433"><bold>Santāpajāte</bold>ti sañjātacittasantāpe. <bold>Ītijāte</bold>ti roguppanne. <bold>Upaddavajāte</bold>ti ādīnavajāte. <bold>Upasaggajāte</bold>ti uppannadukkhajāte.</paragraph>
    <paragraph line="434"><bold>Virajaṃ vītamala</bold>nti ettha <bold>viraja</bold>nti vigatarāgādirajaṃ. <bold>Vītamala</bold>nti vītarāgādimalaṃ. Rāgādayo hi ajjhottharaṇaṭṭhena rajo nāma, dūsaṭṭhena malaṃ nāma. <bold>Dhammacakkhu</bold>nti katthaci paṭhamamaggañāṇaṃ <pageBreak edition="V" number="0.0072" />, katthaci ādīni tīṇi maggañāṇāni, katthaci catutthamaggañāṇampi. Idha pana jaṭilasahassassa catutthamaggañāṇaṃ. Piṅgiyassa tatiyamaggañāṇameva. <bold>Yaṃ kiñci samudayadhammaṃ, sabbaṃ taṃ nirodhadhamma</bold>nti vipassanāvasena evaṃ pavattassa dhammacakkhuṃ udapādīti attho. Sesaṃ sabbattha pākaṭameva.</paragraph>
    <paragraph line="435">Evaṃ <pageBreak edition="P" number="0.0084" /> idampi suttaṃ bhagavā arahattanikūṭeneva desesi, desanāpariyosāne ca piṅgiyo anāgāmiphale patiṭṭhāsi. So kira antarantarā cintesi – ‘‘evaṃ vicitrapaṭibhānaṃ nāma desanaṃ na labhati mayhaṃ mātulo bāvarī savanāyā’’ti. Tena sinehavikkhepena arahattaṃ pāpuṇituṃ nāsakkhi. Antevāsikā panassa sahassajaṭilā arahattaṃ pāpuṇiṃsu. Sabbeva iddhimayapattacīvaradharā ehibhikkhuno ahesunti.</paragraph>
    <centered line="436">Saddhammappajjotikāya cūḷaniddesa-aṭṭhakathāya</centered>
    <centered line="437">Piṅgiyamāṇavasuttaniddesavaṇṇanā niṭṭhitā.</centered>
    <subhead line="438">17. Pārāyanatthutigāthāniddesavaṇṇanā</subhead>
    <paragraph line="439" number="93"> Ito <pageBreak edition="P" number="0.0085" /><pageBreak edition="M" number="0.0077" /> paraṃ saṅgītikārā desanaṃ thomentā <bold>‘‘idamavoca bhagavā’’</bold>tiādimāhaṃsu. Tattha <bold>idamavocā</bold>ti idaṃ pārāyanaṃ avoca. <bold>Paricārakasoḷasāna</bold>nti bāvarissa paricārakena piṅgiyena saha soḷasānaṃ, buddhassa vā bhagavato paricārakānaṃ soḷasānanti paricārakasoḷasānaṃ. Te eva ca brāhmaṇā tattha soḷasasu disāsu purato ca pacchato ca vāmapassato ca dakkhiṇapassato ca cha cha yojanā nisinnā ujukena dvādasayojanikā ahosi. <bold>Ajjhiṭṭho</bold>ti yācito.</paragraph>
    <paragraph line="440" number="94-97"><bold>Atthamaññāyā</bold>ti pāḷiatthamaññāya. <bold>Dhammamaññāyā</bold>ti pāḷimaññāya. <bold>Pārāyana</bold>nti evaṃ imassa dhammapariyāyassa adhivacanaṃ āropetvā tesaṃ brāhmaṇānaṃ nāmāni kittayanto <bold>‘‘ajito…pe… buddhaseṭṭhamupāgamu’’</bold>nti āhaṃsu. Tattha <bold>sampannacaraṇa</bold>nti nibbānapadaṭṭhānabhūtena pātimokkhasīlādinā sampannaṃ. <bold>Isi</bold>nti mahesiṃ.</paragraph>
    <paragraph line="441">Niddese <bold>upāgamiṃsū</bold>ti samīpaṃ gamiṃsu. <bold>Upasaṅkamiṃsū</bold>ti avidūraṭṭhānaṃ gamiṃsu. <bold>Payirupāsiṃsū</bold>ti <pageBreak edition="V" number="0.0073" /> samīpe nisīdiṃsu. <bold>Paripucchiṃsū</bold>ti paripucchaṃ āhariṃsu. <bold>Parigaṇhiṃsū</bold>ti tulayiṃsu. ‘‘Codayiṃsū’’ti keci.</paragraph>
    <paragraph line="442"><bold>Sīlācāranibbattī</bold>ti uttamasīlācāranibbatti, maggena nipphannasīlanti attho.</paragraph>
    <paragraph line="443"><bold>Gambhīre</bold>ti uttānabhāvapaṭikkhepavacanaṃ. <bold>Duddase</bold>ti gambhīrattā duddase, dukkhena daṭṭhabbe, na sakkā sukhena daṭṭhuṃ. Duddasattāva <bold>duranubodhe,</bold> dukkhena avabujjhitabbe, na sakkā sukhena avabujjhituṃ. <bold>Sante</bold>ti nibbute. <bold>Paṇīte</bold>ti atappake. Idaṃ dvayaṃ lokuttarameva sandhāya vuttaṃ. <bold>Atakkāvacare</bold>ti takkena na avacaritabbe <pageBreak edition="P" number="0.0086" /> na ogāhitabbe ñāṇeneva avacaritabbe. <bold>Nipuṇe</bold>ti saṇhe. <bold>Paṇḍitavedanīye</bold>ti sammā paṭipannehi paṇḍitehi veditabbe.</paragraph>
    <paragraph line="444" number="98"><bold>Tosesī</bold>ti tuṭṭhiṃ āpādesi. <bold>Vitosesī</bold>ti vividhā tesaṃ somanassaṃ uppādesi. <bold>Pasādesī</bold>ti tesaṃ cittappasādaṃ akāsi <pageBreak edition="M" number="0.0078" />. <bold>Ārādhesī</bold>ti ārādhayi siddhiṃ pāpesi. <bold>Attamane akāsī</bold>ti somanassavasena sakamane akāsi.</paragraph>
    <paragraph line="445" number="99"> Tato paraṃ <bold>brahmacariyamacariṃsū</bold>ti maggabrahmacariyaṃ acariṃsu.</paragraph>
    <paragraph line="446" number="101"><bold>Tasmā pārāyana</bold>nti tassa pārabhūtassa nibbānassa āyatananti vuttaṃ hoti.</paragraph>
    <centered line="447">Saddhammappajjotikāya cūḷaniddesa-aṭṭhakathāya</centered>
    <centered line="448">Pārāyanatthutigāthāniddesavaṇṇanā niṭṭhitā.</centered>
    <subhead line="449">18. Pārāyanānugītigāthāniddesavaṇṇanā</subhead>
    <paragraph line="450" number="102"><bold>Pārāyanamanugāyissa</bold>nti assa ayaṃ sambandho – bhagavatā hi pārāyane desite soḷasasahassajaṭilā arahattaṃ pāpuṇiṃsu, avasesānañca cuddasakoṭisaṅkhānaṃ devamanussānaṃ dhammābhisamayo ahosi. Vuttañhetaṃ porāṇehi –</paragraph>
    <gatha1 line="451">‘‘Tato <pageBreak edition="V" number="0.0074" /> pāsāṇake ramme, pārāyanasamāgame;</gatha1>
    <gathalast line="452">Amataṃ pāpayī buddho, cuddasa pāṇakoṭiyo’’ti. (su. ni. aṭṭha. 2.1138);</gathalast>
    <paragraph line="453">Niṭṭhitāya pana dhammadesanāya tato tato āgatā manussā bhagavato ānubhāvena attano attano gāmanigamādīsveva pāturahesuṃ. Bhagavāpi sāvatthimeva agamāsi paricārakasoḷasādīhi anekehi bhikkhusahassehi parivuto. Tattha piṅgiyo bhagavantaṃ vanditvā āha – ‘‘gacchāmahaṃ, bhante, bāvarissa buddhuppādaṃ ārocetuṃ, paṭissutañhi tasseva mayā’’ti. Atha bhagavatā anuññāto ñāṇagamaneneva godhāvarītīraṃ gantvā pādagamanena assamābhimukho agamāsi. Tamenaṃ bāvarī brāhmaṇo maggaṃ olokento nisinno dūratova taṃ khārijaṭādivirahitaṃ bhikkhuvesenāgacchantaṃ disvā ‘‘buddho loke uppanno’’ti niṭṭhamagamāsi. Sampattañcāpi naṃ pucchi – ‘‘kiṃ, piṅgiya, buddho loke uppanno’’ti? ‘‘Āma, brāhmaṇa, uppanno, pāsāṇake cetiye nisinno amhākaṃ dhammaṃ desesi, tamahaṃ tuyhaṃ desessāmī’’ti. Tato bāvarī mahatā <pageBreak edition="M" number="0.0079" /> sakkārena <pageBreak edition="P" number="0.0087" /> sapariso taṃ pūjetvā āsanaṃ paññāpesi. Tattha nisīditvā piṅgiyo <bold>‘‘pārāyanamanugāyissa’’</bold>ntiādimāha.</paragraph>
    <paragraph line="454">Tattha <bold>anugāyissa</bold>nti bhagavato gītaṃ anugāyissaṃ. <bold>Yathāddakkhī</bold>ti yathā sāmaṃ saccābhisambodhena asādhāraṇañāṇena ca addakkhi. <bold>Nikkāmo</bold>ti pahīnakāmo. ‘‘Nikkamo’’tipi pāṭho, vīriyavāti attho. Nikkhanto vā akusalapakkhā. <bold>Nibbano</bold>ti kilesavanavirahito, taṇhāvirahito eva vā. <bold>Kissa hetu musā bhaṇe</bold>ti yehi kilesehi musā bhaṇeyya, ete tassa pahīnāti dasseti. Etena brāhmaṇassa savane ussāhaṃ janeti (su. ni. aṭṭha. 2.1138).</paragraph>
    <paragraph line="455"><bold>Amalo</bold>ti kilesamalavirahito. <bold>Vimalo</bold>ti vigatakilesamalo. <bold>Nimmalo</bold>ti kilesamalasuddho. <bold>Malāpagato</bold>ti kilesamalā dūrībhūto hutvā carati. <bold>Malavippahīno</bold>ti kilesamalappahīno. <bold>Malavimutto</bold>ti kilesehi vimutto. <bold>Sabbamalavītivatto</bold>ti vāsanādisabbakilesamalaṃ atikkanto. <bold>Te vanā</bold>ti ete vuttappakārā kilesā.</paragraph>
    <paragraph line="456" number="103"> Vaṇṇūpasaṃhitanti guṇūpasaṃhitaṃ.</paragraph>
    <paragraph line="457" number="104"><bold>Saccavhayo</bold>ti <pageBreak edition="V" number="0.0075" /> buddho hi sacceneva avhānena nāmena yutto. <bold>Brahme</bold>ti taṃ brāhmaṇaṃ ālapati.</paragraph>
    <paragraph line="458">Tattha <bold>loko</bold>ti lujjanaṭṭhena loko. <bold>Eko loko bhavaloko</bold>ti tebhūmakavipāko. So hi bhavatīti bhavo, bhavo eva loko bhavaloko. <bold>Bhavaloko ca sambhavaloko cā</bold>ti ettha ekeko dve dve hoti. Bhavaloko hi sampattibhavavipattibhavavasena duvidho. Sambhavalokopi sampattisambhavavipattisambhavavasena duvidho. Tattha <bold>sampattibhavaloko</bold>ti sugatiloko. So hi iṭṭhaphalattā sundaro lokoti sampatti, bhavatīti bhavo, sampatti eva bhavo sampattibhavo, so eva loko sampattibhavaloko. <bold>Sampattisambhavaloko</bold>ti sugatūpagaṃ kammaṃ. Tañhi sambhavati <pageBreak edition="M" number="0.0080" /> etasmā phalanti sambhavo, sampattiyā sambhavo sampattisambhavo, sampattisambhavo eva loko sampattisambhavalokoti.</paragraph>
    <paragraph line="459"><bold>Vipattibhavaloko</bold>ti apāyaloko. So hi aniṭṭhaphalattā virūpo lokoti vipatti, bhavatīti bhavo, vipatti eva bhavo vipattibhavo, vipattibhavo eva loko <pageBreak edition="P" number="0.0088" /> vipattibhavaloko. <bold>Vipattisambhavaloko</bold>ti apāyūpagaṃ kammaṃ. Tañhi sambhavati etasmā phalanti sambhavo, vipattiyā sambhavo vipattisambhavo, vipattisambhavo eva loko vipattisambhavalokoti. <bold>Tisso vedanā</bold>ti sukhā vedanā, dukkhā vedanā, adukkhamasukhā vedanā lokiyā eva. <bold>Āhārā</bold>ti paccayā. Paccayā hi attano phalaṃ āharantīti āhārā. Kabaḷīkārāhāro phassāhāro manosañcetanāhāro viññāṇāhāroti cattāro. Vatthuvasena kabaḷīkattabbattā kabaḷīkāro, ajjhoharitabbattā āhāro, odanakummāsādivatthukāya ojāyetaṃ nāmaṃ. Sā hi ojaṭṭhamakarūpāni āharatīti āhāro. Cakkhusamphassādiko chabbidho phasso tisso vedanā āharatīti āhāro. Manaso sañcetanā na sattassāti manosañcetanā yathā cittekaggatā, manasā vā sampayuttā sañcetanā manosañcetanā yathā ājaññaratho, tebhūmakakusalākusalacetanā. Sā hi tayo bhave āharatīti āhāro. Viññāṇanti ekūnavīsatibhedaṃ paṭisandhiviññāṇaṃ. Tañhi paṭisandhināmarūpaṃ āharatīti āhāro.</paragraph>
    <paragraph line="460"><bold>Upādānakkhandhā</bold>ti upādānagocarā khandhā upādānakkhandhā, majjhe padalopo daṭṭhabbo. Upādānasambhūtā vā khandhā upādānakkhandhā yathā tiṇaggi, thusaggi. Upādānavidheyyā vā khandhā upādānakkhandhā yathā rājapuriso. Upādānappabhavā vā khandhā upādānakkhandhā yathā puppharukkho, phalarukkho. Upādānāni pana kāmupādānaṃ diṭṭhupādānaṃ sīlabbatupādānaṃ attavādupādānanti <pageBreak edition="V" number="0.0076" /> cattāri. Atthato pana bhusaṃ ādānanti upādānaṃ. Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandhoti pañca. <bold>Cha ajjhattikāni āyatanānī</bold>ti cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, manāyatanaṃ. <bold>Satta viññāṇaṭṭhitiyo</bold> vuttanayā eva. Tathā <bold>aṭṭha</bold><pageBreak edition="M" number="0.0081" /><bold>lokadhammā</bold>. Api ca – lābho, alābho, yaso, ayaso, nindā, pasaṃsā, sukhaṃ, dukkhanti ime aṭṭha lokappavattiyā sati anuparivattanadhammakattā <pageBreak edition="P" number="0.0089" /> lokassa dhammāti lokadhammā. Etehi mutto satto nāma natthi, buddhānampi hontiyeva. Yathāha –</paragraph>
    <indent line="461">‘‘Aṭṭhime, bhikkhave, lokadhammā lokaṃ anuparivattanti, loko ca aṭṭha lokadhamme anuparivattati. Katame aṭṭha? Lābho ca alābho ca…pe… sukhañca dukkhañca. Ime kho, bhikkhave, aṭṭha lokadhammā lokaṃ anuparivattanti, loko ca ime aṭṭha lokadhamme anuparivattatī’’ti (a. ni. 8.6).</indent>
    <paragraph line="462">Tattha <bold>anuparivattantī</bold>ti anubandhanti nappajahanti, lokato na nivattantīti attho. <bold>Lābho</bold>ti pabbajitassa cīvarādi, gahaṭṭhassa dhanadhaññādilābho. Soyeva alabbhamāno lābho alābho na lābho <bold>alābho</bold>ti vuccati, no ca attābhāvappattito pariññeyyo siyā. <bold>Yaso</bold>ti parivāro. Soyeva alabbhamāno yaso <bold>ayaso. Nindā</bold>ti avaṇṇabhaṇanaṃ. <bold>Pasaṃsā</bold>ti vaṇṇabhaṇanaṃ. <bold>Sukha</bold>nti kāmāvacarakāyikacetasikaṃ. <bold>Dukkha</bold>nti puthujjanasotāpannasakadāgāmīnaṃ kāyikacetasikaṃ, anāgāmiarahantānaṃ kāyikameva. <bold>Sattāvāsā</bold>ti sattānaṃ āvāsā, vasanaṭṭhānānīti attho. Tāni pana tathā pakāsitā khandhā eva. Sattasu viññāṇaṭṭhitīsu asaññasattena ca nevasaññānāsaññāyatanena ca saddhiṃ nava sattāvāsā. <bold>Dasāyatanānī</bold>ti cakkhāyatanaṃ, rūpāyatanaṃ, sotāyatanaṃ, saddāyatanaṃ, ghānāyatanaṃ, gandhāyatanaṃ, jivhāyatanaṃ, rasāyatanaṃ, kāyāyatanaṃ, phoṭṭhabbāyatananti evaṃ dasa. <bold>Dvādasāyatanānī</bold>ti manāyatanadhammāyatanehi saddhiṃ evaṃ dvādasa. <bold>Aṭṭhārasa dhātuyo</bold>ti cakkhudhātu, rūpadhātu, cakkhuviññāṇadhātu…pe… manodhātu, dhammadhātu, manoviññāṇadhātūti ekekasmiṃ tīṇi tīṇi katvā aṭṭhārasa dhātuyo.</paragraph>
    <paragraph line="463"><bold>Sadisanāmo</bold>ti tesaṃ sadisanāmo ekaguṇavaṇṇanāmo. <bold>Sadisavhayo</bold>ti ekaguṇavaṇṇanāmena avhāyano. <bold>Saccasadisavhayo</bold>ti avitathaekaguṇavaṇṇanāmena aviparītena avhāyano.</paragraph>
    <paragraph line="464"><bold>Āsito</bold>ti <pageBreak edition="V" number="0.0077" /><pageBreak edition="M" number="0.0082" /> upasaṅkamito. <bold>Upāsito</bold>ti upagantvā sevito. <bold>Payirupāsito</bold>ti bhattivasena atīva sevito.</paragraph>
    <paragraph line="465" number="105"><bold>Kubbanaka</bold>nti <pageBreak edition="P" number="0.0090" /> parittavanaṃ. <bold>Bahupphalaṃ kānanamāvaseyyā</bold>ti anekaphalādivikatibharitakānanaṃ āgamma vaseyya. <bold>Appadasse</bold>ti bāvarippabhutike parittapaññe. <bold>Mahodadhi</bold>nti anotattādiṃ mahantaṃ udakarāsiṃ.</paragraph>
    <paragraph line="466"><bold>Appadassā</bold>ti mandadassino. <bold>Parittadassā</bold>ti atimandadassino. <bold>Thokadassā</bold>ti parittatopi atiparittadassino. <bold>Omakadassā</bold>ti heṭṭhimadassino. <bold>Lāmakadassā</bold>ti appadhānadassino. <bold>Chatukkadassā</bold>ti na uttamadassino. <bold>Appamāṇadassa</bold>nti pamāṇaṃ atikkamitvā appamāṇaṃ nibbānadassaṃ. <bold>Aggadassa</bold>nti ‘‘aggato ve pasannāna’’ntiādinā (a. ni. 4.34; itivu. 90) nayena aggadhammadassaṃ. <bold>Seṭṭhadassa</bold>nti sambuddho dvipadaseṭṭhoti seṭṭhadassaṃ. <bold>Viseṭṭhadassa</bold>ntiādīni cattāri upasaggena vaḍḍhitāni. <bold>Asama</bold>nti na samaṃ asamaṃ sabbaññuṃ. <bold>Asamasama</bold>nti asamehi atītabuddhehi samaṃ asamasamaṃ. <bold>Appaṭisama</bold>nti attano sadisavirahitaṃ. <bold>Appaṭibhāga</bold>nti attano paṭibimbavirahitaṃ. <bold>Appaṭipuggala</bold>nti paṭimallapuggalavirahitaṃ. <bold>Devātideva</bold>nti visuddhidevānampi atidevaṃ. Abhimaṅgalasammataṭṭhena <bold>usabhaṃ</bold>. Achambhitaṭṭhena <bold>purisasīhaṃ</bold>. Niddosaṭṭhena <bold>purisanāgaṃ</bold>. Uttamaṭṭhena <bold>purisājaññaṃ</bold>. Aṭṭhaparisapathaviṃ uppīḷetvā sadevake loke kenaci paccatthikena paccāmittena akampiye acalaṭṭhāne tiṭṭhanaṭṭhena <bold>purisanisabhaṃ</bold>. Dhammadesanādhuravahanaṭṭhena <bold>purisadhorayhaṃ</bold>.</paragraph>
    <paragraph line="467"><bold>Mānasakaṃ vā sara</bold>nti manasā cintetvā kataṃ pallaṃ vā nāmameva vā. <bold>Anotattaṃ vā daha</bold>nti candimasūriyā dakkhiṇena vā uttarena vā gacchantā pabbatantarena taṃ obhāsenti, ujuṃ gacchantā na obhāsenti, tenevassa ‘‘anotatta’’nti saṅkhā udapādi. Evarūpaṃ anotattaṃ vā dahaṃ. <bold>Akkhobhaṃ amitodaka</bold>nti cāletuṃ asakkuṇeyyaṃ aparimitaṃ <pageBreak edition="P" number="0.0091" /> udakajalarāsiṃ. <bold>Evamevā</bold>ti opammasaṃsandanaṃ, buddhaṃ bhagavantaṃ akkhobhaṃ āsabhaṃ ṭhānaṭṭhānena cāletuṃ asakkuṇeyyaṃ. <bold>Amitateja</bold>nti aparimitañāṇatejaṃ. <bold>Pabhinnañāṇa</bold>nti dasabalañāṇādivasena pabhedagatañāṇaṃ. <bold>Vivaṭacakkhu</bold>nti samantacakkhuṃ.</paragraph>
    <paragraph line="468"><bold>Paññāpabhedakusala</bold>nti <pageBreak edition="V" number="0.0078" /><pageBreak edition="M" number="0.0083" /> ‘‘yā paññā pajānanā vicayo pavicayo’’tiādinā (dha. sa. 16; vibha. 525) nayena paññāya pabhedajānane chekaṃ. <bold>Adhigatapaṭisambhida</bold>nti paṭiladdhacatupaṭisambhidaṃ. <bold>Catuvesārajjappatta</bold>nti ‘‘sammāsambuddhassa te paṭijānato ime dhammā anabhisambuddhā’’tiādinā (ma. ni. 1.150; a. ni. 4.8) nayena vuttesu catūsu ṭhānesu visāradabhāvappattaṃ. <bold>Saddhādhimutta</bold>nti parisuddhe phalasamāpatticitte adhimuttaṃ, tattha paviṭṭhaṃ. <bold>Setapaccatta</bold>nti vāsanāya vippahīnattā parisuddhaṃ āveṇikaattabhāvaṃ. <bold>Advayabhāṇi</bold>nti paricchinnavacanattā dvivacanavirahitaṃ. <bold>Tādi</bold>nti tādisaṃ, iṭṭhāniṭṭhesu akampanaṃ vā. Tathā paṭiññā assāti <bold>tathāpaṭiñño,</bold> taṃ. <bold>Aparitta</bold>nti na khuddakaṃ. <bold>Mahanta</bold>nti tedhātuṃ atikkamitvā mahantappattaṃ.</paragraph>
    <paragraph line="469"><bold>Gambhīra</bold>nti aññesaṃ duppavesaṃ. <bold>Appameyya</bold>nti atulaṭṭhena appameyyaṃ. <bold>Duppariyogāha</bold>nti pariyogāhituṃ dukkhappavesaṃ. <bold>Pahūtaratana</bold>nti saddhādiratanehi pahūtaratanaṃ. <bold>Sāgarasama</bold>nti ratanākarato samuddasadisaṃ. <bold>Chaḷaṅgupekkhāya samannāgata</bold>nti ‘‘cakkhunā rūpaṃ disvā neva sumano hoti na dummano’’ti (a. ni. 6.1) vuttanayena chaḷaṅgupekkhāya paripuṇṇaṃ. <bold>Atula</bold>nti tulavirahitaṃ, tulayituṃ asakkuṇeyyaṃ. <bold>Vipula</bold>nti atimahantaṃ. <bold>Appameyya</bold>nti pametuṃ asakkuṇeyyaṃ. <bold>Taṃ tādisa</bold>nti taṃ bhagavantaṃ tādiguṇasampannaṃ. <bold>Pavadataṃ maggavādina</bold>nti pavadantānaṃ kathentānaṃ uttamaṃ kathayantaṃ vadantaṃ adhigacchinti sambandho. <bold>Merumiva nagāna</bold>nti pabbatānaṃ antare sineruṃ viya. <bold>Garuḷamiva dijāna</bold>nti <pageBreak edition="P" number="0.0092" /> pakkhijātānaṃ antare supaṇṇaṃ viya. <bold>Sīhamiva migāna</bold>nti catuppadānamantare sīhaṃ viya. <bold>Udadhimiva aṇṇavāna</bold>nti vitthiṇṇaaṇṇavānaṃ antare samuddaṃ viya adhigacchiṃ. <bold>Jinapavara</bold>nti buddhuttamaṃ.</paragraph>
    <paragraph line="470" number="106"><bold>Yeme pubbe</bold>ti ye ime pubbe.</paragraph>
    <paragraph line="471" number="107"><bold>Tamonudāsīno</bold>ti tamonudo āsīno. <bold>Bhūripaññāṇo</bold>ti ñāṇaddhajo. <bold>Bhūrimedhaso</bold>ti vipulapañño.</paragraph>
    <paragraph line="472">Niddese <bold>pabhaṅkaro</bold>ti tejaṃkaro. <bold>Ālokakaro</bold>ti anandhakārakaro. <bold>Obhāsakaro</bold>ti obhāsaṃ jotiṃ karotīti obhāsakaro. Dīpasadisaṃ ālokaṃ karotīti <bold>dīpaṅkaro</bold>. Padīpasadisaṃ ālokaṃ karotīti <pageBreak edition="M" number="0.0084" /><bold>padīpakaro. Ujjotakaro</bold>ti patāpakaro. <bold>Pajjotakaro</bold>ti disāvidisā patāpakaro.</paragraph>
    <paragraph line="473"><bold>Bhūripaññāṇo</bold>ti <pageBreak edition="V" number="0.0079" /> puthulañāṇo. <bold>Ñāṇapaññāṇo</bold>ti ñāṇena pākaṭo. <bold>Paññādhajo</bold>ti ussitaṭṭhena paññāva dhajo assāti paññādhajo, dhajo rathassa paññāṇantiādīsu (jā. 2.22.1841; cūḷani. pārāyanānugītigāthāniddesa 107) viya. <bold>Vibhūtavihārī</bold>ti pākaṭavihāro.</paragraph>
    <paragraph line="474" number="108"><bold>Sandiṭṭhikamakālika</bold>nti sāmaṃ passitabbaṃ phalaṃ, na ca kālantare pattabbaphalaṃ. <bold>Anītika</bold>nti kilesādiītivirahitaṃ.</paragraph>
    <paragraph line="475"><bold>Sandiṭṭhika</bold>nti lokuttaradhammo yena adhigato hoti, tena parasaddhāya gantabbataṃ hitvā paccavekkhaṇañāṇena sayaṃ daṭṭhabboti sandiṭṭhiko, taṃ sandiṭṭhikaṃ. Attano phalaṃdānaṃ sandhāya nāssa kāloti akālo, akāloyeva akāliko. Yo ettha ariyamaggadhammo, so attano samanantarameva phalaṃ detīti attho, taṃ <bold>akālikaṃ</bold>. Ehi passa imaṃ dhammanti evaṃ pavattaṃ ehipassavidhiṃ arahatīti ehipassiko, taṃ <bold>ehipassikaṃ</bold>. Ādittaṃ celaṃ vā sīsaṃ vā ajjhupekkhitvāpi attano citte upanayaṃ arahatīti opaneyyiko, taṃ <bold>opaneyyikaṃ</bold>. Sabbehipi ugghaṭitaññūādīhi ‘‘bhāvito me maggo, adhigataṃ phalaṃ, sacchikato nirodho’’ti attani attani veditabbanti <bold>paccattaṃ veditabbaṃ viññūhi</bold>.</paragraph>
    <paragraph line="476" number="109"> Atha naṃ bāvarī āha <bold>‘‘kiṃ nu tamhā’’</bold>ti dve gāthā.</paragraph>
    <paragraph line="477"><bold>Muhuttampī</bold>ti <pageBreak edition="P" number="0.0093" /> thokampi. <bold>Khaṇampī</bold>ti na bahukampi. <bold>Layampī</bold>ti manampi. <bold>Vayampī</bold>ti koṭṭhāsampi. <bold>Addhampī</bold>ti divasampi.</paragraph>
    <paragraph line="478" number="111-113"> Tato piṅgiyo bhagavato santikā avippavāsameva dīpento <bold>‘‘nāhaṃ tamhā’’</bold>tiādimāha. <bold>Nāhaṃ yo me…pe… passāmi naṃ manasā cakkhunāvā</bold>ti taṃ buddhaṃ maṃsacakkhunā viya manasā passāmi. <bold>Namassamāno vivasemi ratti</bold>nti namassamānova rattiṃ atināmemi.</paragraph>
    <paragraph line="479" number="114"> Tena <pageBreak edition="M" number="0.0085" /><bold>teneva nato</bold>ti yena yena disābhāgena buddho, tena tenevāhampi nato, tanninno tappoṇoti dasseti.</paragraph>
    <paragraph line="480" number="115"><bold>Dubbalathāmakassā</bold>ti appathāmakassa. Atha vā dubbalassa dutthāmakassa ca, balavīriyahīnassāpīti <pageBreak edition="V" number="0.0080" /> vuttaṃ hoti. <bold>Teneva kāyo na paletī</bold>ti teneva dubbalatthāmakattena kāyo na gacchati, yena buddho, na tena gacchati. ‘‘Na paretī’’tipi pāṭho, so evattho. <bold>Tatthā</bold>ti buddhassa santike. <bold>Saṅkappayantāyā</bold>ti saṅkappagamanena. <bold>Tena yutto</bold>ti yena buddho, tena yutto payutto anuyuttoti dasseti.</paragraph>
    <paragraph line="481"><bold>Yena buddho</bold>ti yena disābhāgena buddho upasaṅkamitabbo, tena disābhāgena na paleti. Atha vā bhummatthe karaṇavacanaṃ. Yattha buddho tattha na paleti na gacchati. <bold>Na vajatī</bold>ti purato na yāti. <bold>Na gacchatī</bold>ti nivattati. <bold>Nātikkamatī</bold>ti na upasaṅkamati.</paragraph>
    <paragraph line="482" number="116"><bold>Paṅke sayāno</bold>ti kāmakaddame sayamāno. <bold>Dīpā dīpaṃ upallavi</bold>nti satthārādito satthārādiṃ adhigacchiṃ. <bold>Athaddasāsiṃ sambuddha</bold>nti sohaṃ evaṃ dudiṭṭhiṃ gahetvā anvāhiṇḍanto atha pāsāṇakacetiye buddhamaddakkhiṃ.</paragraph>
    <paragraph line="483">Tattha <bold>semāno</bold>ti nisajjamāno. <bold>Sayamāno</bold>ti seyyaṃ kappayamāno. <bold>Āvasamāno</bold>ti vasamāno. <bold>Parivasamāno</bold>ti niccaṃ vasamāno.</paragraph>
    <paragraph line="484"><bold>Pallavi</bold>nti uggamiṃ. <bold>Upallavi</bold>nti uttariṃ <pageBreak edition="P" number="0.0094" />, <bold>sampallavi</bold>nti upasaggena padaṃ vaḍḍhitaṃ. <bold>Addasa</bold>nti niddesassa uddesapadaṃ. <bold>Addasa</bold>nti passiṃ. <bold>Addakkhi</bold>nti olokesiṃ. <bold>Apassi</bold>nti esiṃ. <bold>Paṭivijjhi</bold>nti vinivijjhiṃ.</paragraph>
    <paragraph line="485" number="117"> Imissā gāthāya avasāne piṅgiyassa ca bāvarissa ca indriyaparipākaṃ viditvā bhagavā sāvatthiyaṃ ṭhitoyeva suvaṇṇobhāsaṃ muñci. Piṅgiyo bāvarissa buddhaguṇe vaṇṇayanto nisinno eva taṃ obhāsaṃ disvā ‘‘kiṃ ida’’nti olokento bhagavantaṃ attano purato ṭhitaṃ viya disvā bāvaribrāhmaṇassa ‘‘buddho āgato’’ti ārocesi. Brāhmaṇo uṭṭhāyāsanā <pageBreak edition="M" number="0.0086" /> añjaliṃ paggahetvā aṭṭhāsi. Bhagavāpi obhāsaṃ pharitvā brāhmaṇassa attānaṃ dassento ubhinnampi sappāyaṃ viditvā piṅgiyameva ālapamāno <bold>‘‘yathā ahū, vakkalī’’</bold>ti imaṃ gāthamabhāsi.</paragraph>
    <paragraph line="486">Tassattho – <bold>yathā vakkali</bold>tthero saddhādhimutto ahosi, saddhādhureneva arahattaṃ pāpuṇi, yathā ca soḷasannaṃ eko <bold>bhadrāvudho</bold> nāma, yathā ca <bold>āḷavigotamo ca. Evameva tvampi pamuñcassu saddhaṃ</bold><pageBreak edition="V" number="0.0081" />, tato saddhāya adhimuccanto ‘‘sabbe saṅkhārā aniccā’’tiādinā (dha. pa. 277; theragā. 676; paṭi. ma. 1.31; kathā. 753) nayena vipassanaṃ ārabhitvā <bold>maccudheyyassa pāraṃ</bold> nibbānaṃ gamissasīti arahattanikūṭena desanaṃ niṭṭhāpesi, desanāpariyosāne piṅgiyo arahatte, bāvarī anāgāmiphale patiṭṭhahi, bāvaribrāhmaṇassa sissā pana pañcasatā sotāpannā ahesuṃ.</paragraph>
    <paragraph line="487">Tattha <bold>muñcassū</bold>ti mocassu. <bold>Pamuñcassū</bold>ti mocehi. <bold>Adhimuñcassū</bold>ti tattha adhimokkhaṃ karassu. <bold>Okappehī</bold>ti bahumānaṃ uppādehīti. <bold>Sabbe saṅkhārā aniccā</bold>ti hutvā abhāvaṭṭhena. <bold>Sabbe saṅkhārā dukkhā</bold>ti dukkhamaṭṭhena. <bold>Sabbe dhammā anattā</bold>ti avasavattanaṭṭhena.</paragraph>
    <paragraph line="488" number="118"> Idāni piṅgiyo attano pasādaṃ nivedento <bold>‘‘esa bhiyyo</bold>tiādimāha. Tattha <bold>paṭibhānavā</bold>ti paṭibhānappaṭisambhidāya upeto.</paragraph>
    <paragraph line="489"><bold>Bhiyyo bhiyyo</bold>ti uparūpari.</paragraph>
    <paragraph line="490" number="119"><bold>Adhideve abhiññāyā</bold>ti adhidevakare dhamme ñatvā. <bold>Paropara</bold>nti hīnapaṇītaṃ, attano ca parassa ca adhidevattakaraṃ sabbadhammajātaṃ avedīti vuttaṃ hoti. <bold>Kaṅkhīnaṃ paṭijānata</bold>nti <pageBreak edition="P" number="0.0095" /> kaṅkhīnaṃyeva sataṃ ‘‘nikkaṅkhamhā’’ti paṭijānantānaṃ.</paragraph>
    <paragraph line="491">Niddese <bold>pārāyanikapañhāna</bold>nti pārāyanikabrāhmaṇānaṃ pucchānaṃ. Avasānaṃ karotīti <bold>antakaro</bold>. Koṭiṃ karotīti <bold>pariyantakaro</bold>. Sīmaṃ mariyādaṃ karotīti <bold>paricchedakaro</bold>. Nigamaṃ karotīti <bold>parivaṭumakaro</bold>. <bold>Sabhiyapañhāna</bold>nti na kevalaṃ pārāyanikabrāhmaṇānaṃ pañhānaṃ eva, atha kho sabhiyaparibbājakādīnampi pañhānaṃ antaṃ karotīti dassetuṃ <bold>‘‘sabhiyapañhāna’’</bold>ntiādimāha.</paragraph>
    <paragraph line="492" number="120"><bold>Asaṃhīra</bold>nti <pageBreak edition="M" number="0.0087" /> rāgādīhi asaṃhāriyaṃ. <bold>Asaṅkuppa</bold>nti asaṅkuppaṃ avipariṇāmadhammaṃ. Dvīhipi padehi nibbānaṃ bhaṇati. <bold>Addhā gamissāmī</bold>ti ekaṃseneva taṃ anupādisesanibbānadhātuṃ gamissāmi. <bold>Na mettha kaṅkhā</bold>ti natthi me ettha nibbāne kaṅkhā. <bold>Evaṃ maṃ dhārehi adhimuttacitta</bold>nti piṅgiyo ‘‘evameva tvampi pamuñcassu saddha’’nti iminā bhagavato ovādena attani saddhaṃ uppādetvā saddhādhureneva ca vimuñcitvā taṃ saddhādhimuttiṃ pakāsento bhagavantaṃ āha – ‘‘evaṃ maṃ <pageBreak edition="V" number="0.0082" /> dhārehi adhimuttacitta’’nti. Ayañhettha adhippāyo ‘‘yathā maṃ tvaṃ avaca, evameva maṃ adhimuttacittaṃ dhārehī’’ti.</paragraph>
    <paragraph line="493"><bold>Na saṃhariyatī</bold>ti gahetvā saṃharituṃ na sakkā. <bold>Niyogavacana</bold>nti yuttavacanaṃ. <bold>Avatthāpanavacana</bold>nti sanniṭṭhānavacanaṃ. Imasmiṃ pārāyanavagge yaṃ antarantarā na vuttaṃ, taṃ heṭṭhā vuttanayena gahetabbaṃ. Sesaṃ sabbattha pākaṭameva.</paragraph>
    <centered line="494">Saddhammappajjotikāya cūḷaniddesa-aṭṭhakathāya</centered>
    <centered line="495">Pārāyanānugītigāthāniddesavaṇṇanā niṭṭhitā.</centered>
    <centered line="496">Pārāyanavaggavaṇṇanā niṭṭhitā.</centered>
  </content>
</document>