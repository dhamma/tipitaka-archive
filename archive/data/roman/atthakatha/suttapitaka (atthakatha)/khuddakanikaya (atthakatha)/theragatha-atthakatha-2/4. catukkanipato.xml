<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0508a2.att0.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/4. catukkanipato.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/theragatha-atthakatha-2</directory>
    <basename>4. catukkanipato</basename>
    <titlePath>4. Catukkanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Khuddakanikāye</nikaya>
    <book line="3">Theragāthā-aṭṭhakathā</book>
    <title line="4">(Dutiyo bhāgo)</title>
    <chapter line="5">4. Catukkanipāto</chapter>
    <subhead line="6">1. Nāgasamālattheragāthāvaṇṇanā</subhead>
    <paragraph line="7"><bold>Alaṅkatā</bold>tiādikā <pageBreak edition="Myanmar" number="2.0001" /><pageBreak edition="Vipassana Research Institut" number="2.0001" /> āyasmato nāgasamālattherassa gāthā. Kā uppatti? Ayampi padumuttarassa bhagavato kāle kulagehe nibbattitvā viññutaṃ patto gimhasamaye sūriyātapasantattāya <pageBreak edition="Vipassana Research Institut" number="2.0002" /> bhūmiyā gacchantaṃ satthāraṃ <pageBreak edition="Pali Text Society" number="2.0110" /> disvā pasannamānaso chattaṃ adāsi. So tena puññakammena devamanussesu saṃsaranto imasmiṃ buddhuppāde sakyarājakule nibbattitvā <bold>nāgasamālo</bold>ti laddhanāmo vayappatto ñātisamāgame paṭiladdhasaddho pabbajitvā kiñci kālaṃ bhagavato upaṭṭhāko ahosi. So ekadivasaṃ nagaraṃ piṇḍāya paviṭṭho alaṅkatapaṭiyattaṃ aññataraṃ naccakiṃ mahāpathe tūriyesu vajjantesu naccantiṃ disvā, ‘‘ayaṃ cittakiriyavāyodhātuvipphāravasena karajakāyassa tathā tathā parivatti, aho aniccā saṅkhārā’’ti khayavayaṃ paṭṭhapetvā vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 2.46.37-48) –</paragraph>
    <gatha1 line="8">‘‘Aṅgārajātā pathavī, kukkuḷānugatā mahī;</gatha1>
    <gathalast line="9">Padumuttaro bhagavā, abbhokāsamhi caṅkami.</gathalast>
    <gatha1 line="10">‘‘Paṇḍaraṃ <pageBreak edition="Myanmar" number="2.0002" /> chattamādāya, addhānaṃ paṭipajjahaṃ;</gatha1>
    <gathalast line="11">Tattha disvāna sambuddhaṃ, vitti me upapajjatha.</gathalast>
    <gatha1 line="12">‘‘Marīciyotthaṭā bhūmi, aṅgārāva mahī ayaṃ;</gatha1>
    <gathalast line="13">Upahanti mahāvātā, sarīrassāsukhepanā.</gathalast>
    <gatha1 line="14">‘‘Sītaṃ uṇhaṃ vihanantaṃ, vātātapanivāraṇaṃ;</gatha1>
    <gathalast line="15">Paṭiggaṇha imaṃ chattaṃ, phassayissāmi nibbutiṃ.</gathalast>
    <gatha1 line="16">‘‘Anukampako kāruṇiko, padumuttaro mahāyaso;</gatha1>
    <gathalast line="17">Mama saṅkappamaññāya, paṭiggaṇhi tadā jino.</gathalast>
    <gatha1 line="18">‘‘Tiṃsakappāni devindo, devarajjamakārayiṃ;</gatha1>
    <gathalast line="19">Satānaṃ pañcakkhattuñca, cakkavattī ahosahaṃ.</gathalast>
    <gatha1 line="20">‘‘Padesarajjaṃ vipulaṃ, gaṇanāto asaṅkhiyaṃ;</gatha1>
    <gathalast line="21">Anubhomi sakaṃ kammaṃ, pubbe sukatamattano.</gathalast>
    <gatha1 line="22">‘‘Ayaṃ me pacchimā jāti, carimo vattate bhavo;</gatha1>
    <gathalast line="23">Ajjāpi setacchattaṃ me, sabbakālaṃ dharīyati.</gathalast>
    <gatha1 line="24">‘‘Satasahassito kappe, yaṃ chattamadadiṃ tadā;</gatha1>
    <gathalast line="25">Duggatiṃ nābhijānāmi, chattadānassidaṃ phalaṃ.</gathalast>
    <gatha1 line="26">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="27">Arahattaṃ pana patvā –</paragraph>
    <hangnum line="28" number="267"></hangnum>
    <gatha1 line="29"> ‘‘Alaṅkatā <pageBreak edition="Vipassana Research Institut" number="2.0003" /> suvasanā, mālinī candanussadā;</gatha1>
    <gathalast line="30">Majjhe mahāpathe nārī, tūriye naccati naṭṭakī.</gathalast>
    <hangnum line="31" number="268"></hangnum>
    <gatha1 line="32"> ‘‘Piṇḍikāya paviṭṭhohaṃ, gacchanto naṃ udikkhisaṃ;</gatha1>
    <gathalast line="33">Alaṅkataṃ suvasanaṃ, maccupāsaṃva oḍḍitaṃ.</gathalast>
    <hangnum line="34" number="269"></hangnum>
    <gatha1 line="35"> ‘‘Tato me manasīkāro, yoniso udapajjatha;</gatha1>
    <gathalast line="36">Ādīnavo pāturahu, nibbidā samatiṭṭhatha.</gathalast>
    <hangnum line="37" number="270"></hangnum>
    <gatha1 line="38"> ‘‘Tato <pageBreak edition="Myanmar" number="2.0003" /> cittaṃ vimucci me, passa dhammasudhammataṃ;</gatha1>
    <gathalast line="39">Tisso vijjā anuppattā, kataṃ buddhassa sāsana’’nti. –</gathalast>
    <unindented line="40">Catūhi gāthāhi attano paṭipattikittanamukhena aññaṃ byākāsi.</unindented>
    <paragraph line="41">Tattha <bold>alaṅkatā</bold>ti hatthūpagādiābharaṇehi alaṅkatagattā. <bold>Suvasanā</bold>ti sundaravasanā sobhanavatthanivatthā. <bold>Mālinī</bold>ti mālādhārinī piḷandhitapupphamālā. <bold>Candanussadā</bold>ti candanānulepalittasarīrā. <bold>Majjhe mahāpathe nārī, tūriye naccati naṭṭakī</bold>ti yathāvuttaṭṭhāne ekā nārī naṭṭakī nāṭakitthī nagaravīthiyā majjhe pañcaṅgike tūriye vajjante naccati, yathāpaṭṭhapitaṃ naccaṃ karoti.</paragraph>
    <paragraph line="42"><bold>Piṇḍikāyā</bold>ti bhikkhāya. <bold>Paviṭṭhoha</bold>nti nagaraṃ paviṭṭho ahaṃ. <bold>Gacchanto naṃ udikkhisa</bold>nti nagaravīthiyaṃ gacchanto parissayapariharaṇatthaṃ vīthiṃ olokento taṃ naṭṭakiṃ olokesiṃ. Kiṃ viya? <bold>Maccupāsaṃva oḍḍita</bold>nti yathā maccussa maccurājassa pāsabhūto rūpādiko oḍḍito loke anuvicaritvā ṭhito ekaṃsena sattānaṃ anatthāvaho, evaṃ <pageBreak edition="Pali Text Society" number="2.0111" /> sāpi appaṭisaṅkhāne ṭhitānaṃ andhaputhujjanānaṃ ekaṃsato anatthāvahāti maccupāsasadisī vuttā.</paragraph>
    <paragraph line="43"><bold>Tato</bold>ti tasmā maccupāsasadisattā. <bold>Me</bold>ti mayhaṃ. <bold>Manasīkāro yoniso udapajjathā</bold>ti ‘‘ayaṃ aṭṭhisaṅghāto nhārusambandho maṃsena anupalitto chaviyā paṭicchanno asuciduggandhajegucchapaṭikkūlo aniccucchādanaparimaddanabhedanaviddhaṃsanadhammo īdise vikāre dassetī’’ti evaṃ yoniso manasikāro uppajji. <bold>Ādīnavo pāturahū</bold>ti evaṃ kāyassa sabhāvūpadhāraṇamukhena tassa ca taṃnissitānañca cittacetasikānaṃ udayabbayaṃ sarasapabhaṅgutañca manasi karoto tesu ca yakkharakkhasādīsu viya bhayato upaṭṭhahantesu tattha me anekākāraādīnavo doso pāturahosi. Tappaṭipakkhato ca nibbāne ānisaṃso. <bold>Nibbidā samatiṭṭhathā</bold>ti nibbindanaṃ ādīnavānupassanānubhāvasiddhaṃ nibbidāñāṇaṃ mama hadaye saṇṭhāsi, muhuttampi <pageBreak edition="Vipassana Research Institut" number="2.0004" /> tesaṃ rūpārūpadhammānaṃ gahaṇe cittaṃ nāhosi, aññadatthu muñcitukāmatādivasena tattha udāsīnameva jātanti attho.</paragraph>
    <paragraph line="44"><bold>Tato</bold>ti <pageBreak edition="Myanmar" number="2.0004" /> vipassanāñāṇato paraṃ. <bold>Cittaṃ vimucci me</bold>ti lokuttarabhāvanāya vattamānāya maggapaṭipāṭiyā sabbakilesehi mama cittaṃ vimuttaṃ ahosi. Etena phaluppattiṃ dasseti. Maggakkhaṇe hi kilesā vimuccanti nāma, phalakkhaṇe vimuttāti. Sesaṃ vuttanayameva.</paragraph>
    <centered line="45">Nāgasamālattheragāthāvaṇṇanā niṭṭhitā.</centered>
    <subhead line="46">2. Bhaguttheragāthāvaṇṇanā</subhead>
    <paragraph line="47"><bold>Ahaṃ middhenā</bold>tiādikā āyasmato bhaguttherassa gāthā. Kā uppatti? Ayaṃ kira padumuttarassa bhagavato kāle kulagehe nibbattitvā viññutaṃ patto satthari parinibbute tassa dhātuyo pupphehi pūjesi. So tena puññakammena nimmānaratīsu nibbattitvā aparāparaṃ devamanussesu saṃsaranto imasmiṃ buddhuppāde sakyarājakule nibbattitvā <bold>bhagū</bold>ti laddhanāmo vayappatto anuruddhakimilehi saddhiṃ nikkhamitvā pabbajitvā bālakaloṇakagāme vasanto ekadivasaṃ thinamiddhābhibhavaṃ vinodetuṃ vihārato nikkhamma caṅkamaṃ abhiruhanto papatitvā <pageBreak edition="Pali Text Society" number="2.0112" /> tadeva aṅkusaṃ katvā thinamiddhaṃ vinodetvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.46.49-57) –</paragraph>
    <gatha1 line="48">‘‘Parinibbute bhagavati, padumuttare mahāyase;</gatha1>
    <gathalast line="49">Pupphavaṭaṃsake katvā, sarīramabhiropayiṃ.</gathalast>
    <gatha1 line="50">‘‘Tattha cittaṃ pasādetvā, nimmānaṃ agamāsahaṃ;</gatha1>
    <gathalast line="51">Devalokagato santo, puññakammaṃ sarāmahaṃ.</gathalast>
    <gatha1 line="52">‘‘Ambarā pupphavasso me, sabbakālaṃ pavassati;</gatha1>
    <gathalast line="53">Saṃsarāmi manusse ce, rājā homi mahāyaso.</gathalast>
    <gatha1 line="54">‘‘Tahiṃ kusumavasso me, abhivassati sabbadā;</gatha1>
    <gathalast line="55">Tasseva pupphapūjāya, vāhasā sabbadassino.</gathalast>
    <gatha1 line="56">‘‘Ayaṃ <pageBreak edition="Vipassana Research Institut" number="2.0005" /> pacchimako mayhaṃ, carimo vattate bhavo;</gatha1>
    <gathalast line="57">Ajjāpi pupphavasso me, abhivassati sabbadā.</gathalast>
    <gatha1 line="58">‘‘Satasahassito <pageBreak edition="Myanmar" number="2.0005" /> kappe, yaṃ pupphamabhiropayiṃ;</gatha1>
    <gathalast line="59">Duggatiṃ nābhijānāmi, dehapūjāyidaṃ phalaṃ.</gathalast>
    <gatha1 line="60">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="61">Arahattaṃ pana patvā phalasukhena nibbānasukhena ca vītināmento satthārā ekavihāraṃ anumodituṃ upagatena – ‘‘kacci tvaṃ, bhikkhu, appamatto viharasī’’ti puṭṭho attano appamādavihāraṃ nivedento –</paragraph>
    <hangnum line="62" number="271"></hangnum>
    <gatha1 line="63"> ‘‘Ahaṃ middhena pakato, vihārā upanikkhamiṃ;</gatha1>
    <gathalast line="64">Caṅkamaṃ abhiruhanto, tattheva papatiṃ chamā.</gathalast>
    <hangnum line="65" number="272"></hangnum>
    <gatha1 line="66"> ‘‘Gattāni parimajjitvā, punapāruyha caṅkamaṃ;</gatha1>
    <gathalast line="67">Caṅkame caṅkamiṃ sohaṃ, ajjhattaṃ susamāhito.</gathalast>
    <hangnum line="68" number="273"></hangnum>
    <gatha1 line="69"> ‘‘Tato me manasīkāro, yoniso udapajjatha;</gatha1>
    <gathalast line="70">Ādīnavo pāturahu, nibbidā samatiṭṭhatha.</gathalast>
    <hangnum line="71" number="274"></hangnum>
    <gatha1 line="72"> ‘‘Tato cittaṃ vimucci me, passa dhammasudhammataṃ;</gatha1>
    <gathalast line="73">Tisso vijjā anuppattā, kataṃ buddhassa sāsana’’nti. –</gathalast>
    <unindented line="74">Imā catasso gāthā abhāsi.</unindented>
    <paragraph line="75">Tattha <bold>middhena pakato</bold>ti kāyālasiyasaṅkhātena asattivighātasabhāvena middhena abhibhūto. <bold>Vihārā</bold>ti senāsanato. <bold>Upanikkhami</bold>nti caṅkamituṃ nikkhamiṃ. <bold>Tattheva papatiṃ chamā</bold>ti tattheva caṅkamasopāne niddābhibhūtatāya bhūmiyaṃ nipatiṃ. <bold>Gattāni parimajjitvā</bold>ti bhūmiyaṃ patanena paṃsukitāni attano sarīrāvayavāni anumajjitvā. <bold>Punapāruyha caṅkama</bold>nti ‘‘patito dānāha’’nti saṅkocaṃ anāpajjitvā punapi caṅkamaṭṭhānaṃ āruhitvā. <bold>Ajjhattaṃ susamāhito</bold>ti gocarajjhatte kammaṭṭhāne nīvaraṇavikkhambhanena suṭṭhu samāhito ekaggacitto hutvā caṅkaminti yojanā. Sesaṃ vuttanayameva. Idameva ca therassa aññābyākaraṇaṃ ahosi.</paragraph>
    <centered line="76">Bhaguttheragāthāvaṇṇanā niṭṭhitā.</centered>
    <subhead line="77">3. Sabhiyattheragāthāvaṇṇanā</subhead>
    <paragraph line="78"><bold>Pare</bold><pageBreak edition="Myanmar" number="2.0006" /><pageBreak edition="Vipassana Research Institut" number="2.0006" /><bold>cā</bold>tiādikā āyasmato sabhiyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto kakusandhassa bhagavato kāle kulagehe nibbattitvā viññutaṃ patto ekadivasaṃ satthāraṃ divāvihārāya gacchantaṃ disvā pasannamānaso upāhanaṃ <pageBreak edition="Pali Text Society" number="2.0113" /> adāsi. So tena puññakammena devamanussesu saṃsaranto kassape bhagavati parinibbute patiṭṭhite suvaṇṇacetiye chahi kulaputtehi saddhiṃ attasattamo sāsane pabbajitvā kammaṭṭhānaṃ gahetvā araññe viharanto visesaṃ nibbattetuṃ asakkonto itare āha – ‘‘mayaṃ piṇḍapātāya gacchanto jīvite sāpekkhā homa, jīvite sāpekkhena ca na sakkā lokuttaradhammaṃ adhigantuṃ, puthujjanakālaṅkiriyā ca dukkhā. Handa, mayaṃ nisseṇiṃ bandhitvā pabbataṃ abhiruyha kāye ca jīvite ca anapekkhā samaṇadhammaṃ karomā’’ti. Te tathā akaṃsu.</paragraph>
    <paragraph line="79">Atha nesaṃ mahāthero upanissayasampannattā tadaheva chaḷabhiñño hutvā uttarakuruto piṇḍapātaṃ upanesi. Itare – ‘‘tumhe, bhante, katakiccā tumhehi saddhiṃ sallāpamattampi papañco, samaṇadhammameva mayaṃ karissāma, tumhe attanā diṭṭhadhammasukhavihāramanuyuñjathā’’ti vatvā piṇḍapātaṃ paṭikkhipiṃsu. Thero ne sampaṭicchāpetuṃ asakkonto agamāsi.</paragraph>
    <paragraph line="80">Tato nesaṃ eko dvīhatīhaccayena abhiññāparivāraṃ anāgāmiphalaṃ sacchikatvā tatheva vatvā tehi paṭikkhitto agamāsi. Tesu khīṇāsavatthero parinibbāyi, anāgāmī suddhāvāsesu uppajji. Itare puthujjanakālaṅkiriyameva katvā chasu kāmasaggesu anulomapaṭilomato dibbasampattiṃ anubhavitvā amhākaṃ bhagavato kāle devalokā cavitvā eko mallarājakule paṭisandhiṃ gaṇhi, eko gandhārarājakule, eko bāhiraraṭṭhe, eko rājagahe ekissā kuladārikāya kucchimhi paṭisandhiṃ gaṇhi. Itaro aññatarissā paribbājikāya kucchimhi paṭisandhiṃ aggahesi. Sā kira aññatarassa khattiyassa dhītā, naṃ mātāpitaro – ‘‘amhākaṃ dhītā samayantaraṃ jānātū’’ti ekassa paribbājakassa niyyādayiṃsu. Atheko paribbājako tāya saddhiṃ vippaṭipajji. Sā tena gabbhaṃ gaṇhi. Taṃ gabbhiniṃ disvā paribbājakā nikkaḍḍhiṃsu. Sā aññattha <pageBreak edition="Myanmar" number="2.0007" /> gacchantī antarāmagge sabhāyaṃ vijāyi. Tenassa <bold>sabhiyo</bold>tveva nāmaṃ akāsi. So vaḍḍhitvā paribbājakapabbajjaṃ pabbajitvā nānāsatthāni uggahetvā <pageBreak edition="Vipassana Research Institut" number="2.0007" /> mahāvādī hutvā vādappasuto vicaranto attanā sadisaṃ adisvā nagaradvāre assamaṃ kāretvā khattiyakumārādayo sippaṃ sikkhāpento viharanto attano mātuyā itthibhāvaṃ jigucchitvā jhānaṃ uppādetvā brahmaloke uppannāya abhisaṅkharitvā dinne vīsatipañhe gahetvā te te samaṇabrāhmaṇe pucchi. Te cassa tesaṃ pañhānaṃ atthaṃ byākātuṃ nāsakkhiṃsu. <bold>Sabhiyasuttavaṇṇanāyaṃ</bold> (su. ni. aṭṭha. 2. sabhiyasuttavaṇṇanā) pana <pageBreak edition="Pali Text Society" number="2.0114" /> ‘‘suddhāvāsabrahmā te pañhe abhisaṅkharitvā adāsī’’ti āgataṃ.</paragraph>
    <paragraph line="81">Yadā pana bhagavā pavattavaradhammacakko anupubbena rājagahaṃ āgantvā veḷuvane vihāsi, tadā sabhiyo tattha gantvā satthāraṃ upasaṅkamitvā te pañhe pucchi. Satthā tassa te pañhe byākāsīti sabbaṃ <bold>sabhiyasutte</bold> (su. ni. sabhiyasuttaṃ) āgatanayena veditabbaṃ. Sabhiyo pana bhagavatā tesu pañhesu byākatesu paṭiladdhasaddho pabbajitvā vipassanaṃ paṭṭhapetvā arahattaṃ pāpuṇi. Tena vuttaṃ <bold>apadāne</bold> (apa. thera 2.46.27-31) –</paragraph>
    <gatha1 line="82">‘‘Kakusandhassa munino, brāhmaṇassa vusīmato;</gatha1>
    <gathalast line="83">Divāvihāraṃ vajato, akkamanamadāsahaṃ.</gathalast>
    <gatha1 line="84">‘‘Imasmiṃyeva kappamhi, yaṃ dānamadadiṃ tadā;</gatha1>
    <gathalast line="85">Duggatiṃ nābhijānāmi, akkamanassidaṃ phalaṃ.</gathalast>
    <gatha1 line="86">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="87">Arahā pana hutvā devadatte saṅghabhedāya parakkamante devadattapakkhikānaṃ bhikkhūnaṃ ovādaṃ dento –</paragraph>
    <hangnum line="88" number="275"></hangnum>
    <gatha1 line="89"> ‘‘Pare ca na vijānanti, mayamettha yamāmase;</gatha1>
    <gathalast line="90">Ye ca tattha vijānanti, tato sammanti medhagā.</gathalast>
    <hangnum line="91" number="276"></hangnum>
    <gatha1 line="92"> ‘‘Yadā ca avijānantā, iriyantyamarā viya;</gatha1>
    <gathalast line="93">Vijānanti ca ye dhammaṃ, āturesu anāturā.</gathalast>
    <hangnum line="94" number="277"></hangnum>
    <gatha1 line="95"> ‘‘Yaṃ <pageBreak edition="Myanmar" number="2.0008" /> kiñci sithilaṃ kammaṃ, saṃkiliṭṭhañca yaṃ vataṃ;</gatha1>
    <gathalast line="96">Saṅkassaraṃ brahmacariyaṃ, na taṃ hoti mahapphalaṃ.</gathalast>
    <hangnum line="97" number="278"></hangnum>
    <gatha1 line="98"> ‘‘Yassa sabrahmacārīsu, gāravo nūpalabbhati;</gatha1>
    <gathalast line="99">Ārakā hoti saddhammā, nabhaṃ puthaviyā yathā’’ti. –</gathalast>
    <unindented line="100">Catūhi gāthāhi dhammaṃ desesi.</unindented>
    <paragraph line="101">Tattha <pageBreak edition="Vipassana Research Institut" number="2.0008" /><bold>pare</bold>ti paṇḍite ṭhapetvā tato aññe – ‘‘adhammaṃ dhammo’’ti ‘‘dhammaṃ adhammo’’tiādibhedakaravatthudīpanavasena vivādappasutā pare nāma. Te tattha vivādaṃ karontā ‘‘mayaṃ yamāmase uparamāma nassāma satataṃ samitaṃ maccusantikaṃ gacchāmā’’ti na jānanti. <bold>Ye ca tattha vijānantī</bold>ti ye tattha paṇḍitā – ‘‘mayaṃ maccusamīpaṃ gacchāmā’’ti vijānanti. <bold>Tato sammanti medhagā</bold>ti evañhi te jānantā yonisomanasikāraṃ uppādetvā medhagānaṃ kalahānaṃ vūpasamāya paṭipajjanti. Atha nesaṃ tāya paṭipattiyā te medhagā sammanti. Atha vā <bold>pare cā</bold>ti ye satthu ovādānusāsaniyā aggahaṇena sāsanato bāhiratāya pare, te yāva ‘‘mayaṃ micchāgāhaṃ gahetvā ettha idha loke <pageBreak edition="Pali Text Society" number="2.0115" /> sāsanassa paṭiniggāhena yamāmase vāyamāmā’’ti na vijānanti, tāva vivādā na vūpasammanti, yadā pana tassa gāhassa vissajjanavasena ye ca tattha tesu vivādappasutesu adhammadhammādike adhammadhammādito yathābhūtaṃ vijānanti, tato tesaṃ santikā te paṇḍitapurise nissāya vivādasaṅkhātā medhagā sammantīti evampettha attho veditabbo.</paragraph>
    <paragraph line="102"><bold>Yadā</bold>ti yasmiṃ kāle. <bold>Avijānantā</bold>ti vivādassa vūpasamūpāyaṃ, dhammādhamme vā yāthāvato ajānantā. <bold>Iriyantyamarā viyā</bold>ti amarā viya jarāmaraṇaṃ atikkantā viya uddhatā unnaḷā capalā mukharā vippakiṇṇavācā hutvā vattanti caranti vicaranti tadā vivādo na vūpasammateva. <bold>Vijānanti ca ye dhammaṃ, āturesu anāturā</bold>ti ye pana satthu sāsanadhammaṃ yathābhūtaṃ jānanti, te kilesarogena āturesu sattesu anāturā nikkilesā anīghā viharanti, tesaṃ vasena vivādo accantameva vūpasammatīti adhippāyo.</paragraph>
    <paragraph line="103"><bold>Yaṃ</bold><pageBreak edition="Myanmar" number="2.0009" /><bold>kiñci sithilaṃ kamma</bold>nti oliyitvā karaṇena sithilagāhaṃ katvā sāthalibhāvena kataṃ yaṃ kiñci kusalakammaṃ. <bold>Saṃkiliṭṭha</bold>nti vesīādike agocare caraṇena, kuhanādimicchājīvena vā saṃkiliṭṭhaṃ vatasamādānaṃ. <bold>Saṅkassara</bold>nti saṅkāhi saritabbaṃ, vihāre kiñci asāruppaṃ sutvā – ‘‘nūna asukena kata’’nti parehi asaṅkitabbaṃ, uposathakiccādīsu aññatarakiccavasena sannipatitampi saṅghaṃ disvā, ‘‘addhā ime mama cariyaṃ ñatvā maṃ ukkhipitukāmā sannipatitā’’ti evaṃ attano vā āsaṅkāhi saritaṃ usaṅkitaṃ parisaṅkitaṃ. <bold>Na taṃ hotī</bold>ti taṃ evarūpaṃ brahmacariyaṃ samaṇadhammakaraṇaṃ tassa puggalassa mahapphalaṃ na hoti. Tassa amahapphalabhāveneva paccayadāyakānampissa na mahapphalaṃ hoti. Tasmā sallekhavuttinā bhavitabbaṃ. Sallekhavuttino ca vivādassa avasaro eva natthīti adhippāyo.</paragraph>
    <paragraph line="104"><bold>Gāravo</bold><pageBreak edition="Vipassana Research Institut" number="2.0009" /><bold>nūpalabbhatī</bold>ti anusāsaniyā apadakkhiṇaggāhibhāvena garukātabbesu sabrahmacārīsu yassa puggalassa gāravo garukaraṇaṃ na vijjati. <bold>Ārakā hoti saddhammā</bold>ti so evarūpo puggalo paṭipattisaddhammatopi paṭivedhasaddhammatopi dūre hoti, na hi taṃ garū sikkhāpenti, asikkhiyamāno anādiyanto na paṭipajjati, appaṭipajjanto kuto saccāni paṭivijjhissatīti. Tenāha – ‘‘ārakā hoti saddhammā’’ti. Yathā kiṃ? <bold>‘‘Nabhaṃ puthaviyā yathā’’</bold>ti yathā nabhaṃ ākāsaṃ puthaviyā pathavīdhātuyā sabhāvato dūre. Na kadāci sammissabhāvo. Tenevāha –</paragraph>
    <gatha1 line="105">‘‘Nabhañca <pageBreak edition="Pali Text Society" number="2.0116" /> dūre pathavī ca dūre, pāraṃ samuddassa tadāhu dūre;</gatha1>
    <gathalast line="106">Tato have dūrataraṃ vadanti, satañca dhammo asatañca rājā’’ti.(jā. 2.21.414);</gathalast>
    <centered line="107">Sabhiyattheragāthāvaṇṇanā niṭṭhitā.</centered>
    <subhead line="108">4. Nandakattheragāthāvaṇṇanā</subhead>
    <paragraph line="109"><bold>Dhiratthū</bold>tiādikā <pageBreak edition="Myanmar" number="2.0010" /> āyasmato nandakattherassa gāthā. Kā uppatti? Ayampi kira padumuttarassa bhagavato kāle haṃsavatīnagare mahāvibhavo seṭṭhi hutvā satthu santike dhammaṃ suṇanto satthāraṃ ekaṃ bhikkhuṃ bhikkhunovādakānaṃ aggaṭṭhāne ṭhapentaṃ disvā taṃ ṭhānantaraṃ patthetvā satasahassagghanikena vatthena bhagavantaṃ pūjetvā paṇidhānamakāsi, satthu bodhirukkhe padīpapūjañca pavatteti. So tato paṭṭhāya devamanussesu saṃsaranto kakusandhassa bhagavato kāle karavikasakuṇo hutvā madhurakūjitaṃ kūjanto satthāraṃ padakkhiṇaṃ akāsi. Aparabhāge mayūro hutvā aññatarassa paccekabuddhassa vasanaguhāya dvāre pasannamānaso divase divase tikkhattuṃ madhuravassitaṃ vassi, evaṃ tattha tattha puññāni katvā amhākaṃ bhagavato kāle sāvatthiyaṃ kulagehe nibbattitvā <bold>nandako</bold>ti laddhanāmo vayappatto satthu santike dhammaṃ sutvā paṭiladdhasaddho pabbajitvā vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.46.22-26) –</paragraph>
    <gatha1 line="110">‘‘Padumuttarabuddhassa <pageBreak edition="Vipassana Research Institut" number="2.0010" /> bodhiyā pādaputtame;</gatha1>
    <gathalast line="111">Pasannacitto sumano, tayo ukke adhārayiṃ.</gathalast>
    <gatha1 line="112">‘‘Satasahassito kappe, sohaṃ ukkamadhārayiṃ;</gatha1>
    <gathalast line="113">Duggatiṃ nābhijānāmi, ukkadānassidaṃ phalaṃ.</gathalast>
    <gatha1 line="114">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="115">Arahā pana hutvā vimuttisukhena vītināmento satthārā bhikkhunīnaṃ ovāde āṇatto ekasmiṃ uposathadivase pañca bhikkhunisatāni ekovādeneva arahattaṃ pāpesi. Tena naṃ bhagavā bhikkhunovādakānaṃ aggaṭṭhāne ṭhapesi. Athekadivasaṃ theraṃ sāvatthiyaṃ piṇḍāya carantaṃ aññatarā purāṇadutiyikā itthī kilesavasena oloketvā hasi. Thero tassā taṃ kiriyaṃ disvā sarīrassa paṭikkūlavibhāvanamukhena dhammaṃ kathento –</paragraph>
    <hangnum line="116" number="279"></hangnum>
    <gatha1 line="117"> ‘‘Dhiratthu pūre duggandhe, mārapakkhe avassute;</gatha1>
    <gathalast line="118">Navasotāni te kāye, yāni sandanti sabbadā.</gathalast>
    <hangnum line="119" number="280"></hangnum>
    <gatha1 line="120"> ‘‘Mā <pageBreak edition="Myanmar" number="2.0011" /><pageBreak edition="Pali Text Society" number="2.0117" /> purāṇaṃ amaññittho, māsādesi tathāgate;</gatha1>
    <gathalast line="121">Saggepi te na rajjanti, kimaṅgaṃ pana mānuse.</gathalast>
    <hangnum line="122" number="281"></hangnum>
    <gatha1 line="123"> ‘‘Ye ca kho bālā dummedhā, dummantī mohapārutā;</gatha1>
    <gathalast line="124">Tādisā tattha rajjanti, mārakhittamhi bandhane.</gathalast>
    <hangnum line="125" number="282"></hangnum>
    <gatha1 line="126"> ‘‘Yesaṃ rāgo ca doso ca, avijjā ca virājitā;</gatha1>
    <gathalast line="127">Tādī tattha na rajjanti, chinnasuttā abandhanā’’ti. – gāthā abhāsi;</gathalast>
    <paragraph line="128">Tattha <bold>dhī</bold>ti jigucchanatthe nipāto, <bold>ratthū</bold>ti ra-kāro padasandhikaro, dhī atthu taṃ jigucchāmi tava dhikkāro hotūti attho. <bold>Pūre</bold>tiādīni tassā dhikkātabbabhāvadīpanāni āmantanavacanāni. <bold>Pūre</bold>ti ativiya jegucchehi nānākuṇapehi nānāvidhaasucīhi sampuṇṇe. <bold>Duggandhe</bold>ti kuṇapapūritattā eva sabhāvaduggandhe. <bold>Mārapakkhe</bold>ti yasmā visabhāgavatthu andhaputhujjanānaṃ ayonisomanasikāranimittatāya kilesamāraṃ vaḍḍheti, devaputtamārassa ca otāraṃ paviṭṭhaṃ deti. Tasmā mārassa pakkho hoti. Tena vuttaṃ ‘‘mārapakkhe’’ti. <bold>Avassute</bold>ti sabbakālaṃ kilesāvassavanena tahiṃ tahiṃ asucinissandanena ca avassute. Idānissā <bold>navasotāni te kāye, yāni sandanti sabbadā</bold>ti ‘‘akkhimhā akkhigūthako’’tiādinā (su. ni. 199) vuttaṃ asucino avassavanaṭṭhānaṃ dasseti.</paragraph>
    <paragraph line="129">Evaṃ <pageBreak edition="Vipassana Research Institut" number="2.0011" /> pana navachiddaṃ dhuvassavaṃ asucibharitaṃ kāyaṃ yathābhūtaṃ jānantī <bold>mā purāṇaṃ amaññittho</bold>ti purāṇaṃ ajānanakāle pavattaṃ hasitalapitaṃ kīḷitaṃ mā maññi, ‘‘idānipi evaṃ paṭipajjissatī’’ti mā cintehi. <bold>Māsādesi tathāgate</bold>ti yathā upanissayasampattiyā purimakā buddhasāvakā āgatā, yathā vā te sammāpaṭipattiyā gatā paṭipannā, yathā ca rūpārūpadhammānaṃ tathalakkhaṇaṃ tathadhamme ca ariyasaccāni āgatā adhigatā avabuddhā, tathā imepīti evaṃ tathā āgamanādiatthena tathāgate ariyasāvake pakatisatte viya avaññāya kilesavasena ca <pageBreak edition="Myanmar" number="2.0012" /> upasaṅkamamānā māsādesi. Anāsādetabbatāya kāraṇamāha. <bold>Saggepi te na rajjanti, kimaṅgaṃ pana mānuse</bold>ti sabbaññubuddhenāpi akkhānena pariyosāpetuṃ asakkuṇeyyasukhe saggepi te sāvakabuddhā na rajjanti, saṅkhāresu ādīnavassa suparidiṭṭhattā rāgaṃ na janenti, kimaṅgaṃ pana mīḷharāsisadise mānuse kāmaguṇe, tattha na rajjantīti vattabbameva natthi.</paragraph>
    <paragraph line="130"><bold>Ye ca kho</bold>ti ye pana bālyappayogato <bold>bālā,</bold> dhammojapaññāya abhāvato <bold>dummedhā,</bold> asubhe subhānupassanena ducintitacintitāya <bold>dummantī,</bold> mohena aññāṇena sabbaso paṭicchāditacittatāya <bold>mohapārutā</bold><pageBreak edition="Pali Text Society" number="2.0118" /><bold>tādisā</bold> tathārūpā andhaputhujjanā, <bold>tattha</bold> tasmiṃ itthisaññite, <bold>mārakhittamhi bandhane</bold> mārena oḍḍite mārapāse, <bold>rajjanti</bold> rattā giddhā gadhitā mucchitā ajjhopannā tiṭṭhanti.</paragraph>
    <paragraph line="131"><bold>Virājitā</bold>ti <bold>yesaṃ</bold> pana khīṇāsavānaṃ telañjanarāgo viya dummocanīyasabhāvo <bold>rāgo</bold> sapatto viya laddhokāso dussanasabhāvo <bold>doso</bold> aññāṇasabhāvā <bold>avijjā ca</bold> ariyamaggavirāgena sabbaso <bold>virājitā</bold> pahīnā samucchinnā, tādisā aggamaggasatthena <bold>chinna</bold>bhavanetti<bold>suttā</bold> tato eva katthacipi bandhanābhāvato <bold>abandhanā tattha</bold> tasmiṃ yathāvutte mārapāse <bold>na rajjanti</bold>. Evaṃ thero tassā itthiyā dhammaṃ kathetvā gato.</paragraph>
    <centered line="132">Nandakattheragāthāvaṇṇanā niṭṭhitā.</centered>
    <subhead line="133">5. Jambukattheragāthāvaṇṇanā</subhead>
    <paragraph line="134"><bold>Pañcapaññāsā</bold>tiādikā āyasmato jambukattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto tissassa bhagavato kāle kulagehe <pageBreak edition="Vipassana Research Institut" number="2.0012" /> nibbattitvā viññutaṃ patto satthu sammāsambodhiṃ saddahanto bodhirukkhaṃ vanditvā bījanena pūjesi. So tena puññakammena devamanussesu saṃsaranto kassapassa bhagavato kāle kulagehe nibbattitvā viññutaṃ patto sāsane pabbajitvā aññatarena upāsakena kārite ārāme āvāsiko hutvā viharati tena <pageBreak edition="Myanmar" number="2.0013" /> upaṭṭhīyamāno. Athekadivasaṃ eko khīṇāsavatthero lūkhacīvaradharo kesoharaṇatthaṃ araññato gāmābhimukho āgacchati, taṃ disvā so upāsako iriyāpathe pasīditvā kappakena kesamassūni ohārāpetvā paṇītabhojanaṃ bhojetvā sundarāni cīvarāni datvā ‘‘idheva, bhante, vasathā’’ti vasāpeti. Taṃ disvā āvāsiko issāmaccherapakato khīṇāsavattheraṃ āha – ‘‘varaṃ te, bhikkhu, iminā pāpupāsakena upaṭṭhīyamānassa evaṃ idha vasanato aṅgulīhi kese luñcitvā acelassa sato gūthamuttāhārajīvana’’nti. Evañca pana vatvā tāvadeva vaccakuṭiṃ pavisitvā pāyāsaṃ vaḍḍhento viya hatthena gūthaṃ vaḍḍhetvā vaḍḍhetvā yāvadatthaṃ khādi, muttañca pivi. Iminā niyāmena yāvatāyukaṃ ṭhatvā kālaṅkatvā niraye paccitvā puna gūthamuttāhāro vasitvā tasseva kammassa vipākāvasesena manussesu uppannopi pañca jātisatāni nigaṇṭho hutvā gūthabhakkho ahosi.</paragraph>
    <paragraph line="135">Puna <pageBreak edition="Pali Text Society" number="2.0119" /> imasmiṃ buddhuppāde manussayoniyaṃ nibbattamānopi ariyūpavādabalena duggatakūle nibbattitvā thaññaṃ vā khīraṃ vā sappiṃ vā pāyamāno, taṃ chaḍḍetvā muttameva pivati, odanaṃ bhojiyamāno, taṃ chaḍḍetvā gūthameva khādati, evaṃ gūthamuttaparibhogena vaḍḍhanto vayappattopi tadeva paribhuñjati. Manussā tato vāretuṃ asakkontā pariccajiṃsu. So ñātakehi pariccatto naggapabbajjaṃ pabbajitvā na nhāyati, rajojalladharo kesamassūni luñcitvā aññe iriyāpathe paṭikkhipitvā ekapādena tiṭṭhati, nimantanaṃ na sādiyati, māsopavāsaṃ adhiṭṭhāya puññatthikehi dinnaṃ bhojanaṃ māse māse ekavāraṃ kusaggena gahetvā divā jivhaggena lehati, rattiyaṃ pana ‘‘allagūthaṃ sappāṇaka’’nti akhāditvā sukkhagūthameva khādati, evaṃ karontassa pañcapaññāsavassāni vītivattāni mahājano ‘‘mahātapo paramappiccho’’ti maññamāno tanninno tappoṇo ahosi.</paragraph>
    <paragraph line="136">Atha bhagavā tassa hadayabbhantare ghaṭe padīpaṃ viya arahattūpanissayaṃ pajjalantaṃ disvā sayameva tattha gantvā dhammaṃ desetvā sotāpattiphale patiṭṭhāpetvā, ehibhikkhūpasampadāya laddhūpasampadaṃ vipassanaṃ ussukkāpetvā arahatte patiṭṭhāpesi. Ayamettha saṅkhepo. Vitthāro pana <bold>dhammapade</bold><pageBreak edition="Myanmar" number="2.0014" /> ‘‘māse māse kusaggenā’’ti gāthāvaṇṇanāya (dha. pa. aṭṭha. 1.jambukattheravatthu) vuttanayena <pageBreak edition="Vipassana Research Institut" number="2.0013" /> veditabbo. Arahatte pana patiṭṭhito parinibbānakāle ‘‘ādito micchā paṭipajjitvāpi sammāsambuddhaṃ nissāya sāvakena adhigantabbaṃ mayā adhigata’’nti dassento –</paragraph>
    <hangnum line="137" number="283"></hangnum>
    <gatha1 line="138"> ‘‘Pañcapaññāsavassāni, rajojallamadhārayiṃ;</gatha1>
    <gathalast line="139">Bhuñjanto māsikaṃ bhattaṃ, kesamassuṃ alocayiṃ.</gathalast>
    <hangnum line="140" number="284"></hangnum>
    <gatha1 line="141"> ‘‘Ekapādena aṭṭhāsiṃ, āsanaṃ parivajjayiṃ;</gatha1>
    <gathalast line="142">Sukkhagūthāni ca khādiṃ, uddesañca na sādiyiṃ.</gathalast>
    <hangnum line="143" number="285"></hangnum>
    <gatha1 line="144"> ‘‘Etādisaṃ karitvāna, bahuṃ duggatigāminaṃ;</gatha1>
    <gathalast line="145">Vuyhamāno mahoghena, buddhaṃ saraṇamāgamaṃ.</gathalast>
    <hangnum line="146" number="286"></hangnum>
    <gatha1 line="147"> ‘‘Saraṇagamanaṃ passa, passa dhammasudhammataṃ;</gatha1>
    <gathalast line="148">Tisso vijjā anuppattā, kataṃ buddhassa sāsana’’nti. –</gathalast>
    <unindented line="149">Imā catasso gāthā abhāsi.</unindented>
    <paragraph line="150">Tattha <bold>pañcapaññāsavassāni, rajojallamadhārayi</bold>nti naggapabbajjūpagamanena nhānapaṭikkhepato pañcādhikāni paññāsavassāni sarīre laggaṃ āgantukareṇusaṅkhātaṃ rajo, sarīramalasaṅkhātaṃ jallañca kāyena dhāresiṃ. <bold>Bhuñjanto māsikaṃ bhatta</bold>nti rattiyaṃ gūthaṃ khādanto lokavañcanatthaṃ māsopavāsiko nāma hutvā puññatthikehi dinnaṃ bhojanaṃ māse māse ekavāraṃ jivhagge paṭhanavasena bhuñjanto <bold>alocayi</bold>nti tādisacchārikāpakkhepena sithilamūlaṃ kesamassuṃ aṅgulīhi luñcāpesiṃ.</paragraph>
    <paragraph line="151"><bold>Ekapādena</bold><pageBreak edition="Pali Text Society" number="2.0120" /><bold>aṭṭhāsiṃ, āsanaṃ parivajjayi</bold>nti sabbena sabbaṃ āsanaṃ nisajjaṃ parivajjesiṃ, tiṭṭhanto ca ubho hatthe ukkhipitvā ekeneva pādena aṭṭhāsiṃ. <bold>Uddesa</bold>nti nimantanaṃ. Udissakatanti keci. <bold>Na sādiyi</bold>nti na sampaṭicchiṃ paṭikkhipinti attho.</paragraph>
    <paragraph line="152"><bold>Etādisaṃ karitvāna, bahuṃ duggatigāmina</bold>nti etādisaṃ evarūpaṃ vipākanibbattanakaṃ duggatigāminaṃ bahuṃ pāpakammaṃ purimajātīsu idha ca katvā uppādetvā. <bold>Vuyhamāno</bold><pageBreak edition="Myanmar" number="2.0015" /><bold>mahoghenā</bold>ti kāmoghādinā mahatā oghena visesato diṭṭhoghena apāyasamuddaṃ patiākaḍḍhiyamāno, <bold>buddhaṃ saraṇamāgama</bold>nti tādisena puññakammacchiddena kicchena manussattabhāvaṃ labhitvā idāni puññabalena buddhaṃ ‘‘saraṇa’’nti āgamāsiṃ, ‘‘sammāsambuddho bhagavā’’ti aveccapasādena satthari pasīdiṃ. <bold>Saraṇagamanaṃ passa, passa dhammasudhammata</bold>nti āyatanagataṃ mama saraṇagamanaṃ passa, passa sāsanadhammassa <pageBreak edition="Vipassana Research Institut" number="2.0014" /> ca sudhammataṃ yohaṃ tathāmicchāpaṭipannopi ekovādeneva satthārā edisaṃ sampattiṃ sampāpito. <bold>‘‘Tisso vijjā’’</bold>tiādinā taṃ sampattiṃ dasseti tenāha (apa. thera 2.46.17-21) –</paragraph>
    <gatha1 line="153">‘‘Tissassāhaṃ bhagavato, bodhirukkhamavandiyaṃ;</gatha1>
    <gathalast line="154">Paggayha bījaniṃ tattha, sīhāsanamabījahaṃ.</gathalast>
    <gatha1 line="155">‘‘Dvenavute ito kappe, sīhāsanamabījahaṃ;</gatha1>
    <gathalast line="156">Duggatiṃ nābhijānāmi, bījanāya idaṃ phalaṃ.</gathalast>
    <gatha1 line="157">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <centered line="158">Jambukattheragāthāvaṇṇanā niṭṭhitā.</centered>
    <subhead line="159">6. Senakattheragāthāvaṇṇanā</subhead>
    <paragraph line="160"><bold>Svāgataṃ vatā</bold>tiādikā āyasmato senakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso morahatthena bhagavantaṃ pūjesi. So tena puññakammena devamanussesu saṃsaranto imasmiṃ buddhuppāde brāhmaṇakule nibbattitvā uruvelakassapattherassa bhaginiyā kucchimhi nibbatti, <bold>senako</bold>tissa nāmaṃ ahosi. So vayappatto brāhmaṇānaṃ vijjāsippesu nipphattiṃ gato gharāvāsaṃ vasati. Tena ca samayena mahājano saṃvacchare saṃvacchare phaggunamāse uttaraphaggunanakkhatte ussavaṃ anubhavanto gayāyaṃ titthābhisekaṃ karoti. Tena taṃ ussavaṃ <pageBreak edition="Myanmar" number="2.0016" /><bold>‘‘gayāphaggū’’</bold>ti vadanti. Atha bhagavā tādise ussavadivase veneyyānukampāya gayātitthasamīpe viharati, mahājanopi titthābhisekādhippāyena tato <pageBreak edition="Pali Text Society" number="2.0121" /> tato taṃ ṭhānaṃ upagacchati. Tasmiṃ khaṇe senakopi titthābhisekatthaṃ taṃ ṭhānaṃ upagato satthāraṃ dhammaṃ desentaṃ disvā upasaṅkamitvā dhammaṃ sutvā paṭiladdhasaddho pabbajitvā vipassanāya kammaṃ karonto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 2.46.9-16) –</paragraph>
    <gatha1 line="161">‘‘Morahatthaṃ <pageBreak edition="Vipassana Research Institut" number="2.0015" /> gahetvāna, upesiṃ lokanāyakaṃ;</gatha1>
    <gathalast line="162">Pasannacitto sumano, morahatthamadāsahaṃ.</gathalast>
    <gatha1 line="163">‘‘Iminā morahatthena, cetanāpaṇidhīhi ca;</gatha1>
    <gathalast line="164">Nibbāyiṃsu tayo aggī, labhāmi vipulaṃ sukhaṃ.</gathalast>
    <gatha1 line="165">‘‘Aho buddho aho dhammo, aho no satthusampadā;</gatha1>
    <gathalast line="166">Datvānahaṃ morahatthaṃ, labhāmi vipulaṃ sukhaṃ.</gathalast>
    <gatha1 line="167">‘‘Tiyaggī nibbutā mayhaṃ, bhavā sabbe samūhatā;</gatha1>
    <gathalast line="168">Sabbāsavā parikkhīṇā, natthi dāni punabbhavo.</gathalast>
    <gatha1 line="169">‘‘Ekatiṃse ito kappe, yaṃ dānamadadiṃ tadā;</gatha1>
    <gathalast line="170">Duggatiṃ nābhijānāmi, morahatthassidaṃ phalaṃ.</gathalast>
    <gatha1 line="171">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="172">Arahattaṃ pana patvā attano paṭipattiṃ paccavekkhitvā sañjātasomanasso udānavasena –</paragraph>
    <hangnum line="173" number="287"></hangnum>
    <gatha1 line="174"> ‘‘Svāgataṃ vata me āsi, gayāyaṃ gayaphagguyā;</gatha1>
    <gathalast line="175">Yaṃ addasāsiṃ sambuddhaṃ, desentaṃ dhammamuttamaṃ.</gathalast>
    <hangnum line="176" number="288"></hangnum>
    <gatha1 line="177"> ‘‘Mahappabhaṃ gaṇācariyaṃ, aggapattaṃ vināyakaṃ;</gatha1>
    <gathalast line="178">Sadevakassa lokassa, jinaṃ atuladassanaṃ.</gathalast>
    <hangnum line="179" number="289"></hangnum>
    <gatha1 line="180"> ‘‘Mahānāgaṃ mahāvīraṃ, mahājutimanāsavaṃ;</gatha1>
    <gathalast line="181">Sabbāsavaparikkhīṇaṃ, satthāramakutobhayaṃ.</gathalast>
    <hangnum line="182" number="290"></hangnum>
    <gatha1 line="183"> ‘‘Cirasaṅkiliṭṭhaṃ <pageBreak edition="Myanmar" number="2.0017" /> vata maṃ, diṭṭhisandānabandhitaṃ;</gatha1>
    <gathalast line="184">Vimocayi so bhagavā, sabbaganthehi senaka’’nti. –</gathalast>
    <unindented line="185">Catasso gāthā abhāsi.</unindented>
    <paragraph line="186">Tattha <bold>svāgataṃ vata me āsī</bold>ti mayā suṭṭhu āgataṃ vata āsi. Mama vā sundaraṃ vata āgamanaṃ āsi. <bold>Gayāya</bold>nti gayātitthasamīpe. <bold>Gayaphagguyā</bold>ti ‘‘gayāphaggū’’ti laddhavohāre phaggunamāsassa uttaraphaggunīnakkhatte. <bold>‘‘Ya’’</bold>ntiādi svāgatabhāvassa kāraṇadassanaṃ. Tattha <bold>ya</bold>nti yasmā. <bold>Addasāsi</bold>nti addakkhiṃ. <bold>Sambuddha</bold>nti sammā sāmaṃ sabbadhammānaṃ buddhattā sambuddhaṃ. <bold>Desentaṃ dhammamuttama</bold>nti uttamaṃ aggaṃ sabbaseṭṭhaṃ ekantaniyyānikaṃ dhammaṃ veneyyajjhāsayānurūpaṃ bhāsantaṃ.</paragraph>
    <paragraph line="187"><bold>Mahappabha</bold>nti mahatiyā sarīrappabhāya ñāṇappabhāya ca samannāgataṃ. <bold>Gaṇācariya</bold>nti bhikkhuparisādīnaṃ gaṇānaṃ uttamena damathena ācārasikkhāpanena gaṇācariyaṃ. Aggabhūtānaṃ sīlādīnaṃ <pageBreak edition="Vipassana Research Institut" number="2.0016" /> guṇānaṃ adhigamena <bold>aggappattaṃ</bold>. Devamanussādīnaṃ paramena vinayena vinayanato, sayaṃ nāyakarahitattā ca <bold>vināyakaṃ</bold>. Kenaci anabhibhūto hutvā sakalaṃ lokaṃ abhibhavitvā ṭhitattā, pañcannampi mārānaṃ jitattā ca <bold>sadevakassa lokassa jinaṃ</bold> sadevake loke aggajinaṃ, bāttiṃsavaramahāpurisalakkhaṇaasītianubyañjanādipaṭimaṇḍitarūpakāyatāya dasabalacatuvesārajjādiguṇapaṭimaṇḍitadhammakāyatāya ca <pageBreak edition="Pali Text Society" number="2.0122" /> sadevakena lokena aparimeyyadassanatāya asadisadassanatāya ca <bold>atuladassanaṃ</bold>.</paragraph>
    <paragraph line="188">Gatibalaparakkamādisampattiyā mahānāgasadisattā, nāgesupi khīṇāsavesu mahānubhāvatāya ca <bold>mahānāgaṃ</bold>. Mārasenāvimathanato mahāvikkantatāya ca <bold>mahāvīraṃ. Mahājuti</bold>nti mahāpatāpaṃ mahātejanti attho. Natthi etassa cattāropi āsavāti <bold>anāsavaṃ</bold>. Sabbe āsavā savāsanā parikkhīṇā etassāti <bold>sabbāsavaparikkhīṇaṃ</bold>. Kāmaṃ sāvakabuddhā paccekabuddhā ca khīṇāsavāva, sabbaññubuddhā eva pana savāsane āsave khepentīti dassanatthaṃ ‘‘anāsava’’nti vatvā puna ‘‘sabbāsavaparikkhīṇa’’nti vuttaṃ. Tena vuttaṃ – ‘‘sabbe āsavā savāsanā parikkhīṇā etassāti sabbāsavaparikkhīṇa’’nti. Diṭṭhadhammikasamparāyikaparamatthehi yathārahaṃ veneyyānaṃ anusāsanato <bold>satthāraṃ,</bold> catuvesārajjavisāradatāya kutocipi <pageBreak edition="Myanmar" number="2.0018" /> bhayābhāvato <bold>akutobhayaṃ,</bold> evarūpaṃ sammāsambuddhaṃ yaṃ yasmā addasāsiṃ, tasmā svāgataṃ vata me āsīti yojanā.</paragraph>
    <paragraph line="189">Idāni satthu dassanena attanā laddhaguṇaṃ dassento catutthaṃ gāthamāha. Tassattho – kañjiyapuṇṇalābu viya takkabharitacāṭi viya vasāpītapilotikā viya ca saṃkilesavatthūhi anamatagge saṃsāre cirakālaṃ <bold>saṃkiliṭṭhaṃ</bold>. Gaddulabandhitaṃ viya thambhe sārameyaṃ sakkāyathambhe <bold>diṭṭhisandānena,</bold> diṭṭhibandhanena <bold>bandhitaṃ</bold> baddhaṃ, tato vimocento ca abhijjhādīhi <bold>sabbaganthe hi maṃ senakaṃ</bold> ariyamaggahatthena, <bold>vimocayi vata so bhagavā</bold> mayhaṃ satthāti bhagavati abhippasādaṃ pavedeti.</paragraph>
    <centered line="190">Senakattheragāthāvaṇṇanā niṭṭhitā.</centered>
    <subhead line="191">7. Sambhūtattheragāthāvaṇṇanā</subhead>
    <paragraph line="192"><bold>Yo dandhakāle</bold>tiādikā āyasmato sambhūtattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto buddhasuññe loke candabhāgāya nadiyā <pageBreak edition="Vipassana Research Institut" number="2.0017" /> tīre kinnarayoniyaṃ nibbatto. Ekadivasaṃ aññataraṃ paccekabuddhaṃ disvā pasannamānaso vanditvā katañjalī ajjunapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde kulagehe nibbattitvā <bold>sambhūto</bold>ti laddhanāmo vayappatto bhagavato parinibbānassa pacchā dhammabhaṇḍāgārikassa santike dhammaṃ sutvā paṭiladdhasaddho pabbajitvā samaṇadhammaṃ karonto <pageBreak edition="Pali Text Society" number="2.0123" /> vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.52.28-36) –</paragraph>
    <gatha1 line="193">‘‘Candabhāgānadītīre, ahosiṃ kinnaro tadā;</gatha1>
    <gathalast line="194">Addasaṃ virajaṃ buddhaṃ, sayambhuṃ aparājitaṃ.</gathalast>
    <gatha1 line="195">‘‘Pasannacitto sumano, vedajāto katañjalī;</gatha1>
    <gathalast line="196">Gahetvā ajjunaṃ pupphaṃ, sayambhuṃ abhipūjayiṃ.</gathalast>
    <gatha1 line="197">‘‘Tena kammena sukatena, cetanāpaṇidhīhi ca;</gatha1>
    <gathalast line="198">Jahitvā kinnaraṃ dehaṃ, tāvatiṃsamagacchahaṃ.</gathalast>
    <gatha1 line="199">‘‘Chattisakkhattuṃ <pageBreak edition="Myanmar" number="2.0019" /> devindo, devarajjamakārayiṃ;</gatha1>
    <gathalast line="200">Dasakkhattuṃ cakkavattī, mahārajjamakārayiṃ.</gathalast>
    <gatha1 line="201">‘‘Padesarajjaṃ vipulaṃ, gaṇanāto asaṅkhiyaṃ;</gatha1>
    <gathalast line="202">Sukhette vappitaṃ bījaṃ, sayambhumhi aho mama.</gathalast>
    <gatha1 line="203">‘‘Kusalaṃ vijjate mayhaṃ, pabbajiṃ anagāriyaṃ;</gatha1>
    <gathalast line="204">Pūjāraho ahaṃ ajja, sakyaputtassa sāsane.</gathalast>
    <gatha1 line="205">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="206">Arahattaṃ pana patvā vimuttisukhena viharanto vassasataparinibbute bhagavati vesālikesu vajjiputtakesu dasa vatthūni paggayha ṭhitesu kākaṇḍakaputtena yasattherena ussāhitehi sattasatehi khīṇāsavehi taṃ diṭṭhiṃ bhinditvā saddhammaṃ paggaṇhantehi dhammavinayasaṅgahe kate tesaṃ vajjiputtakānaṃ uddhammaubbinayadīpane dhammasaṃvegena thero –</paragraph>
    <hangnum line="207" number="291"></hangnum>
    <gatha1 line="208"> ‘‘Yo dandhakāle tarati, taraṇīye ca dandhaye;</gatha1>
    <gathalast line="209">Ayonisaṃvidhānena, bālo dukkhaṃ nigacchati.</gathalast>
    <hangnum line="210" number="292"></hangnum>
    <gatha1 line="211"> ‘‘Tassatthā parihāyanti, kāḷapakkheva candimā;</gatha1>
    <gathalast line="212">Āyasakyañca pappoti, mittehi ca virujjhati.</gathalast>
    <hangnum line="213" number="293"></hangnum>
    <gatha1 line="214"> ‘‘Yo <pageBreak edition="Vipassana Research Institut" number="2.0018" /> dandhakāle dandheti, taraṇīye ca tāraye;</gatha1>
    <gathalast line="215">Yoniso saṃvidhānena, sukhaṃ pappoti paṇḍito.</gathalast>
    <hangnum line="216" number="294"></hangnum>
    <gatha1 line="217"> ‘‘Tassatthā paripūrenti, sukkapakkheva candimā;</gatha1>
    <gathalast line="218">Yaso kittiñca pappoti, mittehi na virujjhatī’’ti. –</gathalast>
    <unindented line="219">Imā gāthā bhaṇanto aññaṃ byākāsi.</unindented>
    <paragraph line="220">Tattha <bold>yo dandhakāle taratī</bold>ti kismiñci kattabbavatthusmiṃ – ‘‘kappati nu kho, na nu kho kappatī’’ti vinayakukkucce uppanne yāva viyattaṃ vinayadharaṃ pucchitvā taṃ kukkuccaṃ na vinodeti, tāva dandhakāle tassa kiccassa dandhāyitabbasamaye tarati madditvā vītikkamaṃ karoti. <bold>Taraṇīye ca dandhaye</bold>ti gahaṭṭhassa tāva saraṇagamanasīlasamādānādike, pabbajitassa vattapaṭivattakaraṇādike <pageBreak edition="Myanmar" number="2.0020" /> samathavipassanānuyoge ca taritabbe sampatte sīghaṃ taṃ kiccaṃ ananuyuñjitvā – ‘‘āgamanamāse pakkhe vā karissāmī’’ti dandhāyeyya, taṃ kiccaṃ akarontova kālaṃ vītināmeyya. <bold>Ayonisaṃvidhānenā</bold>ti evaṃ dandhāyitabbe taranto taritabbe ca dandhāyanto anupāyasaṃvidhānena upāyasaṃvidhānābhāvena <bold>bālo,</bold> mandabuddhiko puggalo, sampati āyatiñca <bold>dukkhaṃ</bold> anatthaṃ pāpuṇāti.</paragraph>
    <paragraph line="221"><bold>Tassatthā parihāyantī</bold>ti tassa tathārūpassa puggalassa diṭṭhadhammikādibhedā atthā <bold>kāḷapakkhe candimā</bold> viya, <bold>parihāyanti</bold> divase <pageBreak edition="Pali Text Society" number="2.0124" /> divase parikkhayaṃ pariyādānaṃ gacchanti. ‘‘Asuko puggalo assaddho appasanno kusīto hīnavīriyo’’tiādinā. <bold>Āyasakyaṃ</bold> viññūhi garahitabbataṃ <bold>pappoti</bold> pāpuṇāti. <bold>Mittehi ca virujjhatī</bold>ti ‘‘evaṃ paṭipajja, mā evaṃ paṭipajjā’’ti ovādadāyakehi kalyāṇamittehi ‘‘avacanīyā maya’’nti ovādassa anādāneneva viruddho nāma hoti.</paragraph>
    <paragraph line="222">Sesagāthādvayassa vuttavipariyāyena attho veditabbo. Keci panettha – ‘‘tarati dandhaye’’tipadānaṃ atthabhāvena bhāvanācittassa paggahaniggahe uddharanti. Taṃ pacchimagāthāsu yujjati. Purimā hi dve gāthā pabbajitakālato paṭṭhāya caritabbaṃ samaṇadhammaṃ akatvā kukkuccapakatatāya dasa vatthūni dīpetvā saṅghena nikkaḍḍhite vajjiputtake sandhāya therena vuttā. Pacchimā pana attasadise sammā paṭipanne sakatthaṃ nipphādetvā ṭhiteti.</paragraph>
    <centered line="223">Sambhūtattheragāthāvaṇṇanā niṭṭhitā.</centered>
    <subhead line="224">8. Rāhulattheragāthāvaṇṇanā</subhead>
    <paragraph line="225"><bold>Ubhayenā</bold>tiādikā <pageBreak edition="Vipassana Research Institut" number="2.0019" /> āyasmato rāhulattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle kulagehe nibbattitvā viññutaṃ patto satthāraṃ ekaṃ bhikkhuṃ sikkhākāmānaṃ aggaṭṭhāne ṭhapentaṃ disvā <pageBreak edition="Myanmar" number="2.0021" /> sayampi taṃ ṭhānantaraṃ patthetvā senāsanavisodhanavijjotanādikaṃ uḷāraṃ puññaṃ katvā paṇidhānamakāsi. So tato cavitvā devamanussesu saṃsaranto imasmiṃ buddhuppāde amhākaṃ bodhisattaṃ paṭicca yasodharāya deviyā kucchimhi nibbattitvā <bold>rāhulo</bold>ti laddhanāmo mahatā khattiyaparivārena vaḍḍhi, tassa pabbajjāvidhānaṃ khandhake (mahāva. 105) āgatameva. So pabbajitvā satthu santike anekehi suttapadehi suladdhovādo paripakkañāṇo vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.2.68-85) –</paragraph>
    <gatha1 line="226">‘‘Padumuttarassa bhagavato, lokajeṭṭhassa tādino;</gatha1>
    <gathalast line="227">Sattabhūmamhi pāsāde, ādāsaṃ santhariṃ ahaṃ.</gathalast>
    <gatha1 line="228">‘‘Khīṇāsavasahassehi, parikiṇṇo mahāmuni;</gatha1>
    <gathalast line="229">Upāgami gandhakuṭiṃ, dvipadindo narāsabho.</gathalast>
    <gatha1 line="230">‘‘Virocento gandhakuṭiṃ, devadevo narāsabho;</gatha1>
    <gathalast line="231">Bhikkhusaṅghe ṭhito satthā, imā gāthā abhāsatha.</gathalast>
    <gatha1 line="232">‘‘Yenāyaṃ jotitā seyyā, ādāsova susanthato;</gatha1>
    <gathalast line="233">Tamahaṃ kittayissāmi, suṇātha mama bhāsato.</gathalast>
    <gatha1 line="234">‘‘Soṇṇamayā rūpimayā, atho veḷuriyāmayā;</gatha1>
    <gathalast line="235">Nibbattissanti pāsādā, ye keci manaso piyā.</gathalast>
    <gatha1 line="236">‘‘Catusaṭṭhikkhattuṃ devindo, devarajjaṃ karissati;</gatha1>
    <gathalast line="237">Sahassakkhattuṃ cakkavattī, bhavissati anantarā.</gathalast>
    <gatha1 line="238">‘‘Ekavīsatikappamhi, vimalo nāma khattiyo;</gatha1>
    <gathalast line="239">Cāturanto vijitāvī, cakkavattī bhavissati.</gathalast>
    <gatha1 line="240">‘‘Nagaraṃ reṇuvatī nāma, iṭṭhakāhi sumāpitaṃ;</gatha1>
    <gathalast line="241">Āyāmato tīṇi sataṃ, caturassasamāyutaṃ.</gathalast>
    <gatha1 line="242">‘‘Sudassano nāma pāsādo, vissakammena māpito;</gatha1>
    <gathalast line="243">Kūṭāgāravarūpeto, sattaratanabhūsito.</gathalast>
    <gatha1 line="244">‘‘Dasasaddāvivittaṃ <pageBreak edition="Myanmar" number="2.0022" /> taṃ, vijjādharasamākulaṃ;</gatha1>
    <gathalast line="245">Sudassanaṃva nagaraṃ, devatānaṃ bhavissati.</gathalast>
    <gatha1 line="246">‘‘Pabhā <pageBreak edition="Vipassana Research Institut" number="2.0020" /> niggacchate tassa, uggacchanteva sūriye;</gatha1>
    <gathalast line="247">Virocessati taṃ niccaṃ, samantā aṭṭhayojanaṃ.</gathalast>
    <gatha1 line="248">‘‘Kappasatasahassamhi, okkākakulasambhavo;</gatha1>
    <gathalast line="249">Gotamo nāma gottena, satthā loke bhavissati.</gathalast>
    <gatha1 line="250">‘‘Tusitā so cavitvāna, sukkamūlena codito;</gatha1>
    <gathalast line="251">Gotamassa bhagavato, atrajo so bhavissati.</gathalast>
    <gatha1 line="252">‘‘Sacevaseyya agāraṃ, cakkavattī bhaveyya so;</gatha1>
    <gathalast line="253">Aṭṭhānametaṃ yaṃ tādī, agāre ratimajjhagā.</gathalast>
    <gatha1 line="254">‘‘Nikkhamitvā agāramhā, pabbajissati subbato;</gatha1>
    <gathalast line="255">Rāhulo nāma nāmena, arahā so bhavissati.</gathalast>
    <gatha1 line="256">‘‘Kikīva aṇḍaṃ rakkheyya, cāmarī viya vāladhiṃ;</gatha1>
    <gathalast line="257">Nipako sīlasampanno, mamaṃ rakkhi mahāmuni.</gathalast>
    <gatha1 line="258">‘‘Tassāhaṃ dhammamaññāya, vihāsiṃ sāsane rato;</gatha1>
    <gathalast line="259">Sabbāsave pariññāya, viharāmi anāsavo.</gathalast>
    <gatha1 line="260">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="261">Arahattaṃ pana patvā attano paṭipattiṃ paccavekkhitvā aññaṃ byākaronto –</paragraph>
    <hangnum line="262" number="295"></hangnum>
    <gatha1 line="263"> ‘‘Ubhayeneva <pageBreak edition="Pali Text Society" number="2.0125" /> sampanno, rāhulabhaddoti maṃ vidū;</gatha1>
    <gathalast line="264">Yañcamhi putto buddhassa, yañca dhammesu cakkhumā.</gathalast>
    <hangnum line="265" number="296"></hangnum>
    <gatha1 line="266"> ‘‘Yañca me āsavā khīṇā, yañca natthi punabbhavo;</gatha1>
    <gathalast line="267">Arahā dakkhiṇeyyomhi, tevijjo amataddaso.</gathalast>
    <hangnum line="268" number="297"></hangnum>
    <gatha1 line="269"> ‘‘Kāmandhā jālapacchannā, taṇhāchadanachāditā;</gatha1>
    <gathalast line="270">Pamattabandhunā baddhā, macchāva kumināmukhe.</gathalast>
    <hangnum line="271" number="298"></hangnum>
    <gatha1 line="272"> ‘‘Taṃ <pageBreak edition="Myanmar" number="2.0023" /> kāmaṃ ahamujjhitvā, chetvā mārassa bandhanaṃ;</gatha1>
    <gathalast line="273">Samūlaṃ taṇhamabbuyha, sītibhūtosmi nibbuto’’ti. –</gathalast>
    <unindented line="274">Catasso gāthā abhāsi.</unindented>
    <paragraph line="275">Tattha <bold>ubhayeneva sampanno</bold>ti jātisampadā, paṭipattisampadāti ubhayasampattiyāpi sampanno samannāgato. <bold>Rāhulabhaddoti maṃ vidū</bold>ti ‘‘rāhulabhaddo’’ti maṃ sabrahmacārino sañjānanti. Tassa hi <pageBreak edition="Vipassana Research Institut" number="2.0021" /> jātasāsanaṃ sutvā bodhisattena ‘‘rāhu jāto, bandhanaṃ jāta’’nti vuttavacanaṃ upādāya suddhodanamahārājā ‘‘rāhulo’’ti nāmaṃ gaṇhi. Tattha ādito pitarā vuttapariyāyameva gahetvā āha – ‘‘rāhulabhaddoti maṃ vidū’’ti. <bold>Bhaddo</bold>ti ca pasaṃsāvacanametaṃ.</paragraph>
    <paragraph line="276">Idāni taṃ ubhayasampattiṃ dassetuṃ <bold>‘‘yañcamhī’’</bold>tiādi vuttaṃ. Tattha <bold>ya</bold>nti yasmā. <bold>Ca</bold>-saddo samuccayattho. <bold>Amhi putto buddhassā</bold>ti sammāsambuddhassa orasaputto amhi. <bold>Dhammesū</bold>ti lokiyesu lokuttaresu ca dhammesu, catusaccadhammesūti attho. <bold>Cakkhumā</bold>ti maggapaññācakkhunā cakkhumā ca amhīti yojetabbaṃ.</paragraph>
    <paragraph line="277">Puna aparāparehipi pariyāyehi attani ubhayasampattiṃ dassetuṃ – <bold>‘‘yañca me āsavā khīṇā’’</bold>ti gāthamāha. Tattha <bold>dakkhiṇeyyo</bold>ti dakkhiṇāraho. <bold>Amataddaso</bold>ti nibbānassa dassāvī. Sesaṃ suviññeyyameva.</paragraph>
    <paragraph line="278">Idāni yāya vijjāsampattiyā ca vimuttisampattiyā ca abhāvena sattakāyo kumine bandhamacchā viya saṃsāre parivattati, taṃ ubhayasampattiṃ attani dassetuṃ <bold>‘‘kāmandhā’’</bold>ti gāthādvayamāha. Tattha kāmehi kāmesu vā andhāti <bold>kāmandhā</bold>. ‘‘Chando rāgo’’tiādivibhāgehi (cūḷani. ajitamāṇavapucchāniddesa 8) kilesakāmehi rūpādīsu vatthukāmesu anādīnavadassitāya andhīkatā. <bold>Jālapacchannā</bold>ti sakalaṃ bhavattayaṃ ajjhottharitvā ṭhitena visattikājālena pakārato channā paliguṇṭhitā. <bold>Taṇhāchadanachāditā</bold>ti tato eva taṇhāsaṅkhātena chadanena chāditā nivutā sabbaso paṭikujjitā. <bold>Pamattabandhunā baddhā, macchāva kumināmukhe</bold>ti kumināmukhe macchabandhānaṃ macchapasibbakamukhe baddhā macchā viya pamattabandhunā mārena <pageBreak edition="Pali Text Society" number="2.0126" /> yena <pageBreak edition="Myanmar" number="2.0024" /> kāmabandhanena baddhā ime sattā tato na nigacchanti antobandhanagatāva honti.</paragraph>
    <paragraph line="279"><bold>Taṃ</bold> tathārūpaṃ <bold>kāmaṃ</bold> bandhanabhūtaṃ <bold>ujjhitvā</bold> pubbabhāgapaṭipattiyā pahāya kilesa<bold>mārassa bandhanaṃ chetvā,</bold> puna ariyamaggasatthena anavasesato samucchinditvā tato eva avijjāsaṅkhātena mūlena <bold>samūlaṃ,</bold> kāmataṇhādikaṃ <bold>taṇhaṃ abbuyha</bold> uddharitvā sabbakilesadarathapariḷāhābhāvato, <bold>sītibhūto</bold> saupādisesāya nibbānadhātuyā nibbuto, ahaṃ <bold>asmi</bold> homīti attho.</paragraph>
    <centered line="280">Rāhulattheragāthāvaṇṇanā niṭṭhitā.</centered>
    <subhead line="281">9. Candanattheragāthāvaṇṇanā</subhead>
    <paragraph line="282"><bold>Jātarūpenā</bold>tiādikā <pageBreak edition="Vipassana Research Institut" number="2.0022" /> āyasmato candanattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṃse kappe buddhasuññe loke rukkhadevatā hutvā nibbatto sudassanaṃ nāma paccekabuddhaṃ pabbatantare vasantaṃ disvā pasannamānaso kuṭajapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ vibhavasampanne kule nibbattitvā <bold>candano</bold>ti laddhanāmo vayappatto gharāvāsaṃ vasanto satthu santike dhammaṃ sutvā sotāpanno ahosi. So ekaṃ puttaṃ labhitvā gharāvāsaṃ pahāya pabbajitvā vipassanāya kammaṭṭhānaṃ gahetvā araññe viharanto satthāraṃ vandituṃ sāvatthiṃ āgato susāne vasati. Tassa āgatabhāvaṃ sutvā purāṇadutiyikā alaṅkatapaṭiyattā dārakaṃ ādāya mahatā parivārena therassa santikaṃ gacchati – ‘‘itthikuttādīhi naṃ palobhetvā uppabbājessāmī’’ti. Thero taṃ āgacchantiṃ dūratova disvā ‘‘idānissā avisayo bhavissāmī’’ti yathāraddhaṃ vipassanaṃ ussukkāpetvā chaḷabhiñño ahosi. Tena vuttaṃ <bold>apadāne</bold> (apa. thera 2.52.37-43) –</paragraph>
    <gatha1 line="283">‘‘Himavantassāvidūre <pageBreak edition="Myanmar" number="2.0025" />, vasalo nāma pabbato;</gatha1>
    <gathalast line="284">Buddho sudassano nāma, vasate pabbatantare.</gathalast>
    <gatha1 line="285">‘‘Pupphaṃ hemavantaṃ mayha, vehāsaṃ agamāsahaṃ;</gatha1>
    <gathalast line="286">Tatthaddasāsiṃ sambuddhaṃ, oghatiṇṇamanāsavaṃ.</gathalast>
    <gatha1 line="287">‘‘Pupphaṃ kuṭajamādāya, sire katvāna añjaliṃ;</gatha1>
    <gathalast line="288">Buddhassa abhiropesiṃ, sayambhussa mahesino.</gathalast>
    <gatha1 line="289">‘‘Ekatiṃse ito kappe, yaṃ pupphamabhipūjayiṃ;</gatha1>
    <gathalast line="290">Duggatiṃ nābhijānāmi, buddhapūjāyidaṃ phalaṃ.</gathalast>
    <gatha1 line="291">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="292">Chaḷabhiñño pana hutvā ākāse ṭhatvā tassā dhammaṃ desetvā saraṇesu ca sīlesu ca patiṭṭhāpetvā sayaṃ attanā pubbe vasitaṭṭhānameva gato. Sahāyabhikkhūhi – ‘‘vippasannāni kho te, āvuso, indriyāni, kacci tayā saccāni paṭividdhānī’’ti puṭṭho –</paragraph>
    <hangnum line="293" number="299"></hangnum>
    <gatha1 line="294"> ‘‘Jātarūpena sañchannā, dāsīgaṇapurakkhatā;</gatha1>
    <gathalast line="295">Aṅkena puttamādāya, bhariyā maṃ upāgami.</gathalast>
    <hangnum line="296" number="300"></hangnum>
    <gatha1 line="297"> ‘‘Tañca <pageBreak edition="Vipassana Research Institut" number="2.0023" /><pageBreak edition="Pali Text Society" number="2.0127" /> disvāna āyantiṃ, sakaputtassa mātaraṃ;</gatha1>
    <gathalast line="298">Alaṅkataṃ suvasanaṃ, maccupāsaṃva oḍḍitaṃ.</gathalast>
    <hangnum line="299" number="301"></hangnum>
    <gatha1 line="300"> ‘‘Tato me manasīkāro, yoniso udapajjatha;</gatha1>
    <gathalast line="301">Ādīnavo pāturahu, nibbidā samatiṭṭhatha.</gathalast>
    <hangnum line="302" number="302"></hangnum>
    <gatha1 line="303"> ‘‘Tato cittaṃ vimucci me, passa dhammasudhammataṃ;</gatha1>
    <gathalast line="304">Tisso vijjā anuppattā, kataṃ buddhassa sāsana’’nti. –</gathalast>
    <unindented line="305">Imāhi gāthāhi attano paṭipattiṃ kathento aññaṃ byākāsi.</unindented>
    <paragraph line="306">Tattha <bold>jātarūpena sañchannā</bold>ti jātarūpamayena sīsūpagādialaṅkārena alaṅkaraṇavasena paṭicchāditasarīrā, sabbābharaṇabhūsitāti attho. <bold>Dāsīgaṇapurakkhatā</bold>ti yathārahaṃ alaṅkatapaṭiyattena attano dāsigaṇena <pageBreak edition="Myanmar" number="2.0026" /> purato katā parivāritāti attho. <bold>Aṅkena puttamādāyā</bold>ti ‘‘api nāma puttampi disvā gehassitasāto bhaveyyā’’ti puttaṃ attano aṅkena gahetvā.</paragraph>
    <paragraph line="307"><bold>Āyanti</bold>nti āgacchantiṃ. <bold>Sakaputtassa mātara</bold>nti mama orasaputtassa jananiṃ, mayhaṃ purāṇadutiyikanti attho. Sabbamidaṃ thero attano kāmarāgasamucchedaṃ bahumaññanto vadati. <bold>Yoniso udapajjathā</bold>ti ‘‘evarūpāpi nāma sampatti jarābyādhimaraṇehi abhibhuyyati, aho saṅkhārā aniccā adhuvā anassāsikā’’ti evaṃ yonisomanasikāro uppajji. Sesaṃ heṭṭhā vuttanayameva.</paragraph>
    <centered line="308">Candanattheragāthāvaṇṇanā niṭṭhitā.</centered>
    <subhead line="309">10. Dhammikattheragāthāvaṇṇanā</subhead>
    <paragraph line="310"><bold>Dhammo have</bold>tiādikā āyasmato dhammikattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle migaluddako hutvā ekadivasaṃ araññāyatane devaparisāya satthu dhammaṃ desentassa ‘‘dhammo eso vuccatī’’ti desanāya nimittaṃ gaṇhi. So tena puññakammena devamanussesu saṃsaranto imasmiṃ buddhuppāde kosalaraṭṭhe brāhmaṇakule nibbattitvā <bold>dhammiko</bold>ti laddhanāmo vayappatto jetavanapaṭiggahaṇe laddhappasādo pabbajitvā aññatarasmiṃ gāmakāvāse āvāsiko hutvā viharanto <pageBreak edition="Vipassana Research Institut" number="2.0024" /> āgantukānaṃ bhikkhūnaṃ vattāvattesu ujjhānabahulo akkhamo ahosi. Tena bhikkhū taṃ vihāraṃ chaḍḍetvā pakkamiṃsu. So ekakova ahosi. Vihārasāmiko upāsako taṃ kāraṇaṃ sutvā bhagavato taṃ pavattiṃ ārocesi. Satthā taṃ bhikkhuṃ pakkosetvā tamatthaṃ pucchitvā tena ‘‘evaṃ, bhante’’ti vutte – ‘‘nāyaṃ idāneva akkhamo, pubbepi akkhamo ahosī’’ti vatvā bhikkhūhi yācito rukkhadhammaṃ (jā. 1.1.74) kathetvā upari tassa ovādaṃ dento –</paragraph>
    <hangnum line="311" number="303"></hangnum>
    <gatha1 line="312"> ‘‘Dhammo <pageBreak edition="Myanmar" number="2.0027" /><pageBreak edition="Pali Text Society" number="2.0128" /> have rakkhati dhammacāriṃ, dhammo suciṇṇo sukhamāvahāti;</gatha1>
    <gathalast line="313">Esānisaṃso dhamme suciṇṇe, na duggatiṃ gacchati dhammacārī.</gathalast>
    <hangnum line="314" number="304"></hangnum>
    <gatha1 line="315"> ‘‘Na hi dhammo adhammo ca, ubho samavipākino;</gatha1>
    <gathalast line="316">Adhammo nirayaṃ neti, dhammo pāpeti suggatiṃ.</gathalast>
    <hangnum line="317" number="305"></hangnum>
    <gatha1 line="318"> ‘‘Tasmā hi dhammesu kareyya chandaṃ, iti modamāno sugatena tādinā;</gatha1>
    <gathalast line="319">Dhamme ṭhitā sugatavarassa sāvakā, nīyanti dhīrā saraṇavaraggagāmino.</gathalast>
    <hangnum line="320" number="306"></hangnum>
    <gatha1 line="321"> ‘‘Vipphoṭito gaṇḍamūlo, taṇhājālo samūhato;</gatha1>
    <gatha2 line="322">So khīṇasaṃsāro na catthi kiñcanaṃ,</gatha2>
    <gathalast line="323">Cando yathā dosinā puṇṇamāsiya’’nti. – catasso gāthā abhāsi;</gathalast>
    <paragraph line="324">Tattha <bold>dhammo</bold>ti lokiyalokuttaro sucaritadhammo. <bold>Rakkhatī</bold>ti apāyadukkhato rakkhati, saṃsāradukkhato ca vivaṭṭūpanissayabhūto rakkhatiyeva. <bold>Dhammacāri</bold>nti taṃ dhammaṃ carantaṃ paṭipajjantaṃ. <bold>Suciṇṇo</bold>ti suṭṭhu ciṇṇo kammaphalāni saddahitvā sakkaccaṃ cittīkatvā upacito. <bold>Sukha</bold>nti lokiyalokuttarasukhaṃ. Tattha lokiyaṃ tāva kāmāvacarādibhedo dhammo yathāsakaṃ sukhaṃ diṭṭhe vā dhamme upapajje vā apare vā pariyāye <bold>āvahati</bold> nipphādeti, itaraṃ pana vivaṭṭūpanissaye ṭhatvā ciṇṇo paramparāya āvahatīti vattuṃ vaṭṭati anupanissayassa tadabhāvato. <bold>Esānisaṃso dhamme suciṇṇe, na duggatiṃ gacchati dhammacārī</bold>ti dhammacārī puggalo dhamme suciṇṇe taṃnimittaṃ duggatiṃ na gacchatīti eso dhamme suciṇṇe ānisaṃso udrayoti attho.</paragraph>
    <paragraph line="325">Yasmā <pageBreak edition="Myanmar" number="2.0028" /> dhammeneva sugatigamanaṃ, adhammeneva ca duggatigamanaṃ, tasmā ‘‘dhammo adhammo’’ti ime aññamaññaṃ asaṃkiṇṇaphalāti dassetuṃ <bold>‘‘na hi dhammo’’</bold>tiādinā dutiyaṃ gāthamāha. Tattha <bold>adhammo</bold>ti dhammapaṭipakkho duccaritaṃ. <bold>Samavipākino</bold>ti sadisavipākā samānaphalā.</paragraph>
    <paragraph line="326"><bold>Tasmā</bold>ti <pageBreak edition="Vipassana Research Institut" number="2.0025" /> yasmā dhammādhammānaṃ ayaṃ yathāvutto vipākabhedo, tasmā. <bold>Chanda</bold>nti kattukamyatāchandaṃ. <bold>Iti modamāno sugatena tādinā</bold>ti iti evaṃ vuttappakārena ovādadānena sugatena sammaggatena sammāpaṭipannena iṭṭhādīsu tādibhāvappattiyā tādināmavatā hetubhūtena modamāno <pageBreak edition="Pali Text Society" number="2.0129" /> tuṭṭhiṃ āpajjamāno dhammesu chandaṃ kareyyāti yojanā. Ettāvatā vaṭṭaṃ dassetvā idāni vivaṭṭaṃ dassento <bold>‘‘dhamme ṭhitā’’</bold>tiādimāha. Tassattho – yasmā sugatassa varassa sugatesu ca varassa sammāsambuddhassa <bold>sāvakā</bold> tassa <bold>dhamme ṭhitā dhīrā</bold> ativiya aggabhūtasaraṇagāmino teneva saraṇagamanasaṅkhāte dhamme ṭhitabhāvena sakalavaṭṭadukkhatopi <bold>nīyanti</bold> nissaranti, tasmā hi dhammesu kareyya chandanti.</paragraph>
    <paragraph line="327">Evaṃ satthārā tīhi gāthāhi dhamme desite desanānusārena yathānisinnova vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.52.44-50) –</paragraph>
    <gatha1 line="328">‘‘Migaluddo pure āsiṃ, araññe vipine ahaṃ;</gatha1>
    <gathalast line="329">Addasaṃ virajaṃ buddhaṃ, devasaṅghapurakkhataṃ.</gathalast>
    <gatha1 line="330">‘‘Catusaccaṃ pakāsentaṃ, desentaṃ amataṃ padaṃ;</gatha1>
    <gathalast line="331">Assosiṃ madhuraṃ dhammaṃ, sikhino lokabandhuno.</gathalast>
    <gatha1 line="332">‘‘Ghose cittaṃ pasādesiṃ, asamappaṭipuggale;</gatha1>
    <gathalast line="333">Tattha cittaṃ pasādetvā, uttariṃ duttaraṃ bhavaṃ.</gathalast>
    <gatha1 line="334">‘‘Ekatiṃse ito kappe, yaṃ saññamalabhiṃ tadā;</gatha1>
    <gathalast line="335">Duggatiṃ nābhijānāmi, ghosasaññāyidaṃ phalaṃ.</gathalast>
    <gatha1 line="336">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="337">Tathā arahatte patiṭṭhito. Arahattaṃ pana patvā attanā adhigataṃ visesaṃ satthu nivedento carimagāthāya aññaṃ byākāsi.</paragraph>
    <paragraph line="338">Tattha <pageBreak edition="Myanmar" number="2.0029" /><bold>vipphoṭito</bold>ti vidhuto, maggañāṇena paṭinissaṭṭhoti attho. <bold>Gaṇḍamūlo</bold>ti avijjā. Sā hi gaṇḍati savati. ‘‘Gaṇḍoti kho, bhikkhu, pañcannetaṃ upādānakkhandhānaṃ adhivacana’’nti (saṃ. ni. 4.103; a. ni. 6.23; 8.56; 9.15; cūḷani. khaggavisāṇasuttaniddesa 137) evaṃ satthārā vuttassa dukkhamūlayogato, kilesāsucipaggharaṇato, uppādajarābhaṅgehi uddhumātapakkapabhijjanato ca, gaṇḍābhidhānassa upādānakkhandhapañcakassa <pageBreak edition="Vipassana Research Institut" number="2.0026" /> mūlaṃ kāraṇaṃ <bold>taṇhājālo samūhato</bold>ti taṇhāsaṅkhāto jālo maggena samugghāṭito. <bold>So khīṇasaṃsāro na catthi kiñcana</bold>nti so ahaṃ evaṃ pahīnataṇhāvijjatāya parikkhīṇasaṃsāro pahīnabhavamūlattā eva na catthi, na ca upalabbhati rāgādikiñcanaṃ. <bold>Cando yathā dosinā puṇṇamāsiya</bold>nti yathā nāma cando abbhamahikādidosarahito puṇṇamāsiyaṃ paripuṇṇakāle evaṃ ahampi arahattādhigamena apetarāgādikiñcano paripuṇṇadhammakoṭṭhāso ahosinti.</paragraph>
    <centered line="339">Dhammikattheragāthāvaṇṇanā niṭṭhitā.</centered>
    <subhead line="340">11. Sappakattheragāthāvaṇṇanā</subhead>
    <paragraph line="341"><bold>Yadā</bold><pageBreak edition="Pali Text Society" number="2.0130" /><bold>balākā</bold>tiādikā āyasmato sappakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṃse kappe mahānubhāvo nāgarājā hutvā nibbatto sambhavassa nāma paccekabuddhassa abbhokāse samāpattiyā nisinnassa mahantaṃ padumaṃ gahetvā uparimuddhani dhārento pūjaṃ akāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā <bold>sappako</bold>ti laddhanāmo viññutaṃ patto bhagavato santike dhammaṃ sutvā paṭiladdhasaddho pabbajitvā kammaṭṭhānaṃ gahetvā ajakaraṇiyā <pageBreak edition="Myanmar" number="2.0030" /> nāma nadiyā tīre leṇagirivihāre vasanto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 2.52.78-83) –</paragraph>
    <gatha1 line="342">‘‘Himavantassāvidūre, romaso nāma pabbato;</gatha1>
    <gathalast line="343">Buddhopi sambhavo nāma, abbhokāse vasī tadā.</gathalast>
    <gatha1 line="344">‘‘Bhavanā nikkhamitvāna, padumaṃ dhārayiṃ ahaṃ;</gatha1>
    <gathalast line="345">Ekāhaṃ dhārayitvāna, bhavanaṃ punarāgamiṃ.</gathalast>
    <gatha1 line="346">‘‘Ekatiṃse ito kappe, yaṃ buddhamabhipūjayiṃ;</gatha1>
    <gathalast line="347">Duggatiṃ nābhijānāmi, buddhapūjāyidaṃ phalaṃ.</gathalast>
    <gatha1 line="348">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="349">So arahattaṃ patvā satthāraṃ vandituṃ sāvatthiṃ āgato ñātīhi upaṭṭhīyamāno tattha katipāhaṃ <pageBreak edition="Vipassana Research Institut" number="2.0027" /> vasitvā dhammaṃ desetvā ñātake saraṇesu ca sīlesu ca patiṭṭhāpetvā yathāvuttaṭṭhānameva gantukāmo ahosi. Taṃ ñātakā ‘‘idheva, bhante, vasatha, mayaṃ paṭijaggissāmā’’ti yāciṃsu. So gamanākāraṃ dassetvā ṭhito attanā vasitaṭṭhānakittanāpadesena vivekābhiratiṃ pakāsento –</paragraph>
    <hangnum line="350" number="307"></hangnum>
    <gatha1 line="351"> ‘‘Yadā balākā sucipaṇḍaracchadā, kāḷassa meghassa bhayena tajjitā;</gatha1>
    <gathalast line="352">Palehiti ālayamālayesinī, tadā nadī ajakaraṇī rameti maṃ.</gathalast>
    <hangnum line="353" number="308"></hangnum>
    <gatha1 line="354"> ‘‘Yadā balākā suvisuddhapaṇḍarā, kāḷassa meghassa bhayena tajjitā;</gatha1>
    <gathalast line="355">Pariyesati leṇamaleṇadassinī, tadā nadī ajakaraṇī rameti maṃ.</gathalast>
    <hangnum line="356" number="309"></hangnum>
    <gatha1 line="357"> ‘‘Kaṃ nu tattha na ramenti, jambuyo ubhato tahiṃ;</gatha1>
    <gathalast line="358">Sobhentī āpagākūlaṃ, mama leṇassa pacchato.</gathalast>
    <hangnum line="359" number="310"></hangnum>
    <gatha1 line="360"> ‘‘Tāmatamadasaṅghasuppahīnā <pageBreak edition="Myanmar" number="2.0031" /><pageBreak edition="Pali Text Society" number="2.0131" />, bhekā mandavatī panādayanti;</gatha1>
    <gatha2 line="361">Nājja girinadīhi vippavāsasamayo,</gatha2>
    <gathalast line="362">Khemā ajakaraṇī sivā surammā’’ti. – catasso gāthā abhāsi;</gathalast>
    <paragraph line="363">Tattha <bold>yadā</bold>ti yasmiṃ kāle. <bold>Balākā</bold>ti balākāsakuṇikā. <bold>Sucipaṇḍaracchadā</bold>ti sucisuddhadhavalapakkhā. <bold>Kāḷassa meghassa bhayena tajjitā</bold>ti jalabhārabharitatāya kāḷassa añjanagirisannikāsassa pāvussakameghassa gajjato vuṭṭhibhayena nibbijjitā bhiṃsāpitā. <bold>Palehitī</bold>ti gocarabhūmito uppatitvā gamissati. <bold>Ālaya</bold>nti nilayaṃ attano kulāvakaṃ. <bold>Ālayesinī</bold>ti tattha ālayanaṃ nilīyanameva icchantī. <bold>Tadā nadī ajakaraṇī rameti ma</bold>nti tasmiṃ pāvussakakāle ajakaraṇīnāmikā nadī navodakassa pūrā hārahārinī kulaṅkasā maṃ rameti mama cittaṃ ārādhetīti utupadesavisesakittanāpadesena vivekābhiratiṃ pakāsesi.</paragraph>
    <paragraph line="364"><bold>Suvisuddhapaṇḍarā</bold>ti suṭṭhu visuddhapaṇḍaravaṇṇā, asammissavaṇṇā sabbasetāti attho. <bold>Pariyesatī</bold>ti maggati. <bold>Leṇa</bold>nti vasanaṭṭhānaṃ. <bold>Aleṇadassinī</bold>ti vasanaṭṭhānaṃ apassantī. Pubbe nibaddhavasanaṭṭhānassa abhāvena aleṇadassinī, idāni pāvussakakāle meghagajjitena āhitagabbhā <bold>pariyesati leṇa</bold>nti nibaddhavasanaṭṭhānaṃ kulāvakaṃ karotīti attho.</paragraph>
    <paragraph line="365"><bold>Kaṃ nu tattha…pe… pacchato</bold>ti <bold>mama</bold> vasanakamahāleṇassa <bold>pacchato</bold> pacchābhāge <bold>āpagākūlaṃ</bold> ajakaraṇīnadiyā ubhatotīraṃ <bold>tahiṃ tahiṃ</bold> ito cito ca sobhentiyo niccakālaṃ phalabhāranamitasākhā <pageBreak edition="Vipassana Research Institut" number="2.0028" /> siniddhapaṇṇacchāyā <bold>jambuyo tattha</bold> tasmiṃ ṭhāne <bold>kaṃ</bold> nāma sattaṃ <bold>na ramenti nu,</bold> sabbaṃ ramentiyeva.</paragraph>
    <paragraph line="366"><bold>Tāmatamadasaṅghasuppahīnā</bold>ti <pageBreak edition="Myanmar" number="2.0032" /> amataṃ vuccati agadaṃ, tena majjantīti amatamadā, sappā, tesaṃ saṅgho amatamadasaṅgho, tato suṭṭhu pahīnā apagatā. <bold>Bhekā</bold> maṇḍūkiyo, <bold>mandavatī</bold> saravatiyo, <bold>panādayanti</bold> taṃ ṭhānaṃ madhurena vassitena ninnādayanti. <bold>Nājja</bold><pageBreak edition="Pali Text Society" number="2.0132" /><bold>girinadīhi vippavāsasamayoti</bold> ajja etarahi aññāhipi pabbateyyāhi nadīhi vippavāsasamayo na hoti, visesato pana vāḷamacchasusumārādivirahitato <bold>khemā ajakaraṇī</bold> nadī. Sundaratalatitthapulinasampattiyā <bold>sivā</bold>. Suṭṭhu rammā ramaṇīyā, tasmā tattheva me mano ramatīti adhippāyo.</paragraph>
    <paragraph line="367">Evaṃ pana vatvā ñātake vissajjetvā attano vasanaṭṭhānameva gato. Suññāgārābhiratidīpanena idameva ca therassa aññābyākaraṇaṃ ahosīti.</paragraph>
    <centered line="368">Sappakattheragāthāvaṇṇanā niṭṭhitā.</centered>
    <subhead line="369">12. Muditattheragāthāvaṇṇanā</subhead>
    <paragraph line="370"><bold>Pabbaji</bold>ntiādikā āyasmato muditattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso ekaṃ mañcamadāsi. So tena puññakammena devamanussesu saṃsaranto imasmiṃ buddhuppāde kosalaraṭṭhe gahapatikule nibbattitvā <bold>mudito</bold>ti laddhanāmo viññutaṃ pāpuṇi. Tena ca samayena taṃ kulaṃ raññā kenacideva karaṇīyena palibuddhaṃ ahosi. Mudito rājabhayābhīto palāyitvā araññaṃ paviṭṭho aññatarassa khīṇāsavattherassa vasanaṭṭhānaṃ upagacchi. Thero tassa bhītabhāvaṃ ñatvā ‘‘mā bhāyī’’ti samassāsesi. So ‘‘kittakena nu kho, bhante, kālena idaṃ me bhayaṃ vūpasamessatī’’ti pucchitvā ‘‘sattaṭṭhamāse atikkamitvā’’ti vutte – ‘‘ettakaṃ kālaṃ adhivāsetuṃ na sakkomi, pabbajissāmahaṃ, bhante, pabbājetha ma’’nti jīvitarakkhaṇatthaṃ pabbajjaṃ yāci. Thero taṃ pabbājesi. So pabbajitvā sāsane paṭiladdhasaddho bhaye vūpasantepi samaṇadhammaṃyeva <pageBreak edition="Myanmar" number="2.0033" /><pageBreak edition="Vipassana Research Institut" number="2.0029" /> rocento kammaṭṭhānaṃ gahetvā vipassanāya kammaṃ karonto – ‘‘arahattaṃ appatvā imasmā vasanagabbhā bahi na nikkhamissāmī’’tiādinā paṭiññaṃ katvā vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.36.30-33) –</paragraph>
    <gatha1 line="371">‘‘Vipassino bhagavato, lokajeṭṭhassa tādino;</gatha1>
    <gathalast line="372">Ekaṃ mañcaṃ mayā dinnaṃ, pasannena sapāṇinā.</gathalast>
    <gatha1 line="373">‘‘Hatthiyānaṃ assayānaṃ, dibbayānaṃ samajjhagaṃ;</gatha1>
    <gathalast line="374">Tena mañcakadānena, pattomhi āsavakkhayaṃ.</gathalast>
    <gatha1 line="375">‘‘Ekanavutito kappe, yaṃ mañcamadadiṃ tadā;</gatha1>
    <gathalast line="376">Duggatiṃ nābhijānāmi, mañcadānassidaṃ phalaṃ.</gathalast>
    <gatha1 line="377">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="378">Arahattaṃ pana patvā vimuttisukhaṃ paṭisaṃvedento sahāyabhikkhūhi adhigataṃ pucchito attano paṭipannākāraṃ kathento –</paragraph>
    <hangnum line="379" number="311"></hangnum>
    <gatha1 line="380"> ‘‘Pabbajiṃ <pageBreak edition="Pali Text Society" number="2.0133" /> jīvikatthohaṃ, laddhāna upasampadaṃ;</gatha1>
    <gathalast line="381">Tato saddhaṃ paṭilabhiṃ, daḷhavīriyo parakkamiṃ.</gathalast>
    <hangnum line="382" number="312"></hangnum>
    <gatha1 line="383"> ‘‘Kāmaṃ bhijjatuyaṃ kāyo, maṃsapesī visīyaruṃ;</gatha1>
    <gathalast line="384">Ubho jaṇṇukasandhīhi, jaṅghāyo papatantu me.</gathalast>
    <hangnum line="385" number="313"></hangnum>
    <gatha1 line="386"> ‘‘Nāsissaṃ na pivissāmi, vihārā ca na nikkhame;</gatha1>
    <gathalast line="387">Napi passaṃ nipātessaṃ, taṇhāsalle anūhate.</gathalast>
    <hangnum line="388" number="314"></hangnum>
    <gatha1 line="389"> ‘‘Tassa mevaṃ viharato, passa vīriyaparakkamaṃ;</gatha1>
    <gathalast line="390">Tisso vijjā anuppattā, kataṃ buddhassa sāsana’’nti. –</gathalast>
    <unindented line="391">Catasso gāthā abhāsi.</unindented>
    <paragraph line="392">Tattha <bold>jīvikattho</bold>ti jīvikāya atthiko jīvikappayojano. ‘‘Ettha pabbajitvā nibbhayo sukhena akilamanto jīvissāmī’’ti evaṃ jīvikatthāya pabbajinti attho. <bold>Laddhāna upasampada</bold>nti paṭhamaṃ sāmaṇerapabbajjāyaṃ ṭhito <pageBreak edition="Myanmar" number="2.0034" /> ñatticatutthena kammena upasampadaṃ labhitvā. <bold>Tato saddhaṃ paṭilabhi</bold>nti tato upasampannakālato paṭṭhāya kalyāṇamitte sevanto dve mātikā, tisso anumodanā, ekaccaṃ suttaṃ, samathakammaṭṭhānaṃ, vipassanāvidhiñca uggaṇhanto buddhādīnaṃ mahānubhāvataṃ <pageBreak edition="Vipassana Research Institut" number="2.0030" /> disvā – ‘‘sammāsambuddho bhagavā, svākkhāto dhammo, suppaṭipanno saṅgho’’ti ratanattaye saddhaṃ paṭilabhiṃ. <bold>Daḷhavīriyo parakkami</bold>nti evaṃ paṭiladdhasaddho hutvā vipassanāya kammaṃ karonto nacirasseva saccapaṭivedhāya daḷhavīriyo thiravīriyo hutvā parakkamiṃ, akusalānaṃ dhammānaṃ pahānāya kusalānaṃ dhammānaṃ upasampadāya sammadeva padahiṃ.</paragraph>
    <paragraph line="393">Yathā pana parakkamiṃ, taṃ dassetuṃ <bold>‘‘kāma’’</bold>ntiādi vuttaṃ. Tattha <bold>kāma</bold>nti yathākāmaṃ ekaṃsato vā <bold>bhijjatu. Ayaṃ kāyo</bold>ti ayaṃ mama pūtikāyo, iminā vīriyapatāpena bhijjati ce, bhijjatu chinnabhinnaṃ hotu. <bold>Maṃsapesī visīyaru</bold>nti iminā daḷhaparakkamena imasmā kāyā maṃsapesiyo visīyanti ce, visīyantu ito cito viddhaṃsantu. <bold>Ubho jaṇṇukasandhīhi, jaṅghāyo papatantu me</bold>ti ubhohi jaṇṇukasandhīhi saha mama ubho jaṅghāyo satthiyo ūrubandhato bhijjitvā bhūmiyaṃ papatantu. ‘‘Ma’’ntipi pāṭho, so evattho. Sesaṃ heṭṭhā vuttanayameva.</paragraph>
    <centered line="394">Muditattheragāthāvaṇṇanā niṭṭhitā.</centered>
    <centered line="395">Catukkanipātavaṇṇanā niṭṭhitā.</centered>
  </content>
</document>