<?xml version="1.0"?>
<document>
<metadata>
<normativeSource>http://tipitaka.org/romn/cscd/s0508a2.att9.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/13. terasanipato.xml</archivePath>
<titlePath>13. Terasanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">13. Terasanipāto</chapter>
<subhead line="2">1. Soṇakoḷivisattheragāthāvaṇṇanā</subhead>
<paragraph line="3">Terasanipāte <pageBreak edition="M" number="2.0229" /><pageBreak edition="V" number="2.0194" /><pageBreak edition="P" number="2.0266" /><bold>yāhu raṭṭhe</bold>tiādikā āyasmato soṇassa koḷivisassa gāthā. Kā uppatti? Ayampi purimabuddhesu katādhikāro tattha tattha bhave puññāni upacini. Ayaṃ kira anomadassissa bhagavato kāle mahāvibhavo seṭṭhi hutvā upāsakehi saddhiṃ vihāraṃ gantvā satthu santike dhammaṃ sutvā pasannamānaso satthu caṅkamanaṭṭhāne sudhāya parikammaṃ kāretvā nānāvaṇṇehi pupphehi santharitvā upari nānāvirāgavatthehi vitānaṃ bandhāpesi, tathā satthu bhikkhusaṅghassa ca dīghasālaṃ kāretvā niyyādesi. So tena puññakammena devamanussesu saṃsaranto padumuttarassa bhagavato kāle haṃsavatīnagare seṭṭhikule nibbatti, <bold>sirivaḍḍho</bold>tissa nāmaṃ ahosi. So vayappatto vihāraṃ gantvā satthu santike dhammaṃ suṇanto satthāraṃ ekaṃ bhikkhuṃ āraddhavīriyānaṃ aggaṭṭhāne ṭhapentaṃ disvā, sayampi taṃ ṭhānantaraṃ patthento sattāhaṃ mahādānaṃ pavattetvā paṇidhānamakāsi. Satthāpi tassa patthanāya samijjhanabhāvaṃ disvā byākaritvā pakkāmi.</paragraph>
<paragraph line="4">Sopi yāvajīvaṃ kusalaṃ katvā devamanussesu saṃsaranto parinibbute kassapadasabale anuppanne amhākaṃ bhagavati bārāṇasiyaṃ kulagehe nibbattitvā viññutaṃ patto gaṅgātīre paṇṇasālaṃ karitvā ekaṃ paccekabuddhaṃ temāsaṃ catūhi paccayehi sakkaccaṃ upaṭṭhahi. Paccekabuddho vuṭṭhavasso paripuṇṇaparikkhāro gandhamādanameva gato. Sopi kulaputto yāvajīvaṃ tattha puññāni katvā tato cavitvā devamanussesu saṃsaranto amhākaṃ bhagavato kāle campānagare usabhaseṭṭhissa gehe paṭisandhiṃ gaṇhi. Tassa paṭisandhiggahaṇato paṭṭhāya seṭṭhissa mahābhogakkhandho abhivaḍḍhi. Tassa jātadivase sakalanagare mahāsakkārasampanno ahosi, tassa pubbe paccekabuddhassa satasahassagghanikarattakambalapariccāgena suvaṇṇavaṇṇo sukhumālataro ca attabhāvo ahosi, tenassa <bold>soṇo</bold>ti nāmaṃ akaṃsu. Mahatā parivārena vaḍḍhati <pageBreak edition="M" number="2.0230" />, tassa hatthapādatalāni bandhujīvakapupphavaṇṇāni ahesuṃ, satavihatakappāsassa viya samphasso pādatalesu maṇikuṇḍalāvaṭṭavaṇṇāni lomāni <pageBreak edition="V" number="2.0195" /> jāyiṃsu. Vayappattassa tassa tiṇṇaṃ utūnaṃ anucchavike tayo pāsāde kāretvā nāṭakāni upaṭṭhāpesuṃ. So tattha mahatiṃ sampattiṃ anubhavanto devakumāro viya paṭivasati.</paragraph>
<paragraph line="5">Atha <pageBreak edition="P" number="2.0267" /> amhākaṃ satthari sabbaññutaṃ patvā pavattitavaradhammacakke rājagahaṃ upanissāya viharante bimbisāraraññā pakkosāpito asītiyā gāmikasahassehi saddhiṃ rājagahaṃ āgato, satthu santikaṃ gantvā dhammaṃ sutvā paṭiladdhasaddho mātāpitaro anujānāpetvā sāsane pabbajitvā laddhūpasampado satthu santike kammaṭṭhānaṃ gahetvā, janasaṃsaggapariharaṇatthaṃ sītavane vasanto ‘‘mama sarīraṃ sukhumālaṃ, na ca sakkā sukheneva sukhaṃ adhigantuṃ, kāyaṃ kilametvā samaṇadhammaṃ kātuṃ vaṭṭatī’’ti ṭhānacaṅkamameva adhiṭṭhāya, padhānamanuyuñjanto pādatalesu phoṭesu uṭṭhahitesupi vedanaṃ ajjhupekkhitvā daḷhaṃ vīriyaṃ karonto accāraddhavīriyatāya visesaṃ nibbattetuṃ asakkonto, ‘‘evaṃ vāyamantopi ahaṃ maggaṃ vā phalaṃ vā nibbattetuṃ na sakkomi, kiṃ me pabbajjāya, hīnāyāvattitvā bhoge ca bhuñjissāmi, puññāni ca karissāmī’’ti cintesi. Satthā tassa cittācāraṃ ñatvā tattha gantvā vīṇūpamovādena ovaditvā vīriyasamatāyojanavidhiṃ dassento kammaṭṭhānaṃ sodhetvā gijjhakūṭaṃ gato. Soṇattheropi satthu sammukhā ovādaṃ labhitvā vīriyasamataṃ yojetvā vipassanaṃ ussukkāpetvā arahatte patiṭṭhāsi. Tena vuttaṃ <bold>apadāne</bold> (apa. thera 1.5.25-53) –</paragraph>
<gatha1 line="6">‘‘Anomadassissa munino, lokajeṭṭhassa tādino;</gatha1>
<gathalast line="7">Sudhāya lepanaṃ katvā, caṅkamaṃ kārayiṃ ahaṃ.</gathalast>
<gatha1 line="8">‘‘Nānāvaṇṇehi pupphehi, caṅkamaṃ santhariṃ ahaṃ;</gatha1>
<gathalast line="9">Ākāse vitānaṃ katvā, bhojayiṃ buddhamuttamaṃ.</gathalast>
<gatha1 line="10">‘‘Añjaliṃ paggahetvāna, abhivādetvāna subbataṃ;</gatha1>
<gathalast line="11">Dīghasālaṃ bhagavato, niyyādesimahaṃ tadā.</gathalast>
<gatha1 line="12">‘‘Mama saṅkappamaññāya, satthā loke anuttaro;</gatha1>
<gathalast line="13">Paṭiggahesi bhagavā, anukampāya cakkhumā.</gathalast>
<gatha1 line="14">‘‘Paṭiggahetvāna <pageBreak edition="M" number="2.0231" /> sambuddho, dakkhiṇeyyo sadevake;</gatha1>
<gathalast line="15">Bhikkhusaṅghe nisīditvā, imā gāthā abhāsatha.</gathalast>
<gatha1 line="16">‘‘Yo so haṭṭhena cittena, dīghasālaṃ adāsi me;</gatha1>
<gathalast line="17">Tamahaṃ kittayissāmi, suṇātha mama bhāsato.</gathalast>
<gatha1 line="18">‘‘Imassa <pageBreak edition="V" number="2.0196" /> maccukālamhi, puññakammasamaṅgino;</gatha1>
<gathalast line="19">Sahassayuttassaratho, upaṭṭhissati tāvade.</gathalast>
<gatha1 line="20">‘‘Tena yānenayaṃ poso, devalokaṃ gamissati;</gatha1>
<gathalast line="21">Anumodissare devā, sampatte kulasambhave.</gathalast>
<gatha1 line="22">‘‘Mahārahaṃ byamhaṃ seṭṭhaṃ, ratanamattikalepanaṃ;</gatha1>
<gathalast line="23">Kūṭāgāravarūpetaṃ, byamhaṃ ajjhāvasissati.</gathalast>
<gatha1 line="24">‘‘Tiṃsakappasahassāni, devaloke ramissati;</gatha1>
<gathalast line="25">Pañcavīsati kappāni, devarājā bhavissati.</gathalast>
<gatha1 line="26">‘‘Sattasattatikkhattuñca, cakkavattī bhavissati;</gatha1>
<gathalast line="27">Yasodharasanāmā te, sabbepi ekanāmakā.</gathalast>
<gatha1 line="28">‘‘Dve sampattī anubhotvā, vaḍḍhetvā puññasañcayaṃ;</gatha1>
<gathalast line="29">Aṭṭhavīsatikappamhi, cakkavattī bhavissati.</gathalast>
<gatha1 line="30">‘‘Tatrāpi byamhaṃ pavaraṃ, vissakammena māpitaṃ;</gatha1>
<gathalast line="31">Dasasaddāvivittaṃ taṃ, puramajjhāvasissati.</gathalast>
<gatha1 line="32">‘‘Aparimeyye ito kappe, bhūmipālo mahiddhiko;</gatha1>
<gathalast line="33">Okkāko nāma nāmena, rājā raṭṭhe bhavissati.</gathalast>
<gatha1 line="34">‘‘Soḷasitthisahassānaṃ, sabbāsaṃ pavarā ca sā;</gatha1>
<gathalast line="35">Abhijātā khattiyānī, nava putte janessati.</gathalast>
<gatha1 line="36">‘‘Nava putte janetvāna, khattiyānī marissati;</gatha1>
<gathalast line="37">Taruṇī ca piyā kaññā, mahesittaṃ karissati.</gathalast>
<gatha1 line="38">‘‘Okkākaṃ tosayitvāna, varaṃ kaññā labhissati;</gatha1>
<gathalast line="39">Varaṃ laddhāna sā kaññā, putte pabbājayissati.</gathalast>
<gatha1 line="40">‘‘Pabbājitā <pageBreak edition="M" number="2.0232" /> ca te sabbe, gamissanti naguttamaṃ;</gatha1>
<gathalast line="41">Jātibhedabhayā sabbe, bhaginīhi vasissare.</gathalast>
<gatha1 line="42">‘‘Ekā ca kaññā byādhīhi, bhavissati parikkhatā;</gatha1>
<gathalast line="43">Mā no jāti pabhijjīti, nikhaṇissanti khattiyā.</gathalast>
<gatha1 line="44">‘‘Khattiyo nīharitvāna, tāya saddhiṃ vasissati;</gatha1>
<gathalast line="45">Bhavissati tadā bhedo, okkākakulasambhavo.</gathalast>
<gatha1 line="46">‘‘Tesaṃ pajā bhavissanti, koḷiyā nāma jātiyā;</gatha1>
<gathalast line="47">Tattha mānusakaṃ bhogaṃ, anubhossatinappakaṃ.</gathalast>
<gatha1 line="48">‘‘Tamhā kāyā cavitvāna, devalokaṃ gamissati;</gatha1>
<gathalast line="49">Tatrāpi pavaraṃ byamhaṃ, labhissati manoramaṃ.</gathalast>
<gatha1 line="50">‘‘Devalokā <pageBreak edition="V" number="2.0197" /> cavitvāna, sukkamūlena codito;</gatha1>
<gathalast line="51">Āgantvāna manussattaṃ, soṇo nāma bhavissati.</gathalast>
<gatha1 line="52">‘‘Āraddhavīriyo pahitatto, padahaṃ satthu sāsane;</gatha1>
<gathalast line="53">Sabbāsave pariññāya, nibbāyissatināsavo.</gathalast>
<gatha1 line="54">‘‘Anantadassī bhagavā, gotamo sakyapuṅgavo;</gatha1>
<gathalast line="55">Visesaññū mahāvīro, aggaṭṭhāne ṭhapessati.</gathalast>
<gatha1 line="56">‘‘Vuṭṭhamhi deve caturaṅgulamhi, tiṇe anileritaaṅgaṇamhi;</gatha1>
<gathalast line="57">Ṭhatvāna yogassa payuttatādino, tatottariṃ pāramatā na vijjati.</gathalast>
<gatha1 line="58">‘‘Uttame damathe danto, cittaṃ me supaṇīhitaṃ;</gatha1>
<gathalast line="59">Bhāro me ohito sabbo, nibbutomhi anāsavo.</gathalast>
<gatha1 line="60">‘‘Aṅgīraso mahānāgo, abhijātova kesarī;</gatha1>
<gathalast line="61">Bhikkhusaṅghe nisīditvā, etadagge ṭhapesi maṃ.</gathalast>
<gatha1 line="62">‘‘Paṭisambhidā catasso…pe… kataṃ buddhassa sāsana’’nti.</gatha1>
<paragraph line="63">Arahattaṃ pana patvā attano paṭipattiṃ paccavekkhitvā udānavasena aññābyākaraṇavasena ca –</paragraph>
<hangnum line="64" number="632"></hangnum>
<gatha1 line="65"> ‘‘Yāhu raṭṭhe samukkaṭṭho, rañño aṅgassa paddhagū;</gatha1>
<gathalast line="66">Svājja dhammesu ukkaṭṭho, soṇo dukkhassa pāragū.</gathalast>
<hangnum line="67" number="633"></hangnum>
<gatha1 line="68"> ‘‘Pañca chinde pañca jahe, pañca cuttari bhāvaye;</gatha1>
<gathalast line="69">Pañcasaṅgātigo bhikkhu, oghatiṇṇoti vuccati.</gathalast>
<hangnum line="70" number="634"></hangnum>
<gatha1 line="71"> ‘‘Unnaḷassa pamattassa, bāhirāsassa bhikkhuno;</gatha1>
<gathalast line="72">Sīlaṃ samādhi paññā ca, pāripūriṃ na gacchati.</gathalast>
<hangnum line="73" number="635"></hangnum>
<gatha1 line="74"> ‘‘Yañhi kiccaṃ apaviddhaṃ, akiccaṃ pana karīyati;</gatha1>
<gathalast line="75">Unnaḷānaṃ pamattānaṃ, tesaṃ vaḍḍhanti āsavā.</gathalast>
<hangnum line="76" number="636"></hangnum>
<gatha1 line="77"> ‘‘Yesañca susamāraddhā, niccaṃ kāyagatā sati;</gatha1>
<gatha2 line="78">Akiccaṃ te na sevanti, kicce sātaccakārino;</gatha2>
<gathalast line="79">Satānaṃ sampajānānaṃ, atthaṃ gacchanti āsavā.</gathalast>
<hangnum line="80" number="637"></hangnum>
<gatha1 line="81"> ‘‘Ujumaggamhi <pageBreak edition="M" number="2.0233" /><pageBreak edition="P" number="2.0268" /> akkhāte, gacchatha mā nivattatha;</gatha1>
<gathalast line="82">Attanā codayattānaṃ, nibbānamabhihāraye.</gathalast>
<hangnum line="83" number="638"></hangnum>
<gatha1 line="84"> ‘‘Accāraddhamhi <pageBreak edition="V" number="2.0198" /> vīriyamhi, satthā loke anuttaro;</gatha1>
<gatha2 line="85">Vīṇopamaṃ karitvā me, dhammaṃ deseti cakkhumā;</gatha2>
<gathalast line="86">Tassāhaṃ vacanaṃ sutvā, vihāsiṃ sāsane rato.</gathalast>
<hangnum line="87" number="639"></hangnum>
<gatha1 line="88"> ‘‘Samathaṃ paṭipādesiṃ, uttamatthassa pattiyā;</gatha1>
<gathalast line="89">Tisso vijjā anuppattā, kataṃ buddhassa sāsanaṃ.</gathalast>
<hangnum line="90" number="640"></hangnum>
<gatha1 line="91"> ‘‘Nekkhamme adhimuttassa, pavivekañca cetaso;</gatha1>
<gathalast line="92">Abyābajjhādhimuttassa, upādānakkhayassa ca.</gathalast>
<hangnum line="93" number="641"></hangnum>
<gatha1 line="94"> ‘‘Taṇhakkhayādhimuttassa, asammohañca cetaso;</gatha1>
<gathalast line="95">Disvā āyatanuppādaṃ, sammā cittaṃ vimuccati.</gathalast>
<hangnum line="96" number="642"></hangnum>
<gatha1 line="97"> ‘‘Tassa sammā vimuttassa, santacittassa bhikkhuno;</gatha1>
<gathalast line="98">Katassa paticayo natthi, karaṇīyaṃ na vijjati.</gathalast>
<hangnum line="99" number="643"></hangnum>
<gatha1 line="100"> ‘‘Selo <pageBreak edition="M" number="2.0234" /> yathā ekaghano, vātena na samīrati;</gatha1>
<gathalast line="101">Evaṃ rūpā rasā saddā, gandhā phassā ca kevalā.</gathalast>
<hangnum line="102" number="644"></hangnum>
<gatha1 line="103"> ‘‘Iṭṭhā dhammā aniṭṭhā ca, nappavedhenti tādino;</gatha1>
<gathalast line="104">Ṭhitaṃ cittaṃ visaññuttaṃ, vayañcassānupassatī’’ti. – imā gāthā abhāsi;</gathalast>
<paragraph line="105">Tattha <bold>yāhu raṭṭhe samukkaṭṭho</bold>ti yo ahu ahosi aṅgaraṭṭhe asītiyā gāmikasahassehi bhogasampattiyā issariyasampattiyā ca sammā ativiya ukkaṭṭho seṭṭho. <bold>Rañño aṅgassa paddhagū</bold>ti catūhi saṅgahavatthūhi parisāya rañjanaṭṭhena rañño aṅgādhipatino bimbisārassa parivārabhūto gahapativiseso tassa raṭṭhe kuṭumbiko ahūti yojetabbaṃ. <bold>Svājja dhammesu ukkaṭṭho</bold>ti so soṇo ajjetarahi lokuttaradhammesu ukkaṭṭho jāto, gihikālepi kehici ukkaṭṭhoyeva hutvā idāni pabbajitakālepi ukkaṭṭhoyeva hotīti attānameva paraṃ viya dasseti. <bold>Dukkhassa pāragū</bold>ti sakalassa vaṭṭadukkhassa pāraṃ pariyantaṃ gato, etena dhammesu ukkaṭṭhoti avisesena vuttaṃ ukkaṭṭhabhāvaṃ viseseti arahattādhigamadīpanato.</paragraph>
<paragraph line="106">Idāni yāya paṭipattiyā dukkhapāragū jāto, aññāpadesena taṃ dassento <bold>‘‘pañca chinde’’</bold>ti gāthamāha. Tassattho – apāyakāmasugatisampāpakāni pañcorambhāgiyāni saṃyojanāni puriso satthena pāde baddharajjukaṃ viya heṭṭhimena maggattayena chindeyya, rūpārūpabhavasampāpakāni pañca uddhambhāgiyāni saṃyojanāni puriso gīvāya baddharajjukaṃ viya aggamaggena jaheyya, chindeyya, tesaṃ pana uddhambhāgiyasaṃyojanānaṃ pahānāya pañca saddhādīni indriyāni <pageBreak edition="P" number="2.0269" /> uttari <bold>bhāvaye</bold><pageBreak edition="V" number="2.0199" /> bhāveyya. Evaṃbhūto pana bhikkhu rāgasaṅgo dosamohamānadiṭṭhisaṅgoti pañcannaṃ saṅgānaṃ atikkamanena <bold>pañcasaṅgātigo</bold> hutvā, kāmogho, bhavogho, diṭṭhogho, avijjoghoti catunnaṃ oghānaṃ tiṇṇattā <bold>oghatiṇṇo</bold>ti vuccati.</paragraph>
<paragraph line="107">Ayañca oghataraṇapaṭipattisīlādīnaṃ pāripūriyāva hoti, sīlādayo ca mānādippahānena pāripūriṃ gacchanti, na aññathāti dassento <bold>‘‘unnaḷassā’’</bold>ti gāthamāha. Tattha <bold>unnaḷassā</bold>ti uggatatucchamānassa. Māno <pageBreak edition="M" number="2.0235" /> hi unnamanākāravuttiyā tucchabhāvena naḷo viyāti ‘‘naḷo’’ti vuccati. <bold>Pamattassā</bold>ti sativossaggena pamādaṃ āpannassa. <bold>Bāhirāsassā</bold>ti bāhiresu āyatanesu āsāvato, kāmesu avītarāgassāti attho. <bold>Sīlaṃ samādhi paññā ca, pāripūriṃ na gacchatī</bold>ti tassa sīlādīnaṃ paṭipakkhasevino lokiyopi tāva sīlādiguṇo pāripūriṃ na gacchati, pageva lokuttaro.</paragraph>
<paragraph line="108">Tattha kāraṇamāha <bold>‘‘yañhi kicca’’</bold>ntiādinā. Bhikkhuno hi pabbajitakālato paṭṭhāya aparimāṇasīlakkhandhagopanaṃ araññavāso dhutaṅgapariharaṇaṃ bhāvanārāmatāti evamādi kiccaṃ nāma. Yehi pana idaṃ yathāvuttaṃ attano kiccaṃ, taṃ apaviddhaṃ akaraṇena chaḍḍitaṃ. <bold>Akicca</bold>nti pattamaṇḍanaṃ cīvarakāyabandhanaaṃsabaddhachattupāhanatālavaṇṭadhammakaraṇamaṇḍananti evamādi parikkhāramaṇḍanaṃ paccayabāhuliyanti evamādi bhikkhuno akiccaṃ nāma, taṃ kayirati, tesaṃ mānanaḷaṃ ukkhipitvā caraṇena <bold>unnaḷānaṃ</bold> sativossaggena <bold>pamattānaṃ</bold> cattāropi āsavā vaḍḍhanti.</paragraph>
<paragraph line="109">Yesaṃ pana paññādiguṇo vaḍḍhati, te dassetuṃ <bold>‘‘yesa’’</bold>ntiādi vuttaṃ. Tattha <bold>susamāraddhā</bold>ti suṭṭhu paggahitā. <bold>Kāyagatā satī</bold>ti, kāyānupassanābhāvanā. <bold>Akiccaṃ te</bold>ti te etaṃ pattamaṇḍanādiakiccaṃ. <bold>Na sevantī</bold>ti na karonti. <bold>Kicce</bold>ti, pabbajitakālato paṭṭhāya kattabbe aparimāṇasīlakkhandhagopanādike. <bold>Sātaccakārino</bold>ti satatakārino tesaṃ satiyā avippavāsena <bold>satānaṃ</bold> sātthakasampajaññaṃ, sappāyasampajaññaṃ, gocarasampajaññaṃ, asammohasampajaññanti catūhi sampajaññehi <bold>sampajānānaṃ,</bold> cattāropi <bold>āsavā atthaṃ gacchanti</bold> parikkhayaṃ abhāvaṃ gacchantīti attho.</paragraph>
<paragraph line="110">Idāni attano santike ṭhitabhikkhūnaṃ ovādaṃ dento <bold>‘‘ujumaggamhī’’</bold>ti gāthamāha. Tattha <bold>ujumaggamhi akkhāte</bold>ti antadvayaparivajjanena kāyavaṅkādippahānena ca ujuke majjhimapaṭipadābhūte ariyamagge satthārā bhāsite. <bold>Gacchathā</bold>ti paṭipajjatha. <bold>Mā nivattathā</bold>ti antarā <pageBreak edition="V" number="2.0200" /> vosānaṃ māpajjatha. <bold>Attanā codayattāna</bold>nti idha <pageBreak edition="P" number="2.0270" /> atthakāmo kulaputto apāyabhayapaccavekkhaṇādinā <pageBreak edition="M" number="2.0236" /> attanāva attānaṃ codento. <bold>Nibbānamabhihāraye</bold>ti, attānaṃ nibbānaṃ abhihareyya upaneyya, yathā naṃ sacchikaroti, tathā paṭipajjeyyāti attho.</paragraph>
<paragraph line="111">Idāni mayāpi evameva paṭipannanti, attano paṭipattiṃ dassetuṃ <bold>‘‘accāraddhamhī’’</bold>tiādi vuttaṃ. <bold>Accāraddhamhi vīriyamhī</bold>ti vipassanaṃ bhāventena mayā samādhinā vīriyaṃ samarasaṃ akatvā ativiya vīriye paggahite. Accāraddhavīriyatā cassa heṭṭhā vuttāyeva. <bold>Vīṇopamaṃ karitvā me</bold>ti āyasmato soṇassa ‘‘ye kho keci bhagavato sāvakā āraddhavīriyā viharanti. Ahaṃ tesaṃ aññataro, atha ca pana me nānupādāya āsavehi cittaṃ vimuccati, tasmāhaṃ vibbhamissāmī’’ti citte uppanne satthā iddhiyā tassa sammukhe attānaṃ dassetvā ‘‘kasmā tvaṃ, soṇa, ‘vibbhamissāmī’ti cittaṃ uppādesi, kusalo tvaṃ pubbe agāriyabhūto vīṇāya tantissare’’ti pucchitvā tena ‘‘evaṃ, bhante’’ti vutte ‘‘taṃ kiṃ maññasi, soṇa? Yadā te vīṇāya tantiyo accāyatā honti, api nu te vīṇā tasmiṃ samaye saravatī vā hoti kammaññā vāti? No hetaṃ, bhante! Taṃ kiṃ maññasi, soṇa, yadā te vīṇāya tantiyo atisithilā honti, api nu te vīṇā tasmiṃ samaye saravatī vā hoti kammaññā vāti? No hetaṃ, bhante. Taṃ kiṃ maññasi, soṇa, yadā pana te vīṇāya tantiyo neva accāyatā honti, nātisithilā same guṇe patiṭṭhitā, api nu te vīṇā tasmiṃ samaye saravatī vā hoti kammaññā vāti? Evaṃ, bhante. Evameva kho, soṇa, accāraddhavīriyaṃ uddhaccāya saṃvattati, atilīnavīriyaṃ kosajjāya saṃvattati, tasmātiha tvaṃ, soṇa, vīriyasamataṃ adhiṭṭhaha, indriyānañca samataṃ paṭivijjhā’’ti evaṃ vīṇaṃ upamaṃ katvā pavattitena vīṇopamovādena mayhaṃ dhammaṃ desesi. <bold>Tassāhaṃ vacanaṃ sutvā</bold>ti tassa bhagavato vacanaṃ vīṇopamovādaṃ sutvā antarā uppannaṃ vibbhamitukāmataṃ pahāya satthu sāsane <bold>rato</bold> abhirato vihariṃ.</paragraph>
<paragraph line="112">Viharanto ca <bold>samathaṃ paṭipādesiṃ</bold> vīriyasamataṃ yojento saddhāpaññānaṃ viya samādhivīriyānaṃ samarasataṃ uppādento jhānādhiṭṭhānaṃ vipassanāsamādhiṃ <pageBreak edition="M" number="2.0237" /> sampādesiṃ vipassanaṃ ussukkāpesiṃ. Tattha payojanaṃ āha <bold>‘‘uttamatthassa pattiyā’’</bold>ti. <bold>Uttamatthassa pattiyā</bold>ti arahattādhigamāyāti attho.</paragraph>
<paragraph line="113">Idāni yathā paṭipannassa samathavipassanā sampajjiṃsu, taṃ <pageBreak edition="P" number="2.0271" /> aññāpadesena dassento <bold>‘‘nekkhamme’’</bold>tiādimāha. Tattha <bold>nekkhamme</bold>ti pabbajjādike kāmanissaraṇe. <bold>Adhimuttassā</bold>ti tattha ninnapoṇapabbhārabhāvena <pageBreak edition="V" number="2.0201" /> yuttappayuttassa, paṭhamaṃ tāva pabbajjābhimukho hutvā kāme pahāya pabbajitvā ca sīlavisodhanaṃ araññavāso dhutaṅgapariharaṇaṃ bhāvanābhiyogoti evamādīsu anavajjadhammesu yuttappayuttassāti attho. <bold>Pavivekañca cetaso</bold>ti cetaso pavivekañca adhimuttassa evaṃ nekkhammādhimuttassa sato catukkapañcakajjhānānaṃ nibbattanena viveke yuttassa payuttassa. <bold>Abyābajjhādhimuttassā</bold>ti abyābajjhe nidukkhatāya adhimuttassa jhānasamāpattiyo nibbattetvā samathasukhe yuttappayuttassa. <bold>Upādānakkhayassa cā</bold>ti catunnampi upādānānaṃ khayante arahatte adhimuttassa. Bhummatthe hi etaṃ sāmivacanaṃ. Taṃ yathādhigataṃ jhānaṃ pādakaṃ katvā arahattādhigamāya vipassanaṃ anuyuñjantassāti attho.</paragraph>
<paragraph line="114"><bold>Taṇhakkhayādhimuttassā</bold>ti taṇhā khīyati etthāti taṇhakkhayo, nibbānaṃ, tasmiṃ adhimuttassa upādiṃ bhayato, anupādiñca khemato dassanena nirodhe ninnapoṇapabbhārassa. <bold>Asammohañca cetaso</bold>ti asammohasampajaññavasena cittassa asammohapavattiṃ sammohasamucchindanena vā cittassa asammohabhūtaṃ ariyamaggaṃ adhimuttassa. <bold>Disvā āyatanuppāda</bold>nti cakkhādīnaṃ āyatanānaṃ yathāsakapaccayehi khaṇe khaṇe uppādaṃ, tappaṭipakkhato nirodhañca vipassanāpaññāsahitāya maggapaññāya disvā dassanahetu <bold>sammā cittaṃ vimuccatī</bold>ti sammā hetunā ñāyena maggapaṭipāṭiyā sabbāsavato cittaṃ vimuccati.</paragraph>
<paragraph line="115"><bold>‘‘Tassa sammā vimuttassā’’</bold>tiādīsu ayaṃ saṅkhepattho – tassa vuttanayena sammadeva sabbasaṃkilesato vimuttassa, tato eva accantupasamena santacittassa khīṇāsavabhikkhuno katassa kusalassa akusalassa vā upacayo natthi maggeneva samugghātitattā, pariññādibhedaṃ karaṇīyaṃ <pageBreak edition="M" number="2.0238" /> na vijjati katakiccattā. Evaṃ bhūtassa yathā <bold>ekaghano</bold> selo pabbato pakativātena <bold>na samīrati</bold> na saṃkampati, evaṃ iṭṭhā ca aniṭṭhā ca rūpādayo ārammaṇadhammā <bold>tādino</bold> tādibhāvappattassa <bold>ṭhitaṃ</bold> anejaṃ pahīnasabbasokatāya visaṃyuttaṃ cittaṃ <bold>nappavedhanti</bold> na cālenti. Assa ca ārammaṇadhammassa kālena kālaṃ phalasamāpattiṃ samāpajjitvā vipassanto <bold>vayaṃ</bold> nirodhaṃ khaṇe khaṇe bhijjanasabhāvaṃ anupassatīti aññaṃ byākāsi.</paragraph>
<centered line="116">Soṇakoḷivisattheragāthāvaṇṇanā niṭṭhitā.</centered>
<centered line="117">Terasanipātavaṇṇanā niṭṭhitā.</centered>
</body>
</document>