<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0508a2.att5.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/9. navakanipato.xml</archivePath>
    <baseFileName>9. navakanipato</baseFileName>
    <titlePath>9. Navakanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">9. Navakanipāto</chapter>
    <subhead line="2">1. Bhūtattheragāthāvaṇṇanā</subhead>
    <paragraph line="3">Navakanipāte <pageBreak edition="M" number="2.0159" /><pageBreak edition="V" number="2.0136" /><bold>yadā dukkha</bold>ntiādikā āyasmato bhūtattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto siddhatthassa bhagavato kāle brāhmaṇakule nibbattitvā <pageBreak edition="P" number="2.0217" /><bold>seno</bold>ti laddhanāmo viññutaṃ patto ekadivasaṃ satthāraṃ disvā pasannamānaso ‘‘usabhaṃ pavara’’ntiādinā catūhi gāthāhi abhitthavi.</paragraph>
    <paragraph line="4">So tena puññakammena devamanussesu saṃsaranto imasmiṃ buddhuppāde sāketanagarassa dvāragāme mahāvibhavassa seṭṭhissa putto hutvā nibbatti. Tassa kira seṭṭhino jātā jātā dārakā baddhāghātena ekena yakkhena khāditā, imassa pana pacchimabhavikattā bhūtā ārakkhaṃ gaṇhiṃsu. Yakkho pana vessavaṇassa upaṭṭhānaṃ gato, puna nāgamāsi. Nāmakaraṇadivase cassa ‘‘evaṃ kate amanussā anukampantā parihareyyu’’nti <bold>bhūto</bold>ti nāmaṃ akaṃsu. So pana attano puññabalena anantarāyo vaḍḍhi, tassa ‘‘tayo pāsādā ahesu’’ntiādi sabbaṃ yasassa kulaputtassa vibhavakittane viya veditabbaṃ. So viññutaṃ patto satthari sākete vasante upāsakehi saddhiṃ vihāraṃ gato. Satthu santike dhammaṃ sutvā paṭiladdhasaddho pabbajitvā ajakaraṇiyā nāma nadiyā tīre leṇe vasanto vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.7.20-28) –</paragraph>
    <gatha1 line="5">‘‘Usabhaṃ pavaraṃ vīraṃ, mahesiṃ vijitāvinaṃ;</gatha1>
    <gathalast line="6">Suvaṇṇavaṇṇaṃ sambuddhaṃ, ko disvā nappasīdati.</gathalast>
    <gatha1 line="7">‘‘Himavā vāparimeyyo, sāgarova duruttaro;</gatha1>
    <gathalast line="8">Tatheva jhānaṃ buddhassa, ko disvā nappasīdati.</gathalast>
    <gatha1 line="9">‘‘Vasudhā <pageBreak edition="V" number="2.0137" /> yathāppameyyā, cittā vanavaṭaṃsakā;</gatha1>
    <gathalast line="10">Tatheva sīlaṃ buddhassa, ko disvā nappasīdati.</gathalast>
    <gatha1 line="11">‘‘Anilañjasāsaṅkhubbho <pageBreak edition="M" number="2.0160" />, yathākāso asaṅkhiyo;</gatha1>
    <gathalast line="12">Tatheva ñāṇaṃ buddhassa, ko disvā nappasīdati.</gathalast>
    <gatha1 line="13">‘‘Imāhi catugāthāhi, brāhmaṇo senasavhayo;</gatha1>
    <gathalast line="14">Buddhaseṭṭhaṃ thavitvāna, siddhatthaṃ aparājitaṃ.</gathalast>
    <gatha1 line="15">‘‘Catunnavutikappāni, duggatiṃ nupapajjatha;</gatha1>
    <gathalast line="16">Sugatiṃ sukhasampattiṃ, anubhosimanappakaṃ.</gathalast>
    <gatha1 line="17">‘‘Catunnavutito kappe, thavitvā lokanāyakaṃ;</gatha1>
    <gathalast line="18">Duggatiṃ nābhijānāmi, thomanāya idaṃ phalaṃ.</gathalast>
    <gatha1 line="19">‘‘Cātuddasamhi kappamhi, caturo āsumuggatā;</gatha1>
    <gathalast line="20">Sattaratanasampannā, cakkavattī mahabbalā.</gathalast>
    <gatha1 line="21">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="22">Arahattaṃ pana patvā aparena samayena ñātīnaṃ anukampāya sāketaṃ gantvā katipāhaṃ tehi upaṭṭhiyamāno añjanavane vasitvā puna attanā vasitaṭṭhānameva gantukāmo gamanākāraṃ dassesi. Ñātakā ‘‘idheva, bhante, vasatha, tumhepi na kilamissatha, mayampi puññena vaḍḍhissāmā’’ti theraṃ yāciṃsu. Thero attano vivekābhiratiṃ tattha ca phāsuvihāraṃ pakāsento –</paragraph>
    <hangnum line="23" number="518"></hangnum>
    <gatha1 line="24"> ‘‘Yadā dukkhaṃ jarāmaraṇanti paṇḍito, aviddasū yattha sitā puthujjanā;</gatha1>
    <gathalast line="25">Dukkhaṃ pariññāya satova jhāyati, tato ratiṃ paramataraṃ na vindati.</gathalast>
    <hangnum line="26" number="519"></hangnum>
    <gatha1 line="27"> ‘‘Yadā dukkhassāvahaniṃ visattikaṃ, papañcasaṅghātadukhādhivāhiniṃ;</gatha1>
    <gathalast line="28">Taṇhaṃ pahantvāna satova jhāyati, tato ratiṃ paramataraṃ na vindati.</gathalast>
    <hangnum line="29" number="520"></hangnum>
    <gatha1 line="30"> ‘‘Yadā <pageBreak edition="M" number="2.0161" /> sivaṃ dvecaturaṅgagāminaṃ, magguttamaṃ sabbakilesasodhanaṃ;</gatha1>
    <gathalast line="31">Paññāya passitva satova jhāyati, tato ratiṃ paramataraṃ na vindati.</gathalast>
    <hangnum line="32" number="521"></hangnum>
    <gatha1 line="33"> ‘‘Yadā <pageBreak edition="P" number="2.0218" /> asokaṃ virajaṃ asaṅkhataṃ, santaṃ padaṃ sabbakilesasodhanaṃ;</gatha1>
    <gathalast line="34">Bhāveti saññojanabandhanacchidaṃ, tato ratiṃ paramataraṃ na vindati.</gathalast>
    <hangnum line="35" number="522"></hangnum>
    <gatha1 line="36"> ‘‘Yadā nabhe gajjati meghadundubhi, dhārākulā vihagapathe samantato;</gatha1>
    <gathalast line="37">Bhikkhū ca pabbhāragatova jhāyati, tato ratiṃ paramataraṃ na vindati.</gathalast>
    <hangnum line="38" number="523"></hangnum>
    <gatha1 line="39"> ‘‘Yadā <pageBreak edition="V" number="2.0138" /> nadīnaṃ kusumākulānaṃ, vicitta-vāneyya-vaṭaṃsakānaṃ;</gatha1>
    <gathalast line="40">Tīre nisinno sumanova jhāyati, tato ratiṃ paramataraṃ na vindati.</gathalast>
    <hangnum line="41" number="524"></hangnum>
    <gatha1 line="42"> ‘‘Yadā nisīthe rahitamhi kānane, deve gaḷantamhi nadanti dāṭhino;</gatha1>
    <gathalast line="43">Bhikkhū ca pabbhāragatova jhāyati, tato ratiṃ paramataraṃ na vindati.</gathalast>
    <hangnum line="44" number="525"></hangnum>
    <gatha1 line="45"> ‘‘Yadā vitakke uparundhiyattano, nagantare nagavivaraṃ samassito;</gatha1>
    <gathalast line="46">Vītaddaro vītakhilova jhāyati, tato ratiṃ paramataraṃ na vindati.</gathalast>
    <hangnum line="47" number="526"></hangnum>
    <gatha1 line="48"> ‘‘Yadā sukhī malakhilasokanāsano,</gatha1>
    <gatha2 line="49">Niraggaḷo nibbanatho visallo;</gatha2>
    <gatha3 line="50">Sabbāsave byantikatova jhāyati,</gatha3>
    <gathalast line="51">Tato ratiṃ paramataraṃ na vindatī’’ti. – imā gāthā abhāsi;</gathalast>
    <paragraph line="52">Tatthāyaṃ <pageBreak edition="M" number="2.0162" /> padayojanāmukhena paṭhamagāthāya atthavaṇṇanā – khandhānaṃ paripāko <bold>jarā</bold>. Bhedo <bold>maraṇaṃ</bold>. Jarāmaraṇasīsena cettha jarāmaraṇavanto dhammā gahitā. ‘‘Tayidaṃ jarāmaraṇaṃ dukkha’’nti <bold>aviddasū</bold> yathābhūtaṃ ajānantā <bold>puthujjanā yattha</bold> yasmiṃ upādānakkhandhapañcake <bold>sitā</bold> paṭibandhā allīnā, taṃ ‘‘idaṃ dukkhaṃ, ettakaṃ dukkhaṃ, na ito bhiyyo’’ti vipassanāpaññāsahitāya maggapaññāya parijānitvā, idha imasmiṃ sāsane <bold>sato</bold> sampajāno, <bold>paṇḍito</bold> bhikkhu, <bold>yadā</bold> yasmiṃ kāle lakkhaṇūpanijjhānena jhāyati. <bold>Tato</bold> vipassanāratito maggaphalaratito ca <bold>paramataraṃ</bold> uttamataraṃ ratiṃ <bold>na vindati</bold> nappaṭilabhati. Tenāha bhagavā –</paragraph>
    <gatha1 line="53">‘‘Yato yato sammasati, khandhānaṃ udayabbayaṃ;</gatha1>
    <gathalast line="54">Labhatī pītipāmojjaṃ, amataṃ taṃ vijānataṃ.</gathalast>
    <gatha1 line="55">‘‘Paṭhabyā ekarajjena, saggassa gamanena vā;</gatha1>
    <gathalast line="56">Sabbalokādhipaccena, sotāpattiphalaṃ vara’’nti. (dha. pa. 374, 178);</gathalast>
    <paragraph line="57">Evaṃ <pageBreak edition="P" number="2.0219" /> pariññābhisamayamukhena vivekaratiṃ dassetvā idāni pahānābhisamayādimukhenapi taṃ dassetuṃ dutiyādikā tisso gāthā abhāsi. Tattha <bold>dukkhassāvahani</bold>nti dukkhassa āyatiṃ pavattiṃ, dukkhassa nipphattikanti attho. <bold>Visattika</bold>nti taṇhaṃ. Sā hi visatāti visattikā, visālāti visattikā, visaṭāti visattikā, visakkatīti visattikā, visaṃ haratīti visattikā, visaṃvādikāti visattikā, visamūlāti visattikā, visaphalāti visattikā, visaparibhogāti visattikā, visālā vā pana sā taṇhā rūpe sadde gandhe rase phoṭṭhabbe dhamme kule <pageBreak edition="V" number="2.0139" /> gaṇe vitthaṭāti visattikāti vuccati. <bold>Papañcasaṅghātadukhādhivāhini</bold>nti sattasantānaṃ saṃsāre papañcenti vitthārentīti papañcā, rāgādayo mānādayo ca. Te eva pavattidukkhassa saṅghātaṭṭhena saṅghātā, sadarathapariḷāhasabhāvattā dukkhañcāti papañcasaṅghātadukhaṃ, tassa adhivāhato nibbattanato papañcasaṅghātadukhādhivāhinī. Taṃ taṇhaṃ <bold>pahantvānā</bold>ti ariyamaggena samucchinditvā.</paragraph>
    <paragraph line="58"><bold>Siva</bold>nti <pageBreak edition="M" number="2.0163" /> khemaṃ, akhemakarānaṃ kilesānaṃ samucchindanena tehi anupaddutanti attho. Sammādiṭṭhiādīnaṃ vasena dvicaturaṅgo hutvā ariye nibbānaṃ gametīti <bold>dvecaturaṅgagāminaṃ,</bold> gāthāsukhatthañcettha vibhattialopo katoti daṭṭhabbaṃ. Rūpūpapattimaggādīsu sabbesu maggesu uttamattā <bold>magguttamaṃ</bold>. Tenāha bhagavā – ‘‘maggānaṭṭhaṅgiko seṭṭho’’tiādi (dha. pa. 273). Sabbehi kilesamalehi sattānaṃ sodhanato <bold>sabbakilesasodhanaṃ. Paññāya passitvā</bold>ti paṭivedhapaññāya bhāvanābhisamayavasena abhisamecca.</paragraph>
    <paragraph line="59">Sokahetūnaṃ abhāvato puggalassa ca sokābhāvahetuto natthi ettha sokoti <bold>asokaṃ</bold>. Tathā vigatarāgādirajattā <bold>virajaṃ</bold>. Na kenaci paccayena saṅkhatanti <bold>asaṅkhataṃ</bold>. Sabbesaṃ kilesānaṃ sabbassa ca dukkhassa vūpasamabhāvato, saṃsāradukkhadditehi pajjitabbato adhigantabbato ca <bold>santaṃ padaṃ</bold>. Sabbehi kilesamalehi sattasantānassa sodhananimittato <bold>sabbakilesasodhanaṃ. Bhāvetī</bold>ti sacchikiriyābhisamayavasena abhisameti. Bahukkhattuñhi nibbānaṃ ārabbha sacchikiriyābhisamayaṃ pavattentassa ālambake labbhamānavisesakaṃ ālambitabbe āropetvā evaṃ vuttaṃ. Saṃyojanasaṅkhātānaṃ bandhanānaṃ chedanato <bold>saṃyojanabandhanacchidaṃ</bold>. Nimittañhettha kattubhāvena upacāritaṃ, yathā ariyabhāvakarāni saccāni ariyasaccānīti. Yathā purimagāthāsu yadā jhāyati, tadā <pageBreak edition="P" number="2.0220" /> tato ratiṃ paramataraṃ na vindatīti yojanā. Evaṃ idha yadā bhāveti, tadā tato ratiṃ paramataraṃ na vindatīti yojanā.</paragraph>
    <paragraph line="60">Evaṃ thero catūhi gāthāhi attānaṃ anupanetvāva catusaccapaṭivedhakittanena aññaṃ byākaritvā idāni attanā vasitaṭṭhānassa vivittabhāvena phāsutaṃ dassento <bold>‘‘yadā nabhe’’</bold>tiādikā gāthā abhāsi. Tattha <bold>nabhe</bold>ti ākāse. Siniddhagambhīranigghosatāya meghoyeva dundubhi <bold>meghadundubhi</bold>. Samantato paggharantīhi dhārāhi ākulāti <bold>dhārākulā</bold>. Vihagānaṃ pakkhīnaṃ gamanamaggattā <bold>vihagapathe</bold> nabheti yojanā. <bold>Tato</bold>ti jhānaratito.</paragraph>
    <paragraph line="61"><bold>Kusumākulāna</bold>nti <pageBreak edition="M" number="2.0164" /> tarūhi gaḷitakusumehi samohitānaṃ. <bold>Vicittavāneyyavaṭaṃsakāna</bold>nti vane jātattā <pageBreak edition="V" number="2.0140" /> vāneyyāni vanapupphāni, vicittāni vāneyyāni vaṭaṃsakāni etāsanti vicittavāneyyavaṭaṃsakā nadiyo, tāsaṃ nānāvidhavanapupphavaṭaṃsakānanti attho. Uttarimanussadhammavasena sundaro mano etassāti <bold>sumano</bold> jhāyati.</paragraph>
    <paragraph line="62"><bold>Nisīthe</bold>ti rattiyaṃ. <bold>Rahitamhī</bold>ti, janasambādhavirahite vivitte. <bold>Deve</bold>ti meghe. <bold>Gaḷantamhī</bold>ti vuṭṭhidhārāyo paggharante vassante. <bold>Dāṭhino</bold>ti sīhabyagghādayo paṭipakkhasattā. Te hi dāṭhāvudhāti ‘‘dāṭhino’’ti vuccanti, <bold>nadanti dāṭhino</bold>ti idampi janavivekadassanatthameva gahitaṃ.</paragraph>
    <paragraph line="63"><bold>Vitakke uparundhiyattano</bold>ti attasantānapariyāpannatāya attano kāmavitakkādike micchāvitakke paṭipakkhabalena nisedhetvā. Attanoti vā idaṃ vindatīti iminā yojetabbaṃ ‘‘tato ratiṃ paramataraṃ attanā na vindatī’’ti. <bold>Nagantare</bold>ti pabbatantare. <bold>Nagavivara</bold>nti pabbataguhaṃ pabbhāraṃ vā. <bold>Samassito</bold>ti nissito upagato. <bold>Vītaddaro</bold>ti vigatakilesadaratho. <bold>Vītakhilo</bold>ti pahīnacetokhilo.</paragraph>
    <paragraph line="64"><bold>Sukhī</bold>ti jhānādisukhena sukhito. <bold>Malakhilasokanāsano</bold>ti rāgādīnaṃ malānaṃ pañcannañca cetokhilānaṃ ñātiviyogādihetukassa sokassa ca pahāyako. <bold>Niraggaḷo</bold>ti, aggaḷaṃ vuccati avijjā nibbānapurapavesanivāraṇato, tadabhāvato niraggaḷo. <bold>Nibbanatho</bold>ti nitaṇho. <bold>Visallo</bold>ti, vigatarāgādisallo. <bold>Sabbāsave</bold>ti, kāmāsavādike sabbepi āsave. <bold>Byantikato</bold>ti byantikatāvī ariyamaggena vigatante katvā ṭhito diṭṭhadhammasukhavihāratthaṃ yadā jhāyati, tato jhānaratito paramataraṃ ratiṃ na vindatīti yojanā. Evaṃ pana vatvā thero ajakaraṇītīrameva gato.</paragraph>
    <centered line="65">Bhūtattheragāthāvaṇṇanā niṭṭhitā.</centered>
    <centered line="66">Navakanipātavaṇṇanā niṭṭhitā.</centered>
  </content>
</document>