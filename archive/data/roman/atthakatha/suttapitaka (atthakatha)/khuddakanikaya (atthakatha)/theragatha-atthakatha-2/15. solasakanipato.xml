<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0508a2.att11.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/15. solasakanipato.xml</archivePath>
    <baseFileName>15. solasakanipato</baseFileName>
    <titlePath>15. Soḷasakanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">15. Soḷasakanipāto</chapter>
    <subhead line="2">1. Aññāsikoṇḍaññattheragāthāvaṇṇanā</subhead>
    <paragraph line="3">Soḷasakanipāte <pageBreak edition="M" number="2.0250" /><pageBreak edition="V" number="2.0212" /><pageBreak edition="P" number="3.0001" /><bold>esa bhiyyo</bold>tiādikā āyasmato aññāsikoṇḍaññattherassa gāthā. Kā uppatti? Ayampi padumuttarassa bhagavato kāle haṃsavatīnagare gahapatimahāsālakule nibbattitvā viññutaṃ patvā ekadivasaṃ satthu santike dhammaṃ suṇanto satthāraṃ ekaṃ bhikkhuṃ attano sāsane paṭhamaṃ paṭividdhadhammarattaññūnaṃ aggaṭṭhāne ṭhapentaṃ disvā sayampi taṃ ṭhānantaraṃ patthento satasahassabhikkhuparivārassa satthuno sattāhaṃ mahādānaṃ pavattetvā paṇidhānaṃ akāsi. Satthāpissa anantarāyataṃ disvā bhāviniṃ sampattiṃ byākāsi. So yāvajīvaṃ puññāni katvā satthari parinibbute cetiye patiṭṭhāpiyamāne antocetiye ratanagharaṃ kāresi, cetiyaṃ parivāretvā sahassaratanagghiyāni ca kāresi.</paragraph>
    <paragraph line="4">So evaṃ puññāni katvā, tato cavitvā, devamanussesu saṃsaranto vipassissa bhagavato kāle mahākālo nāma kuṭumbiko hutvā aṭṭhakarīsamatte khette sāligabbhaṃ phāletvā, gahitasālitaṇḍulehi asambhinnakhīrapāyāsaṃ sampādetvā, tattha madhusappisakkarādayo pakkhipitvā, buddhappamukhassa saṅghassa adāsi. Sāligabbhaṃ phāletvā gahitagahitaṭṭhānaṃ puna pūrati, puthukakāle puthukaggaṃ nāma adāsi. Lāyane lāyanaggaṃ, veṇikaraṇe veṇaggaṃ, kalāpādikaraṇe kalāpaggaṃ, khalaggaṃ, bhaṇḍaggaṃ, minaggaṃ, koṭṭhagganti; evaṃ ekasasse nava vāre aggadānaṃ nāma adāsi. Tampi sassaṃ atirekataraṃ sampannaṃ ahosi.</paragraph>
    <paragraph line="5">Evaṃ yāvajīvaṃ puññāni katvā, tato cuto devaloke nibbattitvā devesu ca manussesu ca saṃsaranto, amhākaṃ bhagavato uppattito puretarameva <pageBreak edition="P" number="3.0002" /> kapilavatthunagarassa avidūre doṇavatthunāmake brāhmaṇagāme brāhmaṇamahāsālakule nibbatti. Tassa <bold>koṇḍañño</bold>ti gottato āgataṃ nāmaṃ ahosi. So vayappatto tayo vede uggahetvā lakkhaṇamantesu ca pāraṃ agamāsi. Tena samayena amhākaṃ bodhisatto <pageBreak edition="M" number="2.0251" /> tusitapurato cavitvā kapilavatthupure suddhodanamahārājassa <pageBreak edition="V" number="2.0213" /> gehe nibbatti. Tassa nāmaggahaṇadivase aṭṭhuttarasatesu brāhmaṇesu upanītesu ye aṭṭha brāhmaṇā lakkhaṇapariggahaṇatthaṃ mahātalaṃ upanītā. So tesu sabbanavako hutvā, mahāpurisassa lakkhaṇanipphattiṃ disvā, ‘‘ekaṃsena ayaṃ buddho bhavissatī’’ti niṭṭhaṃ gantvā mahāsattassa abhinikkhamanaṃ udikkhanto vicarati.</paragraph>
    <paragraph line="6">Bodhisattopi kho mahatā parivārena vaḍḍhamāno anukkamena vuddhippatto ñāṇaparipākaṃ gantvā ekūnatiṃsatime vasse mahābhinikkhamanaṃ nikkhamanto anomānadītīre pabbajitvā anukkamena uruvelaṃ gantvā padhānaṃ padahi. Tadā koṇḍañño māṇavo mahāsattassa pabbajitabhāvaṃ sutvā, lakkhaṇapariggāhakabrāhmaṇānaṃ puttehi vappamāṇavādīhi saddhiṃ attapañcamo pabbajitvā, anukkamena bodhisattassa santikaṃ upasaṅkamitvā, chabbassāni taṃ upaṭṭhahanto tassa oḷārikāhāraparibhogena nibbinno apakkamitvā isipatanaṃ agamāsi. Atha kho bodhisatto oḷārikāhāraparibhogena laddhakāyabalo vesākhapuṇṇamāyaṃ bodhirukkhamūle aparājitapallaṅke nisinno tiṇṇaṃ mārānaṃ matthakaṃ madditvā, abhisambuddho hutvā, sattasattāhaṃ bodhimaṇḍeyeva vītināmetvā, pañcavaggiyānaṃ ñāṇaparipākaṃ ñatvā, āsāḷhīpuṇṇamāyaṃ isipatanaṃ gantvā, tesaṃ dhammacakkapavattanasuttantaṃ (mahāva. 13 ādayo; saṃ. ni. 5.1081) desesi. Desanāpariyosāne koṇḍaññatthero aṭṭhārasahi brahmakoṭīhi saddhiṃ sotāpattiphale patiṭṭhāsi. Atha pañcamiyaṃ pakkhassa anattalakkhaṇasuttantadesanāya (mahāva. 20; saṃ. ni. 3.59) arahattaṃ sacchākāsi. Tena vuttaṃ <bold>apadāne</bold> (apa. thera 1.1.596-612) –</paragraph>
    <gatha1 line="7">‘‘Padumuttarasambuddhaṃ, lokajeṭṭhaṃ vināyakaṃ;</gatha1>
    <gathalast line="8">Buddhabhūmimanuppattaṃ, paṭhamaṃ addasaṃ ahaṃ.</gathalast>
    <gatha1 line="9">‘‘Yāvatā bodhiyā mūle, yakkhā sabbe samāgatā;</gatha1>
    <gathalast line="10">Sambuddhaṃ parivāretvā, vandanti pañjalīkatā.</gathalast>
    <gatha1 line="11">‘‘Sabbe devā tuṭṭhamanā, ākāse sañcaranti te;</gatha1>
    <gathalast line="12">Buddho ayaṃ anuppatto, andhakāratamonudo.</gathalast>
    <gatha1 line="13">‘‘Tesaṃ <pageBreak edition="M" number="2.0252" /> hāsaparetānaṃ, mahānādo avattatha;</gatha1>
    <gathalast line="14">Kilese jhāpayissāma, sammāsambuddhasāsane.</gathalast>
    <gatha1 line="15">‘‘Devānaṃ giramaññāya, vācāsabhimudīrihaṃ;</gatha1>
    <gathalast line="16">Haṭṭho haṭṭhena cittena, ādibhikkhamadāsahaṃ.</gathalast>
    <gatha1 line="17">‘‘Mama saṅkappamaññāya, satthā loke anuttaro;</gatha1>
    <gathalast line="18">Devasaṅghe nisīditvā, imā gāthā abhāsatha.</gathalast>
    <gatha1 line="19">‘‘Sattāhaṃ <pageBreak edition="V" number="2.0214" /> abhinikkhamma, bodhiṃ ajjhagamaṃ ahaṃ;</gatha1>
    <gathalast line="20">Idaṃ me paṭhamaṃ bhattaṃ, brahmacārissa yāpanaṃ.</gathalast>
    <gatha1 line="21">‘‘Tusitā hi idhāgantvā, yo me bhikkhaṃ upānayi;</gatha1>
    <gathalast line="22">Tamahaṃ kittayissāmi, suṇotha mama bhāsato.</gathalast>
    <gatha1 line="23">‘‘Tiṃsakappasahassāni, devarajjaṃ karissati;</gatha1>
    <gathalast line="24">Sabbe deve abhibhotvā, tidivaṃ āvasissati.</gathalast>
    <gatha1 line="25">‘‘Devalokā cavitvāna, manussattaṃ gamissati;</gatha1>
    <gathalast line="26">Sahassadhā cakkavattī, tattha rajjaṃ karissati.</gathalast>
    <gatha1 line="27">‘‘Kappasatasahassamhi, okkākakulasambhavo;</gatha1>
    <gathalast line="28">Gotamo nāma gottena, satthā loke bhavissati.</gathalast>
    <gatha1 line="29">‘‘Tidasā so cavitvāna, manussattaṃ gamissati;</gatha1>
    <gathalast line="30">Agārā pabbajitvāna, chabbassāni vasissati.</gathalast>
    <gatha1 line="31">‘‘Tato sattamake vasse, buddho saccaṃ kathessati;</gatha1>
    <gathalast line="32">Koṇḍañño nāma nāmena, paṭhamaṃ sacchikāhiti.</gathalast>
    <gatha1 line="33">‘‘Nikkhantenānupabbajiṃ, padhānaṃ sukataṃ mayā;</gatha1>
    <gathalast line="34">Kilese jhāpanatthāya, pabbajiṃ, anagāriyaṃ.</gathalast>
    <gatha1 line="35">‘‘Abhigantvāna sabbaññū, buddho loke sadevake;</gatha1>
    <gathalast line="36">Isināme migāraññe, amatabherimāhani.</gathalast>
    <gatha1 line="37">‘‘So dāni patto amataṃ, santipadamanuttaraṃ;</gatha1>
    <gathalast line="38">Sabbāsave pariññāya, viharāmi anāsavo.</gathalast>
    <gatha3 line="39">‘‘Paṭisambhidā catasso…pe… kataṃ buddhassa sāsana’’nti.</gatha3>
    <paragraph line="40">Atha <pageBreak edition="M" number="2.0253" /> naṃ satthā aparabhāge jetavanamahāvihāre bhikkhusaṅghamajjhe paññattavarabuddhāsane nisinno paṭhamaṃ paṭividdhadhammabhāvaṃ dīpento, <pageBreak edition="P" number="3.0003" /> ‘‘etadaggaṃ, bhikkhave, mama sāvakānaṃ bhikkhūnaṃ rattaññūnaṃ yadidaṃ aññāsikoṇḍañño’’ti (a. ni. 1.188) etadagge ṭhapesi. So dvīhi aggasāvakehi attani karīyamānaṃ paramanipaccakāraṃ gāmantasenāsane ākiṇṇavihārañca pariharitukāmo, vivekābhiratiyā viharitukāmo ca attano santikaṃ upagatānaṃ gahaṭṭhapabbajitānaṃ paṭisanthārakaraṇampi papañcaṃ maññamāno satthāraṃ āpucchitvā himavantaṃ pavisitvā chaddantehi nāgehi upaṭṭhiyamāno chaddantadahatīre dvādasa vassāni vasi. Evaṃ tattha vasantaṃ theraṃ ekadivasaṃ sakko devarājā <pageBreak edition="V" number="2.0215" /> upasaṅkamitvā vanditvā ṭhito evamāha – ‘‘sādhu me, bhante, ayyo dhammaṃ desetū’’ti. Thero tassa catusaccagabbhaṃ tilakkhaṇāhataṃ suññatapaṭisaṃyuttaṃ nānānayavicittaṃ amatogadhaṃ buddhalīlāya dhammaṃ desesi. Taṃ sutvā sakko attano pasādaṃ pavedento –</paragraph>
    <hangnum line="41" number="673"></hangnum>
    <gatha1 line="42"> ‘‘Esa bhiyyo pasīdāmi, sutvā dhammaṃ mahārasaṃ;</gatha1>
    <gathalast line="43">Virāgo desito dhammo, anupādāya sabbaso’’ti. – paṭhamaṃ gāthamāha;</gathalast>
    <paragraph line="44">Tattha <bold>esa bhiyyo pasīdāmi, sutvā dhammaṃ mahārasa</bold>nti yadipi anekavāraṃ satthu santike dhammaṃ sutvā tattha abhippasanno. Idāni pana tumhehi kathitaṃ nānānayavicittatāya asecanakatāya ca mahārasaṃ dhammaṃ sutvā eso ahaṃ tato bhiyyo pasīdāmi. <bold>Virāgo desito dhammo, anupādāya sabbaso</bold>ti sabbasaṃkilesato sabbasaṅkhārato ca virajjanato virāgajananato virāgo. Tato eva rūpādīsu kañci dhammaṃ anupādāya aggahetvā vimuttisādhanavasena pavattattā sabbaso anupādāya desito.</paragraph>
    <paragraph line="45">Evaṃ sakko devarājā therassa desanaṃ thometvā theraṃ abhivādetvā sakaṭṭhānameva gato. Athekadivasaṃ thero micchāvitakkehi abhibhuyyamānānaṃ ekaccānaṃ puthujjanānaṃ cittācāraṃ disvā tappaṭipakkhabhūtañcassa anukkamaṃ anussaritvā, attano ca sabbaso tato vinivattitamānasataṃ āvajjetvā tadatthaṃ dīpetvā –</paragraph>
    <hangnum line="46" number="674"></hangnum>
    <gatha1 line="47"> ‘‘Bahūni <pageBreak edition="M" number="2.0254" /> loke citrāni, asmiṃ pathavimaṇḍale;</gatha1>
    <gathalast line="48">Mathenti maññe saṅkappaṃ, subhaṃ rāgūpasaṃhitaṃ.</gathalast>
    <hangnum line="49" number="675"></hangnum>
    <gatha1 line="50"> ‘‘Rajamuhatañca <pageBreak edition="P" number="3.0004" /> vātena, yathā meghopasammaye;</gatha1>
    <gathalast line="51">Evaṃ sammanti saṅkappā, yadā paññāya passatī’’ti. – dve gāthā abhāsi;</gathalast>
    <paragraph line="52">Tattha <bold>bahūni loke citrānī</bold>ti rūpādivasena tatthāpi nīlapītādivasena itthipurisādivasena ca anekāni loke cittavicittāni ārammaṇajātāni. <bold>Asmiṃ pathavimaṇḍale</bold>ti paccakkhabhūtaṃ manussalokaṃ sandhāya vadati. <bold>Mathenti maññe saṅkappa</bold>nti tajjaṃ purisavāyāmasahitaṃ araṇisahitaṃ viya aggiṃ ayonisomanasikārābhisaṅkhātāni micchāsaṅkappāni mathenti maññe mathentāni viya tiṭṭhanti. Kīdisaṃ? <bold>Subhaṃ rāgūpasaṃhitaṃ,</bold> kāmavitakkanti attho. So hi subhākāraggahaṇena ‘‘subho’’ti voharīyati.</paragraph>
    <paragraph line="53"><bold>Rajamuhatañca</bold><pageBreak edition="V" number="2.0216" /><bold>vātenā</bold>ti <bold>ca</bold>-iti nipātamattaṃ. Yathā gimhānaṃ pacchime māse vātena ūhataṃ uṭṭhitaṃ rajaṃ mahāmegho vassanto upasammaye, vūpasameyya. <bold>Evaṃ sammanti saṅkappā, yadā paññāya passatī</bold>ti yadā ariyasāvako tāni lokacitrāni samudayato, assādato, ādīnavato, nissaraṇato ca yathābhūtaṃ paññāya passati, atha yathā taṃ rajaṃ uhataṃ meghena, evaṃ sammanti paññāya sabbepi micchāsaṅkappā. Na hi uppannāya sammādiṭṭhiyā micchāsaṅkappā patiṭṭhaṃ labhanti. Yathā pana paññāya passati, taṃ dassento –</paragraph>
    <hangnum line="54" number="676"></hangnum>
    <gatha1 line="55"> ‘‘Sabbe saṅkhārā aniccāti, yadā paññāya passati;</gatha1>
    <gathalast line="56">Atha nibbindati dukkhe, esa maggo visuddhiyā.</gathalast>
    <hangnum line="57" number="677"></hangnum>
    <gatha1 line="58"> ‘‘Sabbe saṅkhārā dukkhāti…pe… esa maggo visuddhiyā.</gatha1>
    <hangnum line="59" number="678"></hangnum>
    <gatha1 line="60"> ‘‘Sabbe dhammā anattāti, yadā paññāya passati;</gatha1>
    <gathalast line="61">Atha nibbindati dukkhe, esa maggo visuddhiyā’’ti. –</gathalast>
    <unindented line="62">Tisso gāthā abhāsi.</unindented>
    <paragraph line="63">Tattha <pageBreak edition="M" number="2.0255" /><bold>sabbe saṅkhārā</bold>ti chaḷārammaṇasaṅgahā sabbe tebhūmakā pañcakkhandhā. <bold>Aniccā</bold>ti ‘‘ādimajjhaantavantato, aniccantikato, tāvakālikato, tattha tattha bhijjanato na niccā’’ti yadā vipassanāpaññāya passati. <bold>Atha nibbindati dukkhe</bold>ti atha imasmiṃ vaṭṭadukkhe nibbindati, nibbindanto dukkhaparijānanādividhinā saccāni paṭivijjhati. <bold>Esa maggo visuddhiyā</bold>ti esa yathāvutto vipassanāvidhi ñāṇadassanavisuddhiyā, accantavisuddhiyā ca maggo adhigamupāyo.</paragraph>
    <paragraph line="64"><bold>Dukkhā</bold>ti <pageBreak edition="P" number="3.0005" /> sappaṭibhayato, udayabbayasampaṭipīḷanato, dukkhamato, sukhapaṭikkhepato ca dukkhā. Sesaṃ vuttanayameva.</paragraph>
    <paragraph line="65"><bold>Sabbe dhammā anattā</bold>ti sabbepi catubhūmakā dhammā anattā. Idha pana tebhūmakadhammāva gahetabbā. Te hi asārato, avasavattanato, suññato, attapaṭikkhepato ca anattāti vipassitabbā. Sesaṃ purimasadisameva.</paragraph>
    <paragraph line="66">Evaṃ vipassanāvidhiṃ dassetvā tena vidhinā katakiccaṃ attānaṃ aññaṃ viya katvā dassento –</paragraph>
    <hangnum line="67" number="679"></hangnum>
    <gatha1 line="68"> ‘‘Buddhānubuddho <pageBreak edition="V" number="2.0217" /> yo thero, koṇḍañño tibbanikkamo;</gatha1>
    <gathalast line="69">Pahīnajātimaraṇo, brahmacariyassa kevalī.</gathalast>
    <hangnum line="70" number="680"></hangnum>
    <gatha1 line="71"> ‘‘Oghapāso daḷhakhilo, pabbato duppadālayo;</gatha1>
    <gatha2 line="72">Chetvā khilañca pāsañca, selaṃ bhetvāna dubbhidaṃ;</gatha2>
    <gathalast line="73">Tiṇṇo pāraṅgato jhāyī, mutto so mārabandhanā’’ti. –</gathalast>
    <unindented line="74">Gāthādvayamāha.</unindented>
    <paragraph line="75">Tattha <bold>buddhānubuddho</bold>ti buddhānaṃ anubuddho, sammāsambuddhehi bujjhitāni saccāni tesaṃ desanānusārena bujjhatīti attho. Thirehi asekkhehi sīlasārādīhi samannāgatoti, <bold>thero. Koṇḍañño</bold>ti gottakittanaṃ. <bold>Tibbanikkamo</bold>ti daḷhavīriyo, thiraparakkamo. Jātimaraṇānaṃ pahīnakāraṇattā <bold>pahīnajātimaraṇo. Brahmacariyassa kevalī</bold>ti maggabrahmacariyassa anavasesaṃ, anavasesato vā maggabrahmacariyassa pāripūrako, atha vā <bold>kevalī</bold> nāma kilesehi asammissatāya maggañāṇaṃ phalañāṇañca, taṃ imasmiṃ <pageBreak edition="M" number="2.0256" /> atthīti kevalī. Yasmā pana tadubhayampi maggabrahmacariyassa vasena hoti na aññathā, tasmā ‘‘brahmacariyassa kevalī’’ti vuttaṃ.</paragraph>
    <paragraph line="76"><bold>Oghapāso</bold>ti ‘‘kāmogho, bhavogho, diṭṭhogho, avijjogho’’ti (dha. sa. 1156; vibha. 938) evaṃ vuttā cattāro oghā – ‘‘antalikkhacaro pāso, yvāyaṃ carati mānaso’’ti (mahāva. 33; saṃ. ni. 1.151) evaṃ vutto rāgapāso ca. <bold>Daḷhakhilo</bold>ti ‘‘satthari kaṅkhati, dhamme kaṅkhati, saṅghe kaṅkhati, sikkhāya kaṅkhati, sabrahmacārīsu kupito hoti anattamano āhatacitto khilajāto’’ti (ma. ni. 1.185; a. ni. 5.205) evaṃ vutto daḷho thiro pañcavidho cetokhilo ca. Pacurajanehi padāletuṃ asakkuṇeyyatāya <bold>duppadālayo</bold>. Tato eva pabbatasadisatāya <bold>pabbato</bold>ti ca saṅkhaṃ gato. ‘‘Dukkhe aññāṇa’’ntiādinā (vibha. 226; saṃ. ni. 2.2) vā nayena vutto aññāṇappabhedo ca. Iti etaṃ sabbaṃ <bold>chetvā khilañca pāsañcā</bold>ti etesu catubbidhesu saṃkilesadhammesu yo khilañca pāsañca ariyamaggañāṇāsinā chinditvā. <bold>Selaṃ bhetvāna dubbhida</bold>nti yena kenaci ñāṇena chindituṃ asakkuṇeyyaṃ aññāṇaselaṃ vajirūpamañāṇena <pageBreak edition="P" number="3.0006" /> chinditvā, cattāropi oghe taritvā, tesaṃ paratīre nibbāne ṭhitattā <bold>tiṇṇo pāraṅgato</bold>. Ārammaṇūpanijjhānalakkhaṇena lakkhaṇūpanijjhānalakkhaṇenāti duvidhenapi <bold>jhāyī; mutto so mārabandhanā</bold>ti so evarūpo khīṇāsavo sabbasmāpi kilesamārabandhanā mutto vippamutto visaṃyuttoti. Attānameva sandhāya thero vadati.</paragraph>
    <paragraph line="77">Athekadivasaṃ <pageBreak edition="V" number="2.0218" /> thero, attano saddhivihārikaṃ ekaṃ bhikkhuṃ akalyāṇamittasaṃsaggena kusītaṃ hīnavīriyaṃ uddhataṃ unnaḷaṃ viharantaṃ disvā, iddhiyā tattha gantvā, taṃ ‘‘mā, āvuso, evaṃ kari, akalyāṇamitte pahāya kalyāṇamitte sevanto samaṇadhammaṃ karohī’’ti ovadi. So therassa vacanaṃ nādiyi. Thero tassa anādiyanena dhammasaṃvegappatto puggalādhiṭṭhānāya kathāya micchāpaṭipattiṃ garahanto sammāpaṭipattiṃ vivekavāsañca pasaṃsanto –</paragraph>
    <hangnum line="78" number="681"></hangnum>
    <gatha1 line="79"> ‘‘Uddhato capalo bhikkhu, mitte āgamma pāpake;</gatha1>
    <gathalast line="80">Saṃsīdati mahoghasmiṃ, ūmiyā paṭikujjito.</gathalast>
    <hangnum line="81" number="682"></hangnum>
    <gatha1 line="82"> ‘‘Anuddhato <pageBreak edition="M" number="2.0257" /> acapalo, nipako saṃvutindriyo;</gatha1>
    <gathalast line="83">Kalyāṇamitto medhāvī, dukkhassantakaro siyā.</gathalast>
    <hangnum line="84" number="683"></hangnum>
    <gatha1 line="85"> ‘‘Kālapabbaṅgasaṅkāso, kiso dhamanisanthato;</gatha1>
    <gathalast line="86">Mattaññū annapānasmiṃ, adīnamanaso naro.</gathalast>
    <hangnum line="87" number="684"></hangnum>
    <gatha1 line="88"> ‘‘Phuṭṭho ḍaṃsehi makasehi, araññasmiṃ brahāvane;</gatha1>
    <gathalast line="89">Nāgo saṅgāmasīseva, sato tatrādhivāsaye.</gathalast>
    <hangnum line="90" number="685-6"></hangnum>
    <gatha1 line="91"> ‘‘Nābhinandāmi maraṇaṃ…pe… sampajāno patissato.</gatha1>
    <hangnum line="92" number="687"></hangnum>
    <gatha1 line="93"> ‘‘Pariciṇṇo mayā satthā…pe… bhavanetti samūhatā.</gatha1>
    <hangnum line="94" number="688"></hangnum>
    <gatha1 line="95"> ‘‘Yassa catthāya pabbajito, agārasmānagāriyaṃ;</gatha1>
    <gathalast line="96">So me attho anuppatto, kiṃ me saddhivihārinā’’ti. –</gathalast>
    <unindented line="97">Imā gāthā abhāsi.</unindented>
    <paragraph line="98">Tattha <bold>uddhato</bold>ti uddhaccayutto asamāhito vikkhittacitto. <bold>Capalo</bold>ti pattacīvaramaṇḍanādinā cāpalyena samannāgato lolapakatiko. <bold>Mitte āgamma pāpake</bold>ti akalyāṇamitte nissāya samaṇadhammaṃ akaronto. <bold>Saṃsīdati mahoghasmiṃ, ūmiyā paṭikujjito</bold>ti yathā mahāsamudde patitapuriso samuddavīcīhi otthaṭo sīsaṃ ukkhipituṃ alabhanto tattheva saṃsīdati, evaṃ saṃsāramahoghasmiṃ paribbhamanto kodhupāyāsaūmiyā paṭikujjito otthaṭo vipassanāvasena paññāsīsaṃ ukkhipituṃ alabhanto tattheva saṃsīdati.</paragraph>
    <paragraph line="99"><bold>Nipako</bold>ti <pageBreak edition="P" number="3.0007" /> nipuṇo, attatthaparatthesu kusalo. <bold>Saṃvutindriyo</bold>ti manacchaṭṭhānaṃ indriyānaṃ saṃvaraṇena pihitindriyo. <bold>Kalyāṇamitto</bold>ti kalyāṇehi mittehi samannāgato. <bold>Medhāvī</bold>ti dhammojapaññāya <pageBreak edition="V" number="2.0219" /> samaṅgībhūto. <bold>Dukkhassantakaro siyā</bold>ti so tādiso sakalassāpi vaṭṭadukkhassa antakaro bhaveyya.</paragraph>
    <paragraph line="100"><bold>Kālapabbaṅgasaṅkāso</bold>tiādi vivekābhiratikittanaṃ. <bold>Nābhinandāmī</bold>tiādi pana katakiccabhāvadassanaṃ. Taṃ sabbaṃ heṭṭhā (theragā. aṭṭha. 2.607) vuttatthameva. Osāne pana <pageBreak edition="M" number="2.0258" /><bold>kiṃ me saddhivihārinā</bold>ti attano saddhivihārikaṃ sandhāya vuttaṃ. Tasmā edisena dubbacena anādarena saddhivihārinā kiṃ me payojanaṃ ekavihāroyeva mayhaṃ ruccatīti attho.</paragraph>
    <paragraph line="101">Evaṃ pana vatvā chaddantadahameva gato. Tattha dvādasa vassāni vasitvā upakaṭṭhe parinibbāne satthāraṃ upasaṅkamitvā parinibbānaṃ anujānāpetvā tattheva gantvā parinibbāyi.</paragraph>
    <centered line="102">Aññāsikoṇḍaññattheragāthāvaṇṇanā niṭṭhitā.</centered>
    <subhead line="103">2. Udāyittheragāthāvaṇṇanā</subhead>
    <paragraph line="104"><bold>Manussabhūta</bold>ntiādikā āyasmato udāyittherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinitvā devamanussesu saṃsaranto imasmiṃ buddhuppāde kapilavatthusmiṃ brāhmaṇakule nibbattitvā <bold>udāyī</bold>ti laddhanāmo vayappatto satthu ñātisamāgame buddhānubhāvaṃ disvā, paṭiladdhasaddho pabbajitvā vipassanāya kammaṃ karonto nacirasseva arahattaṃ pāpuṇi. Tayo hi ime udāyittherā amaccaputto pubbe āgato kāḷudāyī, kovariyaputto lāludāyī, ayaṃ brāhmaṇaputto mahāudāyīti. Svāyaṃ ekadivasaṃ satthārā setavāraṇaṃ sabbālaṅkārapaṭimaṇḍitaṃ mahājanena pasaṃsiyamānaṃ aṭṭhuppattiṃ katvā nāgopamasuttante (a. ni. 6.43) desite desanāpariyosāne attano ñāṇabalānurūpaṃ satthu guṇe anussaritvā, buddhārammaṇāya pītiyā samussāhitamānaso ‘‘ayaṃ mahājano imaṃ tiracchānagataṃ nāgaṃ pasaṃsati, na buddhamahānāgaṃ. Handāhaṃ buddhamahāgandhahatthino guṇe pākaṭe karissāmī’’ti satthāraṃ thomento –</paragraph>
    <hangnum line="105" number="689"></hangnum>
    <gatha1 line="106"> ‘‘Manussabhūtaṃ sambuddhaṃ, attadantaṃ samāhitaṃ;</gatha1>
    <gathalast line="107">Iriyamānaṃ brahmapathe, cittassūpasame rataṃ.</gathalast>
    <hangnum line="108" number="690"></hangnum>
    <gatha1 line="109"> ‘‘Yaṃ <pageBreak edition="V" number="2.0220" /><pageBreak edition="P" number="3.0008" /> manussā namassanti, sabbadhammāna pāraguṃ;</gatha1>
    <gathalast line="110">Devāpi taṃ namassanti, iti me arahato sutaṃ.</gathalast>
    <hangnum line="111" number="691"></hangnum>
    <gatha1 line="112"> ‘‘Sabbasaṃyojanātītaṃ <pageBreak edition="M" number="2.0259" />, vanā nibbanamāgataṃ;</gatha1>
    <gathalast line="113">Kāmehi nekkhammarataṃ, muttaṃ selāva kañcanaṃ.</gathalast>
    <hangnum line="114" number="692"></hangnum>
    <gatha1 line="115"> ‘‘Sa ve accaruci nāgo, himavāvaññe siluccaye;</gatha1>
    <gathalast line="116">Sabbesaṃ nāganāmānaṃ, saccanāmo anuttaro.</gathalast>
    <hangnum line="117" number="693"></hangnum>
    <gatha1 line="118"> ‘‘Nāgaṃ vo kittayissāmi, na hi āguṃ karoti so;</gatha1>
    <gathalast line="119">Soraccaṃ avihiṃsā ca, pādā nāgassa te duve.</gathalast>
    <hangnum line="120" number="694"></hangnum>
    <gatha1 line="121"> ‘‘Sati ca sampajaññañca, caraṇā nāgassa tepare;</gatha1>
    <gathalast line="122">Saddhāhattho mahānāgo, upekkhāsetadantavā.</gathalast>
    <hangnum line="123" number="695"></hangnum>
    <gatha1 line="124"> ‘‘Sati gīvā siro paññā, vīmaṃsā dhammacintanā;</gatha1>
    <gathalast line="125">Dhammakucchisamāvāso, viveko tassa vāladhi.</gathalast>
    <hangnum line="126" number="696"></hangnum>
    <gatha1 line="127"> ‘‘So jhāyī assāsarato, ajjhattaṃ susamāhito;</gatha1>
    <gathalast line="128">Gacchaṃ samāhito nāgo, ṭhito nāgo samāhito.</gathalast>
    <hangnum line="129" number="697"></hangnum>
    <gatha1 line="130"> ‘‘Sayaṃ samāhito nāgo, nisinnopi samāhito;</gatha1>
    <gathalast line="131">Sabbattha saṃvuto nāgo, esā nāgassa sampadā.</gathalast>
    <hangnum line="132" number="698"></hangnum>
    <gatha1 line="133"> ‘‘Bhuñjati anavajjāni, sāvajjāni na bhuñjati;</gatha1>
    <gathalast line="134">Ghāsamacchādanaṃ laddhā, sannidhiṃ parivajjayaṃ.</gathalast>
    <hangnum line="135" number="699"></hangnum>
    <gatha1 line="136"> ‘‘Saṃyojanaṃ aṇuṃ thūlaṃ, sabbaṃ chetvāna bandhanaṃ;</gatha1>
    <gathalast line="137">Yena yeneva gacchati, anapekkhova gacchati.</gathalast>
    <hangnum line="138" number="700"></hangnum>
    <gatha1 line="139"> ‘‘Yathāpi udake jātaṃ, puṇḍarīkaṃ pavaḍḍhati;</gatha1>
    <gathalast line="140">Nopalippati toyena, sucigandhaṃ manoramaṃ.</gathalast>
    <hangnum line="141" number="701"></hangnum>
    <gatha1 line="142"> ‘‘Tatheva ca loke jāto, buddho loke viharati;</gatha1>
    <gathalast line="143">Nopalippati lokena, toyena padumaṃ yathā.</gathalast>
    <hangnum line="144" number="702"></hangnum>
    <gatha1 line="145"> ‘‘Mahāgini pajjalito, anāhāropasammati;</gatha1>
    <gathalast line="146">Aṅgāresu ca santesu, nibbutoti pavuccati.</gathalast>
    <hangnum line="147" number="703"></hangnum>
    <gatha1 line="148"> ‘‘Atthassāyaṃ viññāpanī, upamā viññūhi desitā;</gatha1>
    <gathalast line="149">Viññissanti mahānāgā, nāgaṃ nāgena desitaṃ.</gathalast>
    <hangnum line="150" number="704"></hangnum>
    <gatha1 line="151"> ‘‘Vītarāgo <pageBreak edition="M" number="2.0260" /> vītadoso, vītamoho anāsavo;</gatha1>
    <gathalast line="152">Sarīraṃ vijahaṃ nāgo, parinibbissatyanāsavo’’ti. – imā gāthā abhāsi;</gathalast>
    <paragraph line="153">Tattha <pageBreak edition="V" number="2.0221" /><pageBreak edition="P" number="3.0009" /><bold>manussabhūta</bold>nti manussesu bhūtaṃ, nibbattaṃ; manussattabhāvaṃ vā pattaṃ. Satthā hi āsavakkhayañāṇādhigamena sabbagativimuttopi carimattabhāve gahitapaṭisandhivasena ‘‘manusso’’tveva voharīyatīti. Guṇavasena pana devānaṃ atidevo, brahmānaṃ atibrahmā. <bold>Sambuddha</bold>nti sayameva bujjhitabbabuddhavantaṃ. <bold>Attadanta</bold>nti attanāyeva dantaṃ. Bhagavā hi attanāyeva uppāditena ariyamaggena cakkhutopi…pe… manatopi uttamena damathena danto. <bold>Samāhita</bold>nti aṭṭhavidhena samādhinā maggaphalasamādhinā ca samāhitaṃ. <bold>Iriyamānaṃ brahmapathe</bold>ti catubbidhepi brahmavihārapathe, brahme vā seṭṭhe phalasamāpattipathe samāpajjanavasena pavattamānaṃ. Kiñcāpi bhagavā na sabbakālaṃ yathāvutte brahmapathe iriyati, tattha iriyasāmatthiyaṃ pana tanninnatañca upādāya ‘‘iriyamāna’’nti vuttaṃ. <bold>Cittassūpasame rata</bold>nti cittassa upasamahetubhūte sabbasaṅkhārasamathe, nibbāne, abhirataṃ. <bold>Yaṃ manussā namassanti, sabbadhammāna pāragu</bold>nti yaṃ sammāsambuddhaṃ sabbesaṃ khandhāyatanādidhammānaṃ abhiññāpāragū, pariññāpāragū, pahānapāragū, bhāvanāpāragū, sacchikiriyapāragū, samāpattipāragūti chadhā pāraguṃ paramukkaṃsagatasampattiṃ khattiyapaṇḍitādayo manussā namassanti. Dhammānudhammapaṭipattiyā pūjentā kāyena vācāya manasā ca tanninnā tappoṇā tappabbhārā honti. <bold>Devāpi taṃ namassantī</bold>ti na kevalaṃ manussā eva, atha kho aparimāṇāsu lokadhātūsu devāpi taṃ namassanti. <bold>Iti me arahato suta</bold>nti evaṃ mayā ārakattādīhi kāraṇehi arahato, bhagavato, dhammasenāpatiādīnañca ‘‘satthā devamanussāna’’ntiādikaṃ vadantānaṃ santike evaṃ sutanti dasseti.</paragraph>
    <paragraph line="154"><bold>Sabbasaṃyojanātīta</bold>nti sabbāni dasapi saṃyojanāni yathārahaṃ catūhi maggehi saha vāsanāya atikkantaṃ. <bold>Vanā nibbanamāgata</bold>nti kilesavanato tabbirahitaṃ nibbanaṃ upagataṃ. <bold>Kāmehi nekkhammarata</bold>nti sabbaso kāmehi nikkhamitvā pabbajjājhānavipassanādibhede nekkhamme abhirataṃ. <bold>Muttaṃ selāva kañcana</bold>nti asārato nissaṭasārasabhāvattā selato nissaṭakañcanasadisaṃ devāpi taṃ namassantīti yojanā.</paragraph>
    <paragraph line="155"><bold>Sa</bold><pageBreak edition="M" number="2.0261" /><bold>ve accaruci nāgo</bold>ti so ekaṃsato āguṃ na karoti, punabbhavaṃ na gacchati; nāgo viya balavāti. ‘‘Nāgo’’ti laddhanāmo sammāsambuddho, <bold>accarucī</bold>ti <pageBreak edition="P" number="3.0010" /> attano kāyaruciyā ñāṇaruciyā ca sadevakaṃ lokaṃ atikkamitvā ruci, sobhi. Yathā kiṃ? <bold>Himavāvaññe siluccaye,</bold> yathā hi himavā pabbatarājā attano thiragarumahāsārabhāvādīhi guṇehi aññe pabbate atirocati, evaṃ atirocatīti attho. <bold>Sabbesaṃ nāganāmāna</bold>nti ahināgahatthināgapurisanāgānaṃ <pageBreak edition="V" number="2.0222" />, sekhāsekhapaccekabuddhanāgānaṃ vā. <bold>Saccanāmo</bold>ti sacceneva nāganāmo. Taṃ pana saccanāmataṃ ‘‘na hi āguṃ karotī’’tiādinā sayameva vakkhati.</paragraph>
    <paragraph line="156">Idāni buddhanāgaṃ avayavato ca dassento nāmato tāva dassetuṃ <bold>‘‘na hi āguṃ karoti so’’</bold>ti āha. Yasmā āguṃ, pāpaṃ, sabbena sabbaṃ na karoti, tasmā nāgoti attho. <bold>Soracca</bold>nti sīlaṃ. <bold>Avihiṃsā</bold>ti karuṇā. Tadubhayaṃ sabbassapi guṇarāsissa pubbaṅgamanti, katvā buddhanāgassa purimapādabhāvo tassa yuttoti āha <bold>‘‘pādā nāgassa te duve’’</bold>ti.</paragraph>
    <paragraph line="157">Aparapādabhāvena vadanto <bold>‘‘sati ca sampajaññañca, caraṇā nāgassa tepare’’</bold>ti āha. ‘‘Tyāpare’’ti vā pāṭho. Te aparetveva padavibhāgo. Anavajjadhammānaṃ ādāne saddhā hattho etassāti, <bold>saddhāhattho</bold>. Suparisuddhavedanā ñāṇappabhedā upekkhā setadantā te etassa atthīti, <bold>upekkhāsetadantavā</bold>.</paragraph>
    <paragraph line="158">Uttamaṅgaṃ paññā, tassā adhiṭṭhānaṃ satīti āha <bold>‘‘sati gīvā siro paññā’’</bold>ti. <bold>Vīmaṃsā dhammacintanā</bold>ti yathā khāditabbākhāditabbassa soṇḍāya parāmasanaṃ ghāyanañca hatthināgassa vīmaṃsā nāma hoti, evaṃ buddhanāgassa kusalādidhammacintanā vīmaṃsā. Samā vasanti etthāti, samāvāso, bhājanaṃ kucchi eva samāvāso, abhiññāsamathānaṃ ādhānabhāvato samathavipassanāsaṅkhāto dhammo kucchisamāvāso etassāti <bold>dhammakucchisamāvāso. Viveko</bold>ti upadhiviveko. <bold>Tassā</bold>ti buddhanāgassa. <bold>Vāladhi,</bold> pariyosānaṅgabhāvato.</paragraph>
    <paragraph line="159"><bold>Jhāyī</bold>ti ārammaṇūpanijjhānena ca jhāyanasīlo. <bold>Assāsarato</bold>ti paramassāsabhūte nibbāne rato. <bold>Ajjhattaṃ susamāhito</bold>ti visayajjhatte <pageBreak edition="M" number="2.0262" /> phalasamāpattiyaṃ suṭṭhu samāhito tadidaṃ samādhānaṃ suṭṭhu sabbakālikanti dassetuṃ <bold>‘‘gacchaṃ samāhito nāgo’’</bold>tiādi vuttaṃ. Bhagavā hi savāsanassa uddhaccassa pahīnattā vikkhepābhāvato niccaṃ samāhitova. Tasmā yaṃ yaṃ iriyāpathaṃ kappeti, taṃ taṃ samāhitova kappesīti.</paragraph>
    <paragraph line="160"><bold>Sabbatthā</bold>ti, sabbasmiṃ gocare, sabbasmiñca dvāre sabbaso pihitavutti. Tenāha – ‘‘sabbaṃ kāyakammaṃ ñāṇapubbaṅgamaṃ <pageBreak edition="P" number="3.0011" /> ñāṇānuparivatta’’ntiādi (netti. 15). <bold>Esā nāgassa sampadā</bold>ti esā ‘‘na hi āguṃ karoti so’’tiādinā ‘‘sambuddha’’ntiādinā eva vā yathāvuttā vakkhamānā ca buddhagandhahatthino sampatti guṇaparipuṇṇā.</paragraph>
    <paragraph line="161"><bold>Bhuñjati</bold><pageBreak edition="V" number="2.0223" /><bold>anavajjānī</bold>ti sammājīvassa ukkaṃsapāramippattiyā bhuñjati agarahitabbāni, micchājīvassa sabbaso savāsanānañca pahīnattā sāvajjāni garahitabbāni na bhuñjati anavajjāni bhuñjanto ca sannidhiṃ parivajjayaṃ bhuñjatīti yojanā.</paragraph>
    <paragraph line="162"><bold>Saṃyojana</bold>nti vaṭṭadukkhena saddhiṃ santānaṃ saṃyojanato vaṭṭe osīdāpanasamatthaṃ dasavidhampi saṃyojanaṃ. <bold>Aṇuṃ thūla</bold>nti khuddakañceva mahantañca. <bold>Sabbaṃ chetvāna bandhana</bold>nti maggañāṇena anavasesaṃ kilesabandhanaṃ chinditvā. <bold>Yena yenā</bold>ti yena yena disābhāgena.</paragraph>
    <paragraph line="163">Yathā hi udake jātaṃ puṇḍarīkaṃ udake pavaḍḍhati nopalippati toyena, anupalepasabhāvattā, tatheva loke jāto buddho loke viharati, nopalippati lokena taṇhādiṭṭhimānalepābhāvatoti yojanā.</paragraph>
    <paragraph line="164"><bold>Ginī</bold>ti aggi. <bold>Anāhāro</bold>ti anindhano.</paragraph>
    <paragraph line="165"><bold>Atthassāyaṃ viññāpanī</bold>ti satthu guṇasaṅkhātassa upameyyatthassa viññāpanī, pakāsanī ayaṃ nāgūpamā. <bold>Viññūhī</bold>ti satthu paṭividdhacatusaccadhammaṃ parijānantehi attānaṃ sandhāya vadati. <bold>Viññissantī</bold>tiādi kāraṇavacanaṃ, yasmā nāgena mayā desitaṃ nāgaṃ tathāgatagandhahatthiṃ mahānāgā khīṇāsavā attano visaye ṭhatvā vijānissanti, tasmā aññesaṃ puthujjanānaṃ ñāpanatthaṃ ayaṃ upamā amhehi bhāsitāti adhippāyo.</paragraph>
    <paragraph line="166"><bold>Sarīraṃ</bold><pageBreak edition="M" number="2.0263" /><bold>vijahaṃ nāgo, parinibbissatyanāsavo</bold>ti bodhimūle saupādisesaparinibbānena anāsavo sammāsambuddhanāgo, idāni sarīraṃ attabhāvaṃ vijahanto khandhaparinibbānena parinibbāyissatīti.</paragraph>
    <paragraph line="167">Evaṃ cuddasahi upamāhi maṇḍetvā, soḷasahi gāthāhi, catusaṭṭhiyā pādehi satthu guṇe vaṇṇento anupādisesāya nibbānadhātuyā desanaṃ niṭṭhāpesi.</paragraph>
    <centered line="168">Udāyittheragāthāvaṇṇanā niṭṭhitā.</centered>
    <centered line="169">Soḷasakanipātavaṇṇanā niṭṭhitā.</centered>
  </content>
</document>