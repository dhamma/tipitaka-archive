<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0508a2.att8.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/12. dvadasakanipato.xml</archivePath>
    <baseFileName>12. dvadasakanipato</baseFileName>
    <titlePath>12. Dvādasakanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">12. Dvādasakanipāto</chapter>
    <subhead line="2">1. Sīlavattheragāthāvaṇṇanā</subhead>
    <paragraph line="3">Dvādasakanipāte <pageBreak edition="M" number="2.0218" /><pageBreak edition="V" number="2.0185" /><bold>sīlamevā</bold>tiādikā āyasmato sīlavattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde rājagahe bimbisārarañño putto hutvā nibbatti, <bold>sīlavā</bold>tissa nāmaṃ ahosi. Taṃ vayappattaṃ rājā ajātasattu māretukāmo caṇḍaṃ mattahatthiṃ āropetvā nānāvidhehi upāyehi upakkamantopi māretuṃ nāsakkhi pacchimabhavikassa arahattaṃ appatvā antarā jīvitantarāyābhāvato. Tassa pavattiṃ <pageBreak edition="P" number="2.0258" /> disvā bhagavā mahāmoggallānattheraṃ āṇāpesi – ‘‘sīlavakumāraṃ ānehī’’ti. Thero iddhibalena saddhiṃ hatthinā taṃ ānesi. Kumāro hatthito oruyha bhagavantaṃ abhivādetvā ekamantaṃ nisīdi. Bhagavā tassa ajjhāsayānurūpaṃ dhammaṃ desesi. So dhammaṃ sutvā paṭiladdhasaddho pabbajitvā vipassanāya kammaṃ karonto nacirasseva arahattaṃ patvā kosalaraṭṭhe vasati. Atha naṃ ajātasattu ‘‘mārethā’’ti purise āṇāpesi. Te therassa santikaṃ gantvā ṭhitā therena kathitaṃ dhammakathaṃ sutvā sañjātasaṃvegā pasannacittā hutvā pabbajiṃsu. Thero tesaṃ –</paragraph>
    <hangnum line="4" number="608"></hangnum>
    <gatha1 line="5"> ‘‘Sīlamevidha sikkhetha, asmiṃ loke susikkhitaṃ.</gatha1>
    <gathalast line="6">Sīlañhi sabbasampattiṃ, upanāmeti sevitaṃ.</gathalast>
    <hangnum line="7" number="609"></hangnum>
    <gatha1 line="8"> ‘‘Sīlaṃ rakkheyya medhāvī, patthayāno tayo sukhe;</gatha1>
    <gathalast line="9">Pasaṃsaṃ vittilābhañca, pecca sagge pamodanaṃ.</gathalast>
    <hangnum line="10" number="610"></hangnum>
    <gatha1 line="11"> ‘‘Sīlavā hi bahū mitte, saññamenādhigacchati;</gatha1>
    <gathalast line="12">Dussīlo pana mittehi, dhaṃsate pāpamācaraṃ.</gathalast>
    <hangnum line="13" number="611"></hangnum>
    <gatha1 line="14"> ‘‘Avaṇṇañca akittiñca, dussīlo labhate naro;</gatha1>
    <gathalast line="15">Vaṇṇaṃ kittiṃ pasaṃsañca, sadā labhati sīlavā.</gathalast>
    <hangnum line="16" number="612"></hangnum>
    <gatha1 line="17"> ‘‘Ādi <pageBreak edition="M" number="2.0219" /><pageBreak edition="V" number="2.0186" /> sīlaṃ patiṭṭhā ca, kalyāṇānañca mātukaṃ;</gatha1>
    <gathalast line="18">Pamukhaṃ sabbadhammānaṃ, tasmā sīlaṃ visodhaye.</gathalast>
    <hangnum line="19" number="613"></hangnum>
    <gatha1 line="20"> ‘‘Velā ca saṃvaraṃ sīlaṃ, cittassa abhihāsanaṃ;</gatha1>
    <gathalast line="21">Titthañca sabbabuddhānaṃ, tasmā sīlaṃ visodhaye.</gathalast>
    <hangnum line="22" number="614"></hangnum>
    <gatha1 line="23"> ‘‘Sīlaṃ balaṃ appaṭimaṃ, sīlaṃ āvudhamuttamaṃ;</gatha1>
    <gathalast line="24">Sīlamābharaṇaṃ seṭṭhaṃ, sīlaṃ kavacamabbhutaṃ.</gathalast>
    <hangnum line="25" number="615"></hangnum>
    <gatha1 line="26"> ‘‘Sīlaṃ setu mahesakkho, sīlaṃ gandho anuttaro;</gatha1>
    <gathalast line="27">Sīlaṃ vilepanaṃ seṭṭhaṃ, yena vāti disodisaṃ.</gathalast>
    <hangnum line="28" number="616"></hangnum>
    <gatha1 line="29"> ‘‘Sīlaṃ sambalamevaggaṃ, sīlaṃ pātheyyamuttamaṃ;</gatha1>
    <gathalast line="30">Sīlaṃ seṭṭho ativāho, yena yāti disodisaṃ.</gathalast>
    <hangnum line="31" number="617"></hangnum>
    <gatha1 line="32"> ‘‘Idheva nindaṃ labhati, peccāpāye ca dummano;</gatha1>
    <gathalast line="33">Sabbattha dummano bālo, sīlesu asamāhito.</gathalast>
    <hangnum line="34" number="618"></hangnum>
    <gatha1 line="35"> ‘‘Idheva kittiṃ labhati, pecca sagge ca summano;</gatha1>
    <gathalast line="36">Sabbattha sumano dhīro, sīlesu susamāhito.</gathalast>
    <hangnum line="37" number="619"></hangnum>
    <gatha1 line="38"> ‘‘Sīlameva idha aggaṃ, paññavā pana uttamo;</gatha1>
    <gathalast line="39">Manussesu ca devesu, sīlapaññāṇato jaya’’nti. –</gathalast>
    <unindented line="40">Imāhi gāthāhi dhammaṃ desesi.</unindented>
    <paragraph line="41">Tattha <bold>sīlamevidha sikkhetha, asmiṃ loke</bold>ti <bold>idhā</bold>ti, nipātamattaṃ, imasmiṃ sattaloke atthakāmo kulaputto cārittavārittādibhedaṃ ādito sīlameva sikkheyya, sikkhanto ca naṃ <bold>susikkhitaṃ</bold> akhaṇḍādibhāvāpādanena suṭṭhu sikkhitaṃ suparisuddhaṃ paripuṇṇañca katvā sikkheyya. <bold>Asmiṃ</bold><pageBreak edition="P" number="2.0259" /><bold>loke</bold>ti vā imasmiṃ saṅkhāraloke sikkhitabbadhammesu sīlaṃ ādito sikkheyya. Diṭṭhisampattiyāpi sīlassa patiṭṭhābhāvato āha <bold>‘‘sīlaṃ hī’’</bold>tiādi. Tattha <bold>hī</bold>ti kāraṇavacanaṃ. Yasmā sīlaṃ <bold>sevitaṃ</bold> paricitaṃ rakkhitaṃ <pageBreak edition="M" number="2.0220" /> manussasampatti, dibbasampatti, nibbānasampattīti etaṃ <bold>sabbasampattiṃ</bold> taṃsamaṅgino sattassa <bold>upanāmeti</bold> āvahati.</paragraph>
    <paragraph line="42">Sīlaṃ sabbasampattiṃ upanāmetīti saṅkhepato vuttamatthaṃ vitthārato dassento <bold>‘‘sīlaṃ rakkheyyā’’</bold>tiādimāha. Tattha <bold>rakkheyyā</bold>ti gopeyya. Pāṇātipātādito hi viramanto vattapaṭivattañca pūrento paṭipakkhābhibhavanato taṃ rakkhati nāma. <bold>Medhāvī</bold>ti paññavā, idaṃ tassa rakkhanupāyadassanaṃ ñāṇabalena hissa samādānaṃ avikopanañca hoti. <bold>Patthayāno</bold>ti icchanto. <bold>Tayo sukhe</bold>ti <pageBreak edition="V" number="2.0187" /> tīṇi sukhāni. Sukhanimittaṃ vā ‘‘sukha’’nti adhippetaṃ. <bold>Pasaṃsa</bold>nti kittiṃ, viññūhi vā pasaṃsanaṃ. <bold>Vittilābha</bold>nti tuṭṭhilābhaṃ. ‘‘Vittalābha’’nti ca paṭhanti, dhanalābhanti attho. Sīlavā hi appamattatāya mahantaṃ bhogakkhandhaṃ adhigacchati. <bold>Peccā</bold>ti kālaṅkatvā. <bold>Sagge pamodana</bold>nti devaloke iṭṭhehi kāmaguṇehi, modanañca patthayamānoti sambandho. Idhaloke pasaṃsaṃ vittilābhaṃ paraloke dibbasampattiyā modanañca icchanto sīlaṃ rakkheyyāti yojanā.</paragraph>
    <paragraph line="43"><bold>Saññamenā</bold>ti kāyādīnaṃ saṃyamena. Saṃyato hi kāyaduccaritādīhi kañci aviheṭhento abhayadānaṃ dadanto piyamanāpatāya mittāni ganthati. <bold>Dhaṃsate</bold>ti apeti. <bold>Pāpamācara</bold>nti pāṇātipātādipāpakammaṃ karonto. Dussīlañhi puggalaṃ atthakāmā sattā na bhajanti, aññadatthu parivajjenti.</paragraph>
    <paragraph line="44"><bold>Avaṇṇa</bold>nti aguṇaṃ, sammukhā garahaṃ vā. <bold>Akitti</bold>nti, ayasaṃ asilokaṃ. <bold>Vaṇṇa</bold>nti guṇaṃ. <bold>Kitti</bold>nti silokaṃ patthaṭayasataṃ. <bold>Pasaṃsa</bold>nti sammukhā thomanaṃ.</paragraph>
    <paragraph line="45"><bold>Ādī</bold>ti mūlaṃ. Sīlañhi kusalānaṃ dhammānaṃ ādi. Yathāha – ‘‘tasmātiha tvaṃ, bhikkhu, ādimeva visodhehi kusalesu dhammesu. Ko cādi kusalānaṃ dhammānaṃ? Sīlañca suvisuddha’’nti (saṃ. ni. 5.369). <bold>Patiṭṭhā</bold>ti adhiṭṭhānaṃ. Sīlañhi sabbesaṃ uttarimanussadhammānaṃ patiṭṭhā. Tenāha – ‘‘sīle patiṭṭhāyā’’tiādi (saṃ. ni. 1.23; 192; peṭako. 22; mi. pa. 2.1.9). <bold>Kalyāṇānañca mātuka</bold>nti samathavipassanādīnaṃ kalyāṇadhammānaṃ mātubhūtaṃ <pageBreak edition="M" number="2.0221" />, janakanti, attho. <bold>Pamukhaṃ sabbadhammāna</bold>nti, sabbesaṃ pāmojjādīnaṃ anavajjadhammānaṃ pamukhaṃ mukhabhūtaṃ, pavattidvāranti attho. <bold>Tasmā</bold>ti ādibhāvādito. <bold>Visodhaye</bold>ti akkhaṇḍādibhāvena sampādeyya.</paragraph>
    <paragraph line="46"><bold>Velā</bold>ti duccaritehi anatikkamanīyaṭṭhena velā, sīmāti attho <pageBreak edition="P" number="2.0260" />. Velāyati vā dussilyaṃ calayati viddhaṃsetīti velā. Saṃvaraṃ sīlaṃ kāyaduccaritādīnaṃ uppattidvārassa pidahanato. <bold>Abhihāsana</bold>nti tosanaṃ avippaṭisārahetutāya cittassābhippamodanato. <bold>Titthañca sabbabuddhāna</bold>nti sāvakabuddhā, paccekabuddhā, sammāsambuddhāti sabbesaṃ buddhānaṃ kilesamalappavāhane nibbānamahāsamuddāvagāhaṇe ca titthabhūtañca.</paragraph>
    <paragraph line="47"><bold>Sīlaṃ balaṃ appaṭima</bold>nti mārasenappamaddane asadisaṃ balaṃ senāthāmo ca. <bold>Āvudhamuttama</bold>nti saṃkilesadhammānaṃ <pageBreak edition="V" number="2.0188" /> chedane uttamaṃ paharaṇaṃ. Guṇasarīropasobhanaṭṭhena <bold>ābharaṇaṃ. Seṭṭha</bold>nti sabbakālaṃ uttamaṃ dabbañca. Sapāṇaparittānato <bold>kavacamabbhutaṃ</bold>. ‘‘Abbhida’’nti ca paṭhanti, abhejjanti attho.</paragraph>
    <paragraph line="48">Apāyamahoghātikkamane saṃsāramahoghātikkamane ca kilesehi asaṃsīdanaṭṭhena <bold>setu. Mahesakkho</bold>ti mahabbalo. <bold>Gandho anuttaro</bold>ti paṭivātaṃ sabbadisāsu vāyanato anuttaro gandho sabbajanamanoharattā. Tenāha <bold>‘‘yena vāti disodisa’’</bold>nti yena sīlagandhena taṃsamaṅgī disodisaṃ sabbā disā vāyati. ‘‘Disodisā’’tipi pāḷi, dasa disāti attho.</paragraph>
    <paragraph line="49"><bold>Sambalamevagga</bold>nti sambalaṃ nāma puṭabhattaṃ. Yathā puṭabhattaṃ gahetvā maggaṃ gacchanto puriso antarāmagge jighacchādukkhena na kilamati, evaṃ sīlasampannopi suddhaṃ sīlasambalaṃ gahetvā saṃsārakantāraṃ paṭipanno gatagataṭṭhāne na kilamatīti sīlaṃ aggaṃ sambalaṃ nāma. Tathā <bold>sīlaṃ pātheyyamuttamaṃ</bold> corādīhi asādhāraṇattā tattha tattha icchitabbasampattinipphādanato ca. Atikkāmento taṃ taṃ ṭhānaṃ yathicchitaṭṭhānaṃ vā vāheti sampāpetīti <bold>ativāho, yānaṃ</bold>. Kenaci anupaddutaṃ hutvā icchitaṭṭhānappattihetutāya <pageBreak edition="M" number="2.0222" /> sīlaṃ seṭṭhaṃ ativāho. <bold>Yenā</bold>ti yena ativāhena <bold>yāti disodisa</bold>nti agatiṃ gatiñcāpi taṃ taṃ disaṃ sukheneva gacchati.</paragraph>
    <paragraph line="50"><bold>Idheva nindaṃ labhatī</bold>ti idhalokepi <bold>dummano</bold> rāgādīhi dūsitacitto ‘‘dussīlo pāpadhammo’’ti nindaṃ garahaṃ labhati. <bold>Pecca</bold> paralokepi apāye ‘‘purisattakali avajātā’’tiādinā yamapurisādīhi ca nindaṃ labhati. Na kevalaṃ nindameva labhati, atha kho <bold>sabbattha dummano bālo</bold> idhaloke duccaritacaraṇena dūsitacitto paraloke kammakāraṇādivasena dukkhuppattiyāti sabbattha bālo dummano hoti. Kathaṃ? <bold>Sīlesu asamāhito</bold> sammā sīlesu na ṭhapitacitto appatiṭṭhitacitto.</paragraph>
    <paragraph line="51"><bold>Idheva kittiṃ labhatī</bold>ti idhalokepi sumano ‘‘sappuriso sīlavā kalyāṇadhammo’’ti kittiṃ labhati. <bold>Pecca</bold> paralokepi sagge ‘‘ayaṃ sappuriso sīlavā kalyāṇadhammo. Tathā hi devānaṃ sahabyataṃ upapanno’’tiādinā kittiṃ labhati. Na kevalaṃ kittimeva labhati, atha kho <pageBreak edition="P" number="2.0261" /><bold>dhīro</bold> dhitisampanno <bold>sīlesu suṭṭhu samāhito</bold> appitacitto supatiṭṭhitacitto sabbattha idhaloke sucaritacaraṇena, paraloke sampattipaṭilābhena <bold>sumano</bold> somanassappatto hoti. <bold>Sīlameva idha agga</bold>nti duvidhaṃ sīlaṃ lokiyaṃ lokuttaranti. Tattha lokiyaṃ tāva kāmaloke khattiyamahāsālādīsu, devaloke brahmaloke ca upapattivisesaṃ āvahati, lābhībhāvādikassa ca kāraṇaṃ <pageBreak edition="V" number="2.0189" /> hoti. Lokuttaraṃ pana sakalampi vaṭṭadukkhaṃ atikkāmetīti sīlaṃ aggameva. Tathā hi vuttaṃ –</paragraph>
    <gatha1 line="52">‘‘Hīnena brahmacariyena, khattiye upapajjati;</gatha1>
    <gathalast line="53">Majjhimena ca devattaṃ, uttamena visujjhatī’’ti. (jā. 1.8.75);</gathalast>
    <indent line="54">Ākaṅkheyya ce, bhikkhave, bhikkhu – ‘‘lābhī assaṃ cīvarapiṇḍapātasenāsanagilānapaccayabhesajjaparikkhārāna’’nti (ma. ni. 1.65), ‘‘sīlesvevassa paripūrakārī’’ti (ma. ni. 1.65), ‘‘ijjhati, bhikkhave, sīlavato cetopaṇidhi visuddhattā’’ti (a. ni. 8.35; dī. ni. 3.337) ca.</indent>
    <paragraph line="55">Lokuttarasīlassa <pageBreak edition="M" number="2.0223" /> pana sabbaso pahīnapaṭipakkhassa sattamabhavato paṭṭhāya saṃsāradukkhaṃ vinivattentassa aggabhāve vattabbameva natthi. <bold>Paññavā pana uttamo</bold>ti ‘‘paññavā pana puggalo uttamo paramo seṭṭhoyevā’’ti puggalādhiṭṭhānena paññāya eva seṭṭhabhāvaṃ vadati. Idāni sīlapaññānaṃ seṭṭhabhāvaṃ kiccato dassento <bold>‘‘sīlapaññāṇato jaya’’</bold>nti āha. <bold>Jaya</bold>nti ca liṅgavipallāso daṭṭhabbo, ahūti vā vacanaseso. Tattha pajānanaṭṭhena paññāṇaṃ, sīlato paññāṇato ca paṭipakkhajayo. Na hi sīlena vinā paññā sambhavati, paññāya ca vinā sīlaṃ kiccakaraṃ, aññamaññopakārakañcetaṃ. Vuttañhi ‘‘sīlaparidhotā paññā, paññāparidhotaṃ sīla’’nti (dī. ni. 1.317) <bold>manussesu ca devesū</bold>ti idaṃ nesaṃ ṭhānavisesadassanaṃ. Tattha hi tāni savisesāni vattanti, samādhi panettha sīlapakkhiko paññāya adhiṭṭhānabhāvato, paññāpakkhiko vā bhāvetabbato sīlādhiṭṭhānato ca.</paragraph>
    <paragraph line="56">Evaṃ thero tesaṃ bhikkhūnaṃ sīlamukhena dhammaṃ desento attano suvisuddhasīlādiguṇatādīpanena aññaṃ byākāsi.</paragraph>
    <centered line="57">Sīlavattheragāthāvaṇṇanā niṭṭhitā.</centered>
    <subhead line="58">2. Sunītattheragāthāvaṇṇanā</subhead>
    <paragraph line="59"><bold>Nīce</bold><pageBreak edition="P" number="2.0262" /><bold>kulamhī</bold>tiādikā āyasmato sunītattherassa gāthā. Kā uppatti? Ayampi purimabuddhesu <pageBreak edition="V" number="2.0190" /> katādhikāro tattha tattha bhave puññāni upacinitvā devamanussesu saṃsaranto buddhassa suññakāle kulagehe nibbattitvā vayappatto bālajanehi saddhiṃ kīḷāpasuto hutvā vicaranto ekaṃ paccekabuddhaṃ gāme piṇḍāya carantaṃ disvā, ‘‘kiṃ tuyhaṃ sabbaso vaṇitasarīrassa viya sakalaṃ kāyaṃ paṭicchādetvā bhikkhācaraṇena, nanu nāma kasivāṇijjādīhi jīvikā kappetabbā? Tāni ce kātuṃ na sakkosi, ghare ghare muttakarīsādīni nīharanto pacchā vatthusodhanena jīvāhī’’ti akkosi. So tena kammena niraye paccitvā tasseva kammassa vipākāvasesena manussalokepi bahūni jātisatāni <pageBreak edition="M" number="2.0224" /> pupphachaḍḍakakule nibbattitvā tathā jīvikaṃ kappesi. Imasmiñca buddhuppāde pupphachaḍḍakakule eva nibbatto ukkārasodhanakammena jīvikaṃ kappeti ghāsacchādanamattampi alabhanto.</paragraph>
    <paragraph line="60">Atha bhagavā pacchimayāme buddhāciṇṇaṃ mahākaruṇāsamāpattiṃ samāpajjitvā tato vuṭṭhāya buddhacakkhunā lokaṃ volokento sunītassa hadayabbhantare ghaṭe padīpaṃ viya pajjalantaṃ arahattūpanissayaṃ disvā vibhātāya rattiyā pubbaṇhasamayaṃ nivāsetvā pattacīvaramādāya bhikkhusaṅghaparivuto rājagahaṃ piṇḍāya paviṭṭho. Yassaṃ vīthiyaṃ sunīto ukkārasodhanakammaṃ karoti, taṃ vīthiṃ paṭipajji. Sunītopi tattha tattha vighāsuccārasaṅkārādikaṃ rāsiṃ katvā piṭakesu pakkhipitvā kājenādāya pariharanto bhikkhusaṅghaparivutaṃ satthāraṃ āgacchantaṃ disvā sārajjamāno sambhamākulahadayo gamanamaggaṃ nilīyanokāsañca alabhanto kājaṃ bhittipasse ṭhapetvā ekena passena anupavisanto viya bhittiṃ allīno pañjaliko aṭṭhāsi. ‘‘Bhittichiddena apakkamitukāmo ahosī’’tipi vadanti.</paragraph>
    <paragraph line="61">Satthā tassa samīpaṃ patvā ‘‘ayaṃ attano kusalamūlasañcoditaṃ upagataṃ maṃ sārajjamāno jātiyā kammassa ca nihīnatāya sammukhībhāvampi lajjati, handassa vesārajjaṃ uppādessāmī’’ti karavīkarutamañjunā sakalanagaraninnādavara-gambhīrena brahmassarena ‘‘sunītā’’ti ālapitvā ‘‘kiṃ imāya dukkhajīvikāya pabbajituṃ sakkhissatī’’ti āha. Sunīto tena satthu vacanena amatena viya abhisitto uḷāraṃ pītisomanassaṃ paṭisaṃvedento ‘‘bhagavā, sace mādisāpi idha pabbajjaṃ labhanti, kasmāhaṃ na pabbajissāmi, pabbājetha maṃ bhagavā’’ti āha <pageBreak edition="P" number="2.0263" />. Satthā ‘‘ehi, bhikkhū’’ti āha. So tāvadeva ehibhikkhubhāvena pabbajjaṃ upasampadañca labhitvā iddhimayapattacīvaradharo vassasaṭṭhikatthero viya hutvā satthu santike aṭṭhāsi. Bhagavā taṃ vihāraṃ netvā kammaṭṭhānaṃ ācikkhi. So paṭhamaṃ aṭṭha samāpattiyo, pañca ca abhiññāyo nibbattetvā vipassanaṃ vaḍḍhetvā chaḷabhiñño ahosi. Taṃ sakkādayo devā brahmāno ca upasaṅkamitvā namassiṃsu. Tena vuttaṃ –</paragraph>
    <gatha1 line="62">‘‘Tā <pageBreak edition="M" number="2.0225" /><pageBreak edition="V" number="2.0191" /> devatā sattasatā uḷārā, brahmā ca indo upasaṅkamitvā;</gatha1>
    <gathalast line="63">Ājānīyaṃ jātijarābhibhūtaṃ, sunītaṃ namassanti pasannacittā’’tiādi.</gathalast>
    <paragraph line="64">Bhagavā taṃyeva devasaṅghapurakkhataṃ disvā sitaṃ katvā pasaṃsanto ‘‘tapena brahmacariyenā’’ti gāthāya dhammaṃ desesi. Atha naṃ sambahulā bhikkhū sīhanādaṃ nadāpetukāmā, ‘‘āvuso sunīta, kasmā kulā tvaṃ pabbajito, kathaṃ vā pabbajito, kathañca saccāni paṭivijjhī’’ti pucchiṃsu. So taṃ sabbaṃ pakāsento –</paragraph>
    <hangnum line="65" number="620"></hangnum>
    <gatha1 line="66"> ‘‘Nīce kulamhi jātohaṃ, daliddo appabhojano;</gatha1>
    <gathalast line="67">Hīnakammaṃ mamaṃ āsi, ahosiṃ pupphachaḍḍako.</gathalast>
    <hangnum line="68" number="621"></hangnum>
    <gatha1 line="69"> ‘‘Jigucchito manussānaṃ, paribhūto ca vambhito;</gatha1>
    <gathalast line="70">Nīcaṃ manaṃ karitvāna, vandissaṃ bahukaṃ janaṃ.</gathalast>
    <hangnum line="71" number="622"></hangnum>
    <gatha1 line="72"> ‘‘Athaddasāsiṃ sambuddhaṃ, bhikkhusaṅghapurakkhataṃ;</gatha1>
    <gathalast line="73">Pavisantaṃ mahāvīraṃ, magadhānaṃ puruttamaṃ.</gathalast>
    <hangnum line="74" number="623"></hangnum>
    <gatha1 line="75"> ‘‘Nikkhipitvāna byābhaṅgiṃ, vandituṃ upasaṅkamiṃ;</gatha1>
    <gathalast line="76">Mameva anukampāya, aṭṭhāsi purisuttamo.</gathalast>
    <hangnum line="77" number="624"></hangnum>
    <gatha1 line="78"> ‘‘Vanditvā satthuno pāde, ekamantaṃ ṭhito tadā;</gatha1>
    <gathalast line="79">Pabbajjaṃ ahamāyāciṃ, sabbasattānamuttamaṃ.</gathalast>
    <hangnum line="80" number="625"></hangnum>
    <gatha1 line="81"> ‘‘Tato <pageBreak edition="V" number="2.0192" /> kāruṇiko satthā, sabbalokānukampako;</gatha1>
    <gathalast line="82">‘Ehi bhikkhū’ti maṃ āha, sā me āsūpasampadā.</gathalast>
    <paragraph line="83" number="626"> ‘‘Sohaṃ eko araññasmiṃ, viharanto atandito.</paragraph>
    <gathalast line="84">Akāsiṃ satthu vacanaṃ, yathā maṃ ovadī jino.</gathalast>
    <hangnum line="85" number="627"></hangnum>
    <gatha1 line="86"> ‘‘Rattiyā paṭhamaṃ yāmaṃ, pubbajātimanussariṃ;</gatha1>
    <gatha2 line="87">Rattiyā majjhimaṃ yāmaṃ, dibbacakkhuṃ visodhayiṃ;</gatha2>
    <gathalast line="88">Rattiyā pacchime yāme, tamokhandhaṃ padālayiṃ.</gathalast>
    <hangnum line="89" number="628"></hangnum>
    <gatha1 line="90"> ‘‘Tato <pageBreak edition="M" number="2.0226" /> ratyāvivasāne, sūriyuggamanaṃ pati; (Jā. 1.11.79);</gatha1>
    <gathalast line="91">Indo brahmā ca āgantvā, maṃ namassiṃsu pañjalī.</gathalast>
    <hangnum line="92" number="629"></hangnum>
    <gatha1 line="93"> ‘‘Namo te purisājañña, namo te purisuttama;</gatha1>
    <gathalast line="94">Yassa te āsavā khīṇā, dakkhiṇeyyosi mārisa.</gathalast>
    <hangnum line="95" number="630"></hangnum>
    <gatha1 line="96"> ‘‘Tato <pageBreak edition="P" number="2.0264" /> disvāna maṃ satthā, devasaṅghapurakkhataṃ;</gatha1>
    <gathalast line="97">Sitaṃ pātukaritvāna, imamatthaṃ abhāsatha.</gathalast>
    <hangnum line="98" number="631"></hangnum>
    <gatha1 line="99"> ‘‘Tapena brahmacariyena, saṃyamena damena ca;</gatha1>
    <gathalast line="100">Etena brāhmaṇo hoti, etaṃ brāhmaṇamuttama’’nti. –</gathalast>
    <unindented line="101">Imāhi gāthāhi sīhanādaṃ nadi.</unindented>
    <paragraph line="102">Tattha <bold>nīce</bold>ti lāmake sabbanihīne. Uccanīcabhāvo hi nāma sattānaṃ upādāyupādāya, ayaṃ pana sabbanihīne pukkusakule uppannataṃ dassento <bold>‘‘nīce kulamhi jāto’’</bold>ti āha. Tena vuttaṃ – ‘‘nīceti lāmake sabbanihīne’’ti. <bold>Daliddo</bold>ti duggato, daliddāpi keci kadāci ghāsacchādanassa lābhino, akasiravuttino honti, ahaṃ pana sabbakālaṃ kasiravuttitāya hīno uddhanaṃ upaṭṭhapitaukkhaliko dassanayuttaṃ thevakampi apassiṃ yevāti dassento <bold>‘‘appabhojano’’</bold>ti āha. Nīcakulikā daliddāpi keci anīcakammājīvā honti, mayhaṃ pana na tathāti dassento āha <bold>‘‘hīnakammaṃ mamaṃ āsī’’</bold>ti. Kīdisanti ce? <bold>Ahosiṃ pupphachaḍḍako,</bold> hatthavikalassa hatthavāti viya upacāravasenāyaṃ imassa samaññā ahosi yadidaṃ ‘‘pupphachaḍḍako’’ti. Milātapupphasantharavaṇṇatāya vā ukkārabhūmiyā evaṃ vutto.</paragraph>
    <paragraph line="103"><bold>Jigucchito</bold>ti jātiyā ceva kammunā ca hīḷito. <bold>Manussāna</bold>nti manussehi. <bold>Paribhūto</bold>ti avaññāto. <bold>Vambhito</bold>ti khuṃsito. <bold>Nīcaṃ manaṃ karitvānā</bold>ti aññe manusse sineruṃ viya ukkhipitvā tesaṃ pādapaṃsutopi attānaṃ nihīnaṃ katvā pavattiyā nīcaṃ nihīnaṃ manaṃ katvā. <bold>Vandissaṃ</bold><pageBreak edition="M" number="2.0227" /><bold>bahukaṃ jana</bold>nti puthumahājanaṃ diṭṭhadiṭṭhakāle vandiṃ sirasi añjaliṃ karonto paṇāmiṃ.</paragraph>
    <paragraph line="104"><bold>Athā</bold>ti adhikārantaradīpane nipāto. <bold>Addasāsi</bold>nti addakkhiṃ. <bold>Magadhāna</bold>nti magadhā nāma jānapadino rājakumārā, tesaṃ nivāso ekopi janapado ruḷhiyā ‘‘magadhāna’’nti vutto, magadhajanapadassāti attho. <bold>Puruttama</bold>nti uttamaṃ nagaraṃ.</paragraph>
    <paragraph line="105"><bold>Byābhaṅgi</bold>nti kājaṃ. <bold>Pabbajjaṃ ahamāyāci</bold>nti, ‘‘sunīta, pabbajituṃ sakkhissasī’’ti satthārā okāse kate ahaṃ pabbajjaṃ ayāciṃ. <bold>Āsūpasampadā</bold>ti ‘‘ehi, bhikkhū’’ti satthu vacanamattena āsi upasampadā. <bold>Yathā maṃ ovadī</bold>ti ‘‘evaṃ samathapubbaṅgamaṃ vipassanaṃ bhāvehī’’ti yathā maṃ ovadi, tathā satthuno vacanaṃ <bold>akāsiṃ</bold> paṭipajjiṃ. <bold>Rattiyā</bold>tiādi tassā paṭipattiyā rasadassanaṃ. Tattha pubbenivāsañāṇaṃ <pageBreak edition="P" number="2.0265" /> anāgataṃsañāṇañca bahukiccanti ‘‘<bold>paṭhamaṃ yāmaṃ</bold><pageBreak edition="V" number="2.0193" /><bold>majjhimaṃ yāma’’</bold>nti accantasaṃyogavasena upayogavacanaṃ vuttaṃ. Na tathā āsavakkhayañāṇaṃ ekābhisamayavasena pavattanatoti <bold>‘‘pacchime yāme’’</bold>ti bhummavasena vuttanti daṭṭhabbaṃ. <bold>Indo</bold>ti sakko devarājā. <bold>Brahmā</bold>ti mahābrahmā. Indabrahmaggahaṇena aññesaṃ kāmadevānaṃ brahmūnañca āgamanaṃ vuttamevāti daṭṭhabbaṃ. Ukkaṭṭhaniddeso hesa yathā ‘‘rājā āgato’’ti. <bold>Namassiṃsū</bold>ti kāyena vācāya ca namakkāraṃ akaṃsu.</paragraph>
    <paragraph line="106">Tattha kāyena kataṃ namakkāraṃ dassento <bold>‘‘pañjalī’’</bold>ti vatvā vācāya kataṃ dassetuṃ <bold>‘‘namo te’’</bold>tiādi vuttaṃ. <bold>Devasaṅghapurakkhata</bold>nti devaggahaṇena upapattidevabhāvato brahmānopi gahitā. <bold>Sitaṃ pātukaritvānā</bold>ti attano ovādassa mahapphalataṃ devabrahmūnañca guṇasampattiṃ nissāya satthā sitaṃ pātvākāsi. Pātukaronto ca na aññe viya dante vidaṃseti, mukhādhānaṃ pana thokaṃ vivarati, tattakena ca abhibhūtadibbaphalikamuttarasmiyo avahasitatārakāsasimarīciyo susukkadāṭhasambhavā ghanarasmiyo nikkhamitvā tikkhattuṃ satthu mukhaṃ padakkhiṇaṃ karonti, taṃ disvā pacchato gacchantāpi satthā sitaṃ pātvākāsīti sañjānanti.</paragraph>
    <paragraph line="107"><bold>Tapenā</bold>ti <pageBreak edition="M" number="2.0228" /> indriyasaṃvarena, ‘‘dhutadhammasamādānenā’’ti keci. <bold>Saṃyamenā</bold>ti sīlena. <bold>Damenā</bold>ti paññāya. <bold>Brahmacariyenā</bold>ti avasiṭṭhaseṭṭhacariyāya. <bold>Etenā</bold>ti yathāvuttena tapādinā. <bold>Brāhmaṇo hoti</bold> bāhitapāpabhāvato. <bold>Eta</bold>nti tapādi yathāvuttaṃ. <bold>Brāhmaṇamuttama</bold>nti uttamaṃ brāhmaṇaṃ, brāhmaṇesu vā uttamaṃ sabbaseṭṭhaṃ, ahūti vacanaseso. <bold>Brāhmaṇa</bold>nti vā brahmaññamāha, evaṃ uttamaṃ brahmaññaṃ, na jaccādīti adhippāyo. Na hi jātikulapadesagottasampattiādayo ariyabhāvassa kāraṇaṃ, adhisīlasikkhādayo eva pana kāraṇaṃ. Tenāha –</paragraph>
    <gatha1 line="108">‘‘Yathā saṅkāraṭhānasmiṃ, ujjhitasmiṃ mahāpathe;</gatha1>
    <gathalast line="109">Padumaṃ tattha jāyetha, sucigandhaṃ manoramaṃ.</gathalast>
    <gatha1 line="110">‘‘Evaṃ saṅkārabhūtesu, andhabhūte puthujjane;</gatha1>
    <gathalast line="111">Atirocati paññāya, sammāsambuddhasāvako’’ti. (dha. pa. 58-59);</gathalast>
    <paragraph line="112">Evaṃ thero tehi bhikkhūhi pucchitamatthaṃ imāhi gāthāhi vissajjento sīhanādaṃ nadīti.</paragraph>
    <centered line="113">Sunītattheragāthāvaṇṇanā niṭṭhitā.</centered>
    <centered line="114">Dvādasakanipātavaṇṇanā niṭṭhitā.</centered>
  </content>
</document>