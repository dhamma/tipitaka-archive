<?xml version="1.0"?>
<document>
<metadata>
<normativeSource>http://tipitaka.org/romn/cscd/s0508a2.att14.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/18. cattalisanipato.xml</archivePath>
<titlePath>18. Cattālīsanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">18. Cattālīsanipāto</chapter>
<subhead line="2">1. Mahākassapattheragāthāvaṇṇanā</subhead>
<paragraph line="3">Cattālīsanipāte <pageBreak edition="M" number="2.0429" /><pageBreak edition="V" number="2.0364" /><bold>na gaṇena purakkhato</bold>tiādikā āyasmato mahākassapattherassa gāthā. Kā uppatti? Ayaṃ kira padumuttarassa bhagavato kāle haṃsavatīnagare vedeho nāma asītikoṭivibhavo kuṭumbiko ahosi. So buddhamāmako, dhammamāmako, saṅghamāmako upāsako hutvā viharanto ekasmiṃ uposathadivase pātova subhojanaṃ bhuñjitvā uposathaṅgāni adhiṭṭhāya gandhapupphādīni gahetvā vihāraṃ gantvā satthāraṃ pūjetvā vanditvā ekamantaṃ nisīdi.</paragraph>
<paragraph line="4">Tasmiñca khaṇe satthā mahānisabhattheraṃ nāma tatiyasāvakaṃ ‘‘etadaggaṃ, bhikkhave, mama sāvakānaṃ bhikkhūnaṃ dhutavādānaṃ, yadidaṃ nisabho’’ti etadagge ṭhapesi. Upāsako taṃ sutvā pasanno dhammakathāvasāne mahājane uṭṭhāya gate satthāraṃ vanditvā ‘‘sve mayhaṃ bhikkhaṃ adhivāsethā’’ti nimantesi. ‘‘Mahā kho, upāsaka <pageBreak edition="P" number="3.0122" />, bhikkhusaṅgho’’ti. ‘‘Kittako, bhante’’ti? ‘‘Aṭṭhasaṭṭhibhikkhusatasahassa’’nti. ‘‘Bhante, ekaṃ sāmaṇerampi vihāre asesetvā mayhaṃ bhikkhaṃ adhivāsethā’’ti. Satthā adhivāsesi. Upāsako satthu adhivāsanaṃ viditvā gehaṃ gantvā mahādānaṃ sajjetvā punadivase satthu kālaṃ ārocāpesi. Satthā pattacīvaramādāya bhikkhusaṅghaparivuto upāsakassa gharaṃ gantvā paññattāsane nisinno dakkhiṇodakāvasāne yāguādīni sampaṭicchanto bhattavissaggaṃ akāsi. Upāsakopi satthu santike nisīdi.</paragraph>
<paragraph line="5">Tasmiṃ antare mahānisabhatthero piṇḍāya caranto tameva vīthiṃ paṭipajji. Upāsako disvā uṭṭhāya gantvā theraṃ vanditvā ‘‘pattaṃ, bhante, dethā’’ti āha. Thero pattaṃ adāsi. ‘‘Bhante, idheva pavisatha, satthāpi gehe nisinno’’ti. ‘‘Na vaṭṭissati, upāsakā’’ti. So therassa pattaṃ gahetvā piṇḍapātassa pūretvā adāsi. Tato theraṃ anugantvā nivatto satthu santike nisīditvā evamāha – ‘‘mahānisabhatthero, bhante, ‘satthāpi gehe nisinno’ti vuttepi pavisituṃ na icchi, atthi nu kho etassa tumhākaṃ guṇehi atirekaguṇo’’ti. Buddhānañca vaṇṇamaccheraṃ <pageBreak edition="M" number="2.0430" /><pageBreak edition="V" number="2.0365" /> nāma natthi, tasmā satthā evamāha – ‘‘upāsaka, mayaṃ bhikkhaṃ āgamayamānā gehe nisīdāma, so pana bhikkhu na evaṃ nisīditvā bhikkhaṃ udikkhati, mayaṃ gāmantasenāsane vasāma, so araññasmiṃyeva vasati, mayaṃ channe vasāma, so abbhokāseyeva vasatī’’ti bhagavā ‘‘ayañca ayañcetassa guṇo’’ti mahāsamuddaṃ pūrayamāno viya tassa guṇaṃ kathesi.</paragraph>
<paragraph line="6">Upāsako pakatiyāpi jalamānapadīpo telena āsitto viya suṭṭhutaraṃ pasanno hutvā cintesi – ‘‘kiṃ mayhaṃ aññāya sampattiyā, anāgate ekassa buddhassa santike dhutavādānaṃ aggabhāvatthāya patthanaṃ karissāmī’’ti. So punapi satthāraṃ nimantetvā teneva niyāmena satta divase mahādānaṃ datvā sattame divase buddhappamukhassa mahābhikkhusaṅghassa ticīvarāni datvā satthu pādamūle nipajjitvā evamāha – ‘‘yaṃ me, bhante, satta divase dānaṃ dentassa mettaṃ kāyakammaṃ, mettaṃ vacīkammaṃ, mettaṃ manokammaṃ paccupaṭṭhitaṃ, imināhaṃ na aññaṃ devasampattiṃ vā sakkamārabrahmasampattiṃ vā patthemi, idaṃ pana me kammaṃ anāgate ekassa buddhassa santike mahānisabhattherena pattaṭṭhānantaraṃ pāpuṇanatthāya terasadhutaṅgadharānaṃ aggabhāvassa adhikāro hotū’’ti. Satthā ‘‘mahantaṃ ṭhānaṃ iminā patthitaṃ, samijjhissati nu kho, no’’ti olokento samijjhanabhāvaṃ disvā āha – ‘‘manāpaṃ te ṭhānaṃ patthitaṃ, anāgate satasahassakappāvasāne gotamo nāma buddho uppajjissati <pageBreak edition="P" number="3.0123" />, tassa tvaṃ tatiyasāvako mahākassapatthero nāma bhavissasī’’ti byākāsi. Taṃ sutvā upāsako ‘‘buddhānaṃ dve kathā nāma natthī’’ti punadivase pattabbaṃ viya taṃ sampattiṃ amaññittha. So yāvatāyukaṃ dānaṃ datvā, sīlaṃ samādāya rakkhitvā, nānappakāraṃ kalyāṇakammaṃ katvā, kālaṃ katvā, sagge nibbatti.</paragraph>
<paragraph line="7">Tato paṭṭhāya devamanussesu sampattiṃ anubhavanto ito ekanavute kappe vipassisammāsambuddhe bandhumatīnagaraṃ upanissāya kheme migadāye viharante devalokā cavitvā aññatarasmiṃ parijiṇṇabrāhmaṇakule nibbatti. Tasmiñca kāle vipassī bhagavā sattame sattame saṃvacchare dhammaṃ kathesi, mahantaṃ kolāhalaṃ hoti. Sakalajambudīpe devatā ‘‘satthā dhammaṃ kathessatī’’ti ārocesuṃ. Brāhmaṇo taṃ sāsanaṃ assosi <pageBreak edition="M" number="2.0431" />. Tassa ca nivāsanasāṭako ekoyeva hoti, tathā brāhmaṇiyā. Pārupanaṃ pana dvinnampi ekameva. So sakalanagare ‘‘ekasāṭakabrāhmaṇo’’ti paññāyi. So brāhmaṇānaṃ kenacideva kiccena sannipāte sati brāhmaṇiṃ gehe ṭhapetvā sayaṃ taṃ vatthaṃ pārupitvā gacchati. Brāhmaṇīnaṃ sannipāte sati sayaṃ gehe acchati, brāhmaṇī taṃ vatthaṃ pārupitvā gacchati. Tasmiṃ pana divase brāhmaṇo brāhmaṇiṃ āha – ‘‘bhoti, kiṃ rattiṃ dhammaṃ suṇissasi, divā’’ti? ‘‘Mayaṃ mātugāmajātikā nāma rattiṃ <pageBreak edition="V" number="2.0366" /> sotuṃ na sakkoma, divā sossāmā’’ti brāhmaṇaṃ gehe ṭhapetvā taṃ vatthaṃ pārupitvā upāsikāhi saddhiṃ divā gantvā satthāraṃ vanditvā ekamante nisinnā dhammaṃ sutvā upāsikāhiyeva saddhiṃ āgamāsi. Atha brāhmaṇo brāhmaṇiṃ gehe ṭhapetvā taṃ vatthaṃ pārupitvā vihāraṃ gato.</paragraph>
<paragraph line="8">Tasmiṃ samaye satthā parisamajjhe alaṅkatadhammāsane nisinno cittabījaniṃ ādāya ākāsagaṅgaṃ otārento viya, sineruṃ manthaṃ katvā sāgaraṃ nimmathento viya, dhammakathaṃ kathesi. Brāhmaṇassa parisapariyante nisinnassa dhammaṃ suṇantassa paṭhamayāmasmiṃyeva sakalasarīraṃ pūrayamānā pañcavaṇṇā pīti uppajji. So pārutavatthaṃ saṅgharitvā ‘‘dasabalassa dassāmī’’ti cintesi. Athassa ādīnavasahassaṃ dassayamānaṃ maccheraṃ uppajji. So ‘‘brāhmaṇiyā mayhañca ekameva vatthaṃ, aññaṃ kiñci pārupanaṃ natthi, apārupitvā ca nāma bahi vicarituṃ na sakkā’’ti sabbathāpi adātukāmo ahosi, athassa nikkhante paṭhamayāme majjhimayāmepi tatheva pīti uppajji. Tatheva cintetvā tatheva adātukāmo ahosi. Athassa majjhimayāme nikkhante pacchimayāmepi tatheva pīti uppajji. Tadā so ‘‘yaṃ vā hotu taṃ vā pacchāpi jānissāmī’’ti vatthaṃ saṅgharitvā <pageBreak edition="P" number="3.0124" /> satthu pādamūle ṭhapesi. Tato vāmahatthaṃ ābhujitvā dakkhiṇena hatthena tikkhattuṃ apphoṭetvā ‘‘jitaṃ me, jitaṃ me’’ti tayo vāre nadi.</paragraph>
<paragraph line="9">Tasmiñca samaye bandhumarājā dhammāsanassa pacchato antosāṇiyaṃ nisinno dhammaṃ suṇāti. Rañño ca nāma ‘‘jitaṃ me’’ti saddo amanāpo hoti <pageBreak edition="M" number="2.0432" />. So purisaṃ pesesi – ‘‘gaccha, etaṃ puccha kiṃ vadasī’’ti. So tena gantvā pucchito ‘‘avasesā hatthiyānādīni āruyha asicammādīni gahetvā parasenaṃ jinanti, na taṃ acchariyaṃ. Ahaṃ pana pacchato āgacchantassa kūṭagoṇassa muggarena sīsaṃ bhinditvā taṃ palāpento viya maccheracittaṃ madditvā pārutavatthaṃ dasabalassa adāsiṃ, taṃ me macchariyaṃ jita’’nti āha. So puriso āgantvā taṃ pavattiṃ rañño ārocesi. Rājā āha – ‘‘amhe, bhaṇe, dasabalassa anurūpaṃ na jānimha, brāhmaṇo jānī’’ti vatthayugaṃ pesesi. Taṃ disvā brāhmaṇo cintesi – ‘‘ayaṃ mayhaṃ tuṇhīnisinnassa paṭhamaṃ kiñci adatvā satthu guṇe kathentassa adāsi. Satthu guṇe paṭicca uppannena pana mayhaṃ ko attho’’ti tampi vatthayugaṃ dasabalasseva adāsi. Rājāpi ‘‘kiṃ brāhmaṇena kata’’nti pucchitvā ‘‘tampi tena vatthayugaṃ tathāgatasseva dinna’’nti sutvā aññānipi dve vatthayugāni pesesi, so tānipi adāsi. Rājā aññānipi cattārīti evaṃ yāva dvattiṃsavatthayugāni pesesi. Atha brāhmaṇo ‘‘idaṃ vaḍḍhetvā vaḍḍhetvā gahaṇaṃ viya hotī’’ti <pageBreak edition="V" number="2.0367" /> attano atthāya ekaṃ, brāhmaṇiyā ekanti dve vatthayugāni gahetvā tiṃsayugāni tathāgatasseva adāsi. Tato paṭṭhāya ca so satthu vissāsiko jāto.</paragraph>
<paragraph line="10">Atha naṃ rājā ekadivasaṃ sītasamaye satthu santike dhammaṃ suṇantaṃ disvā satasahassagghanakaṃ attanā pārutarattakambalaṃ datvā āha – ‘‘ito paṭṭhāya imaṃ pārupitvā dhammaṃ suṇāhī’’ti. So ‘‘kiṃ me iminā kambalena imasmiṃ pūtikāye upanītenā’’ti cintetvā antogandhakuṭiyaṃ tathāgatassa mañcassa upari vitānaṃ katvā agamāsi. Athekadivasaṃ rājā pātova vihāraṃ gantvā antogandhakuṭiyaṃ satthu santike nisīdi. Tasmiñca samaye chabbaṇṇā buddharasmiyo kambale paṭihaññanti, kambalo ativiya virocati. Rājā ullokento sañjānitvā āha – ‘‘amhākaṃ, bhante, esa kambalo, amhehi ekasāṭakabrāhmaṇassa dinno’’ti. ‘‘Tumhehi, mahārāja, brāhmaṇo pūjito, brāhmaṇena mayaṃ pūjitā’’ti. Rājā ‘‘brāhmaṇo yuttaṃ aññāsi, na maya’’nti pasīditvā yaṃ manussānaṃ upakārabhūtaṃ, taṃ sabbaṃ aṭṭhaṭṭhakaṃ katvā sabbaṭṭhakaṃ nāma dānaṃ datvā purohitaṭṭhāne ṭhapesi. Sopi ‘‘aṭṭhaṭṭhakaṃ nāla catusaṭṭhi hotī’’ti <pageBreak edition="P" number="3.0125" /> catusaṭṭhi <pageBreak edition="M" number="2.0433" /> salākabhattāni upanibandhāpetvā yāvajīvaṃ dānaṃ datvā sīlaṃ rakkhitvā tato cuto sagge nibbatti.</paragraph>
<paragraph line="11">Puna tato cuto imasmiṃ kappe koṇāgamanassa ca bhagavato kassapadasabalassa cāti dvinnaṃ buddhānaṃ antare bārāṇasiyaṃ kuṭumbiyaghare nibbatto. So vuddhimanvāya gharāvāsaṃ vasanto ekadivasaṃ araññe jaṅghavihāraṃ carati. Tasmiñca samaye paccekabuddho nadītīre cīvarakammaṃ karonto anuvāte appahonte saṅgharitvā ṭhapetuṃ āraddho. So disvā ‘‘kasmā, bhante, saṅgharitvā ṭhapethā’’ti āha. ‘‘Anuvāto nappahotī’’ti. ‘‘Iminā, bhante, karothā’’ti uttarasāṭakaṃ datvā ‘‘nibbattanibbattaṭṭhāne me kenaci parihāni mā hotū’’ti patthanaṃ paṭṭhapesi.</paragraph>
<paragraph line="12">Gharepissa bhaginiyā saddhiṃ bhariyāya kalahaṃ karontiyā paccekabuddho piṇḍāya pāvisi. Athassa bhaginī paccekabuddhassa piṇḍapātaṃ datvā tassa bhariyaṃ sandhāya ‘‘evarūpaṃ bālaṃ yojanasatena parivajjeyya’’nti patthanaṃ paṭṭhapesi. Sā gehaṅgaṇe ṭhitā sutvā ‘‘imāya dinnabhattaṃ mā esa bhuñjatū’’ti pattaṃ gahetvā piṇḍapātaṃ chaḍḍetvā kalalassa pūretvā adāsi. Itarā disvā ‘‘bāle, tvaṃ maṃ tāva akkosa vā pahara vā, evarūpassa pana dve asaṅkhyeyyāni pūritapāramissa pattato bhattaṃ chaḍḍetvā kalalaṃ dātuṃ na yutta’’nti āha. Athassa bhariyāya paṭisaṅkhānaṃ uppajji. Sā ‘‘tiṭṭhatha, bhante’’ti kalalaṃ chaḍḍetvā pattaṃ dhovitvā gandhacuṇṇena <pageBreak edition="V" number="2.0368" />. Ubbaṭṭetvā paṇītabhattassa catumadhurassa ca pūretvā upari āsittena padumagabbhavaṇṇena sappinā vijjotamānaṃ paccekabuddhassa hatthe ṭhapetvā ‘‘yathā ayaṃ piṇḍapāto obhāsajāto, evaṃ obhāsajātaṃ me sarīraṃ hotū’’ti patthanaṃ paṭṭhapesi. Paccekabuddho anumoditvā ākāsaṃ pakkhandi.</paragraph>
<paragraph line="13">Tepi jāyampatikā yāvatāyukaṃ kusalaṃ katvā sagge nibbattitvā puna tato cavitvā upāsako kassapasammāsambuddhakāle bārāṇasiyaṃ asītikoṭivibhavassa seṭṭhino putto hutvā nibbatti, itarāpi tādisasseva seṭṭhino dhītā hutvā nibbatti. Tassa vuddhippattassa tameva seṭṭhidhītaraṃ ānayiṃsu. Tassā pubbe aniṭṭhavipākassa pāpakammassa ānubhāvena <pageBreak edition="M" number="2.0434" /> patikulaṃ paviṭṭhamattāya ummārabbhantare sakalasarīraṃ ugghāṭitavaccakuṭi viya duggandhaṃ jātaṃ. Seṭṭhikumāro ‘‘kassāyaṃ gandho’’ti pucchitvā, ‘‘seṭṭhikaññāyā’’ti sutvā, ‘‘nīharatha, nīharathā’’ti ābhataniyāmeneva kulagharaṃ pesesi. Sā eteneva nīhārena sattasu ṭhānesu paṭinivattitā.</paragraph>
<paragraph line="14">Tena ca samayena kassapadasabalo parinibbāyi. Tassa ghanakoṭṭimāhi satasahassagghanikāhi <pageBreak edition="P" number="3.0126" /> rattasuvaṇṇiṭṭhakāhi yojanubbedhaṃ cetiyaṃ ārabhiṃsu. Tasmiṃ cetiye karīyamāne sā seṭṭhidhītā cintesi – ‘‘ahaṃ sattasu ṭhānesu paṭinivattitā, kiṃ me jīvitenā’’ti attano ābharaṇabhaṇḍaṃ bhañjāpetvā suvaṇṇiṭṭhakaṃ kāresi ratanāyataṃ vidatthivitthinnaṃ caturaṅgulubbedhaṃ. Tato haritālamanosilāpiṇḍaṃ gahetvā aṭṭha uppalahatthake ādāya cetiyakaraṇaṭṭhānaṃ gatā. Tasmiñca khaṇe ekā iṭṭhakāpanti parikkhipitvā āgacchamānā ghaṭaniṭṭhakāya ūnā hoti, seṭṭhidhītā vaḍḍhakiṃ āha – ‘‘imaṃ iṭṭhakaṃ ettha ṭhapethā’’ti. ‘‘Amma, bhaddake kāle āgatāsi, sayameva ṭhapehī’’ti. Sā āruyha telena haritālamanosilāpiṇḍaṃ yojetvā tena bandhanena iṭṭhakaṃ patiṭṭhapetvā upari aṭṭhahi uppalahatthakehi pūjaṃ katvā vanditvā ‘‘nibbattanibbattaṭṭhāne me kāyato candanagandho vāyatu, mukhato uppalagandho’’ti patthanaṃ katvā cetiyaṃ vanditvā padakkhiṇaṃ katvā agamāsi.</paragraph>
<paragraph line="15">Atha tasmiṃyeva khaṇe yassa seṭṭhiputtassa paṭhamaṃ gehaṃ nītā, tassa taṃ ārabbha sati udapādi. Nagarepi nakkhattaṃ saṅghuṭṭhaṃ hoti. So upaṭṭhāke āha – ‘‘tadā idha ānītā seṭṭhidhītā atthi, kahaṃ sā’’ti? ‘‘Kulagehe sāmī’’ti. ‘‘Ānetha naṃ, nakkhattaṃ kīḷissāmā’’ti. Te gantvā taṃ vanditvā ṭhitā ‘‘kiṃ, tātā, āgatatthā’’ti tāya puṭṭhā taṃ pavattiṃ ācikkhiṃsu. ‘‘Tātā, mayā ābharaṇabhaṇḍena cetiyaṃ pūjitaṃ, ābharaṇaṃ me natthī’’ti <pageBreak edition="V" number="2.0369" />. Te gantvā seṭṭhiputtassa ārocesuṃ. Ānetha naṃ, piḷandhanaṃ labhissatīti. Te ānayiṃsu. Tassā saha gharapavesanena sakalagehaṃ candanagandho ceva nīluppalagandho ca vāyi. Seṭṭhiputto taṃ pucchi – ‘‘paṭhamaṃ tava sarīrato duggandho vāyi, idāni pana te sarīrato candanagandho, mukhato <pageBreak edition="M" number="2.0435" /> uppalagandho vāyati. Kiṃ eta’’nti? Sā ādito paṭṭhāya attanā katakammaṃ ārocesi. Seṭṭhiputto ‘‘niyyānikaṃ vata buddhasāsana’’nti pasīditvā yojanikaṃ suvaṇṇacetiyaṃ kambalakañcukena parikkhipitvā tattha tattha rathacakkappamāṇehi suvaṇṇapadumehi alaṅkari. Tesaṃ dvādasahatthā olambakā honti.</paragraph>
<paragraph line="16">So tattha yāvatāyukaṃ ṭhatvā sagge nibbattitvā tato cuto bārāṇasito yojanamatte ṭhāne aññatarasmiṃ amaccakule nibbatti, seṭṭhikaññāpi devalokato cavitvā rājakule jeṭṭhadhītā hutvā nibbatti. Tesu vayappattesu kumārassa vasanagāme nakkhattaṃ saṅghuṭṭhaṃ. So mātaraṃ āha – ‘‘sāṭakaṃ me, amma, dehi, nakkhattaṃ kīḷissāmī’’ti <pageBreak edition="P" number="3.0127" />. Sā dhotavatthaṃ nīharitvā adāsi. ‘‘Amma, thūlaṃ ida’’nti āha. Sā aññaṃ nīharitvā adāsi, tampi paṭikkhipi. Atha naṃ mātā āha – ‘‘tāta, yādise gehe mayaṃ jātā, natthi no ito sukhumatarassa paṭilābhāya puñña’’nti. ‘‘Tena hi labhanaṭṭhānaṃ gacchāmi ammā’’ti. ‘‘Putta, ahaṃ ajjeva tuyhaṃ bārāṇasinagare rajjapaṭilābhampi icchāmī’’ti. So mātaraṃ vanditvā āha – ‘‘gacchāmi, ammā’’ti. ‘‘Gaccha, tātā’’ti. Evaṃ kirassā cittaṃ ahosi – ‘‘kahaṃ gamissati? Idha vā ettha vā gehe nisīdissatī’’ti. So pana puññaniyāmena nikkhamitvā bārāṇasiṃ gantvā uyyāne maṅgalasilāpaṭṭe sasīsaṃ pārupitvā nipajji. So ca bārāṇasirañño kālaṅkatassa sattamo divaso hoti.</paragraph>
<paragraph line="17">Amaccā rañño sarīrakiccaṃ katvā rājaṅgaṇe nisīditvā mantayiṃsu – ‘‘rañño ekā dhītāva atthi, putto natthi, arājakaṃ rajjaṃ nassati, ko rājā hotī’’ti? ‘‘Tvaṃ hohi, tvaṃ hohī’’ti āhaṃsu. Purohito āha – ‘‘bahuṃ oloketuṃ na vaṭṭati, phussarathaṃ vissajjemā’’ti. Te kumudavaṇṇe cattāro sindhave yojetvā pañcavidhaṃ rājakakudhabhaṇḍaṃ setacchattañca rathasmiṃyeva ṭhapetvā rathaṃ vissajjetvā pacchato tūriyāni paggaṇhāpesuṃ. Ratho pācīnadvārena nikkhamitvā uyyānābhimukho ahosi. ‘‘Paricayena uyyānābhimukho gacchati, nivattemā’’ti keci āhaṃsu. Purohito ‘‘mā nivattayitthā’’ti āha. Ratho kumāraṃ padakkhiṇaṃ katvā ārohanasajjo hutvā aṭṭhāsi, purohito <pageBreak edition="M" number="2.0436" /> pārupanakaṇṇaṃ apanetvā pādatalāni olokento, ‘‘tiṭṭhatu ayaṃ dīpo, dvisahassadīpaparivāresu catūsu mahādīpesu esa rajjaṃ kāretuṃ <pageBreak edition="V" number="2.0370" /> yutto’’ti vatvā ‘‘punapi tūriyāni paggaṇhatha, punapi paggaṇhathā’’ti tikkhattuṃ tūriyāni paggaṇhāpesi.</paragraph>
<paragraph line="18">Atha kumāro mukhaṃ vivaritvā oloketvā, ‘‘kena kammena āgatatthā’’ti āha. ‘‘Deva, tumhākaṃ rajjaṃ pāpuṇātī’’ti. ‘‘Rājā kaha’’nti? ‘‘Devattaṃ gato, sāmī’’ti. ‘‘Kati divasā atikkantā’’ti? ‘‘Ajja sattamo divaso’’ti. ‘‘Putto vā dhītā vā natthī’’ti? ‘‘Dhītā atthi deva, putto natthī’’ti. ‘‘Karissāmi rajja’’nti. Te tāvadeva abhisekamaṇḍapaṃ kāretvā rājadhītaraṃ sabbālaṅkārehi alaṅkaritvā, uyyānaṃ ānetvā kumārassa abhisekaṃ akaṃsu. Athassa katābhisekassa satasahassagghanakaṃ vatthaṃ upahariṃsu. So ‘‘kimidaṃ, tātā’’ti āha. ‘‘Nivāsanavatthaṃ devā’’ti. ‘‘Nanu, tātā, thūla’’nti? ‘‘Manussānaṃ paribhogavatthesu ito sukhumataraṃ natthi, <pageBreak edition="P" number="3.0128" /> devā’’ti. ‘‘Tumhākaṃ rājā evarūpaṃ nivāsesī’’ti? ‘‘Āma, devā’’ti. ‘‘Na maññe puññavā tumhākaṃ rājā, suvaṇṇabhiṅgāraṃ āharatha, labhissāma vattha’’nti. Suvaṇṇabhiṅgāraṃ āhariṃsu. So uṭṭhāya hatthe dhovitvā mukhaṃ vikkhāletvā hatthena udakaṃ ādāya puratthimadisāyaṃ abbhukkiri. Tāvadeva ghanapathaviṃ bhinditvā aṭṭha kapparukkhā uṭṭhahiṃsu. Puna udakaṃ gahetvā dakkhiṇāyaṃ pacchimāyaṃ uttarāyanti evaṃ catūsu disāsu abbhukkiri. Sabbadisāsu aṭṭhaṭṭhakaṃ katvā dvattiṃsa kapparukkhā uṭṭhahiṃsu. So ekaṃ dibbadussaṃ nivāsetvā ekaṃ pārupitvā ‘‘nandarañño vijite suttakantikā itthiyo mā suttaṃ kantiṃsūti evaṃ bheriṃ carāpethā’’ti vatvā chattaṃ ussāpetvā alaṅkatapaṭiyatto hatthikkhandhavaragato nagaraṃ pavisitvā pāsādaṃ āruyha mahāsampattiṃ anubhavi.</paragraph>
<paragraph line="19">Evaṃ kāle gacchante ekadivasaṃ devī rañño mahāsampattiṃ disvā, ‘‘aho tapassī’’ti kāruññākāraṃ dasseti. ‘‘Kimidaṃ, devī’’ti ca puṭṭhā ‘‘atimahatī te, deva, sampatti. Atīte buddhānaṃ saddahitvā kalyāṇaṃ akattha, idāni anāgatassa paccayaṃ kusalaṃ na karothā’’ti āha. ‘‘Kassa dassāma, sīlavanto natthī’’ti? ‘‘Asuñño, deva, jambudīpo arahantehi, tumhe dānameva sajjetha, ahaṃ arahante lacchāmī’’ti āha. Rājā punadivase <pageBreak edition="M" number="2.0437" /> pācīnadvāre dānaṃ sajjāpesi. Devī pātova uposathaṅgāni adhiṭṭhāya uparipāsāde puratthābhimukhā urena nipajjitvā ‘‘sace etissaṃ disāyaṃ arahanto atthi, sveva āgantvā amhākaṃ bhikkhaṃ gaṇhantū’’ti āha. Tassaṃ disāyaṃ arahanto nāhesuṃ, taṃ sakkāraṃ kapaṇayācakānaṃ adaṃsu. Punadivase dakkhiṇadvāre dānaṃ sajjetvā tatheva akāsi, punadivase pacchimadvāre. Uttaradvāre sajjitadivase pana deviyā tatheva nimantentiyā himavante vasantānaṃ padumavatiyā <pageBreak edition="V" number="2.0371" /> puttānaṃ pañcasatānaṃ paccekabuddhānaṃ jeṭṭhako mahāpadumapaccekabuddho bhātike āmantesi, ‘‘mārisā, nandarājā, tumhe nimanteti, adhivāsetha tassā’’ti. Te adhivāsetvā punadivase anotattadahe mukhaṃ dhovitvā, ākāsena āgantvā uttaradvāre otariṃsu. Manussā disvā gantvā ‘‘pañcasatā, deva, paccekabuddhā āgatā’’ti rañjo ārocesuṃ. Rājā saddhiṃ deviyā gantvā, vanditvā, pattaṃ gahetvā paccekabuddhe pāsādaṃ āropetvā, tatra nesaṃ dānaṃ datvā, bhattakiccāvasāne rājā <pageBreak edition="P" number="3.0129" /> saṅghattherassa, devī, saṅghanavakassa pādamūle nipajjitvā ‘‘ayyā paccayehi na kilamissanti, mayaṃ puññena na hāyissāma. Amhākaṃ yāvajīvaṃ idha nivāsāya paṭiññaṃ dethā’’ti paṭiññaṃ kāretvā uyyāne pañcapaṇṇasālāsatāni pañcacaṅkamanasatānīti sabbākārena nivāsanaṭṭhānāni sampādetvā tattha vasāpesuṃ.</paragraph>
<paragraph line="20">Evaṃ kāle gacchante rañño paccanto kupito. So ‘‘ahaṃ paccantaṃ vūpasametuṃ gacchāmi, tvaṃ paccekabuddhesu mā pamajjī’’ti deviṃ ovaditvā gato. Tasmiṃ anāgateyeva paccekabuddhānaṃ āyusaṅkhārā khīṇā. Mahāpadumapaccekabuddho tiyāmarattiṃ jhānakīḷaṃ kīḷitvā aruṇuggamane ālambanaphalakaṃ ālambitvā ṭhitakova anupādisesāya nibbānadhātuyā parinibbāyi. Etenupāyena sesāpīti sabbeva parinibbutā. Punadivase devī paccekabuddhānaṃ nisīdanaṭṭhānaṃ haritūpalittaṃ kāretvā pupphāni vikiritvā, dhūpaṃ datvā tesaṃ āgamanaṃ olokayantī nisinnā āgamanaṃ apassantī purisaṃ pesesi – ‘‘gaccha, tāta, jānāhi, kiṃ ayyānaṃ kiñci aphāsuka’’nti? So gantvā mahāpadumassa paṇṇasālāya dvāraṃ vivaritvā tattha apassanto caṅkamanaṃ gantvā ālambanaphalakaṃ nissāya ṭhitaṃ disvā vanditvā ‘‘kālo, bhante’’ti <pageBreak edition="M" number="2.0438" /> āha. ‘‘Parinibbutasarīraṃ kiṃ kathessati? So niddāyati maññe’’ti gantvā piṭṭhipāde hatthena parāmasitvā pādānaṃ sītalatāya ceva thaddhatāya ca parinibbutabhāvaṃ ñatvā, dutiyassa santikaṃ agamāsi. Evaṃ tatiyassāti sabbesaṃ parinibbutabhāvaṃ ñatvā rājakulaṃ gato. ‘‘Kahaṃ, tāta, paccekabuddhā’’ti puṭṭho ‘‘parinibbutā, devī’’ti āha. Devī kandantī rodantī nikkhamitvā nāgarehi saddhiṃ tattha gantvā sādhukīḷitaṃ kāretvā paccekabuddhānaṃ sarīrakiccaṃ kāretvā dhātuyo gahetvā cetiyaṃ patiṭṭhāpesi.</paragraph>
<paragraph line="21">Rājā paccantaṃ vūpasametvā āgato paccuggamanaṃ āgataṃ deviṃ pucchi – ‘‘kiṃ, bhadde, paccekabuddhesu nappamajji, nirogā ayyā’’ti? ‘‘Parinibbutā devā’’ti. Rājā cinteti ‘‘evarūpānampi paṇḍitānaṃ maraṇaṃ uppajjati, amhākaṃ kuto mokkho’’ti. So nagaraṃ agantvā, uyyānameva pavisitvā jeṭṭhaputtaṃ pakkosāpetvā, tassa rajjaṃ niyyātetvā, sayaṃ samaṇapabbajjaṃ <pageBreak edition="V" number="2.0372" /> pabbaji. Devīpi ‘‘imasmiṃ pabbajite ahaṃ kiṃ karissāmī’’ti tattheva uyyāne pabbajitvā dvepi jhānaṃ bhāvetvā tato cutā brahmaloke nibbattiṃsu.</paragraph>
<paragraph line="22">Tesu tattheva vasantesu amhākaṃ satthā loke uppajjitvā pavattitavaradhammacakko anupubbena rājagahaṃ pāvisi. Satthari tattha paṭivasante <pageBreak edition="P" number="3.0130" /> ayaṃ pippalimāṇavo magadharaṭṭhe mahātitthabrāhmaṇagāme kapilabrāhmaṇassa aggamahesiyā kucchimhi nibbatto. Ayaṃ bhaddā kāpilānī maddaraṭṭhe sāgalanagare kosiyagottabrāhmaṇassa aggamahesiyā kucchismiṃ nibbattā. Tesaṃ anukkamena vaḍḍhamānānaṃ pippalimāṇavassa vīsatime, bhaddāya soḷasame vasse sampatte mātāpitaro puttaṃ oloketvā ‘‘tāta, tvaṃ vayappatto, kulavaṃso nāma patiṭṭhapetabbo’’ti ativiya nippīḷayiṃsu. Māṇavo āha ‘‘mayhaṃ sotapathe evarūpaṃ kathaṃ mā kathetha. Ahaṃ yāva tumhe dharatha, tāva paṭijaggissāmi, tumhākaṃ accayena nikkhamitvā pabbajissāmī’’ti. Te katipāhaṃ atikkamitvā puna kathayiṃsu. Sopi tatheva paṭikkhipi. Tato paṭṭhāya nirantaraṃ kathetiyeva.</paragraph>
<paragraph line="23">Māṇavo <pageBreak edition="M" number="2.0439" /> ‘‘mama mātaraṃ saññāpessāmī’’ti rattasuvaṇṇassa nikkhasahassaṃ datvā sabbakāmehi santappetvā suvaṇṇakārehi ekaṃ itthirūpaṃ kārāpetvā tassa majjanaghaṭṭanādikammapariyosāne taṃ rattavatthaṃ nivāsāpetvā vaṇṇasampannehi pupphehi ceva nānāalaṅkārehi ca alaṅkārāpetvā mātaraṃ pakkosāpetvā āha ‘‘amma, evarūpaṃ ārammaṇaṃ labhanto gehe vasissāmi alabhanto na vasissāmī’’ti. Paṇḍitā brāhmaṇī cintesi – ‘‘mayhaṃ putto puññavā dinnadāno katābhinīhāro, puññaṃ karonto na ekakova akāsi, addhā etena sahakatapuññā suvaṇṇarūpapaṭibhāgāva bhavissatī’’ti aṭṭha brāhmaṇe pakkosāpetvā sabbakāmehi santappetvā suvaṇṇarūpakaṃ rathaṃ āropetvā ‘‘gacchatha, tātā, yattha amhākaṃ jātigottabhogehi samāne kule evarūpaṃ dārikaṃ passatha, imameva suvaṇṇarūpakaṃ paṇṇākāraṃ katvā ethā’’ti uyyojesi.</paragraph>
<paragraph line="24">Te ‘‘amhākaṃ nāma etaṃ kamma’’nti nikkhamitvā ‘‘kattha gamissāmā’’ti cintetvā ‘‘maddaraṭṭhaṃ nāma itthākaro, maddaraṭṭhaṃ gamissāmā’’ti maddaraṭṭhe sāgalanagaraṃ agamaṃsu. Tattha taṃ suvaṇṇarūpakaṃ nhānatitthe ṭhapetvā ekamante nisīdiṃsu. Atha bhaddāya dhātī bhaddaṃ nhāpetvā, alaṅkaritvā, sirigabbhe nisīdāpetvā sayaṃ nhāyituṃ udakatitthaṃ gatā tattha taṃ suvaṇṇarūpakaṃ disvā ‘‘kissāyaṃ avinītā idhāgantvā ṭhitā’’ti piṭṭhipasse paharitvā ‘‘suvaṇṇarūpaka’’nti ñatvā <pageBreak edition="V" number="2.0373" /> ‘‘ayyadhītā me’’ti saññaṃ uppādesiṃ, ‘‘ayaṃ pana me ayyadhītāya nivāsanapaṭiggāhikāyāpi asadisā’’ti āha. Atha naṃ te manussā parivāretvā ‘‘evarūpā te sāmidhītā’’ti pucchiṃsu. ‘‘Kiṃ esā, imāya suvaṇṇapaṭimāya sataguṇena sahassaguṇena mayhaṃ ayyadhītā abhirūpatarā, dvādasahatthe gabbhe <pageBreak edition="P" number="3.0131" /> nisinnāya padīpakiccaṃ natthi, sarīrobhāseneva tamaṃ vidhamatī’’ti. ‘‘Tena hi āgacchā’’ti taṃ khujjaṃ gahetvā suvaṇṇarūpakaṃ rathe āropetvā kosiyagottassa brāhmaṇassa gharadvāre ṭhatvā āgamanaṃ nivedayiṃsu.</paragraph>
<paragraph line="25">Brāhmaṇo paṭisanthāraṃ katvā ‘‘kuto āgatatthā’’ti pucchi. ‘‘Magadharaṭṭhe mahātitthagāme kapilabrāhmaṇassa gharato’’ti. ‘‘Kiṃ kāraṇā āgatā’’ti? ‘‘Iminā nāma kāraṇenā’’ti. ‘‘Kalyāṇaṃ, tātā, samajātigottavibhavo amhākaṃ brāhmaṇo, dassāmi dārika’’nti paṇṇākāraṃ gaṇhi. Te kapilabrāhmaṇassa sāsanaṃ pahiṇiṃsu ‘‘laddhā dārikā <pageBreak edition="M" number="2.0440" />, kattabbaṃ karothā’’ti. Taṃ sāsanaṃ sutvā pippalimāṇavassa ārocayiṃsu ‘‘laddhā kira dārikā’’ti. Māṇavo ‘‘ahaṃ ‘na labhissantī’ti cintesiṃ, ime ‘laddhā’ti vadanti, anatthiko hutvā paṇṇaṃ pesessāmī’’ti rahogato paṇṇaṃ likhi ‘‘bhaddā, attano jātigottabhogānurūpaṃ gharāvāsaṃ labhatu, ahaṃ nikkhamitvā pabbajissāmi, mā pacchā vippaṭisārinī ahosī’’ti. Bhaddāpi ‘‘asukassa kira maṃ dātukāmo’’ti sutvā ‘‘paṇṇaṃ pesessāmī’’ti rahogatā paṇṇaṃ likhi ‘‘ayyaputto attano jātigottabhogānurūpaṃ gharāvāsaṃ labhatu, ahaṃ pabbajissāmi, mā pacchā vippaṭisārī ahosī’’ti. Dvepi paṇṇāni antarāmagge samāgacchiṃsu. ‘‘Idaṃ kassa paṇṇa’’nti? ‘‘Pippalimāṇavena bhaddāya pahita’’nti. ‘‘Idaṃ kassā’’ti? ‘‘Bhaddāya pippalimāṇavassa pahita’’nti ca vutte te dvepi vācetvā ‘‘passatha dārakānaṃ kamma’’nti phāletvā araññe chaḍḍetvā aññaṃ taṃsamānaṃ paṇṇaṃ likhitvā ito etto ca pesesuṃ. Iti kumārassa kumārikāya ca sadisaṃ paṇṇaṃ lokassādarahitamevāti anicchamānānaṃyeva dvinnaṃ samāgamo ahosi.</paragraph>
<paragraph line="26">Taṃ divasaṃyeva pippalimāṇavo ekaṃ pupphadāmaṃ ganthāpesi bhaddāpi. Tāni sayanamajjhe ṭhapesuṃ bhuttasāyamāsā ubhopi ‘‘sayanaṃ āruhissāmā’’ti māṇavo dakkhiṇapassena sayanaṃ āruhi. Bhaddā vāmapassena abhiruhitvā āha – ‘‘yassa passe pupphāni milāyanti, tassa rāgacittaṃ uppannanti vijānissāma, imaṃ pupphadāmaṃ na alliyitabba’’nti. Te pana aññamaññaṃ sarīrasamphassabhayena tiyāmarattiṃ niddaṃ anokkamantāva vītināmenti, divā pana hasitamattampi nāhosi. Te lokāmisena asaṃsaṭṭhā yāva mātāpitaro dharanti, tāva kuṭumbaṃ avicāretvā tesu kālaṅkatesu vicārayiṃsu. Mahatī māṇavassa sampatti – ekadivasaṃ sarīraṃ ubbaṭṭetvā <pageBreak edition="V" number="2.0374" /> chaḍḍetabbaṃ suvaṇṇacuṇṇaṃ eva magadhanāḷiyā dvādasanāḷimattaṃ laddhuṃ <pageBreak edition="P" number="3.0132" /> vaṭṭati. Yantabaddhāni saṭṭhimahātaḷākāni, kammanto dvādasayojaniko, anurādhapurapamāṇā cuddasa gāmā, cuddasa hatthānīkāni, cuddasa assānīkāni, cuddasa rathānīkāni.</paragraph>
<paragraph line="27">So ekadivasaṃ alaṅkataassaṃ āruyha mahājanaparivuto kammantaṃ gantvā khettakoṭiyaṃ ṭhito naṅgalehi bhinnaṭṭhānato kākādayo sakuṇe <pageBreak edition="M" number="2.0441" /> gaṇḍuppādādipāṇake uddharitvā khādante disvā, ‘‘tātā, ime kiṃ khādantī’’ti pucchi. ‘‘Gaṇḍuppāde, ayyā’’ti. ‘‘Etehi kataṃ pāpaṃ kassa hotī’’ti? ‘‘Tumhākaṃ, ayyā’’ti. So cintesi – ‘‘sace etehi kataṃ pāpaṃ mayhaṃ hoti, kiṃ me karissati sattaasītikoṭidhanaṃ, kiṃ dvādasayojano kammanto, kiṃ yantabaddhāni taḷākāni, kiṃ cuddasa gāmā, sabbametaṃ bhaddāya kāpilāniyā niyyātetvā nikkhamma pabbajissāmī’’ti.</paragraph>
<paragraph line="28">Bhaddāpi kāpilānī tasmiṃ khaṇe antaravatthumhi tayo tilakumbhe pattharāpetvā dhātīhi parivutā nisinnā kāke tilapāṇake khādamāne disvā, ‘‘ammā, kiṃ ime khādantī’’ti pucchi. ‘‘Pāṇake ayye’’ti. ‘‘Akusalaṃ kassa hotī’’ti? ‘‘Tumhākaṃ, ayye’’ti. Sā cintesi – ‘‘mayhaṃ catuhatthavatthaṃ nāḷikodanamattañca laddhuṃ vaṭṭati, yadi panetaṃ ettakena janena kataṃ akusalaṃ mayhaṃ hoti, bhavasahassenapi vaṭṭato sīsaṃ ukkhipituṃ na sakkā. Ayyaputte āgatamatteyeva sabbaṃ tassa niyyātetvā nikkhamma pabbajissāmī’’ti.</paragraph>
<paragraph line="29">Māṇavo āgantvā, nhatvā pāsādaṃ āruyha mahārahe pallaṅke nisīdi. Athassa cakkavattino anucchavikaṃ bhojanaṃ sajjayiṃsu. Dvepi bhuñjitvā parijane nikkhante rahogatā phāsukaṭṭhāne nisīdiṃsu. Tato māṇavo bhaddaṃ āha – ‘‘bhadde, imaṃ gharaṃ āgacchantī tvaṃ kittakaṃ dhanaṃ āharasī’’ti? ‘‘Pañcapaṇṇāsa sakaṭasahassāni, ayyā’’ti. ‘‘Taṃ sabbaṃ, yā ca imasmiṃ ghare sattaasītikoṭiyo yantabaddhasaṭṭhitaḷākādibhedā ca sampatti atthi, taṃ sabbañca tuyhaṃyeva niyyādemī’’ti. ‘‘Tumhe pana kahaṃ gacchatha, ayyā’’ti? ‘‘Ahaṃ pabbajissāmī’’ti. ‘‘Ayya, ahampi tumhākaṃyeva āgamanaṃ olokayamānā nisinnā. Ahampi pabbajissāmī’’ti. Tesaṃ ādittapaṇṇakuṭi viya tayo bhavā upaṭṭhahiṃsu. Te antarāpaṇato kasāyarasapītāni vatthāni mattikāpatte ca āharāpetvā aññamaññaṃ kese oropetvā ‘‘ye loke arahanto, te uddissa amhākaṃ pabbajjā’’ti pabbajitvā, thavikāsu patte pakkhipitvā aṃse <pageBreak edition="P" number="3.0133" /> laggetvā pāsādato otariṃsu. Gehe dāsesu vā kammakaresu vā na koci sañjāni.</paragraph>
<paragraph line="30">Atha <pageBreak edition="M" number="2.0442" /><pageBreak edition="V" number="2.0375" /> ne brāhmaṇagāmato nikkhamma dāsagāmadvārena gacchante ākappakuttavasena dāsagāmavāsino sañjāniṃsu. Te rodantā pādesu nipatitvā ‘‘kiṃ, amhe, anāthe karotha ayyā’’ti āhaṃsu. ‘‘Mayaṃ, ‘bhaṇe, ādittapaṇṇasālā viya tayo bhavā’ti pabbajimhā. Sace tumhesu ekekaṃ bhujissaṃ karoma, vassasatampi nappahoti. Tumheva tumhākaṃ sīsaṃ dhovitvā bhujissā hutvā jīvathā’’ti vatvā tesaṃ rodantānaṃyeva pakkamiṃsu.</paragraph>
<paragraph line="31">Thero purato gacchanto nivattitvā olokento cintesi – ‘‘ayaṃ, bhaddā kāpilānī, sakalajambudīpagghanikā itthī mayhaṃ pacchato āgacchati, ṭhānaṃ kho panetaṃ vijjati, yaṃ kocideva evaṃ cinteyya ‘ime pabbajitāpi vinā bhavituṃ na sakkonti, ananucchavikaṃ karontī’ti, koci pāpena manaṃ padūsetvā apāyapūrako bhaveyya, imaṃ pahāya mayhaṃ gantuṃ vaṭṭatī’’ti cittaṃ uppādesi. So purato gacchanto dvedhāpathaṃ disvā tassa matthake aṭṭhāsi. Bhaddāpi āgantvā, vanditvā aṭṭhāsi. Atha naṃ āha – ‘‘bhadde, tādisiṃ itthiṃ mama pacchato āgacchantiṃ disvā ‘ime pabbajitāpi vinā bhavituṃ na sakkontī’ti cintetvā amhesu paduṭṭhacitto mahājano apāyapūrako bhaveyya. Imasmiṃ dvedhāpathe tvaṃ ekaṃ gaṇha, ahamekena gamissāmī’’ti. ‘‘Āma, ayya, pabbajitānaṃ mātugāmo palibodho, ‘pabbajitvāpi vinā na bhavantī’ti amhākaṃ dosaṃ dassessanti, tumhe ekaṃ maggaṃ gaṇhatha, vinā bhavissāmā’’ti tikkhattuṃ padakkhiṇaṃ katvā catūsu ṭhānesu pañcapatiṭṭhitena vanditvā dasanakhasamodhānasamujjalaṃ añjaliṃ paggayha ‘‘satasahassakappaparimāṇe addhāne kato mittasanthavo ajja bhijjatī’’ti vatvā ‘‘tumhe dakkhiṇajātikā nāma, tumhākaṃ dakkhiṇamaggo vaṭṭati, mayaṃ mātugāmā nāma vāmajātikā, amhākaṃ vāmamaggo vaṭṭatī’’ti vanditvā maggaṃ paṭipannā. Tesaṃ dvedhābhūtakāle ayaṃ mahāpathavī ‘‘ahaṃ cakkavāḷasinerupabbate dhāretuṃ sakkontīpi tumhākaṃ guṇe dhāretuṃ na sakkomī’’ti vadantī viya viravamānā kampi, ākāse asanisaddo viya pavatti, cakkavāḷasinerupabbato unnadi.</paragraph>
<paragraph line="32">Sammāsambuddho veḷuvanamahāvihāre gandhakuṭiyaṃ nisinno pathavīkampanasaddaṃ sutvā ‘‘kissa nu kho pathavī kampatī’’ti āvajjento ‘‘pippalimāṇavo ca bhaddā ca kāpilānī maṃ uddissa appameyyaṃ <pageBreak edition="P" number="3.0134" /> sampattiṃ pahāya pabbajitā. Tesaṃ <pageBreak edition="M" number="2.0443" /> viyogaṭṭhāne ubhinnaṃ guṇabalena ayaṃ pathavīkampo jāto. Mayāpi etesaṃ saṅgahaṃ kātuṃ vaṭṭatī’’ti gandhakuṭito nikkhamma sayameva pattacīvaramādāya asītimahātheresu kañcipi anāmantetvā tigāvutaṃ maggaṃ paccuggamanaṃ katvā rājagahassa ca nālandāya ca antare bahuputtakanigrodharukkhamūle pallaṅkaṃ ābhujitvā nisīdi. Nisīdanto <pageBreak edition="V" number="2.0376" /> pana aññatarapaṃsukūliko viya anisīditvā buddhavesaṃ gahetvā asītihatthaghanabuddharasmiyo vissajjento nisīdi. Iti tasmiṃ khaṇe paṇṇacchattasakaṭacakkakūṭāgārādippamāṇā buddharasmiyo ito cito ca vippharantiyo vidhāvantiyo candasahassasūriyasahassauggamanakālo viya kurumānā taṃ vanantaṃ ekobhāsaṃ akaṃsu. Dvattiṃsamahāpurisalakkhaṇasiriyā samujjalatārāgaṇena viya gaganaṃ, supupphitakamalakuvalayena viya salilaṃ, vanantaṃ virocittha. Nigrodharukkhassa nāma khandho seto hoti, pattāni nīlāni, pakkāni rattāni. Tasmiṃ pana divase satasākho nigrodho suvaṇṇavaṇṇova ahosi.</paragraph>
<paragraph line="33">Mahākassapatthero ‘‘ayaṃ amhākaṃ satthā bhavissati, imaṃ ahaṃ uddissa pabbajito’’ti diṭṭhaṭṭhānato paṭṭhāya oṇatoṇatova gantvā tīsu ṭhānesu vanditvā ‘‘satthā me, bhante, bhagavā, sāvakohamasmi, satthā me, bhante, bhagavā sāvakohamasmī’’ti (saṃ. ni. 2.154) āha. Atha naṃ bhagavā āha ‘‘kassapa, sace tvaṃ imaṃ nipaccakāraṃ mahāpathaviyā kareyyāsi, sāpi dhāretuṃ na sakkuṇeyya. Tathāgatassa evaṃ guṇamahantataṃ jānatā tayā kato nipaccakāro mayhaṃ, lomampi cāletuṃ na sakkoti. Nisīda, kassapa, dāyajjaṃ te dassāmī’’ti. Athassa bhagavā tīhi ovādehi upasampadamadāsi. Datvā bahuputtakanigrodhamūlato nikkhamitvā theraṃ pacchāsamaṇaṃ katvā maggaṃ paṭipajji. Satthu sarīraṃ dvattiṃsamahāpurisalakkhaṇavicittaṃ, mahākassapassa sarīraṃ sattamahāpurisalakkhaṇapaṭimaṇḍitaṃ, so kañcanamahānāvāya pacchābaddho viya satthu padānupadikaṃ anugacchi. Satthā thokaṃ maggaṃ gantvā maggā okkamma aññatarasmiṃ rukkhamūle nisajjākāraṃ dassesi. Thero ‘‘nisīditukāmo satthā’’ti ñatvā attano pārupitapaṭapilotikasaṅghāṭiṃ catugguṇaṃ katvā paññapesi.</paragraph>
<paragraph line="34">Satthā <pageBreak edition="M" number="2.0444" /> tattha nisīditvā hatthena cīvaraṃ parimajjanto ‘‘mudukā kho tyāyaṃ, kassapa, paṭapilotikasaṅghāṭī’’ti (saṃ. ni. 2.154) āha. Thero ‘‘satthā mama saṅghāṭiyā mudubhāvaṃ katheti, pārupitukāmo bhavissatī’’ti ñatvā ‘‘pārupatu, bhante, bhagavā saṅghāṭi’’nti āha. ‘‘Tvaṃ <pageBreak edition="P" number="3.0135" /> kiṃ pārupissasi, kassapā’’ti? ‘‘Tumhākaṃ nivāsanaṃ labhanto pārupissāmi, bhante’’ti. ‘‘Kiṃ pana tvaṃ, kassapa, imaṃ paribhogajiṇṇaṃ paṃsukūlaṃ dhāretuṃ sakkhissasi? Mayā hi imassa paṃsukūlassa gahitadivase udakapariyantaṃ katvā mahāpathavī kampi, imaṃ buddhānaṃ paribhogajiṇṇacīvaraṃ nāma na sakkā parittaguṇena dhāretuṃ, paṭibalenevidaṃ paṭipattipūraṇasamatthena jātipaṃsukūlikena dhāretuṃ vaṭṭatī’’ti vatvā therena saddhiṃ cīvaraṃ parivattesi.</paragraph>
<paragraph line="35">Evaṃ <pageBreak edition="V" number="2.0377" /> pana cīvaraparivattanaṃ katvā therassa pārutacīvaraṃ bhagavā pārupi, satthu cīvaraṃ thero. Tasmiṃ samaye acetanāpi ayaṃ mahāpathavī ‘‘dukkaraṃ, bhante, akattha, attanā pārutacīvaraṃ sāvakassa dinnapubbo nāma natthi, ahaṃ tumhākaṃ guṇaṃ dhāretuṃ na sakkomī’’ti vadantī viya udakapariyantaṃ katvā kampi. Theropi ‘‘laddhaṃ dāni mayā buddhānaṃ paribhogacīvaraṃ, kiṃ me idāni uttari kattabbaṃ atthī’’ti unnatiṃ akatvā buddhānaṃ santikeyeva terasa dhutaguṇe samādāya sattadivasamattaṃ puthujjano ahosi, aṭṭhame divase saha paṭisambhidāhi arahattaṃ pāpuṇi. Tena vuttaṃ <bold>apadāne</bold> (apa. thera 1.1.398-420) –</paragraph>
<gatha1 line="36">‘‘Padumuttarassa bhagavato, lokajeṭṭhassa tādino;</gatha1>
<gathalast line="37">Nibbute lokanāthamhi, pūjaṃ kubbanti satthuno.</gathalast>
<gatha1 line="38">‘‘Udaggacittā janatā, āmoditapamoditā;</gatha1>
<gathalast line="39">Tesu saṃvegajātesu, pīti se udapajjatha.</gathalast>
<gatha1 line="40">‘‘Ñātimitte samānetvā, idaṃ vacanamabraviṃ;</gatha1>
<gathalast line="41">Parinibbuto mahāvīro, handa pūjaṃ karomase.</gathalast>
<gatha1 line="42">‘‘Sādhūti te paṭissutvā, bhiyyo hāsaṃ janiṃsu me;</gatha1>
<gathalast line="43">Buddhasmiṃ lokanāthamhi, kāhāma puññasañcayaṃ.</gathalast>
<gatha1 line="44">‘‘Agghiyaṃ sukataṃ katvā, satahatthasamuggataṃ;</gatha1>
<gathalast line="45">Diyaḍḍhahatthapatthaṭaṃ, vimānaṃ nabhamuggataṃ.</gathalast>
<gatha1 line="46">‘‘Katvāna <pageBreak edition="M" number="2.0445" /> hammiyaṃ tattha, tālapantīhi cittitaṃ;</gatha1>
<gathalast line="47">Sakaṃ cittaṃ pasādetvā, cetiyaṃ pūjayuttamaṃ.</gathalast>
<gatha1 line="48">‘‘Aggikkhandhova jalito, kiṃsuko iva phullito;</gatha1>
<gathalast line="49">Indalaṭṭhīva ākāse, obhāseti catuddisā.</gathalast>
<gatha1 line="50">‘‘Tattha cittaṃ pasādetvā, katvāna kusalaṃ bahuṃ;</gatha1>
<gathalast line="51">Pubbakammaṃ saritvāna, tidasaṃ upapajjahaṃ.</gathalast>
<gatha1 line="52">‘‘Sahassayuttaṃ hayavāhiṃ, dibbayānamadhiṭṭhito;</gatha1>
<gathalast line="53">Ubbiddhaṃ bhavanaṃ mayhaṃ, sattabhūmaṃ samuggataṃ.</gathalast>
<gatha1 line="54">‘‘Kūṭāgārasahassāni, sabbasoṇṇamayā ahuṃ;</gatha1>
<gathalast line="55">Jalanti sakatejena, disā sabbā pabhāsayaṃ.</gathalast>
<gatha1 line="56">‘‘Santi aññepi niyyūhā, lohitaṅgamayā tadā;</gatha1>
<gathalast line="57">Tepi jotanti ābhāya, samantā caturo disā.</gathalast>
<gatha1 line="58">‘‘Puññakammābhinibbattā, kūṭāgārā sunimmitā;</gatha1>
<gathalast line="59">Maṇimayāpi jotanti, disā dasa samantato.</gathalast>
<gatha1 line="60">‘‘Tesaṃ <pageBreak edition="V" number="2.0378" /> ujjotamānānaṃ, obhāso vipulo ahu;</gatha1>
<gathalast line="61">Sabbe deve abhibhomi, puññakammassidaṃ phalaṃ.</gathalast>
<gatha1 line="62">‘‘Saṭṭhikappasahassamhi, ubbiddho nāma khattiyo;</gatha1>
<gathalast line="63">Cāturanto vijitāvī, pathaviṃ āvasiṃ ahaṃ.</gathalast>
<gatha1 line="64">‘‘Tatheva bhaddake kappe, tiṃsakkhattuṃ ahosahaṃ;</gatha1>
<gathalast line="65">Sakakammābhiraddhomhi, cakkavattī mahabbalo.</gathalast>
<gatha1 line="66">‘‘Sattaratanasampanno, catudīpamhi issaro;</gatha1>
<gathalast line="67">Tatthāpi bhavanaṃ mayhaṃ, indalaṭṭhīva uggataṃ.</gathalast>
<gatha1 line="68">‘‘Āyāmato catubbīsaṃ, vitthārena ca dvādasa;</gatha1>
<gathalast line="69">Rammaṇaṃ nāma nagaraṃ, daḷhapākāratoraṇaṃ.</gathalast>
<gatha1 line="70">‘‘Āyāmato pañcasataṃ, vitthārena tadaḍḍhakaṃ;</gatha1>
<gathalast line="71">Ākiṇṇaṃ janakāyehi, tidasānaṃ puraṃ viya.</gathalast>
<gatha1 line="72">‘‘Yathā <pageBreak edition="M" number="2.0446" /> sūcighare sūcī, pakkhittā paṇṇavīsati;</gatha1>
<gathalast line="73">Aññamaññaṃ paghaṭṭenti, ākiṇṇaṃ hoti laṅkataṃ.</gathalast>
<gatha1 line="74">‘‘Evampi nagaraṃ mayhaṃ, hatthissarathasaṃkulaṃ;</gatha1>
<gathalast line="75">Manussehi sadākiṇṇaṃ, rammaṇaṃ nagaruttamaṃ.</gathalast>
<gatha1 line="76">‘‘Tattha bhutvā pivitvā ca, puna devattanaṃ gato;</gatha1>
<gathalast line="77">Bhave pacchimake mayhaṃ, ahosi kulasampadā.</gathalast>
<gatha1 line="78">‘‘Brahmaññakulasambhūto, mahāratanasañcayo;</gatha1>
<gathalast line="79">Asītikoṭiyo hitvā, hiraññassāpi pabbajiṃ.</gathalast>
<gatha1 line="80">‘‘Paṭisambhidā catasso…pe… kataṃ buddhassa sāsana’’nti.</gatha1>
<paragraph line="81">Atha naṃ satthā ‘‘kassapo, bhikkhave, candūpamo kulāni upasaṅkamati apakasseva kāyaṃ, apakassa cittaṃ, niccanavako kulesu appagabbho’’ti evamādinā (saṃ. ni. 2.146) pasaṃsitvā aparabhāge ariyagaṇamajjhe nisinno ‘‘etadaggaṃ, bhikkhave, mama sāvakānaṃ bhikkhūnaṃ dhutavādānaṃ yadidaṃ mahākassapo’’ti (a. ni. 1.188, 191) dhutaṅgadharānaṃ aggaṭṭhāne ṭhapesi. So vivekābhiratikittanamukhena bhikkhūnaṃ ovādaṃ dento attano paṭipattiṃ pakāsento –</paragraph>
<hangnum line="82" number="1054"></hangnum>
<gatha1 line="83"> ‘‘Na gaṇena purakkhato care, vimano hoti samādhi dullabho;</gatha1>
<gathalast line="84">Nānājanasaṅgaho dukho, iti disvāna gaṇaṃ na rocaye.</gathalast>
<hangnum line="85" number="1055"></hangnum>
<gatha1 line="86"> ‘‘Na <pageBreak edition="V" number="2.0379" /> kulāni upabbaje muni, vimano hoti samādhi dullabho;</gatha1>
<gathalast line="87">So ussukko rasānugiddho, atthaṃ riñcati yo sukhāvaho.</gathalast>
<hangnum line="88" number="1056"></hangnum>
<gatha1 line="89"> ‘‘Paṅkoti <pageBreak edition="P" number="3.0136" /> hi naṃ avedayuṃ, yāyaṃ vandanapūjanā kulesu;</gatha1>
<gathalast line="90">Sukhumaṃ sallaṃ durubbahaṃ, sakkāro kāpurisena dujjaho.</gathalast>
<hangnum line="91" number="1057"></hangnum>
<gatha1 line="92"> ‘‘Senāsanamhā <pageBreak edition="M" number="2.0447" /> oruyha, nagaraṃ piṇḍāya pāvisiṃ;</gatha1>
<gathalast line="93">Bhuñjantaṃ purisaṃ kuṭṭhiṃ, sakkaccaṃ taṃ upaṭṭhahiṃ.</gathalast>
<hangnum line="94" number="1058"></hangnum>
<gatha1 line="95"> ‘‘So me pakkena hatthena, ālopaṃ upanāmayi;</gatha1>
<gathalast line="96">Ālopaṃ pakkhipantassa, aṅguli cettha chijjatha.</gathalast>
<hangnum line="97" number="1059"></hangnum>
<gatha1 line="98"> ‘‘Kuṭṭamūlañca nissāya, ālopaṃ taṃ abhuñjisaṃ;</gatha1>
<gathalast line="99">Bhuñjamāne vā bhutte vā, jegucchaṃ me na vijjati.</gathalast>
<hangnum line="100" number="1060"></hangnum>
<gatha1 line="101"> ‘‘Uttiṭṭhapiṇḍo āhāro, pūtimuttañca osadhaṃ;</gatha1>
<gatha2 line="102">Senāsanaṃ rukkhamūlaṃ, paṃsukūlañca cīvaraṃ;</gatha2>
<gathalast line="103">Yassete abhisambhutvā, sa ve cātuddiso naro.</gathalast>
<hangnum line="104" number="1061"></hangnum>
<gatha1 line="105"> ‘‘Yattha eke vihaññanti, āruhantā siluccayaṃ;</gatha1>
<gatha2 line="106">Tattha buddhassa dāyādo, sampajāno paṭissato;</gatha2>
<gathalast line="107">Iddhibalenupatthaddho, kassapo abhirūhati.</gathalast>
<hangnum line="108" number="1062"></hangnum>
<gatha1 line="109"> ‘‘Piṇḍapātapaṭikkanto, selamāruyha kassapo;</gatha1>
<gathalast line="110">Jhāyati anupādāno, pahīnabhayabheravo.</gathalast>
<hangnum line="111" number="1063"></hangnum>
<gatha1 line="112"> ‘‘Piṇḍapātapaṭikkanto, selamāruyha kassapo;</gatha1>
<gathalast line="113">Jhāyati anupādāno, ḍayhamānesu nibbuto.</gathalast>
<hangnum line="114" number="1064"></hangnum>
<gatha1 line="115"> ‘‘Piṇḍapātapaṭikkanto, selamāruyha kassapo;</gatha1>
<gathalast line="116">Jhāyati anupādāno, katakicco anāsavo.</gathalast>
<hangnum line="117" number="1065"></hangnum>
<gatha1 line="118"> ‘‘Karerimālāvitatā, bhūmibhāgā manoramā;</gatha1>
<gathalast line="119">Kuñjarābhirudā rammā, te selā ramayanti maṃ.</gathalast>
<hangnum line="120" number="1066"></hangnum>
<gatha1 line="121"> ‘‘Nīlabbhavaṇṇā rucirā, vārisītā sucindharā;</gatha1>
<gathalast line="122">Indagopakasañchannā, te selā ramayanti maṃ.</gathalast>
<hangnum line="123" number="1067"></hangnum>
<gatha1 line="124"> ‘‘Nīlabbhakūṭasadisā, kūṭāgāravarūpamā;</gatha1>
<gathalast line="125">Vāraṇābhirudā rammā, te selā ramayanti maṃ.</gathalast>
<hangnum line="126" number="1068"></hangnum>
<gatha1 line="127"> ‘‘Abhivuṭṭhā rammatalā, nagā isibhi sevitā;</gatha1>
<gathalast line="128">Abbhunnaditā sikhīhi, te selā ramayanti maṃ.</gathalast>
<hangnum line="129" number="1069"></hangnum>
<gatha1 line="130"> ‘‘Alaṃ <pageBreak edition="M" number="2.0448" /><pageBreak edition="V" number="2.0380" /> jhāyitukāmassa, pahitattassa me sato;</gatha1>
<gathalast line="131">Alaṃ me atthakāmassa, pahitattassa bhikkhuno.</gathalast>
<hangnum line="132" number="1070"></hangnum>
<gatha1 line="133"> ‘‘Alaṃ me phāsukāmassa, pahitattassa bhikkhuno;</gatha1>
<gathalast line="134">Alaṃ me yogakāmassa, pahitattassa tādino.</gathalast>
<hangnum line="135" number="1071"></hangnum>
<gatha1 line="136"> ‘‘Umāpupphena samānā, gaganāvabbhachāditā;</gatha1>
<gathalast line="137">Nānādijagaṇākiṇṇā, te selā ramayanti maṃ.</gathalast>
<hangnum line="138" number="1072"></hangnum>
<gatha1 line="139"> ‘‘Anākiṇṇā <pageBreak edition="P" number="3.0137" /> gahaṭṭhehi, migasaṅghanisevitā;</gatha1>
<gathalast line="140">Nānādijagaṇākiṇṇā, te selā ramayanti maṃ.</gathalast>
<hangnum line="141" number="1073"></hangnum>
<gatha1 line="142"> ‘‘Acchodikā puthusilā, gonaṅgulamigāyutā;</gatha1>
<gathalast line="143">Ambusevālasañchannā, te selā ramayanti maṃ.</gathalast>
<hangnum line="144" number="1074"></hangnum>
<gatha1 line="145"> ‘‘Na pañcaṅgikena tūriyena, rati me hoti tādisī;</gatha1>
<gathalast line="146">Yathā ekaggacittassa, sammā dhammaṃ vipassato.</gathalast>
<hangnum line="147" number="1075"></hangnum>
<gatha1 line="148"> ‘‘Kammaṃ bahukaṃ na kāraye, parivajjeyya janaṃ na uyyame;</gatha1>
<gathalast line="149">Ussukko so rasānugiddho, atthaṃ riñcati yo sukhāvaho.</gathalast>
<hangnum line="150" number="1076"></hangnum>
<gatha1 line="151"> ‘‘Kammaṃ bahukaṃ na kāraye, parivajjeyya anattaneyyametaṃ;</gatha1>
<gathalast line="152">Kicchati kāyo kilamati, dukkhito so samathaṃ na vindati.</gathalast>
<hangnum line="153" number="1077"></hangnum>
<gatha1 line="154"> ‘‘Oṭṭhappahatamattena, attānampi na passati;</gatha1>
<gathalast line="155">Patthaddhagīvo carati, ahaṃ seyyoti maññati.</gathalast>
<hangnum line="156" number="1078"></hangnum>
<gatha1 line="157"> ‘‘Aseyyo seyyasamānaṃ, bālo maññati attānaṃ;</gatha1>
<gathalast line="158">Na taṃ viññū pasaṃsanti, patthaddhamānasaṃ naraṃ.</gathalast>
<hangnum line="159" number="1079"></hangnum>
<gatha1 line="160"> ‘‘Yo ca seyyohamasmīti, nāhaṃ seyyoti vā pana;</gatha1>
<gathalast line="161">Hīno taṃsadiso vāti, vidhāsu na vikampati.</gathalast>
<hangnum line="162" number="1080"></hangnum>
<gatha1 line="163"> ‘‘Paññavantaṃ <pageBreak edition="M" number="2.0449" /> tathā tādiṃ, sīlesu susamāhitaṃ;</gatha1>
<gathalast line="164">Cetosamathamanuyuttaṃ, tañce viññū pasaṃsare.</gathalast>
<hangnum line="165" number="1081"></hangnum>
<gatha1 line="166"> ‘‘Yassa sabrahmacārīsu, gāravo nūpalabbhati;</gatha1>
<gathalast line="167">Ārakā hoti saddhammā, nabhato puthavī yathā.</gathalast>
<hangnum line="168" number="1082"></hangnum>
<gatha1 line="169"> ‘‘Yesañca hiri ottappaṃ, sadā sammā upaṭṭhitaṃ;</gatha1>
<gathalast line="170">Virūḷhabrahmacariyā te, tesaṃ khīṇā punabbhavā.</gathalast>
<hangnum line="171" number="1083"></hangnum>
<gatha1 line="172"> ‘‘Uddhato capalo bhikkhu, paṃsukūlena pāruto;</gatha1>
<gathalast line="173">Kapīva sīhacammena, na so tenupasobhati.</gathalast>
<hangnum line="174" number="1084"></hangnum>
<gatha1 line="175"> ‘‘Anuddhato <pageBreak edition="V" number="2.0381" /> acapalo, nipako saṃvutindriyo;</gatha1>
<gathalast line="176">Sobhati paṃsukūlena, sīhova girigabbhare.</gathalast>
<hangnum line="177" number="1085"></hangnum>
<gatha1 line="178"> ‘‘Ete sambahulā devā, iddhimanto yasassino;</gatha1>
<gathalast line="179">Dasadevasahassāni, sabbe te brahmakāyikā.</gathalast>
<hangnum line="180" number="1086"></hangnum>
<gatha1 line="181"> ‘‘Dhammasenāpatiṃ vīraṃ, mahājhāyiṃ samāhitaṃ;</gatha1>
<gathalast line="182">Sāriputtaṃ namassantā, tiṭṭhanti pañjalīkatā.</gathalast>
<hangnum line="183" number="1087"></hangnum>
<gatha1 line="184"> ‘‘Namo <pageBreak edition="P" number="3.0138" /> te purisājañña, namo te purisuttama;</gatha1>
<gathalast line="185">Yassa te nābhijānāma, yampi nissāya jhāyati.</gathalast>
<hangnum line="186" number="1088"></hangnum>
<gatha1 line="187"> ‘‘Accheraṃ vata buddhānaṃ, gambhīro gocaro sako;</gatha1>
<gathalast line="188">Ye mayaṃ nābhijānāma, vālavedhisamāgatā.</gathalast>
<hangnum line="189" number="1089"></hangnum>
<gatha1 line="190"> ‘‘Taṃ tathā devakāyehi, pūjitaṃ pūjanārahaṃ;</gatha1>
<gathalast line="191">Sāriputtaṃ tadā disvā, kappinassa sitaṃ ahu.</gathalast>
<hangnum line="192" number="1090"></hangnum>
<gatha1 line="193"> ‘‘Yāvatā buddhakhettamhi, ṭhapayitvā mahāmuniṃ;</gatha1>
<gathalast line="194">Dhutaguṇe visiṭṭhohaṃ, sadiso me na vijjati.</gathalast>
<hangnum line="195" number="1091"></hangnum>
<gatha1 line="196"> ‘‘Pariciṇṇo mayā satthā, kataṃ buddhassa sāsanaṃ;</gatha1>
<gathalast line="197">Ohito garuko bhāro, natthi dāni punabbhavo.</gathalast>
<hangnum line="198" number="1092"></hangnum>
<gatha1 line="199"> ‘‘Na <pageBreak edition="M" number="2.0450" /> cīvare na sayane, bhojane nupalimpati;</gatha1>
<gatha2 line="200">Gotamo anappameyyo, mūḷālapupphaṃ vimalaṃva;</gatha2>
<gathalast line="201">Ambunā nekkhammaninno, tibhavābhinissaṭo.</gathalast>
<hangnum line="202" number="1093"></hangnum>
<gatha1 line="203"> ‘‘Satipaṭṭhānagīvo so, saddhāhattho mahāmuni;</gatha1>
<gathalast line="204">Paññāsīso mahāñāṇī, sadā carati nibbuto’’ti. –</gathalast>
<unindented line="205">Imā gāthā abhāsi. Tattha ādito tisso gāthā gaṇesu kulesu ca saṃsaṭṭhe bhikkhū disvā tesaṃ ovādadānavasena vuttā.</unindented>
<paragraph line="206">Tattha <bold>na gaṇena purakkhato care</bold>ti bhikkhugaṇehi purakkhato parivārito hutvā na careyya na vihareyya. Kasmā? <bold>Vimano hoti samādhi dullabho</bold> gaṇaṃ pariharantassa dukkhuppattiyā byākulamanatāya, uddesena ovādena anusāsaniyā anuggahaṃ karonto yathānusiṭṭhaṃ appaṭipattiyā ca vimano vikāribhūtacitto hoti, tato saṃsaggena ekaggataṃ alabhantassa samādhi dullabho hoti. Tathārūpassa hi upacārasamādhimattampi na ijjhati, pageva itaro. <bold>Nānājanasaṅgaho</bold>ti nānajjhāsayassa nānārucikassa janassa peyyakhajjādinā saṅgaho. <bold>Dukho</bold>ti kiccho <pageBreak edition="V" number="2.0382" /> kasiro. <bold>Iti disvānā</bold>ti evaṃ gaṇasaṅgahe bahuvidhaṃ ādīnavaṃ disvā ñāṇacakkhunā oloketvā. <bold>Gaṇaṃ</bold> gaṇavāsaṃ <bold>na rocaye</bold> na roceyya na iccheyya.</paragraph>
<paragraph line="207"><bold>Na kulāni upabbaje munī</bold>ti imasmiṃ sāsane pabbajito khattiyādikulūpako hutvā na upagaccheyya. Kiṃkāraṇā? <bold>Vimano hoti samādhi dullabho. So ussukko</bold> kulūpasaṅkamane ussukkaṃ āpanno kulesu laddhabbesu madhurādirasesu <bold>anugiddho</bold> gedhaṃ āpanno tattha uppannesu kiccakaraṇīyesu attanāva yogaṃ āpajjanto. <bold>Atthaṃ riñcati yo sukhāvaho</bold>ti yo attano maggaphalanibbānasukhāvaho taṃ sīlavisuddhiādisaṅkhātaṃ atthaṃ riñcati jahati, nānuyuñjatīti attho.</paragraph>
<paragraph line="208">Tatiyagāthā <pageBreak edition="P" number="3.0139" /> heṭṭhā vuttā eva.</paragraph>
<paragraph line="209"><bold>Senāsanamhā oruyhā</bold>tiādikā catasso gāthā paccayesu attano santosadassanamukhena ‘‘bhikkhunā nāma evaṃ paṭipajjitabba’’nti bhikkhūnaṃ ovādadānavasena vuttā. Tattha <bold>senāsanamhā oruyhā</bold>ti pabbatasenāsanattā <pageBreak edition="M" number="2.0451" /> vuttaṃ. <bold>Sakkaccaṃ taṃ upaṭṭhahi</bold>nti taṃ kuṭṭhipurisaṃ uḷārasampattiṃ pāpetukāmatāya bhikkhāya atthiko hutvā paṇītabhikkhadāyakaṃ kulaṃ mahicchapuggalo viya ādarena upagantvā aṭṭhāsiṃ.</paragraph>
<paragraph line="210"><bold>Pakkenā</bold>ti aṭṭhigatakuṭṭharogatāya upakkena kuthitena. <bold>Aṅguli cettha chijjathā</bold>ti ettha patte tassa aṅguli chijjitvā āhārena saddhiṃ patatīti attho.</paragraph>
<paragraph line="211"><bold>Kuṭṭamūlaṃ nissāyā</bold>ti tassa purisassa pasādajananatthaṃ tādise gharabhittisamīpe nisīditvā ālopaṃ taṃ <bold>abhuñjisaṃ</bold> paribhuñjiṃ. Ayaṃ pana therassa paṭipatti sikkhāpade apaññatteti daṭṭhabbaṃ. Paṭikkūle ca appaṭikkūle iva appaṭikkūlasaññitāya ariyiddhiyā ukkaṃsagatattā therassa taṃ ajjhoharantassa jigucchā na uppajji, puthujjanassa pana tādisaṃ bhuñjantassa antāni nikkhameyyuṃ. Tenāha <bold>‘‘bhuñjamāne vā bhutte vā, jegucchaṃ me na vijjatī’’</bold>ti.</paragraph>
<paragraph line="212"><bold>Uttiṭṭhapiṇḍo</bold>ti uttiṭṭhitvā paresaṃ gharadvāre ṭhatvā gahetabbapiṇḍo, jaṅghabalaṃ nissāya anugharaṃ gantvā laddhabbamissakabhikkhāti attho. <bold>Pūtimutta</bold>nti gomuttaparibhāvitaharīṭakādi ca. <bold>Yassete abhisambhutvā</bold>ti, yo bhikkhu ete uttiṭṭhapiṇḍādayo cattāro paccaye antimantena abhiramitvā <pageBreak edition="V" number="2.0383" /> paribhuñjati. <bold>Sa ve cātuddiso naro</bold>ti so puggalo ekaṃsena cātuddiso puratthimādicatudisāyogyo, katthaci appaṭigho yāya kāyaci disāya viharituṃ sakkotīti attho.</paragraph>
<paragraph line="213">Atha thero attano mahallakakāle manussehi ‘‘kathaṃ, bhante, tumhe evarūpāya jarāya vattamānāya dine dine pabbataṃ abhiruhathā’’ti vutte <bold>‘‘yattha eke’’</bold>tiādikā catasso gāthā abhāsi. Tattha <bold>yatthā</bold>ti yasmiṃ pacchimavaye. <bold>Eke</bold>ti ekacce. <bold>Vihaññantī</bold>ti sarīrakilamathena cittena vighātaṃ āpajjanti. <bold>Siluccaya</bold>nti pabbataṃ. <bold>Tatthā</bold>ti tasmiṃ jarājiṇṇakālepi. <bold>Sampajāno paṭissato</bold>ti iminā cittakhedābhāvaṃ dasseti, <bold>iddhibalenupatthaddho</bold>ti iminā sarīrakhedābhāvaṃ.</paragraph>
<paragraph line="214">Bhayahetūnaṃ kilesānaṃ samucchinnattā <bold>pahīnabhayabheravo</bold>.</paragraph>
<paragraph line="215"><bold>Ḍayhamānesū</bold>ti rāgaggiādīhi ekādasahi aggīhi sattesu ḍayhamānesu. Saṃkilesapariḷāhābhāvena <bold>nibbuto</bold> sītibhūto.</paragraph>
<paragraph line="216">Puna <pageBreak edition="M" number="2.0452" /><pageBreak edition="P" number="3.0140" /> manussehi ‘‘kiṃ, bhante, jiṇṇakālepi araññapabbateyeva viharatha, nanu ime veḷuvanādayo vihārā manoramā’’ti vutte araññapabbatā eva mayhaṃ manoramāti dassento <bold>‘‘karerimālāvitatā’’</bold>tiādikā dvādasa gāthā abhāsi. Tattha <bold>karerimālāvitatā</bold>ti varuṇarukkhapantīhi samāgatā. ‘‘Kālavaṇṇapupphehi otthaṭā’’tipi vadanti. <bold>Kuñjarābhirudā</bold>ti paṭighosādiguṇībhūtehi hatthīnaṃ gocaresīnaṃ gajjitehi abhitthanitā.</paragraph>
<paragraph line="217"><bold>Abhivuṭṭhā</bold>ti mahāmeghena abhippavuṭṭhā. <bold>Rammatalā</bold>ti teneva rajojallapaṇṇeyyādīnaṃ apagamena ramaṇīyatalā. <bold>Nagā</bold>ti desantaraṃ agamanato ‘‘nagā’’ti selamayatāya ‘‘selā’’ti ca laddhanāmā pabbatā. <bold>Abbhunnaditā sikhīhī</bold>ti madhurassarena unnaditā.</paragraph>
<paragraph line="218"><bold>Ala</bold>nti yuttaṃ samatthaṃ vā. <bold>Jhāyitukāmassa atthakāmassā</bold>tiādīsupi iminā nayena yojetabbaṃ. <bold>Bhikkhuno</bold>ti bhinnakilesabhikkhuno, meti sambandho.</paragraph>
<paragraph line="219"><bold>Umāpupphena</bold><pageBreak edition="V" number="2.0384" /><bold>samānā</bold>ti mecakanibhatāya umākusumasadisā. <bold>Gaganāvabbha chāditā</bold>ti tato eva saradassa gaganaabbhā viya kāḷameghasañchāditā, nīlavaṇṇāti attho.</paragraph>
<paragraph line="220"><bold>Anākiṇṇā</bold>ti asaṃkiṇṇā asambādhā. <bold>Pañcaṅgikenā</bold>ti ātatādīhi pañcahi aṅgehi yuttena tūriyena parivāriyamānassa tādisīpi na hoti, yathā yādisī ekaggacittassa samāhitacittassa sammadeva rūpārūpadhammaṃ aniccādivasena vipassantassa rati hoti. Tenāha bhagavā –</paragraph>
<gatha1 line="221">‘‘Yato yato sammasati, khandhānaṃ udayabbayaṃ;</gatha1>
<gathalast line="222">Labhatī pītipāmojjaṃ, amataṃ taṃ vijānata’’nti. (dha. pa. 374)</gathalast>
<paragraph line="223"><bold>Kammaṃ bahuka</bold>ntiādinā dve gāthā kammārāmānaṃ paccayagiddhānaṃ bhikkhūnaṃ ovādadānavasena vuttā. Tattha <bold>kammaṃ bahukaṃ na kāraye</bold>ti kammārāmo hutvā bahuṃ nāma kammaṃ na kāraye na adhiṭṭhahe, khaṇḍaphullapaṭisaṅkharaṇaṃ pana satthārā anuññātameva. <bold>Parivajjeyya jana</bold>nti akalyāṇamittabhūtaṃ janaṃ vajjeyya. <bold>Na uyyame</bold>ti paccayuppādanagaṇabandhādivasena vāyāmaṃ na kareyya.</paragraph>
<paragraph line="224"><bold>Anattaneyyameta</bold>nti <pageBreak edition="M" number="2.0453" /> etaṃ navakammādhiṭṭhānādikaṃ attano atthāvahaṃ na hotīti attho. Tattha kāraṇamāha <bold>‘‘kicchati kāyo kilamatī’’</bold>ti. Navakammādipasutassa hi tahaṃ tahaṃ vicarato kāyasukhādialābhena kicchappatto hoti <bold>kilamati</bold> khedaṃ āpajjati, tena <pageBreak edition="P" number="3.0141" /> ca kāyakilamathena <bold>dukkhito</bold>. Vatthuvisadaattaneyyakiriyādīnaṃ abhāvena <bold>so</bold> puggalo <bold>samathaṃ na vindati</bold> cittasamādhānaṃ na labhatīti.</paragraph>
<paragraph line="225"><bold>Oṭṭhappahatamattenā</bold>tiādinā dve gāthā sutaparamassa paṇḍitamānino garahavasena, tato parā dve paṇḍitassa pasaṃsāvasena vuttā. Tattha <bold>oṭṭhappahatamattenā</bold>ti sajjhāyasīsena oṭṭhaparivattanamattena, buddhavacanaṃ sajjhāyakaraṇamattenāti attho. <bold>Attānampi na passatī</bold>ti anatthaññutāya attano paccakkhabhūtampi atthaṃ na jānāti, yāthāvato attano pamāṇaṃ na paricchindatīti attho. <bold>Patthaddhagīvo caratī</bold>ti ‘‘ahaṃ bahussuto, satimā, paññavā, na mayā sadiso añño atthī’’ti mānatthaddho hutvā garuṭṭhāniyānampi apacitiṃ adassento ayosalākaṃ <pageBreak edition="V" number="2.0385" /> gilitvā ṭhito viya thaddhagīvo carati. <bold>Ahaṃ seyyoti maññatī</bold>ti ahameva seyyo uttamoti maññati.</paragraph>
<paragraph line="226"><bold>Aseyyo seyyasamānaṃ, bālo maññati attāna</bold>nti ayaṃ aseyyo hīno samāno aññena seyyena uttamena samānaṃ sadisaṃ katvā attānaṃ bālo mandabuddhi bālabhāveneva maññatīti. <bold>Na taṃ viññū pasaṃsantī</bold>ti taṃ tādisaṃ bālaṃ paggahitacittatāya patthaddhamānasaṃ thambhitattaṃ naraṃ viññū paṇḍitā na pasaṃsanti, aññadatthu garahantiyeva.</paragraph>
<paragraph line="227"><bold>Seyyohamasmī</bold>ti yo pana paṇḍito puggalo ‘‘seyyohamasmī’’ti vā hīnasadisamānavasena ‘‘nāhaṃ seyyo’’ti vā kañcipi mānaṃ ajappento <bold>vidhāsu</bold> navasu mānakoṭṭhāsesu kassacipi vasena na vikampati.</paragraph>
<paragraph line="228"><bold>Paññavanta</bold>nti aggaphalapaññāvasena paññavantaṃ iṭṭhādīsu tādibhāvappattiyā <bold>tādiṃ,</bold> asekkhaphalasīlesu suṭṭhu patiṭṭhitattā <bold>sīlesu susamāhitaṃ,</bold> arahattaphalasamāpattisamāpajjanena <bold>cetosamathamanuyutta</bold>nti tādisaṃ sabbaso <pageBreak edition="M" number="2.0454" /> pahīnamānaṃ khīṇāsavaṃ <bold>viññū</bold> buddhādayo paṇḍitā <bold>pasaṃsare</bold> vaṇṇenti thomentīti attho.</paragraph>
<paragraph line="229">Puna aññataraṃ dubbacaṃ bhikkhuṃ disvā dovacassatāya ādīnavaṃ, sovacassatāya ānisaṃsañca pakāsento <bold>‘‘yassa sabrahmacārīsū’’</bold>tiādikā dve gāthā abhāsi. Tā vuttatthā eva.</paragraph>
<paragraph line="230">Puna uddhataṃ unnaḷaṃ ekaṃ bhikkhuṃ disvā uddhatādibhāve dosaṃ, anuddhatādibhāve ca guṇaṃ vibhāvento <bold>‘‘uddhato capalo bhikkhū’’</bold>tiādikā dve gāthā abhāsi. Tattha <bold>kapīva sīhacammenā</bold>ti sīhacammena pāruto makkaṭo viya. <bold>So</bold> uddhatādidosasaṃyutto bhikkhu <pageBreak edition="P" number="3.0142" /> tena paṃsukūlena ariyaddhajena <bold>na upasobhati</bold> ariyaguṇānaṃ abhāvato.</paragraph>
<gathalast line="231">Yo pana upasobhati, taṃ dassetuṃ <bold>‘‘anuddhato’’</bold>tiādi vuttaṃ;</gathalast>
<paragraph line="232"><bold>Ete sambahulā</bold>tiādikā pañca gāthā āyasmantaṃ sāriputtaṃ namassante brahmakāyike deve disvā āyasmato kappinassa sitapātukammanimittaṃ vuttā. Tattha <bold>ete</bold>ti tesaṃ paccakkhatāya vuttaṃ <pageBreak edition="V" number="2.0386" />. <bold>Sambahulā</bold>ti bahubhāvato, taṃ pana bahubhāvaṃ <bold>‘‘dasadevasahassānī’’</bold>ti paricchinditvā āha. <bold>Devā</bold>ti upapattidevā. Taṃ tesaṃ devabhāvaṃ aññehi visesetvā dassento <bold>‘‘sabbe te brahmakāyikā’’</bold>ti āha. Yasmā te attano upapattiddhiyā mahatiyā deviddhiyā samannāgatā parivārasampannā ca, tasmā āha <bold>‘‘iddhimanto yasassino’’</bold>ti.</paragraph>
<paragraph line="233">‘‘Ko nu senāpati bhoto’’ti pucchāya vissajjanavasena ‘‘mayā pavattitaṃ dhammacakkaṃ anuttaraṃ sāriputto anuvattetī’’ti (ma. ni. 2.399) vadantena bhagavatā āyasmato sāriputtattherassa dhammasenāpatibhāvo anuññātoti āha – <bold>‘‘dhammasenāpatiṃ vīraṃ mahājhāyiṃ samāhitaṃ sāriputta’’</bold>nti. Tattha <bold>vīra</bold>nti kilesamārādīnaṃ nimmathanena vīriyavantaṃ mahāvikkantaṃ. <bold>Mahājhāyi</bold>nti dibbavihārādīnaṃ ukkaṃsagamanena mahantaṃ jhāyiṃ. Tato eva sabbaso vikkhepaviddhaṃsanavasena <bold>samāhitaṃ. Namassantā</bold>ti sirasi añjaliṃ paggayha namassamānā tiṭṭhanti.</paragraph>
<paragraph line="234"><bold>Yampi</bold><pageBreak edition="M" number="2.0455" /><bold>nissāyā</bold>ti yaṃ nu kho ārammaṇaṃ nissāya ārabbha jhāyatīti nābhijānāmāti puthujjanabhāvena brahmāno evaṃ āhaṃsu.</paragraph>
<paragraph line="235"><bold>Accheraṃ vatā</bold>ti acchariyaṃ vata. <bold>Buddhāna</bold>nti catusaccabuddhānaṃ. <bold>Gambhīro gocaro sako</bold>ti paramagambhīro atiduddaso duranubodho puthujjanehi asādhāraṇo avisayo. Idāni tassa gambhīrabhāve kāraṇaṃ dassetuṃ <bold>‘‘ye maya’’</bold>ntiādi vuttaṃ. Tattha <bold>vālavedhisamāgatā</bold>ti ye mayaṃ vālavedhidhanuggahasadisā atisukhumampi visayaṃ paṭivijjhituṃ samatthā āgatā upaparikkhantā nābhijānāma, gambhīro vata buddhānaṃ visayoti attho. <bold>Taṃ tathā devakāyehī</bold>ti taṃ tathārūpaṃ sāriputtaṃ sadevakassa lokassa pūjanārahaṃ tehi brahmakāyikehi tadā tathā pūjitaṃ disvā āyasmato mahākappinassa sitaṃ ahosi. Imesaṃ lokasammatānaṃ brahmūnampi avisayo, yattha sāvakānaṃ visayoti.</paragraph>
<paragraph line="236"><bold>Yāvatā buddhakhettamhī</bold>ti gāthā therena attānaṃ ārabbha sīhanādaṃ nadantena bhāsitā. Tattha <bold>buddhakhettamhī</bold>ti āṇākhettaṃ sandhāya vadati. <bold>Ṭhapayitvā mahāmuni</bold>nti sammāsambuddhaṃ ṭhapetvā <pageBreak edition="P" number="3.0143" />. Buddhā hi bhagavanto dhutaguṇehipi sabbasattehi paramukkaṃsagatā eva, kevalaṃ pana mahākaruṇāsañcoditamānasā sattānaṃ tādisaṃ mahantaṃ upakāraṃ oloketvā gāmantasenāsanavāsādiṃ anuvattantīti taṃ taṃ dhutadhammavirodhī hoti. <bold>Dhutaguṇe</bold>ti kilesānaṃ dhutena guṇena <pageBreak edition="V" number="2.0387" /> āraññakādibhāvena apekkhitaguṇe. Karaṇatthe vā etaṃ bhummavacanaṃ. Sadiso me na vijjati, kuto pana uttarīti adhippāyo. Tathā hesa thero tattha aggaṭṭhāne ṭhapito.</paragraph>
<paragraph line="237"><bold>Na cīvare</bold>ti gāthāya ‘‘ṭhapayitvā mahāmuni’’nti vuttamevatthaṃ pākaṭataraṃ karoti, cīvarādīsu taṇhāya anupalepo dhutaṅgaphalaṃ. Tattha na cīvare sampatte taṇhālepenāti yojanā. <bold>Sayane</bold>ti senāsane. <bold>Gotamo</bold>ti bhagavantaṃ gottena kitteti. <bold>Anappameyyo</bold>ti pamāṇakarakilesābhāvato aparimāṇaguṇatāya ca anappameyyo. <bold>Muḷālapupphaṃ vimalaṃva ambunā</bold>ti yathā nimmalaṃ virajaṃ naḷinaṃ udakena na limpati, evaṃ <pageBreak edition="M" number="2.0456" /> gotamo bhagavā taṇhālepādinā na limpatīti attho. <bold>Nekkhammaninno</bold> abhinikkhammaninno tato eva <bold>tibhavābhinissaṭo</bold> bhavattayato vinissaṭo visaṃyutto.</paragraph>
<paragraph line="238">Yesaṃ satipaṭṭhānagīvādīnaṃ bhāvanāpāripūriyā yattha katthaci anupalitto nekkhammaninnova ahosi, te aṅgabhūte dassento <bold>‘‘satipaṭṭhānagīvo’’</bold>ti osānagāthamāha. Tattha guṇarāsito uttamaṅgabhūtāya paññāya adhiṭṭhānabhāvato satipaṭṭhānaṃ gīvā etassāti satipaṭṭhānagīvo, anavajjadhammānaṃ ādāne saddhā hattho etassāti <bold>saddhāhattho</bold>. Guṇasarīrassa uttamaṅgabhāvato paññā sīsaṃ etassāti <bold>paññāsīso</bold>. Mahāsamudāgamanatāya mahāvisayatāya mahānubhāvatāya mahābalatāya ca mahantaṃ sabbaññutasaṅkhātaṃ ñāṇaṃ etassa atthīti <bold>mahāñāṇī. Sadā</bold> sabbakālaṃ <bold>nibbuto</bold> sītibhūto carati. ‘‘Susamāhito…pe… nāgo’’ti (a. ni. 6.43) suttapadañcettha nidassetabbaṃ. Yaṃ panettha atthato avibhattaṃ, taṃ heṭṭhā vuttanayameva.</paragraph>
<centered line="239">Mahākassapattheragāthāvaṇṇanā niṭṭhitā.</centered>
<centered line="240">Cattālīsanipātavaṇṇanā niṭṭhitā.</centered>
</body>
</document>