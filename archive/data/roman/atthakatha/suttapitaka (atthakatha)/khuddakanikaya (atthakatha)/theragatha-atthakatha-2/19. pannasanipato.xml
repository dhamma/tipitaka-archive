<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0508a2.att15.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/19. pannasanipato.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/theragatha-atthakatha-2</directory>
    <basename>19. pannasanipato</basename>
    <titlePath>19. Paññāsanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">19. Paññāsanipāto</chapter>
    <subhead line="2">1. Tālapuṭattheragāthāvaṇṇanā</subhead>
    <paragraph line="3">Paññāsanipāte <pageBreak edition="Myanmar" number="2.0457" /><pageBreak edition="Vipassana Research Institut" number="2.0388" /><bold>kadā nuha</bold>ntiādikā āyasmato tālapuṭattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde rājagahe aññatarasmiṃ naṭakule nibbattitvā viññutaṃ patto <pageBreak edition="Pali Text Society" number="3.0144" /> kulānurūpesu naccaṭṭhānesu nipphattiṃ gantvā sakalajambudīpe pākaṭo naṭagāmaṇi ahosi. So pañcasatamātugāmaparivāro mahatā naṭavibhavena gāmanigamarājadhānīsu samajjaṃ dassetvā, mahantaṃ pūjāsakkāraṃ labhitvā, vicaranto rājagahaṃ āgantvā, nagaravāsīnaṃ samajjaṃ dassetvā, laddhasammānasakkāro ñāṇassa paripākaṃ gatattā satthu santikaṃ gantvā, vanditvā ekamantaṃ nisinno bhagavantaṃ etadavoca – ‘‘sutametaṃ, bhante, pubbakānaṃ ācariyapācariyānaṃ naṭānaṃ bhāsamānānaṃ ‘yo so naṭo raṅgamajjhe samajjamajjhe saccālikena janaṃ hāseti rameti, so kāyassa bhedā paraṃ maraṇā pahāsānaṃ devānaṃ sahabyataṃ upapajjatī’ti, idha bhagavā kimāhā’’ti. Atha naṃ bhagavā tikkhattuṃ paṭikkhipi ‘‘mā maṃ etaṃ pucchī’’ti. Catutthavāraṃ puṭṭho āha – ‘‘gāmaṇi, ime sattā pakatiyāpi rāgabandhanabaddhā dosabandhanabaddhā mohabandhanabaddhā tesaṃ bhiyyopi rajanīye dosanīye mohanīye dhamme upasaṃharanto pamādetvā kāyassa bhedā paraṃ maraṇā niraye upapajjati. Sace panassa evaṃdiṭṭhi hoti ‘yo so naṭo raṅgamajjhe samajjamajjhe saccālikena janaṃ hāseti rameti, so kāyassa bhedā paraṃ maraṇā pahāsānaṃ devānaṃ sahabyataṃ upapajjatī’’’ti sāssa hoti micchādiṭṭhi. Micchādiṭṭhissa ca dvinnaṃ gatīnaṃ aññatarā gati icchitabbā, nirayassa vā tiracchānayoniyā vāti. Taṃ sutvā tālapuṭo gāmaṇi parodi. Nanu gāmaṇi pageva mayā paṭikkhitto ‘‘mā maṃ etaṃ pucchī’’ti (saṃ. ni. 4.354)? ‘‘Nāhaṃ, bhante, etaṃ rodāmi, yaṃ maṃ bhagavā naṭānaṃ abhisamparāyaṃ evamāhā’’ti. Api cāhaṃ, bhante, pubbakehi ācariyapācariyehi naṭehi vañcito ‘‘naṭo mahājanassa naṭasamajjaṃ dassetvā sugatiṃ upapajjatī’’ti. So satthu santike dhammaṃ sutvā paṭiladdhasaddho pabbajitvā laddhūpasampanno vipassanāya kammaṃ karonto nacirasseva <pageBreak edition="Myanmar" number="2.0458" /> arahattaṃ <pageBreak edition="Vipassana Research Institut" number="2.0389" /> pāpuṇi, adhigatārahatto pana arahattappattito pubbe yenākārena attano cittaṃ niggaṇhanavasena yonisomanasikāro udapādi, taṃ anekadhā vibhajitvā dassetuṃ –</paragraph>
    <hangnum line="4" number="1094"></hangnum>
    <gatha1 line="5"> ‘‘Kadā nuhaṃ pabbatakandarāsu, ekākiyo addutiyo vihassaṃ;</gatha1>
    <gathalast line="6">Aniccato sabbabhavaṃ vipassaṃ, taṃ me idaṃ taṃ nu kadā bhavissati.</gathalast>
    <hangnum line="7" number="1095"></hangnum>
    <gatha1 line="8"> ‘‘Kadā <pageBreak edition="Pali Text Society" number="3.0145" /> nuhaṃ bhinnapaṭandharo muni, kāsāvavattho amamo nirāso;</gatha1>
    <gathalast line="9">Rāgañca dosañca tatheva mohaṃ, hantvā sukhī pavanagato vihassaṃ.</gathalast>
    <hangnum line="10" number="1096"></hangnum>
    <gatha1 line="11"> ‘‘Kadā aniccaṃ vadharoganīḷaṃ, kāyaṃ imaṃ maccujarāyupaddutaṃ;</gatha1>
    <gathalast line="12">Vipassamāno vītabhayo vihassaṃ, eko vane taṃ nu kadā bhavissati.</gathalast>
    <hangnum line="13" number="1097"></hangnum>
    <gatha1 line="14"> ‘‘Kadā nuhaṃ bhayajananiṃ dukhāvahaṃ, taṇhālataṃ bahuvidhānuvattaniṃ;</gatha1>
    <gathalast line="15">Paññāmayaṃ tikhiṇamasiṃ gahetvā, chetvā vase tampi kadā bhavissati.</gathalast>
    <hangnum line="16" number="1098"></hangnum>
    <gatha1 line="17"> ‘‘Kadā nu paññāmayamuggatejaṃ, satthaṃ isīnaṃ sahasādiyitvā;</gatha1>
    <gathalast line="18">Māraṃ sasenaṃ sahasā bhañjissaṃ, sīhāsane taṃ nu kadā bhavissati.</gathalast>
    <hangnum line="19" number="1099"></hangnum>
    <gatha1 line="20"> ‘‘Kadā nuhaṃ sabbhi samāgamesu, diṭṭho bhave dhammagarūhi tādibhi;</gatha1>
    <gathalast line="21">Yāthāvadassīhi jitindriyehi, padhāniyo taṃ nu kadā bhavissati.</gathalast>
    <hangnum line="22" number="1100"></hangnum>
    <gatha1 line="23"> ‘‘Kadā <pageBreak edition="Myanmar" number="2.0459" /> nu maṃ tandi khudā pipāsā, vātātapā kīṭasarīsapā vā;</gatha1>
    <gathalast line="24">Na bādhayissanti na taṃ giribbaje, atthatthiyaṃ taṃ nu kadā bhavissati.</gathalast>
    <hangnum line="25" number="1101"></hangnum>
    <gatha1 line="26"> ‘‘Kadā nu kho yaṃ viditaṃ mahesinā, cattāri saccāni sududdasāni;</gatha1>
    <gathalast line="27">Samāhitatto satimā agacchaṃ, paññāya taṃ taṃ nu kadā bhavissati.</gathalast>
    <hangnum line="28" number="1102"></hangnum>
    <gatha1 line="29"> ‘‘Kadā nu rūpe amite ca sadde, gandhe rase phusitabbe ca dhamme;</gatha1>
    <gathalast line="30">Ādittatohaṃ samathehi yutto, paññāya dacchaṃ tadidaṃ kadā me.</gathalast>
    <hangnum line="31" number="1103"></hangnum>
    <gatha1 line="32"> ‘‘Kadā nuhaṃ dubbacanena vutto, tato nimittaṃ vimano na hessaṃ;</gatha1>
    <gathalast line="33">Atho pasatthopi tato nimittaṃ, tuṭṭho na hessaṃ tadidaṃ kadā me.</gathalast>
    <hangnum line="34" number="1104"></hangnum>
    <gatha1 line="35"> ‘‘Kadā <pageBreak edition="Pali Text Society" number="3.0146" /> nu kaṭṭhe ca tiṇe latā ca, khandhe imehaṃ amite ca dhamme;</gatha1>
    <gathalast line="36">Ajjhattikāneva ca bāhirāni ca, samaṃ tuleyyaṃ tadidaṃ kadā me.</gathalast>
    <hangnum line="37" number="1105"></hangnum>
    <gatha1 line="38"> ‘‘Kadā nu maṃ pāvusakālamegho, navena toyena sacīvaraṃ vane;</gatha1>
    <gathalast line="39">Isippayātamhi pathe vajantaṃ, ovassate taṃ nu kadā bhavissati.</gathalast>
    <hangnum line="40" number="1106"></hangnum>
    <gatha1 line="41"> ‘‘Kadā mayūrassa sikhaṇḍino vane, dijassa sutvā girigabbhare rutaṃ;</gatha1>
    <gathalast line="42">Paccuṭṭhahitvā amatassa pattiyā, saṃcintaye taṃ nu kadā bhavissati.</gathalast>
    <hangnum line="43" number="1107"></hangnum>
    <gatha1 line="44"> ‘‘Kadā <pageBreak edition="Myanmar" number="2.0460" /><pageBreak edition="Vipassana Research Institut" number="2.0390" /> nu gaṅgaṃ yamunaṃ sarassatiṃ, pātālakhittaṃ vaḷavāmukhañca;</gatha1>
    <gathalast line="45">Asajjamāno patareyyamiddhiyā, vibhiṃsanaṃ taṃ nu kadā bhavissati.</gathalast>
    <hangnum line="46" number="1108"></hangnum>
    <gatha1 line="47"> ‘‘Kadā nu nāgova asaṅgacārī, padālaye kāmaguṇesu chandaṃ;</gatha1>
    <gathalast line="48">Nibbajjayaṃ sabbasubhaṃ nimittaṃ, jhāne yuto taṃ nu kadā bhavissati.</gathalast>
    <hangnum line="49" number="1109"></hangnum>
    <gatha1 line="50"> ‘‘Kadā iṇaṭṭova daliddako nidhiṃ, ārādhayitvā dhanikehi pīḷito;</gatha1>
    <gathalast line="51">Tuṭṭho bhavissaṃ adhigamma sāsanaṃ, mahesino taṃ nu kadā bhavissati.</gathalast>
    <hangnum line="52" number="1110"></hangnum>
    <gatha1 line="53"> ‘‘Bahūni vassāni tayāmhi yācito, agāravāsena alaṃ nu te idaṃ;</gatha1>
    <gathalast line="54">Taṃ dāni maṃ pabbajitaṃ samānaṃ, kiṃkāraṇā citta tuvaṃ na yuñjasi.</gathalast>
    <hangnum line="55" number="1111"></hangnum>
    <gatha1 line="56"> ‘‘Nanu ahaṃ citta tayāmhi yācito, giribbaje citrachadā vihaṅgamā;</gatha1>
    <gathalast line="57">Mahindaghosatthanitābhigajjino, te taṃ ramessanti vanamhi jhāyinaṃ.</gathalast>
    <hangnum line="58" number="1112"></hangnum>
    <gatha1 line="59"> ‘‘Kulamhi mitte ca piye ca ñātake, khiḍḍāratiṃ kāmaguṇañca loke;</gatha1>
    <gathalast line="60">Sabbaṃ pahāya imamajjhupāgato, athopi tvaṃ citta na mayha tussasi.</gathalast>
    <hangnum line="61" number="1113"></hangnum>
    <gatha1 line="62"> ‘‘Mameva <pageBreak edition="Pali Text Society" number="3.0147" /> etaṃ na hi tvaṃ paresaṃ, sannāhakāle paridevitena kiṃ;</gatha1>
    <gathalast line="63">Sabbaṃ idaṃ calamiti pekkhamāno, abhinikkhamiṃ amatapadaṃ jigīsaṃ.</gathalast>
    <hangnum line="64" number="1114"></hangnum>
    <gatha1 line="65"> ‘‘Suyuttavādī <pageBreak edition="Myanmar" number="2.0461" /> dvipadānamuttamo, mahābhisakko naradammasārathi;</gatha1>
    <gathalast line="66">Cittaṃ calaṃ makkaṭasannibhaṃ iti, avītarāgena sudunnivārayaṃ.</gathalast>
    <hangnum line="67" number="1115"></hangnum>
    <gatha1 line="68"> ‘‘Kāmā hi citrā madhurā manoramā, aviddasū yattha sitā puthujjanā;</gatha1>
    <gathalast line="69">Te dukkhamicchanti punabbhavesino, cittena nītā niraye nirākatā.</gathalast>
    <hangnum line="70" number="1116"></hangnum>
    <gatha1 line="71"> ‘‘Mayūrakoñcābhirutamhi kānane, dīpīhi byagghehi purakkhato vasaṃ;</gatha1>
    <gathalast line="72">Kāye apekkhaṃ jaha mā virādhaya, itissu maṃ citta pure niyuñjasi.</gathalast>
    <hangnum line="73" number="1117"></hangnum>
    <gatha1 line="74"> ‘‘Bhāvehi jhānāni ca indriyāni ca, balāni bojjhaṅgasamādhibhāvanā;</gatha1>
    <gathalast line="75">Tisso ca vijjā phusa buddhasāsane, itissu maṃ citta pure niyuñjasi.</gathalast>
    <hangnum line="76" number="1118"></hangnum>
    <gatha1 line="77"> ‘‘Bhāvehi maggaṃ amatassa pattiyā, niyyānikaṃ sabbadukhakkhayogadhaṃ;</gatha1>
    <gathalast line="78">Aṭṭhaṅgikaṃ sabbakilesasodhanaṃ, itissu maṃ citta pure niyuñjasi.</gathalast>
    <hangnum line="79" number="1119"></hangnum>
    <gatha1 line="80"> ‘‘Dukkhanti khandhe paṭipassa yoniso, yato ca dukkhaṃ samudeti taṃ jaha;</gatha1>
    <gathalast line="81">Idheva dukkhassa karohi antaṃ, itissu maṃ citta pure niyuñjasi.</gathalast>
    <hangnum line="82" number="1120"></hangnum>
    <gatha1 line="83"> ‘‘Aniccaṃ dukkhanti vipassa yoniso, suññaṃ anattāti aghaṃ vadhanti ca;</gatha1>
    <gathalast line="84">Manovicāre uparundha cetaso, itissu maṃ citta pure niyuñjasi.</gathalast>
    <hangnum line="85" number="1121"></hangnum>
    <gatha1 line="86"> ‘‘Muṇḍo <pageBreak edition="Myanmar" number="2.0462" /> virūpo abhisāpamāgato, kapālahatthova kulesu bhikkhasu;</gatha1>
    <gathalast line="87">Yuñjassu satthuvacane mahesino, itissu maṃ citta pure niyuñjasi.</gathalast>
    <hangnum line="88" number="1122"></hangnum>
    <gatha1 line="89"> ‘‘Susaṃvutatto <pageBreak edition="Vipassana Research Institut" number="2.0391" /><pageBreak edition="Pali Text Society" number="3.0148" /> visikhantare caraṃ, kulesu kāmesu asaṅgamānaso;</gatha1>
    <gathalast line="90">Cando yathā dosinapuṇṇamāsiyā, itissu maṃ citta pure niyuñjasi.</gathalast>
    <hangnum line="91" number="1123"></hangnum>
    <gatha1 line="92"> ‘‘Āraññiko hohi ca piṇḍapātiko, sosāniko hohi ca paṃsukūliko;</gatha1>
    <gathalast line="93">Nesajjiko hohi sadā dhute rato, itissu maṃ citta pure niyuñjasi.</gathalast>
    <hangnum line="94" number="1124"></hangnum>
    <gatha1 line="95"> ‘‘Ropetva rukkhāni yathā phalesī, mūle taruṃ chettu tameva icchasi;</gatha1>
    <gathalast line="96">Tathūpamaṃ cittamidaṃ karosi, yaṃ maṃ aniccamhi cale niyuñjasi.</gathalast>
    <hangnum line="97" number="1125"></hangnum>
    <gatha1 line="98"> ‘‘Arūpa dūraṅgama ekacāri, na te karissaṃ vacanaṃ idānihaṃ;</gatha1>
    <gathalast line="99">Dukkhā hi kāmā kaṭukā mahabbhayā, nibbānamevābhimano carissaṃ.</gathalast>
    <hangnum line="100" number="1126"></hangnum>
    <gatha1 line="101"> ‘‘Nāhaṃ alakkhyā ahirikkatāya vā,</gatha1>
    <gatha2 line="102">Na cittahetū na ca dūrakantanā;</gatha2>
    <gatha3 line="103">Ājīvahetū ca ahaṃ na nikkhamiṃ,</gatha3>
    <gathalast line="104">Kato ca te citta paṭissavo mayā.</gathalast>
    <hangnum line="105" number="1127"></hangnum>
    <gatha1 line="106"> ‘‘Appicchatā sappurisehi vaṇṇitā, makkhappahānaṃ vūpasamo dukhassa;</gatha1>
    <gathalast line="107">Itissu maṃ citta tadā niyuñjasi, idāni tvaṃ gacchasi pubbaciṇṇaṃ.</gathalast>
    <hangnum line="108" number="1128"></hangnum>
    <gatha1 line="109"> ‘‘Taṇhā <pageBreak edition="Myanmar" number="2.0463" /> avijjā ca piyāpiyañca, subhāni rūpāni sukhā ca vedanā;</gatha1>
    <gathalast line="110">Manāpiyā kāmaguṇā ca vantā, vante ahaṃ āvamituṃ na ussahe.</gathalast>
    <hangnum line="111" number="1129"></hangnum>
    <gatha1 line="112"> ‘‘Sabbattha te citta vaco kataṃ mayā, bahūsu jātīsu namesi kopito;</gatha1>
    <gathalast line="113">Ajjhattasambhavo kataññutāya te, dukkhe ciraṃ saṃsaritaṃ tayā kate.</gathalast>
    <hangnum line="114" number="1130"></hangnum>
    <gatha1 line="115"> ‘‘Tvaññeva no citta karosi brāhmaṇo, tvaṃ khattiyo rājadasī karosi;</gatha1>
    <gathalast line="116">Vessā ca suddā ca bhavāma ekadā, devattanaṃ vāpi taveva vāhasā.</gathalast>
    <hangnum line="117" number="1131"></hangnum>
    <gatha1 line="118"> ‘‘Taveva <pageBreak edition="Pali Text Society" number="3.0149" /> hetū asurā bhavāmase, tvaṃmūlakaṃ nerayikā bhavāmase;</gatha1>
    <gathalast line="119">Atho tiracchānagatāpi ekadā, petattanaṃ vāpi taveva vāhasā.</gathalast>
    <hangnum line="120" number="1132"></hangnum>
    <gatha1 line="121"> ‘‘Nanu dubbhissasi maṃ punappunaṃ, muhuṃ muhuṃ cāraṇikaṃva dassayaṃ;</gatha1>
    <gathalast line="122">Ummattakeneva mayā palobhasi, kiñcāpi te citta virādhitaṃ mayā.</gathalast>
    <hangnum line="123" number="1133"></hangnum>
    <gatha1 line="124"> ‘‘Idaṃ pure cittamacāri cārikaṃ, yenicchakaṃ yatthakāmaṃ yathāsukhaṃ;</gatha1>
    <gathalast line="125">Tadajjahaṃ niggahessāmi yoniso, hatthippabhinnaṃ viya aṅgusaggaho.</gathalast>
    <hangnum line="126" number="1134"></hangnum>
    <gatha1 line="127"> ‘‘Satthā ca me lokamimaṃ adhiṭṭhahi, aniccato addhuvato asārato;</gatha1>
    <gathalast line="128">Pakkhanda maṃ citta jinassa sāsane, tārehi oghā mahatā suduttarā.</gathalast>
    <hangnum line="129" number="1135"></hangnum>
    <gatha1 line="130"> ‘‘Na <pageBreak edition="Myanmar" number="2.0464" /> te idaṃ citta yathā purāṇakaṃ, nāhaṃ alaṃ tuyha vase nivattituṃ;</gatha1>
    <gathalast line="131">Mahesino pabbajitomhi sāsane, na mādisā honti vināsadhārino.</gathalast>
    <hangnum line="132" number="1136"></hangnum>
    <gatha1 line="133"> ‘‘Nagā <pageBreak edition="Vipassana Research Institut" number="2.0392" /> samuddā saritā vasundharā, disā catasso vidisā adho divā;</gatha1>
    <gathalast line="134">Sabbe aniccā tibhavā upaddutā, kuhiṃ gato citta sukhaṃ ramissasi.</gathalast>
    <hangnum line="135" number="1137"></hangnum>
    <gatha1 line="136"> ‘‘Dhitipparaṃ kiṃ mama citta kāhisi, na te alaṃ citta vasānuvattako;</gatha1>
    <gathalast line="137">Na jātu bhastaṃ ubhatomukhaṃ chupe, dhiratthu pūraṃ navasotasandaniṃ.</gathalast>
    <hangnum line="138" number="1138"></hangnum>
    <gatha1 line="139"> ‘‘Varāhaeṇeyyavigāḷhasevite, pabbhārakuṭṭe pakateva sundare;</gatha1>
    <gathalast line="140">Navambunā pāvusasittakānane, tahiṃ guhāgehagato ramissasi.</gathalast>
    <hangnum line="141" number="1139"></hangnum>
    <gatha1 line="142"> ‘‘Sunīlagīvā susikhā supekhunā, sucittapattacchadanā vihaṅgamā;</gatha1>
    <gathalast line="143">Sumañjughosatthanitābhigajjino, te taṃ ramessanti vanamhi jhāyinaṃ.</gathalast>
    <hangnum line="144" number="1140"></hangnum>
    <gatha1 line="145"> ‘‘Vuṭṭhamhi <pageBreak edition="Pali Text Society" number="3.0150" /> deve caturaṅgule tiṇe, saṃpupphite meghanibhamhi kānane;</gatha1>
    <gathalast line="146">Nagantare viṭapisamo sayissaṃ, taṃ me mudū hehiti tūlasannibhaṃ.</gathalast>
    <hangnum line="147" number="1141"></hangnum>
    <gatha1 line="148"> ‘‘Tathā tu kassāmi yathāpi issaro, yaṃ labbhati tenapi hotu me alaṃ;</gatha1>
    <gathalast line="149">Na tāhaṃ kassāmi yathā atandito, biḷārabhastaṃva yathā sumadditaṃ.</gathalast>
    <hangnum line="150" number="1142"></hangnum>
    <gatha1 line="151"> ‘‘Tathā <pageBreak edition="Myanmar" number="2.0465" /> tu kassāmi yathāpi issaro, yaṃ labbhati tenapi hotu me alaṃ;</gatha1>
    <gathalast line="152">Viriyena taṃ mayha vasānayissaṃ, gajaṃva mattaṃ kusalaṅkusaggaho.</gathalast>
    <hangnum line="153" number="1143"></hangnum>
    <gatha1 line="154"> ‘‘Tayā sudantena avaṭṭhitena hi, hayena yoggācariyova ujjunā;</gatha1>
    <gathalast line="155">Pahomi maggaṃ paṭipajjituṃ sivaṃ, cittānurakkhīhi sadā nisevitaṃ.</gathalast>
    <hangnum line="156" number="1144"></hangnum>
    <gatha1 line="157"> ‘‘Ārammaṇe taṃ balasā nibandhisaṃ, nāgaṃva thambhamhi daḷhāya rajjuyā;</gatha1>
    <gathalast line="158">Taṃ me suguttaṃ satiyā subhāvitaṃ, anissitaṃ sabbabhavesu hehisi.</gathalast>
    <hangnum line="159" number="1145"></hangnum>
    <gatha1 line="160"> ‘‘Paññāya chetvā vipathānusārinaṃ, yogena niggayha pathe nivesiya;</gatha1>
    <gathalast line="161">Disvā samudayaṃ vibhavañca sambhavaṃ, dāyādako hehisi aggavādino.</gathalast>
    <hangnum line="162" number="1146"></hangnum>
    <gatha1 line="163"> ‘‘Catubbipallāsavasaṃ adhiṭṭhitaṃ, gāmaṇḍalaṃva parinesi citta maṃ;</gatha1>
    <gathalast line="164">Nanu saṃyojanabandhanacchidaṃ, saṃsevase kāruṇikaṃ mahāmuniṃ.</gathalast>
    <hangnum line="165" number="1147"></hangnum>
    <gatha1 line="166"> ‘‘Migo yathā seri sucittakānane, rammaṃ giriṃ pāvusaabbhamāliniṃ;</gatha1>
    <gathalast line="167">Anākule tattha nage ramissaṃ, asaṃsayaṃ citta parā bhavissasi.</gathalast>
    <hangnum line="168" number="1148"></hangnum>
    <gatha1 line="169"> ‘‘Ye tuyha chandena vasena vattino,</gatha1>
    <gatha2 line="170">Narā ca nārī ca anubhonti yaṃ sukhaṃ;</gatha2>
    <gatha3 line="171">Aviddasū māravasānuvattino,</gatha3>
    <gathalast line="172">Bhavābhinandī tava citta sāvakā’’ti.</gathalast>
    <paragraph line="173">Tattha <pageBreak edition="Myanmar" number="2.0466" /><bold>kadā nuha</bold>nti kadā nu ahaṃ. <bold>Pabbatakandarāsū</bold>ti pabbatesu ca kandaresu ca, pabbatassa <pageBreak edition="Vipassana Research Institut" number="2.0393" /> vā kandarāsu. <bold>Ekākiyo</bold>ti <pageBreak edition="Pali Text Society" number="3.0151" /> ekako. <bold>Addutiyo</bold>ti nittaṇho. Taṇhā hi purisassa dutiyā nāma. <bold>Vihassa</bold>nti viharissāmi. <bold>Aniccato sabbabhavaṃ vipassa</bold>nti kāmabhavādibhedaṃ sabbampi bhavaṃ ‘‘hutvā abhāvaṭṭhena anicca’’nti vipassanto kadā nu viharissanti yojanā. Nidassanamattañcetaṃ, ‘‘yadaniccaṃ taṃ dukkhaṃ, yaṃ dukkhaṃ tadanattā’’ti vacanato (saṃ. ni. 3.15) itarampi lakkhaṇadvayaṃ vuttamevāti daṭṭhabbaṃ. <bold>Taṃ me idaṃ taṃ nu kadā bhavissatī</bold>ti taṃ idaṃ me parivitakkitaṃ kadā nu bhavissati, kadā nu kho matthakaṃ pāpuṇissatīti attho. <bold>Taṃ nū</bold>ti cettha <bold>ta</bold>nti nipātamattaṃ. Ayañhettha saṅkhepattho – kadā nu kho ahaṃ mahāgajo viya saṅkhalikabandhanaṃ, gihibandhanaṃ chinditvā pabbajitvā kāyavivekaṃ paribrūhayanto ekākī pabbatakandarāsu adutiyo sabbattha nirapekkho sabbasaṅkhāragataṃ aniccādito vipassanto viharissāmīti.</paragraph>
    <paragraph line="174"><bold>Bhinnapaṭandharo</bold>ti bhinnavatthadharo, gāthāsukhatthaṃ nakārāgamaṃ katvā vuttaṃ. Satthakacchinnaagghaphassavaṇṇabhinnaṃ paṭacīvaraṃ dhārentoti attho. <bold>Munī</bold>ti pabbajito. <bold>Amamo</bold>ti kule vā gaṇe vā mamattābhāvena amamo. Katthacipi ārammaṇe āsīsanāya abhāvena <bold>nirāso. Hantvā sukhī pavanagato vihassa</bold>nti rāgādike kilese ariyamaggena samucchinditvā maggasukhena phalasukhena sukhī mahāvanagato kadā nu kho ahaṃ viharissāmi.</paragraph>
    <paragraph line="175"><bold>Vadharoganīḷa</bold>nti maraṇassa ca rogassa ca kulāvakabhūtaṃ. <bold>Kāyaṃ ima</bold>nti imaṃ khandhapañcakasaṅkhātaṃ kāyaṃ. Khandhapañcakopi hi ‘‘avijjāgatassa, bhikkhave, purisapuggalassa taṇhānugatassa ayameva kāyo bahiddhā nāmarūpa’’ntiādīsu kāyo vuccati. <bold>Maccujarāyupadduta</bold>nti maraṇena ceva jarāya ca pīḷitaṃ, vipassamāno ahaṃ bhayahetupahānena <bold>vītabhayo,</bold> taṃ nu kadā bhavissatīti attho.</paragraph>
    <paragraph line="176"><bold>Bhayajanani</bold>nti pañcavīsatiyā mahābhayānaṃ uppādakāraṇabhūtaṃ kāyikassa ca cetasikassa ca sakalassapi vaṭṭadukkhassa āvahanato <bold>dukhāvahaṃ. Taṇhālataṃ bahuvidhānuvattani</bold>nti bahuvidhañca ārammaṇaṃ bhavameva vā anuvattati <pageBreak edition="Myanmar" number="2.0467" /> santanotīti bahuvidhānuvattaniṃ, taṇhāsaṅkhātalataṃ. <bold>Paññāmaya</bold>nti maggapaññāmayaṃ sunisitaṃ asikhaggaṃ vīriyapaggahitena saddhāhatthena gahetvā samucchinditvā ‘‘kadā nuhaṃ vase’’ti yaṃ parivitakkitaṃ, tampi kadā bhavissatīti yojanā.</paragraph>
    <paragraph line="177"><bold>Uggateja</bold>nti samathavipassanāvasena nisitatāya tikkhatejaṃ. <bold>Satthaṃ isīna</bold>nti buddhapaccekabuddhaariyasāvakaisīnaṃ <pageBreak edition="Vipassana Research Institut" number="2.0394" /> satthabhūtaṃ <pageBreak edition="Pali Text Society" number="3.0152" />. <bold>Māraṃ sasenaṃ sahasā bhañjissa</bold>nti kilesasenāya sasenaṃ abhisaṅkhārādimāraṃ sahasā sīghameva bhañjissāmi. <bold>Sīhāsane</bold>ti thirāsane, aparājitapallaṅketi attho.</paragraph>
    <paragraph line="178"><bold>Sabbhi samāgamesu diṭṭho bhave</bold>ti dhammagāravayuttatāya <bold>dhammagarūhi</bold> tādilakkhaṇappattiyā <bold>tādīhi</bold> aviparītadassitāya <bold>yāthāvadassīhi</bold> ariyamaggeneva pāpajitindriyatāya <bold>jitindriyehi</bold> buddhādīhi sādhūhi samāgamesu ‘‘kadā nu ahaṃ padhāniyoti diṭṭho bhaveyya’’nti yaṃ me parivitakkitaṃ, taṃ nu kadā bhavissatīti yojanā. Iminā nayena sabbattha padayojanā veditabbā, padatthamattameva vaṇṇayissāma.</paragraph>
    <paragraph line="179"><bold>Tandī</bold>ti ālasiyaṃ. <bold>Khudā</bold>ti jighacchā. <bold>Kīṭasarīsapā</bold>ti kīṭañceva sarīsapā ca. <bold>Na bādhayissantī</bold>ti maṃ na byādhayissanti sukhadukkhasomanassadomanassānaṃ jhānehi paṭibāhitattāti adhippāyo. <bold>Giribbaje</bold>ti pabbatakandarāya. <bold>Atthatthiya</bold>nti sadatthasaṅkhātena atthena atthikaṃ.</paragraph>
    <paragraph line="180"><bold>Yaṃ viditaṃ mahesinā</bold>ti yaṃ catusaccaṃ mahesinā sammāsambuddhena sayambhūñāṇena ñātaṃ paṭividdhaṃ, tāni cattāri saccāni anupacitakusalasambhārehi suṭṭhu duddasāni maggasamādhinā <bold>samāhitatto,</bold> sammāsatiyā <bold>satimā,</bold> ariyamaggapaññāya ahaṃ <bold>agacchaṃ</bold> paṭivijjhissaṃ adhigamissanti attho.</paragraph>
    <paragraph line="181"><bold>Rūpe</bold>ti cakkhuviññeyyarūpe. <bold>Amite</bold>ti ñāṇena amite, aparicchinne apariññāteti attho. <bold>Phusitabbe</bold>ti, phoṭṭhabbe. <bold>Dhamme</bold>ti manoviññeyyadhamme. <bold>Amite</bold>ti vā aparimāṇe nīlādivasena anekabhedabhinne rūpe bherisaddādivasena, mūlarasādivasena, kakkhaḷamudutādivasena, sukhadukkhādivasena ca, anekabhedasaddādike cāti attho. <bold>Ādittato</bold>ti ekādasahi aggīhi ādittabhāvato. <bold>Samathehi yutto</bold>ti jhānavipassanāmaggasamādhīhi <pageBreak edition="Myanmar" number="2.0468" /> samannāgato. <bold>Paññāya daccha</bold>nti vipassanāpaññāsahitāya maggapaññāya dakkhissaṃ.</paragraph>
    <paragraph line="182"><bold>Dubbacanena vutto</bold>ti duruttavacanena ghaṭṭito. <bold>Tato nimitta</bold>nti pharusavācāhetu. <bold>Vimano na hessa</bold>nti domanassito na bhaveyyaṃ. <bold>Atho</bold>ti atha. <bold>Pasattho</bold>ti kenaci pasaṃsito.</paragraph>
    <paragraph line="183"><bold>Kaṭṭhe</bold>ti dārukkhandhe. <bold>Tiṇe</bold>ti tiṇānaṃ khandhe. <bold>Ime</bold>ti ime mama santatipariyāpanne pañca khandhe <pageBreak edition="Vipassana Research Institut" number="2.0395" />. <bold>Amite ca dhamme</bold>ti tato aññena indriyakkhandhena amite rūpadhamme. Tenāha – ‘‘ajjhattikāneva ca bāhirāni cā’’ti. <bold>Samaṃ tuleyya</bold>nti aniccādivasena ceva asārādiupamāvasena ca sabbaṃ samameva katvā tīreyyaṃ.</paragraph>
    <paragraph line="184"><bold>Isippayātamhi</bold><pageBreak edition="Pali Text Society" number="3.0153" /><bold>pathe vajanta</bold>nti buddhādīhi mahesīhi sammadeva payāte samathavipassanāmagge vajantaṃ paṭipajjantaṃ. Pāvusasamaye kālamegho <bold>navena toyena</bold> vassodakena sacīvaraṃ pavane kadā nu ovassati, temetīti attano abbhokāsikabhāvaparivitakkitaṃ dasseti.</paragraph>
    <paragraph line="185"><bold>Mayūrassa sikhaṇḍino vane dijassā</bold>ti mātukucchito aṇḍakosato cāti dvikkhattuṃ jāyanavasena dijassa, sikhāsambhavena sikhaṇḍino ca mayūrassa vane kadā pana girigabbhare <bold>rutaṃ</bold> kekāravaṃ sutvā velaṃ sallakkhitvā sayanato vuṭṭhahitvā <bold>amatassa pattiyā</bold> nibbānādhigamāya. <bold>Saṃcintaye</bold>ti vuccamāne bhave aniccādito manasi kareyyaṃ vipasseyyanti attho.</paragraph>
    <paragraph line="186"><bold>Gaṅgaṃ yamunaṃ sarassati</bold>nti etā mahānadiyo asajjamāno bhāvanāmayāya <bold>iddhiyā</bold> kadā nu patareyyanti yojanā. <bold>Pātālakhittaṃ baḷavāmukhañcā</bold>ti pātāya alaṃ pariyattanti pātālaṃ, tadeva khittaṃ, pathaviyā saṇṭhahanakāle tathā ṭhitanti pātālakhittaṃ. Yojanasatikādibhedāni samuddassa antopathaviyā tīraṭṭhānāni, yesu kānici nāgādīnaṃ vasanaṭṭhānāni honti, kānici suññāniyeva hutvā tiṭṭhanti. Baḷavāmukhanti mahāsamudde mahantaṃ āvaṭṭamukhaṃ. Mahānirayadvārassa hi vivaṭakāle mahāaggikkhandho tato nikkhanto tadabhimukhaṃ anekayojanasatāyāmavitthāraṃ heṭṭhā samuddapadesaṃ ḍahati, tasmiṃ daḍḍhe upari udakaṃ āvaṭṭākārena <pageBreak edition="Myanmar" number="2.0469" /> paribbhamantaṃ mahatā saddena heṭṭhā nipatati. Tattha baḷavāmukhasamaññā, iti tañca pātālakhittaṃ baḷavāmukhañca <bold>vibhiṃsanaṃ</bold> bhayānakaṃ asajjamāno iddhiyā kadā nu patareyyanti yaṃ parivitakkitaṃ, taṃ kadā nu bhavissati, bhāvanāmayaṃ iddhiṃ nibbattetvā kadā nu evaṃ iddhiṃ vaḷañjissāmīti attho.</paragraph>
    <paragraph line="187"><bold>Nāgova asaṅgacārī padālaye</bold>ti yathā mattavāraṇo daḷhathambhaṃ bhinditvā ayasaṅkhalikaṃ viddhaṃsetvā asaṅgacārī vanaṃ pavisitvā eko adutiyo hutvā attano rucivasena carati, evamahaṃ kadā nu sabbasubhaṃ nimittaṃ <bold>nibbajjayaṃ</bold> niravasesato vajjayanto kāmacchandavaso ahutvā jhāne <bold>yuto</bold> payutto kāmaguṇesu chandaṃ sammadeva padāleyyaṃ chindeyyaṃ pajaheyyanti yaṃ parivitakkitaṃ, taṃ nu kadā bhavissati.</paragraph>
    <paragraph line="188"><bold>Iṇaṭṭova</bold><pageBreak edition="Vipassana Research Institut" number="2.0396" /><bold>daliddako nidhiṃ ārādhayitvā</bold>ti yathā koci daliddo jīvikapakato iṇaṃ gahetvā taṃ sodhetuṃ asakkonto iṇaṭṭo iṇena aṭṭito dhanikehi pīḷito nidhiṃ ārādhayitvā adhigantvā iṇañca sodhetvā sukhena ca jīvanto tuṭṭho bhaveyya, evaṃ ahampi kadā nu iṇasadisaṃ kāmacchandaṃ pahāya <bold>mahesino</bold> ariyadhanasampuṇṇatāya maṇikanakādiratanasampuṇṇanidhisadisaṃ <pageBreak edition="Pali Text Society" number="3.0154" /> buddhassa <bold>sāsanaṃ</bold> adhigantvā tuṭṭho bhaveyyanti yaṃ parivitakkitaṃ, taṃ kadā nu bhavissatīti.</paragraph>
    <paragraph line="189">Evaṃ pabbajjato pubbe nekkhammavitakkavasena pavattaṃ attano vitakkapavattiṃ dassetvā idāni pabbajitvā yehākārehi attānaṃ ovaditvā adhigacchi, te dassento <bold>‘‘bahūni vassānī’’</bold>tiādikā gāthā abhāsi. Tattha <bold>bahūni vassāni tayāmhi yācito, agāravāsena alaṃ nu te ida</bold>nti anekasaṃvaccharāni vividhadukkhānubandhena agāramajjhe vāsena alaṃ pariyattameva teti, ambho citta, idaṃ tayā anekāni saṃvaccharāni ahaṃ amhi nanu yācito. <bold>Taṃ dāni maṃ pabbajitaṃ samāna</bold>nti taṃ maṃ tayā tathā ussāhanena pabbajitaṃ samānaṃ kena kāraṇena citta tuvaṃ na yuñjasi, samathavipassanaṃ chaḍḍetvā nihīne ālasiye niyojesīti attho.</paragraph>
    <paragraph line="190"><bold>Nanu</bold><pageBreak edition="Myanmar" number="2.0470" /> ahaṃ, citta, tayāmhi yācitoti, ambho citta, ahaṃ tayā nanu yācito amhi āyācito maññe. Yadi yācito, kasmā idāni tadanurūpaṃ na paṭipajjasīti adhippāyo. <bold>‘‘Giribbaje’’</bold>tiādinā yācitākāraṃ dasseti. <bold>Citrachadā vihaṅgamā</bold> vicitrapekhuṇapakkhino, mayūrāti attho. <bold>Mahindaghosatthanitābhigajjino</bold>ti jalaghosatthanitena hetunā suṭṭhu gajjanasīlā. <bold>Te taṃ ramessanti vanamhi jhāyina</bold>nti te mayūrā taṃ vane jhānapasutaṃ ramessantīti nanu tayā yācitoti dasseti.</paragraph>
    <paragraph line="191"><bold>Kulamhī</bold>ti kulaparivaṭṭe. <bold>Imamajjhupāgato</bold>ti imaṃ araññaṭṭhānaṃ pabbajjaṃ vā ajjhupāgato. <bold>Athopi tvaṃ, citta, na mayha tussasī</bold>ti tvaṃ anuvattitvā ṭhitampi maṃ nārādhessasīti attho.</paragraph>
    <paragraph line="192"><bold>Mameva etaṃ na hi tvaṃ paresa</bold>nti etaṃ, citta, mameva tasmā tvaṃ paresaṃ na hosi. Tvaṃ pana aññesaṃ viya katvā <bold>sannāhakāle</bold> kilesamāre yujjhituṃ bhāvanāsannāhakāle nati vatvā paridevitena <bold>kiṃ</bold> payojanaṃ, idāni taṃ aññathā vattituṃ na dassāmīti adhippāyo. <bold>Sabbaṃ idaṃ calamiti pekkhamāno</bold>ti yasmā ‘‘idaṃ cittaṃ aññañca sabbaṃ tebhūmakasaṅkhāraṃ calaṃ anavaṭṭhita’’nti paññācakkhunā <pageBreak edition="Vipassana Research Institut" number="2.0397" /> olokento gehato kāmehi ca abhinikkhamiṃ <bold>amatapadaṃ</bold> nibbānaṃ <bold>jigīsaṃ</bold> pariyesanto, tasmā, citta, ananuvattanto nibbānaṃ pariyesanameva karomīti adhippāyo.</paragraph>
    <paragraph line="193">Avītarāgena sudunnivārayaṃ cittaṃ calaṃ <bold>makkaṭasannibhaṃ</bold> vanamakkaṭasadisaṃ iti <bold>suyuttavādī</bold> subhāsitavādī dvipadānamuttamo mahābhisakko naradammasārathīti yojanā.</paragraph>
    <paragraph line="194"><bold>Aviddasū yattha sitā puthujjanā</bold>ti yattha yesu vatthukāmesu kilesakāmesu ca sitā paṭibaddhā te andhaputhujjanā tena <pageBreak edition="Pali Text Society" number="3.0155" /> kāmarāgena punabbhavesino ekanteneva dukkhamicchanti. Icchantā ca <bold>cittena nītā niraye nirākatā</bold>ti cittavasikā nirayasaṃvattanikaṃ kammaṃ karontā hitasukhato nirākatā hutvā attano citteneva niraye nītā na aññathāti cittasseva niggahetabbataṃ dasseti.</paragraph>
    <paragraph line="195">Punapi <pageBreak edition="Myanmar" number="2.0471" /> cittaṃyeva niggahetuṃ mantento <bold>‘‘mayūrakoñcābhirutamhī’’</bold>tiādimāha. Tattha <bold>mayūrakoñcābhirutamhī</bold>ti sikhīhi sārasehi ca abhikūjite. <bold>Dīpīhi byagghehi purakkhato vasa</bold>nti mettāvihāritāya evarūpehi tiracchānagatehi purakkhato parivārito hutvā vane vasanto, etena suññabhāvaparibrūhanamāha. <bold>Kāye apekkhaṃ jahā</bold>ti sabbaso kāye nirapekkho jaha, etena pahitattataṃ vadati. <bold>Mā virādhayā</bold>ti imaṃ sudullabhaṃ navamaṃ khaṇaṃ mā virādhehi. <bold>Itissu maṃ, citta, pure niyuñjasī</bold>ti evañhi tvaṃ, citta, maṃ pabbajjato pubbe sammāpaṭipattiyaṃ uyyojesīti attho.</paragraph>
    <paragraph line="196"><bold>Bhāvehī</bold>ti uppādehi vaḍḍhehi ca. <bold>Jhānānī</bold>ti paṭhamādīni cattāri jhānāni. <bold>Indriyānī</bold>ti saddhādīni pañcindriyāni. <bold>Balānī</bold>ti tāniyeva pañca balāni. <bold>Bojjhaṅgasamādhibhāvanā</bold>ti satta bojjhaṅge catasso samādhibhāvanā ca. <bold>Tisso ca vijjā</bold>ti pubbenivāsañāṇādikā tisso vijjā ca. <bold>Phusa</bold> pāpuṇāhi <bold>buddhasāsane</bold> sammāsambuddhaovāde ṭhito.</paragraph>
    <paragraph line="197"><bold>Niyyānika</bold>nti vaṭṭadukkhato niyhānavahaṃ. <bold>Sabbadukkhakkhayogadha</bold>nti amatogadhaṃ nibbānapatiṭṭhaṃ nibbānārammaṇaṃ. <bold>Sabbakilesasodhana</bold>nti anavasesakilesamalavisodhanaṃ.</paragraph>
    <paragraph line="198"><bold>Khandhe</bold>ti upādānakkhandhe. <bold>Paṭipassa yoniso</bold>ti rogato gaṇḍato sallato aghato ābādhatoti <pageBreak edition="Vipassana Research Institut" number="2.0398" /> evamādīhi vividhehi pakārehi vipassanāñāṇena sammā upāyena nayena passa. <bold>Taṃ jahā</bold>ti taṃ dukkhassa samudayaṃ taṇhaṃ pajaha, samucchinda. <bold>Idhevā</bold>ti imasmiṃyeva attabhāve.</paragraph>
    <paragraph line="199"><bold>Anicca</bold>ntiādi antavantato aniccantikato tāvakālikato niccapaṭikkhepato ca aniccanti vā passa. <bold>Dukkha</bold>nti te udayabbayapaṭipīḷanato sappaṭibhayato dukkhamato sukhapaṭikkhepato dukkhanti vā passa. <bold>Suñña</bold>nti avasavattanato asāmikato asārato attapaṭikkhepato ca suññaṃ, tato eva <bold>anattā</bold>ti. Vigarahitabbato avaḍḍhiābādhanato ca <bold>agha</bold>nti ca <bold>vadha</bold>nti ca vipassa yonisoti yojanā. <bold>Manovicāre</bold><pageBreak edition="Myanmar" number="2.0472" /><bold>uparundha cetaso</bold>ti manovicārasaññino gehasitasomanassupavicārādike aṭṭhārasa cetaso uparundha vārehi nirodhehi.</paragraph>
    <paragraph line="200"><bold>Muṇḍo</bold>ti muṇḍabhāvaṃ upagato, ohāritakesamassuko. <bold>Virūpo</bold>ti tena muṇḍabhāvena parūḷhalomatāya chinnabhinnakāsāya vatthatāya virūpo <pageBreak edition="Pali Text Society" number="3.0156" /> vevaṇṇiyaṃ upagato. <bold>Abhisāpamāgato</bold>ti ‘‘piṇḍolo vicarati pattapāṇī’’ti ariyehi kātabbaṃ abhisāpaṃ upagato. Vuttañhetaṃ – ‘‘abhisāpoyaṃ, bhikkhave, lokasmiṃ piṇḍolo vicarasi pattapāṇī’’ti (saṃ. ni. 3.80). Tenāha <bold>‘‘kapālahatthova kulesu bhikkhasū’’</bold>ti. <bold>Yuñjassu satthuvacane</bold>ti sammāsambuddhassa ovāde yogaṃ karohi anuyuñjassu.</paragraph>
    <paragraph line="201"><bold>Susaṃvutatto</bold>ti suṭṭhu kāyavācācittehi sammadeva saṃvuto. <bold>Visikhantare cara</bold>nti bhikkhācariyāya icchāvisesesu caranto. <bold>Cando yathā dosinapuṇṇamāsiyā</bold>ti vigatadosāya puṇṇamāya kulesu niccanavasāya pāsādikatāya candimā viya carāti yojanā.</paragraph>
    <paragraph line="202"><bold>Sadā dhute rato</bold>ti sabbakālañca dhutaguṇe abhirato. <bold>Tathūpamaṃ cittamidaṃ karosī</bold>ti yathā koci puriso phalāni icchanto phalarukkhe ropetvā tato aladdhaphalova te mūlato chindituṃ icchati, citta, tvaṃ tathūpamaṃ tappaṭibhāgaṃ idaṃ karosi. <bold>Yaṃ maṃ aniccamhi cale niyuñjasī</bold>ti yaṃ maṃ pabbajjāya niyojetvā pabbajitvā addhāgataṃ pabbajjāphalaṃ aniccamhi cale saṃsāramukhe niyuñjasi niyojanavasena pavattesi.</paragraph>
    <paragraph line="203">Rūpābhāvato <bold>arūpā</bold>. Cittassa hi tādisaṃ saṇṭhānaṃ nīlādivaṇṇabhedo vā natthi, tasmā vuttaṃ arūpāti. Dūraṭṭhānappavattiyā <bold>dūraṅgama</bold>. Yadipi cittassa makkaṭasuttamattampi puratthimādidisābhāgena <pageBreak edition="Vipassana Research Institut" number="2.0399" /> gamanaṃ nāma natthi, dūre santaṃ pana ārammaṇaṃ sampaṭicchatīti dūraṅgama. Ekoyeva hutvā caraṇavasena pavattanato <bold>ekacāri,</bold> antamaso dve tīṇipi cittāni ekato uppajjituṃ samatthāni nāma natthi, ekameva pana cittaṃ ekasmiṃ santāne uppajjati. Tasmiṃ niruddhe aparampi ekameva uppajjati, tasmā ekacāri. <bold>Na te karissaṃ vacanaṃ idāniha</bold>nti yadipi pubbe tava vase anuvattiṃ, idāni pana satthu ovādaṃ laddhakālato <pageBreak edition="Myanmar" number="2.0473" /> paṭṭhāya cittavasiko na bhavissāmi. Kasmāti ce? <bold>Dukkhā hi kāmā kaṭukā mahabbhayā</bold> kāmā nāmete atītepi dukkhā, āyatimpi kaṭukaphalā, attānuvādādibhedena mahatā bhayena anubandhantā mahabbhayā. <bold>Nibbānamevābhimano carissaṃ</bold> tasmā nibbānameva uddissa abhimukhacitto viharissaṃ.</paragraph>
    <paragraph line="204">Tameva nibbānābhimukhabhāvaṃ dassento <bold>‘‘nāhaṃ alakkhyā’’</bold>tiādimāha. Tattha <bold>nāhaṃ alakkhyā</bold>ti alakkhikatāya nissirīkatāya nāhaṃ gehato nikkhaminti yojanā.</paragraph>
    <paragraph line="205"><bold>Ahirikkatāyā</bold>ti yathāvajjaṃ keḷiṃ karonto viya nillajjatāya. <bold>Cittahetū</bold>ti ekadā <pageBreak edition="Pali Text Society" number="3.0157" /> nigaṇṭho, ekadā paribbājakādiko honto anavaṭṭhitacitto puriso viya cittavasiko hutvā. <bold>Dūrakantanā</bold>ti rājādīhi mettaṃ katvā tesu dubbhitvā dubbhibhāvena. <bold>Ājīvahetū</bold>ti ājīvakāraṇā jīvikāpakato hutvā ājīvikābhayena ahaṃ <bold>na nikkhamiṃ</bold> na pabbajiṃ. <bold>Kato ca te, citta, paṭissavo mayā</bold>ti, ‘‘pabbajitakālato paṭṭhāya na tava vase vattāmi, mameva pana vase vattāmī’’ti, citta, mayā nanu paṭiññā katāti dasseti.</paragraph>
    <paragraph line="206"><bold>Appicchatā sappurisehi vaṇṇitā</bold>ti ‘‘paccayesu sabbaso appicchā nāma sādhū’’ti buddhādīhi pasaṭṭhā, tathā <bold>makkhappahānaṃ</bold> paresaṃ guṇe makkhanassa pahānaṃ vūpasamo sabbassa dukkhassa <bold>vūpasamo</bold> nibbāpanaṃ sappurisehi vaṇṇitaṃ. <bold>Itissu maṃ, citta, tadā niyuñjasi,</bold> ‘‘samma, tayā tesu guṇesu patiṭṭhātabba’’nti, citta, tvaṃ evaṃ tadā niyuñjasi. <bold>Idāni tvaṃ gacchasi pubbaciṇṇaṃ</bold> idāni maṃ tvaṃ pahāya attano purimāciṇṇaṃ mahicchatādiṃ paṭipajjasi, kiṃ nāmetanti adhippāyo.</paragraph>
    <paragraph line="207">Yamatthaṃ sandhāya ‘‘gacchasi pubbaciṇṇa’’nti vuttaṃ. Taṃ dassetuṃ <bold>‘‘taṇhā avijjā cā’’</bold>tiādi vuttaṃ. Tattha <bold>taṇhā</bold>ti paccayesu taṇhā, <bold>avijjā</bold>ti tattheva ādīnavapaṭicchādikā avijjā. <bold>Piyāpiya</bold>nti puttadārādīsu pemasaṅkhāto piyabhāvo ceva pantasenāsanesu adhikusaladhammesu <pageBreak edition="Vipassana Research Institut" number="2.0400" /> anabhiratisaṅkhāto appiyabhāvo ca ubhayattha anurodhapaṭivirodho. <bold>Subhāni rūpānī</bold>ti ajjhattaṃ bahiddhā ca subharūpāni. <bold>Sukhā vedanā</bold>ti iṭṭhārammaṇe paṭicca uppajjanasukhavedanā. <bold>Manāpiyā kāmaguṇā</bold>ti vuttāvasesā manoramā <pageBreak edition="Myanmar" number="2.0474" /> kāmakoṭṭhāsā. <bold>Vantā</bold>ti nirūpato taṃnissitassa chandarāgassa vikkhambhanapahānena chaḍḍitatāya pariccattatāya ca vantā. <bold>Vante ahaṃ āvamituṃ na ussahe</bold>ti evaṃ te chaḍḍite puna paccāvamituṃ ahaṃ na sakkomi, pariccattā eva hontīti vadati.</paragraph>
    <paragraph line="208"><bold>Sabbatthā</bold>ti sabbesu bhavesu sabbāsu yonīsu sabbāsu gatīsu viññāṇaṭṭhitīsu ca. <bold>Vaco kataṃ mayā</bold>ti, ambho citta, tava vacanaṃ mayā kataṃ. Karonto ca <bold>bahūsu jātīsu na mesi kopito</bold>ti anekāsu jātīsu pana mayā na kopito asi. Mayā neva paribhavito. Tathāpi <bold>ajjhattasambhavo</bold> attani sambhūto hutvāpi tava akataññutāya <bold>dukkhe cīraṃ saṃsaritaṃ tayā kate</bold>ti tayā nibbattite anādimati saṃsāradukkhe sucirakālaṃ mayā saṃsaritaṃ paribbhamitaṃ.</paragraph>
    <paragraph line="209">Idāni ‘‘dukkhe ciraṃ saṃsaritaṃ tayā kate’’ti saṅkhepato vuttamatthaṃ uppattibhedena gatibhedena ca vitthārato dassento <bold>‘‘tvaññevā’’</bold>tiādimāha. Tattha <bold>rājadasī</bold>ti rājā asi, dakāro padasandhikaro, vessā ca suddā ca bhavāma ekadā taveva vāhasāti yojanā <pageBreak edition="Pali Text Society" number="3.0158" />. <bold>Devattanaṃ vāpī</bold>ti devabhāvaṃ vāpi tvaṃyeva <bold>no</bold> amhākaṃ, citta, karosīti yojanā. <bold>Vāhasā</bold>ti kāraṇabhāvena.</paragraph>
    <paragraph line="210"><bold>Taveva hetū</bold>ti taveva hetubhāvena. <bold>Tvaṃmūlaka</bold>nti tvaṃnimittaṃ.</paragraph>
    <paragraph line="211"><bold>Nanu dubbhissasi maṃ punappuna</bold>nti punappunaṃ dubbhissasi nuna, yathā pubbe tvaṃ anantāsu jātīsu, citta, mittapaṭirūpako sapatto hutvā mayhaṃ punappunaṃ dubbhi, idāni tathā dubbhissasi maññe, pubbe viya cāretuṃ na dassāmīti adhippāyo. <bold>Muhuṃ muhuṃ cāraṇikaṃva dassaya</bold>nti abhiṇhato caraṇārahaṃ viya mano dassento caraṇārahaṃ purisaṃ vañcetvā caragopakaṃ nipphādento viya punappunaṃ taṃ taṃ bhavaṃ dassento. <bold>Ummattakeneva mayā palobhasī</bold>ti ummattakapurisena viya mayā saddhiṃ kīḷanto taṃ taṃ palobhanīyaṃ dassetvā palobhasi. <bold>Kiñcāpi te, citta, virādhitaṃ mayā</bold>ti, ambho citta, kiṃ nāma te mayā viraddhaṃ, taṃ kathehīti adhippāyo.</paragraph>
    <paragraph line="212"><bold>Idaṃ pure citta</bold>nti idaṃ cittaṃ nāma ito pubbe rūpādīsu ārammaṇesu rajjanādinā, yena ākārena icchati, yattheva cassa kāmo uppajjati, tassa <pageBreak edition="Myanmar" number="2.0475" /> vasena yatthakāmaṃ yathā vicarantassa sukhaṃ <pageBreak edition="Vipassana Research Institut" number="2.0401" /> hoti, tatheva ca caranto yathāsukhaṃ dīgharattaṃ cārikaṃ acari. Ajjāhaṃ pabhinnamadaṃ mattahatthiṃ hatthācariyasaṅkhāto cheko aṅkusaggaho aṅkusena viya yonisomanasikārena naṃ niggahessāmi, nassa vītikkamituṃ dassāmīti.</paragraph>
    <paragraph line="213"><bold>Satthā ca me lokamimaṃ adhiṭṭhahī</bold>ti mama satthā sammāsambuddho imaṃ anavasesakhandhalokaṃ ñāṇena adhiṭṭhahi. Kinti? Hutvā abhāvaṭṭhena <bold>aniccato,</bold> kassacipi dhuvassa thāvarassa abhāvato <bold>addhuvato</bold> sukhasārādīnaṃ abhāvato <bold>asārato</bold>. <bold>Pakkhanda maṃ, citta, jinassa sāsane</bold>ti tasmā yāthāvato paṭipajjituṃ, citta, maṃ jinassa bhagavato sāsane pakkhandehi anuppavesehi. ‘‘Pakkhandima’’ntipi pāḷi, jinassa sāsane imaṃ lokaṃ ñāṇena pakkhanda, yāthāvato tārehi, pakkhandanto ca vipassanāñāṇamaggena yāpento suduttarato mahantato saṃsāramahoghato maṃ tārehi.</paragraph>
    <paragraph line="214"><bold>Na te idaṃ, citta, yathā purāṇaka</bold>nti, ambho citta, idaṃ attabhāvagehaṃ porāṇakaṃ viya tava na hotīti attho. Kasmā? <bold>Nāhaṃ alaṃ tuyha vase nivattitu</bold>nti idānāhaṃ tava vase nivattituṃ na yutto. Yasmā <bold>mahesino</bold> bhagavato <bold>pabbajitomhi</bold> sāsane. Pabbajitakālato ca paṭṭhāya <pageBreak edition="Pali Text Society" number="3.0159" /> samaṇā nāma mādisāva na honti vināsadhārino, ekaṃsato samaṇāyeva hontīti attho.</paragraph>
    <paragraph line="215"><bold>Nagā</bold>ti sineruhimavantādayo sabbe pabbatā. <bold>Samuddā</bold>ti puratthimasamuddādayo sītasamuddādayo, na sabbe samuddā. <bold>Saritā</bold>ti gaṅgādayo sabbā nadiyo ca. <bold>Vasundharā</bold>ti pathavī. <bold>Disā catasso</bold>ti puratthimādibhedā catasso disā. <bold>Vidisā</bold>ti puratthimadakkhiṇādayo catasso anudisā. <bold>Adho</bold>ti heṭṭhā yāva udakasandhārakavāyukhandhā. <bold>Divā</bold>ti devalokā. Divāggahaṇena cettha tattha gate sattasaṅkhāre vadati. <bold>Sabbe aniccā tibhavā upaddutā</bold>ti sabbe kāmabhavādayo tayo bhavā aniccā ceva jātiādīhi rāgādīhi kilesehi upaddutā pīḷitā ca, na ettha kiñci khemaṭṭhānaṃ nāma atthi, tadabhāvato kuhiṃ gato, citta, sukhaṃ ramissasi, tasmā tato nissaraṇañcettha pariyesāhīti adhippāyo.</paragraph>
    <paragraph line="216"><bold>Dhitippara</bold>nti <pageBreak edition="Myanmar" number="2.0476" /> dhitiparāyaṇaṃ paramaṃ thirabhāve ṭhitaṃ mamaṃ, citta, kiṃ kāhisi, tato īsakampi maṃ cāletuṃ nāsakkhissasīti attho. Tenāha <bold>‘‘na te alaṃ, citta, vasānuvattako’’</bold>ti. Idāni tamevatthaṃ pākaṭataraṃ katvā dassento <bold>‘‘na jātu bhastaṃ ubhatomukhaṃ chupe <pageBreak edition="Vipassana Research Institut" number="2.0402" />, dhiratthu pūraṃ navasotasandani’’</bold>nti āha. Tattha <bold>bhasta</bold>nti ruttiṃ. <bold>Ubhatomukha</bold>nti putoḷiyā ubhatomukhaṃ. <bold>Na jātu chupe</bold>ti ekaṃseneva pādenāpi na chupeyya, tathā <bold>dhiratthu pūraṃ navasotasandani</bold>nti nānappakārassa asucino pūraṃ navahi sotehi vaṇamukhehi asucisandaniṃ savatiṃ. Tāya vaccakuṭiyā dhī atthu, tassā garahā hotu.</paragraph>
    <paragraph line="217">Evaṃ aṭṭhavīsatiyā gāthāhi niggaṇhanavasena cittaṃ ovaditvā idāni vivekaṭṭhānācikkhaṇādinā sampahaṃsento <bold>‘‘varāhaeṇeyyavigāḷhasevite’’</bold>tiādimāha. Tattha <bold>varāhaeṇeyyavigāḷhasevite</bold>ti varāhehi ceva eṇeyyehi ca ogāhetvā sevite. <bold>Pabbhārakuṭṭe</bold>ti pabbhāraṭṭhāne ceva pabbatasikhare ca. <bold>Pakateva sundare</bold>ti pakatiyā eva sundare atittimanohare. ‘‘Pakativasundhare’’ti vā pāṭho, pākatike bhūmipadeseti attho. <bold>Navambunā pāvusasittakānane</bold>ti pāvusavasena vuṭṭhena meghodakena upasittavasse sutheve vane. <bold>Tahiṃ guhāgehagato ramissasī</bold>ti tasmiṃ pabbatakānane guhāsaṅkhātaṃ gehaṃ upagato bhāvanāratiyā abhiramissasi.</paragraph>
    <paragraph line="218"><bold>Te taṃ ramessantī</bold>ti te mayūrādayo vanasaññaṃ uppādentā taṃ ramessantīti attho.</paragraph>
    <paragraph line="219"><bold>Vuṭṭhamhi deve</bold>ti meghe adhippavuṭṭhe. <bold>Caturaṅgule tiṇe</bold>ti teneva gassodakapātena tattha tattha tiṇe surattavaṇṇakambalasadise caturaṅgule <pageBreak edition="Pali Text Society" number="3.0160" /> jāte. <bold>Saṃpupphite meghanibhamhi kānane</bold>ti pāvusameghasaṅkāse kānane sammadeva pupphite. <bold>Nagantare</bold>ti pabbatantare. <bold>Viṭapisamo sayissa</bold>nti tarusadiso apariggaho hutvā nipajjissaṃ. <bold>Taṃ me mudū hehiti tūlasannibha</bold>nti taṃ tiṇapaccattharaṇaṃ mudu sukhasamphassaṃ tūlasannibhaṃ tūlikasadisaṃ sayanaṃ me bhavissati.</paragraph>
    <paragraph line="220"><bold>Tathā</bold><pageBreak edition="Myanmar" number="2.0477" /><bold>tu kassāmi yathāpi issaro</bold>ti yathā koci issarapuriso attano vacanakaradāsādiṃ vase vatteti, ahampi, citta, taṃ tathā karissāmi, mayhaṃ vase vattemiyeva. Kathaṃ? <bold>Yaṃ labbhati tenapi hotu me ala</bold>nti catūsu paccayesu yaṃ yādisaṃ vā tādisaṃ vā labbhati, tena ca mayhaṃ alaṃ pariyattaṃ hotu. Etena idaṃ dasseti – yasmā idhekacce sattā taṇhuppādahetu cittassa vase anuvattanti, ahaṃ pana taṇhuppādaṃ dūrato vajjento cittaṃ dāsaṃ viya karonto attano vase vattemīti. <bold>Na tāhaṃ kassāmi yathā atandito, biḷārabhastaṃva yathā sumaddita</bold>nti citta taṇhuppādaparivajjanahetu, puna tanti cittaṃ āmasati, yathā aññopi koci sammappadhānayogena bhāvanāya atandito attano cittaṃ kammakkhamaṃ, kammayoggaṃ karoti, tathā ahampi, citta, taṃ kammakkhamaṃ, kammayoggaṃ mayhaṃ vase vattaṃ karissāmi <pageBreak edition="Vipassana Research Institut" number="2.0403" />. Yathā kiṃ? <bold>Biḷārabhastaṃva yathā sumadditaṃ, na</bold>iti nipātamattaṃ. Yathā suṭṭhu madditaṃ biḷārabhastaṃ kammakkhamaṃ, kammayoggaṃ sukhena pariharaṇīyañca hoti, tathāhaṃ taṃ karissāmi.</paragraph>
    <paragraph line="221"><bold>Vīriyena taṃ mayha vasānayissa</bold>nti, ambho citta, taṃ attano vīriyena bhāvanābalaṃ uppādetvā tena mayhaṃ vasaṃ ānayissaṃ. <bold>Gajaṃva mattaṃ kusalaṅkusaggaho</bold>ti yathā kusalo cheko aṅkusaggaho hatthācariyo attano sikkhābalena mattahatthiṃ attano vasaṃ āneti, tathevāti attho.</paragraph>
    <paragraph line="222"><bold>Tayā sudantena avaṭṭhitena hī</bold>ti <bold>hī</bold>ti nipātamattaṃ, citta, samathavipassanābhāvanāhi suṭṭhu dantena tato eva sammadeva vipassanāvīthiṃ paṭipannattā avaṭṭhitena tayā. <bold>Hayena yoggācariyova ujjunā</bold>ti yathā sudantena sudantattā eva ujunā avaṅkagatinā assājānīyena yoggācariyo assadammasārathi akhemaṭṭhānato khemantabhūmiṃ paṭipajjituṃ sakkoti, evaṃ <bold>pahomi maggaṃ paṭipajjituṃ siva</bold>nti asivabhāvakarānaṃ kilesānaṃ abhāvena sivaṃ. <bold>Cittānurakkhīhī</bold>ti attano cittaṃ anurakkhaṇasīlehi buddhādīhi sabbakālaṃ sevitaṃ ariyamaggaṃ ahaṃ paṭipajjituṃ adhigantuṃ pahomi sakkomīti.</paragraph>
    <paragraph line="223"><bold>Ārammaṇe</bold><pageBreak edition="Myanmar" number="2.0478" /><bold>taṃ balasā nibandhisaṃ, nāgaṃva thambhamhi daḷhāya</bold><pageBreak edition="Pali Text Society" number="3.0161" /><bold>rajjuyā</bold>ti yathā hatthācariyo mahāhatthiṃ āḷānathambhe daḷhāya thirāya rajjuyā nibandhati, evamahaṃ, citta, kammaṭṭhānārammaṇe bhāvanābalena nibandhissaṃ. <bold>Taṃ me suguttaṃ satiyā subhāvita</bold>nti taṃ tvaṃ, citta, mama satiyā suguttaṃ subhāvitañca hutvā. <bold>Anissitaṃ sabbabhavesu hehisī</bold>ti ariyamaggabhāvanādibalena kāmabhavādīsu sabbesupi bhavesu taṇhādinissayehi anissitaṃ bhavissasi.</paragraph>
    <paragraph line="224"><bold>Paññāya chetvā vipathānusārina</bold>nti uppathagāminaṃ āyatanasamudayaṃ yāthāvato disvā yena samudayena uppathagāmī, tassa kilesavissandanaṃ kilesavipphanditaṃ indriyasaṃvarūpanissayāya paṭisaṅkhānapaññāya chinditvā sotavicchedanavasena āvaraṇaṃ katvā. <bold>Yogena niggayhā</bold>ti vipassanābhāvanāsaṅkhātena yogena sāmatthiyavidhamanena niggahetvā. <bold>Pathe nivesiyā</bold>ti vipassanāvīthiyaṃ nivesetvā, patiṭṭhapetvā. Yadā pana vipassanā ussukkāpitā maggena ghaṭṭeti, tadā maggapaññāya ‘‘yaṃkiñci samudayadhammaṃ, sabbaṃ taṃ nirodhadhamma’’nti (mahāva. 16; saṃ. ni. 5.1081) nidassanena sabbaso āyatanasamudayassa vibhavaṃ sambhavañca asammohato disvā sadevake loke <bold>aggavādino</bold> sammāsambuddhassa <bold>dāyādo</bold> orasaputto <bold>hehisi</bold> bhavissasīti attho.</paragraph>
    <paragraph line="225"><bold>Catubbipallāsavasaṃ</bold><pageBreak edition="Vipassana Research Institut" number="2.0404" /><bold>adhiṭṭhita</bold>nti anicce niccanti, asubhe subhanti, dukkhe sukhanti, anattani attāti imesaṃ catunnaṃ vipallāsānaṃ vasaṃ adhiṭṭhitaṃ anuvattantaṃ. <bold>Gāmaṇḍalaṃva parinesi, citta, ma</bold>nti, ambho citta, maṃ gāmadārakaṃ viya parikaḍḍhasi, ito cito parikaḍḍhasi. <bold>Nanu saṃyojanabandhanacchida</bold>nti saṃyojanasaṅkhātānaṃ dasannaṃ bandhanānaṃ chedakaṃ <bold>kāruṇikaṃ mahāmuniṃ</bold> sammāsambuddhaṃ saṃsevasi nanu, ‘‘tathārūpe mahānubhāve dūratova vajjesi, mādise pana tapassine yathāruci parinesī’’ti appasādalesena satthāraṃ pasaṃsati.</paragraph>
    <paragraph line="226"><bold>Migo yathā</bold>ti yathā migo rukkhagacchalatādīhi suṭṭhu cittavicitte anākule kānane <bold>seri</bold> sayaṃvasī ramati. <bold>Rammaṃ giriṃ pāvusaabbhamālini</bold>nti evaṃ pāvusakāle samantato sumālinīhi thalajajalajamālāhi samannāgatattā <pageBreak edition="Myanmar" number="2.0479" /> abbhamāliniṃ janavivittatāya manoramatāya ca rammaṃ pabbataṃ labhitvā tattha nage ramissaṃ, <bold>asaṃsayaṃ</bold> ekaṃseneva tvaṃ, citta, parābhavissasi, saṃsārabyasanehi ṭhassasīti attho.</paragraph>
    <paragraph line="227"><bold>Ye tuyha chandena vasena vattino</bold>ti sabbe puthujjane cittasāmaññena gahetvā vadati. Tassattho – <bold>ye</bold> naranāriyo, ambho <pageBreak edition="Pali Text Society" number="3.0162" /> citta, tuyhaṃ <bold>chandena vasena</bold> ruciyā ṭhitā <bold>yaṃ</bold> gehanissitaṃ <bold>sukhaṃ anubhonti</bold> anubhavissanti, te <bold>aviddasū</bold> andhabālā, <bold>māravasānuvattino</bold> kilesamārādīnaṃ vase anuvattanasīlā, <bold>bhavābhinandī</bold> kāmādibhavameva abhinandanato, tava sāvakā anusiṭṭhikarā. Mayaṃ pana sammāsambuddhassa sāvakā, na tuyhaṃ vase anuvattāmāti.</paragraph>
    <paragraph line="228">Evaṃ thero pubbe attano uppannaṃ yonisomanasikāraṃ cittassa niggaṇhanavasena pavattaṃ nānappakārato vibhajitvā samīpe ṭhitānaṃ bhikkhūnaṃ ovādadānavasena dhammaṃ kathesi. Yaṃ panettha antarantarā atthato na vibhattaṃ, taṃ heṭṭhā vuttanayattā uttānatthamevāti.</paragraph>
    <centered line="229">Tālapuṭattheragāthāvaṇṇanā niṭṭhitā.</centered>
    <centered line="230">Paññāsanipātavaṇṇanā niṭṭhitā.</centered>
  </content>
</document>