<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0508a2.att17.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/21. mahanipato.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/theragatha-atthakatha-2</directory>
    <basename>21. mahanipato</basename>
    <titlePath>21. Mahānipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">21. Mahānipāto</chapter>
    <subhead line="2">1. Vaṅgīsattheragāthāvaṇṇanā</subhead>
    <paragraph line="3">Sattatinipāte <pageBreak edition="Myanmar" number="2.0508" /><pageBreak edition="Vipassana Research Institut" number="2.0428" /><bold>nikkhantaṃ vata maṃ santa</bold>ntiādikā āyasmato vaṅgīsattherassa gāthā. Kā uppatti? Ayaṃ kira padumuttarabuddhakāle haṃsavatīnagare mahābhogakule nibbatto, purimanayeneva vihāraṃ gantvā dhammaṃ suṇanto satthāraṃ ekaṃ bhikkhuṃ paṭibhānavantānaṃ aggaṭṭhāne ṭhapentaṃ disvā satthu adhikārakammaṃ katvā – ‘‘ahampi anāgate paṭibhānavantānaṃ aggo bhaveyya’’nti patthanaṃ katvā, satthārā byākato yāvajīvaṃ kusalaṃ katvā devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā <bold>vaṅgīso</bold>ti laddhanāmo tayo bede uggaṇhanto ācariyaṃ ārādhetvā, chavasīsamantaṃ nāma sikkhitvā chavasīsaṃ nakhena ākoṭetvā ‘‘ayaṃ satto asukayoniyaṃ nibbatto’’ti jānāti.</paragraph>
    <paragraph line="4">Brāhmaṇā ‘‘ayaṃ amhākaṃ jīvitamaggo’’ti ñatvā vaṅgīsaṃ gahetvā paṭicchannayāne nisīdāpetvā gāmanigamarājadhāniyo vicaranti. Vaṅgīsopi tivassamatthake matānampi sīsaṃ āharāpetvā nakhena ākoṭetvā ‘‘ayaṃ <pageBreak edition="Pali Text Society" number="3.0181" /> satto asukayoniyaṃ nibbatto’’ti vatvā mahājanassa kaṅkhacchedanatthaṃ te te jane āvāhetvā attano attano gatiṃ kathāpeti. Tena tasmiṃ mahājano abhippasīdati. So taṃ nissāya mahājanassa hatthato satampi sahassampi labhatīti. Brāhmaṇā vaṅgīsamādāya yathāruciṃ vicaritvā puna sāvatthiṃ agamaṃsu. Vaṅgīso satthu guṇe sutvā satthāraṃ upasaṅkamitukāmo ahosi. Brāhmaṇā ‘‘samaṇo gotamo māyāya taṃ āvaṭṭessatī’’ti paṭikkhipiṃsu. Vaṅgīso tesaṃ vacanaṃ anādiyitvā satthu santikaṃ gantvā madhurapaṭisanthāraṃ katvā ekamantaṃ nisīdi.</paragraph>
    <paragraph line="5">Taṃ satthā pucchi – ‘‘vaṅgīsa, kiñci sippaṃ jānāsī’’ti? ‘‘Āma, bho gotama, chavasīsamantaṃ nāma jānāmi. Tena tivassamatthake matānampi sīsaṃ nakhena ākoṭetvā nibbattaṭṭhānaṃ jānāmī’’ti. Satthā tassa ekaṃ niraye nibbattassa <pageBreak edition="Myanmar" number="2.0509" /> sīsaṃ dassesi, ekaṃ manussesu <pageBreak edition="Vipassana Research Institut" number="2.0429" />, ekaṃ devesu, ekaṃ parinibbutassa sīsaṃ dassesi. So paṭhamaṃ sīsaṃ ākoṭetvā, ‘‘bho gotama, ayaṃ satto niraye nibbatto’’ti āha. ‘‘Sādhu, vaṅgīsa, suṭṭhu tayā diṭṭhaṃ. Ayaṃ satto kuhiṃ nibbatto’’ti pucchi. ‘‘Manussaloke’’ti. ‘‘Ayaṃ kuhi’’nti? ‘‘Devaloke’’ti tiṇṇannampi nibbattaṭṭhānaṃ kathesi. Parinibbutassa pana sīsaṃ nakhena ākoṭento neva antaṃ na koṭiṃ passi. Atha naṃ satthā ‘‘na sakkosi vaṅgīsā’’ti pucchi. ‘‘Upaparikkhāmi tāvā’’ti punappunaṃ parivattetvā ākoṭentopi bāhirakamantena khīṇāsavassa gatiṃ kathaṃ jānissati, athassa matthakato sedo mucci. So lajjitvā tuṇhībhūto aṭṭhāsi. Atha naṃ satthā – ‘‘kilamasi, vaṅgīsā’’ti āha. ‘‘Āma, bho gotama, imassa uppannaṭṭhānaṃ jānituṃ na sakkomi, sace tumhe jānātha, kathethā’’ti. ‘‘Vaṅgīsa, ahaṃ etampi jānāmi, ito uttaritarampi jānāmī’’ti vatvā –</paragraph>
    <gatha1 line="6">‘‘Cutiṃ yo vedi sattānaṃ, upapattiñca sabbaso;</gatha1>
    <gathalast line="7">Asattaṃ sugataṃ buddhaṃ, tamahaṃ brūmi brāhmaṇaṃ.</gathalast>
    <gatha1 line="8">‘‘Yassa gatiṃ na jānanti, devā gandhabbamānusā;</gatha1>
    <gathalast line="9">Khīṇāsavaṃ arahantaṃ, tamahaṃ brūmi brāhmaṇa’’nti. (dha. pa. 419-420; su. ni. 648-649) –</gathalast>
    <unindented line="10">Imā dve gāthā abhāsi. Vaṅgīso ‘‘tena hi, bho gotama, taṃ vijjaṃ me dethā’’ti apacitiṃ dassetvā satthu santike nisīdi. Satthā ‘‘amhehi samānaliṅgassa demā’’ti āha. Vaṅgīso ‘‘yaṃkiñci katvā mayā imaṃ mantaṃ gahetuṃ vaṭṭatī’’ti brāhmaṇe āha – ‘‘tumhe mayi pabbajante mā cintayittha, ahaṃ mantaṃ uggaṇhitvā sakalajambudīpe jeṭṭhako bhavissāmi, tumhākampi <pageBreak edition="Pali Text Society" number="3.0182" /> tena bhaddakameva bhavissatī’’ti mantatthāya satthusantikaṃ upasaṅkamitvā pabbajjaṃ yāci. Tadā ca thero nigrodhakappo bhagavato santike ṭhito hoti, taṃ bhagavā āṇāpesi – ‘‘nigrodhakappa, imaṃ pabbājehī’’ti. So satthu āṇāya taṃ pabbājesi. Athassa satthā ‘‘mantaparivāraṃ tāva uggaṇhāhī’’ti dvattiṃsākārakammaṭṭhānaṃ vipassanākammaṭṭhānañca ācikkhi. So dvattiṃsākāraṃ sajjhāyantova vipassanaṃ paṭṭhapesi. Brāhmaṇā vaṅgīsaṃ upasaṅkamitvā ‘‘kiṃ, bho vaṅgīsa, samaṇasma gotamassa santike sippaṃ sikkhita’’nti <pageBreak edition="Myanmar" number="2.0510" /> pucchiṃsu. ‘‘Kiṃ sippasikkhanena, gacchatha tumhe, na mayhaṃ tumhehi kattabbakicca’’nti. Brāhmaṇā ‘‘tvampi dāni samaṇassa gotamassa vasaṃ āpanno, māyāya āvaṭṭito, kiṃ mayaṃ tava santike karissāmā’’ti āgatamaggeneva pakkamiṃsu. Vaṅgīsatthero vipassanaṃ vaḍḍhetvā arahattaṃ sacchākāsi. Tena vuttaṃ <bold>apadāne</bold> (apa. thera 2.55.96-142) –</unindented>
    <gatha1 line="11">‘‘Padumuttaro <pageBreak edition="Vipassana Research Institut" number="2.0430" /> nāma jino, sabbadhammesu cakkhumā;</gatha1>
    <gathalast line="12">Ito satasahassamhi, kappe uppajji nāyako.</gathalast>
    <gatha1 line="13">‘‘Yathāpi sāgare ūmi, gagane viya tārakā;</gatha1>
    <gathalast line="14">Evaṃ pāvacanaṃ tassa, arahantehi cittitaṃ.</gathalast>
    <gatha1 line="15">‘‘Sadevāsuranāgehi, manujehi purakkhato;</gatha1>
    <gathalast line="16">Samaṇabrāhmaṇākiṇṇe, janamajjhe jinuttamo.</gathalast>
    <gatha1 line="17">‘‘Pabhāhi anurañjanto, loke lokantagū jino;</gatha1>
    <gathalast line="18">Vacanena vibodhento, veneyyapadumāni so.</gathalast>
    <gatha1 line="19">‘‘Vesārajjehi sampanno, catūhi purisuttamo;</gatha1>
    <gathalast line="20">Pahīnabhayasārajjo, khemappatto visārado.</gathalast>
    <gatha1 line="21">‘‘Āsabhaṃ pavaraṃ ṭhānaṃ, buddhabhūmiñca kevalaṃ;</gatha1>
    <gathalast line="22">Paṭijānāti lokaggo, natthi sañcodako kvaci.</gathalast>
    <gatha1 line="23">‘‘Sīhanādamasambhītaṃ, nadato tassa tādino;</gatha1>
    <gathalast line="24">Devā naro vā brahmā vā, paṭivattā na vijjati.</gathalast>
    <gatha1 line="25">‘‘Desento pavaraṃ dhammaṃ, santārento sadevakaṃ;</gatha1>
    <gathalast line="26">Dhammacakkaṃ pavatteti, parisāsu visārado.</gathalast>
    <gatha1 line="27">‘‘Paṭibhānavataṃ aggaṃ, sāvakaṃ sādhusammataṃ;</gatha1>
    <gathalast line="28">Guṇaṃ bahuṃ pakittetvā, etadagge ṭhapesi taṃ.</gathalast>
    <gatha1 line="29">‘‘Tadāhaṃ haṃsavatiyaṃ, brāhmaṇo sādhusammato;</gatha1>
    <gathalast line="30">Sabbavedavidū jāto, vāgīso vādisūdano.</gathalast>
    <gatha1 line="31">‘‘Upecca taṃ mahāvīraṃ, sutvāhaṃ dhammadesanaṃ;</gatha1>
    <gathalast line="32">Pītivaraṃ paṭilabhiṃ, sāvakassa guṇe rato.</gathalast>
    <gatha1 line="33">‘‘Nimantetvāva <pageBreak edition="Myanmar" number="2.0511" /> sugataṃ, sasaṅghaṃ lokanandanaṃ;</gatha1>
    <gathalast line="34">Sattāhaṃ bhojayitvāhaṃ, dussehacchādayiṃ tadā.</gathalast>
    <gatha1 line="35">‘‘Nipacca sirasā pāde, katokāso katañjalī;</gatha1>
    <gathalast line="36">Ekamantaṃ ṭhito haṭṭho, santhaviṃ jinamuttamaṃ.</gathalast>
    <gatha1 line="37">‘‘Namo te vādimaddana, namo te isisattama;</gatha1>
    <gathalast line="38">Namo te sabbalokagga, namo te abhayaṃ kara.</gathalast>
    <gatha1 line="39">‘‘Namo te māramathana, namo te diṭṭhisūdana;</gatha1>
    <gathalast line="40">Namo te santisukhada, namo te saraṇaṃ kara.</gathalast>
    <gatha1 line="41">‘‘Anāthānaṃ bhavaṃ nātho, bhītānaṃ abhayappado;</gatha1>
    <gathalast line="42">Vissāmabhūmi santānaṃ, saraṇaṃ saraṇesinaṃ.</gathalast>
    <gatha1 line="43">‘‘Evamādīhi <pageBreak edition="Vipassana Research Institut" number="2.0431" /> sambuddhaṃ, santhavitvā mahāguṇaṃ;</gatha1>
    <gathalast line="44">Avocaṃ vādisūdassa, gatiṃ pappomi bhikkhuno.</gathalast>
    <gatha1 line="45">‘‘Tadā avoca bhagavā, anantapaṭibhānavā;</gatha1>
    <gathalast line="46">Yo so buddhaṃ abhojesi, sattāhaṃ sahasāvakaṃ.</gathalast>
    <gatha1 line="47">‘‘Guṇañca me pakittesi, pasanno sehi pāṇibhi;</gatha1>
    <gathalast line="48">Eso patthayate ṭhānaṃ, vādisūdassa bhikkhuno.</gathalast>
    <gatha1 line="49">‘‘Anāgatamhi addhāne, lacchase taṃ manorathaṃ;</gatha1>
    <gathalast line="50">Devamānusasampattiṃ, anubhotvā anappakaṃ.</gathalast>
    <gatha1 line="51">‘‘Satasahassito kappe, okkākakulasambhavo;</gatha1>
    <gathalast line="52">Gotamo nāma gottena, satthā loke bhavissati.</gathalast>
    <gatha1 line="53">‘‘Tassa dhammesu dāyādo, oraso dhammanimmito;</gatha1>
    <gathalast line="54">Vaṅgīso nāma nāmena, hessati satthu sāvako.</gathalast>
    <gatha1 line="55">‘‘Taṃ sutvā mudito hutvā, yāvajīvaṃ tadā jinaṃ;</gatha1>
    <paragraph line="56">Paccayehi upaṭṭhāsiṃ, mettacitto tathāgataṃ.</paragraph>
    <gatha1 line="57">‘‘Tena kammena sukatena, cetanāpaṇidhīhi ca;</gatha1>
    <gathalast line="58">Jahitvā mānusaṃ dehaṃ, tusitaṃ agamāsahaṃ.</gathalast>
    <gatha1 line="59">‘‘Pacchime <pageBreak edition="Myanmar" number="2.0512" /> ca bhave dāni, jāto vippakule ahaṃ;</gatha1>
    <gathalast line="60">Paccājāto yadā āsiṃ, jātiyā sattavassiko.</gathalast>
    <gatha1 line="61">‘‘Sabbavedavidū jāto, vādasatthavisārado;</gatha1>
    <gathalast line="62">Vādissaro cittakathī, paravādappamaddano.</gathalast>
    <gatha1 line="63">‘‘Vaṅge jātoti vaṅgīso, vacane issaroti vā;</gatha1>
    <gathalast line="64">Vaṅgīso iti me nāmaṃ, abhavī lokasammataṃ.</gathalast>
    <gatha1 line="65">‘‘Yadāhaṃ viññutaṃ patto, ṭhito paṭhamayobbane;</gatha1>
    <gathalast line="66">Tadā rājagahe ramme, sāriputtamahaddasaṃ.</gathalast>
    <gatha1 line="67">‘‘Piṇḍāya vicarantaṃ taṃ, pattapāṇiṃ susaṃvutaṃ;</gatha1>
    <gathalast line="68">Alolakkhiṃ mitabhāṇiṃ, yugamattaṃ nidakkhitaṃ.</gathalast>
    <gatha1 line="69">‘‘Taṃ disvā vimhito hutvā, avocaṃ mamanucchavaṃ;</gatha1>
    <gathalast line="70">Kaṇikāraṃva nicitaṃ, cittaṃ gāthāpadaṃ ahaṃ.</gathalast>
    <gatha1 line="71">‘‘Ācikkhi so me satthāraṃ, sambuddhaṃ lokanāyakaṃ;</gatha1>
    <gathalast line="72">Tadā so paṇḍito vīro, uttariṃ samavoca me.</gathalast>
    <gatha1 line="73">‘‘Virāgasaṃhitaṃ vākyaṃ, katvā duddasamuttamaṃ;</gatha1>
    <gathalast line="74">Vicittapaṭibhānehi, tosito tena tādinā.</gathalast>
    <gatha1 line="75">‘‘Nipacca <pageBreak edition="Vipassana Research Institut" number="2.0432" /> sirasā pāde, pabbājehīti maṃ bravi;</gatha1>
    <gathalast line="76">Tato maṃ sa mahāpañño, buddhaseṭṭhamupānayi.</gathalast>
    <gatha1 line="77">‘‘Nipacca sirasā pāde, nisīdiṃ satthu santike;</gatha1>
    <gathalast line="78">Mamāha vadataṃ seṭṭho, kacci vaṅgīsa jānāsi.</gathalast>
    <gatha1 line="79">‘‘Kiñci sippanti tassāhaṃ, jānāmīti ca abraviṃ;</gatha1>
    <gatha2 line="80">Matasīsaṃ vanacchuddhaṃ, api bārasavassikaṃ;</gatha2>
    <gathalast line="81">Tava vijjāvisesena, sace sakkosi vācaya.</gathalast>
    <gatha1 line="82">‘‘Āmoti me paṭiññāte, tīṇi sīsāni dassayi;</gatha1>
    <gathalast line="83">Nirayanaradevesu, upapanne avācayiṃ.</gathalast>
    <gatha1 line="84">‘‘Tadā khīṇāsavasseva, sīsaṃ dassesi nāyako;</gatha1>
    <gathalast line="85">Tatohaṃ vihatārabbho, pabbajjaṃ samayācisaṃ.</gathalast>
    <gatha1 line="86">‘‘Pabbajitvāna <pageBreak edition="Myanmar" number="2.0513" /> sugataṃ, santhavāmi tahiṃ tahiṃ;</gatha1>
    <gathalast line="87">Tato maṃ kabbavittosi, ujjhāyantiha bhikkhavo.</gathalast>
    <gatha1 line="88">‘‘Tato vīmaṃsanatthaṃ me, āha buddho vināyako;</gatha1>
    <gathalast line="89">Takkikā panimā gāthā, ṭhānaso paṭibhanti taṃ.</gathalast>
    <gatha1 line="90">‘‘Na kabbavittohaṃ vīra, ṭhānaso paṭibhanti maṃ;</gatha1>
    <gathalast line="91">Tena hi dāni vaṅgīsa, ṭhānaso santhavāhi maṃ.</gathalast>
    <gatha1 line="92">‘‘Tadāhaṃ santhaviṃ vīraṃ, gāthāhi isisattamaṃ;</gatha1>
    <gathalast line="93">Ṭhānaso me tadā tuṭṭho, jino agge ṭhapesi maṃ.</gathalast>
    <gatha1 line="94">‘‘Paṭibhānena cittena, aññesamatimaññahaṃ;</gatha1>
    <gathalast line="95">Pesale tena saṃviggo, arahattamapāpuṇiṃ.</gathalast>
    <gatha1 line="96">‘‘Paṭibhānavataṃ aggo, añño koci na vijjati;</gatha1>
    <gathalast line="97">Yathāyaṃ bhikkhu vaṅgīso, evaṃ dhāretha bhikkhavo.</gathalast>
    <gatha1 line="98">‘‘Satasahasse kataṃ kammaṃ, phalaṃ dassesi me idha;</gatha1>
    <gathalast line="99">Sumutto saravegova, kilese jhāpayiṃ mama.</gathalast>
    <gatha1 line="100">‘‘Kilesā jhāpitā mayhaṃ, bhavā sabbe samūhatā;</gatha1>
    <gathalast line="101">Nāgova bandhanaṃ chetvā, viharāmi anāsavo.</gathalast>
    <gatha1 line="102">‘‘Svāgataṃ vata me āsi, buddhaseṭṭhassa santike;</gatha1>
    <gathalast line="103">Tisso vijjā anuppattā, kataṃ buddhassa sāsanaṃ.</gathalast>
    <gatha1 line="104">‘‘Paṭisambhidā catasso, vimokkhāpi ca aṭṭhime;</gatha1>
    <gathalast line="105">Chaḷabhiññā sacchikatā, kataṃ buddhassa sāsana’’nti.</gathalast>
    <paragraph line="106">Arahā <pageBreak edition="Vipassana Research Institut" number="2.0433" /> pana hutvā thero satthu santikaṃ gacchanto cakkhupathato paṭṭhāya candena, sūriyena, ākāsena, mahāsamuddena, sinerunā pabbatarājena, sīhena migaraññā, hatthināgenāti tena tena saddhiṃ upamento anekehi padasatehi satthāraṃ vaṇṇentova upagacchati. Tena taṃ satthā saṅghamajjhe nisinno paṭibhānavantānaṃ aggaṭṭhāne ṭhapesi. Atha therena arahattappattito pubbe ca pacchā ca taṃ taṃ cittaṃ āgamma bhāsitā. Theraṃ uddissa ānandattherādīhi bhāsitā ca –</paragraph>
    <hangnum line="107" number="1218"></hangnum>
    <gatha1 line="108"> ‘‘Nikkhantaṃ <pageBreak edition="Myanmar" number="2.0514" /> vata maṃ santaṃ, agārasmānagāriyaṃ;</gatha1>
    <gathalast line="109">Vitakkā upadhāvanti, pagabbhā kaṇhato ime.</gathalast>
    <hangnum line="110" number="1219"></hangnum>
    <gatha1 line="111"> ‘‘Uggaputtā mahissāsā, sikkhitā daḷhadhammino;</gatha1>
    <gathalast line="112">Samantā parikireyyuṃ, sahassaṃ apalāyinaṃ.</gathalast>
    <hangnum line="113" number="1220"></hangnum>
    <gatha1 line="114"> ‘‘Sacepi ettakā bhiyyo, āgamissanti itthiyo;</gatha1>
    <gathalast line="115">Neva maṃ byādhayissanti, dhamme samhi patiṭṭhito.</gathalast>
    <hangnum line="116" number="1221"></hangnum>
    <gatha1 line="117"> ‘‘Sakkhī hi me sutaṃ etaṃ, buddhassādiccabandhuno;</gatha1>
    <gathalast line="118">Nibbānagamanaṃ maggaṃ, tattha me nirato mano.</gathalast>
    <hangnum line="119" number="1222"></hangnum>
    <gatha1 line="120"> ‘‘Evañce maṃ viharantaṃ, pāpima upagacchasi;</gatha1>
    <gathalast line="121">Tathā maccu karissāmi, na me maggampi dakkhasi.</gathalast>
    <hangnum line="122" number="1223"></hangnum>
    <gatha1 line="123"> ‘‘Aratiñca <pageBreak edition="Pali Text Society" number="3.0183" /> ratiñca pahāya, sabbaso gehasitañca vitakkaṃ;</gatha1>
    <gathalast line="124">Vanathaṃ na kareyya kuhiñci, nibbanatho avanatho sa bhikkhu.</gathalast>
    <hangnum line="125" number="1224"></hangnum>
    <gatha1 line="126"> ‘‘Yamidha pathaviñca vehāsaṃ, rūpagataṃ jagatogadhaṃ kiñci;</gatha1>
    <gathalast line="127">Parijīyati sabbamaniccaṃ, evaṃ samecca caranti mutattā.</gathalast>
    <hangnum line="128" number="1225"></hangnum>
    <gatha1 line="129"> ‘‘Upadhīsu janā gadhitāse, diṭṭhasute paṭighe ca mute ca;</gatha1>
    <gathalast line="130">Ettha vinodaya chandamanejo, yo hettha na limpati muni tamāhu.</gathalast>
    <hangnum line="131" number="1226"></hangnum>
    <gatha1 line="132"> ‘‘Atha saṭṭhisitā savitakkā, puthujjanatāya adhammā niviṭṭhā;</gatha1>
    <gathalast line="133">Na ca vaggagatassa kuhiñci, no pana duṭṭhullagāhī sa bhikkhu.</gathalast>
    <hangnum line="134" number="1227"></hangnum>
    <gatha1 line="135"> ‘‘Dabbo <pageBreak edition="Myanmar" number="2.0515" /> cirarattasamāhito, akuhako nipako apihālu;</gatha1>
    <gathalast line="136">Santaṃ padaṃ ajjhagamā muni, paṭicca parinibbuto kaṅkhati kālaṃ.</gathalast>
    <hangnum line="137" number="1228"></hangnum>
    <gatha1 line="138"> ‘‘Mānaṃ pajahassu gotama, mānapathañca jahassu asesaṃ;</gatha1>
    <gathalast line="139">Mānapathamhi sa mucchito, vippaṭisārīhuvā cirarattaṃ.</gathalast>
    <hangnum line="140" number="1229"></hangnum>
    <gatha1 line="141"> ‘‘Makkhena makkhitā pajā, mānahatā nirayaṃ papatanti;</gatha1>
    <gathalast line="142">Socanti janā cirarattaṃ, mānahatā nirayaṃ upapannā.</gathalast>
    <hangnum line="143" number="1230"></hangnum>
    <gatha1 line="144"> ‘‘Na <pageBreak edition="Vipassana Research Institut" number="2.0434" /> hi socati bhikkhu kadāci, maggajino sammā paṭipanno;</gatha1>
    <gathalast line="145">Kittiñca sukhañcānubhoti, dhammadasoti tamāhu tathattaṃ.</gathalast>
    <hangnum line="146" number="1231"></hangnum>
    <gatha1 line="147"> ‘‘Tasmā <pageBreak edition="Pali Text Society" number="3.0184" /> akhilo idha padhānavā, nīvaraṇāni pahāya visuddho;</gatha1>
    <gathalast line="148">Mānañca pahāya asesaṃ, vijjāyantakaro samitāvī.</gathalast>
    <hangnum line="149" number="1232"></hangnum>
    <gatha1 line="150"> ‘‘Kāmarāgena ḍayhāmi, cittaṃ me pariḍayhati;</gatha1>
    <gathalast line="151">Sādhu nibbāpanaṃ brūhi, anukampāya gotama.</gathalast>
    <hangnum line="152" number="1233"></hangnum>
    <gatha1 line="153"> ‘‘Saññāya vipariyesā, cittaṃ te pariḍayhati;</gatha1>
    <gathalast line="154">Nimittaṃ parivajjehi, subhaṃ rāgūpasaṃhitaṃ.</gathalast>
    <hangnum line="155" number="1234"></hangnum>
    <gatha1 line="156"> ‘‘Asubhāya cittaṃ bhāvehi, ekaggaṃ susamāhitaṃ;</gatha1>
    <gathalast line="157">Sati kāyagatā tyatthu, nibbidābahulo bhava.</gathalast>
    <hangnum line="158" number="1235"></hangnum>
    <gatha1 line="159"> ‘‘Animittañca bhāvehi, mānānusayamujjaha;</gatha1>
    <gathalast line="160">Tato mānābhisamayā, upasanto carissasi.</gathalast>
    <hangnum line="161" number="1236"></hangnum>
    <gatha1 line="162"> ‘‘Tameva <pageBreak edition="Myanmar" number="2.0516" /> vācaṃ bhāseyya, yāyattānaṃ na tāpaye;</gatha1>
    <gathalast line="163">Pare ca na vihiṃseyya, sā ve vācā subhāsitā.</gathalast>
    <hangnum line="164" number="1237"></hangnum>
    <gatha1 line="165"> ‘‘Piyavācameva bhāseyya, yā vācā paṭinanditā;</gatha1>
    <gathalast line="166">Yaṃ anādāya pāpāni, paresaṃ bhāsate piyaṃ.</gathalast>
    <hangnum line="167" number="1238"></hangnum>
    <gatha1 line="168"> ‘‘Saccaṃ ve amatā vācā, esa dhammo sanantano;</gatha1>
    <gathalast line="169">Sacce atthe ca dhamme ca, āhu santo patiṭṭhitā.</gathalast>
    <hangnum line="170" number="1239"></hangnum>
    <gatha1 line="171"> ‘‘Yaṃ buddho bhāsati vācaṃ, khemaṃ nibbānapattiyā;</gatha1>
    <gathalast line="172">Dukkhassantakiriyāya, sā ve vācānamuttamā.</gathalast>
    <hangnum line="173" number="1240"></hangnum>
    <gatha1 line="174"> ‘‘Gambhīrapañño medhāvī, maggāmaggassa kovido;</gatha1>
    <gathalast line="175">Sāriputto mahāpañño, dhammaṃ deseti bhikkhunaṃ.</gathalast>
    <hangnum line="176" number="1241"></hangnum>
    <gatha1 line="177"> ‘‘Saṃkhittenapi deseti, vitthārenapi bhāsati;</gatha1>
    <gathalast line="178">Sālikāyiva nigghoso, paṭibhānaṃ udiyyati.</gathalast>
    <hangnum line="179" number="1242"></hangnum>
    <gatha1 line="180"> ‘‘Tassa taṃ desayantassa, suṇanti madhuraṃ giraṃ;</gatha1>
    <gatha2 line="181">Sarena rajanīyena, savanīyena vaggunā;</gatha2>
    <gathalast line="182">Udaggacittā muditā, sotaṃ odhenti bhikkhavo.</gathalast>
    <hangnum line="183" number="1243"></hangnum>
    <gatha1 line="184"> ‘‘Ajja pannarase visuddhiyā, bhikkhū pañcasatā samāgatā;</gatha1>
    <gathalast line="185">Saṃyojanabandhanacchidā, anīghā khīṇapunabbhavā isī.</gathalast>
    <hangnum line="186" number="1244"></hangnum>
    <gatha1 line="187"> ‘‘Cakkavattī <pageBreak edition="Vipassana Research Institut" number="2.0435" /><pageBreak edition="Pali Text Society" number="3.0185" /> yathā rājā, amaccaparivārito;</gatha1>
    <gathalast line="188">Samantā anupariyeti, sāgarantaṃ mahiṃ imaṃ.</gathalast>
    <hangnum line="189" number="1245"></hangnum>
    <gatha1 line="190"> ‘‘Evaṃ vijitasaṅgāmaṃ, satthavāhaṃ anuttaraṃ;</gatha1>
    <gathalast line="191">Sāvakā payirupāsanti, tevijjā maccuhāyino.</gathalast>
    <hangnum line="192" number="1246"></hangnum>
    <gatha1 line="193"> ‘‘Sabbe bhagavato puttā, palāpettha na vijjati;</gatha1>
    <gathalast line="194">Taṇhāsallassa hantāraṃ, vande ādiccabandhunaṃ.</gathalast>
    <hangnum line="195" number="1247"></hangnum>
    <gatha1 line="196"> ‘‘Parosahassaṃ bhikkhūnaṃ, sugataṃ payirupāsati;</gatha1>
    <gathalast line="197">Desentaṃ virajaṃ dhammaṃ, nibbānaṃ akutobhayaṃ.</gathalast>
    <hangnum line="198" number="1248"></hangnum>
    <gatha1 line="199"> ‘‘Suṇanti <pageBreak edition="Myanmar" number="2.0517" /> dhammaṃ vimalaṃ, sammāsambuddhadesitaṃ;</gatha1>
    <gathalast line="200">Sobhati vata sambuddho, bhikkhusaṅghapurakkhato.</gathalast>
    <hangnum line="201" number="1249"></hangnum>
    <gatha1 line="202"> ‘‘Nāganāmosi bhagavā, isīnaṃ isisattamo;</gatha1>
    <gathalast line="203">Mahāmeghova hutvāna, sāvake abhivassasi.</gathalast>
    <hangnum line="204" number="1250"></hangnum>
    <gatha1 line="205"> ‘‘Divā vihārā nikkhamma, satthudassanakamyatā;</gatha1>
    <gathalast line="206">Sāvako te mahāvīra, pāde vandati vaṅgiso.</gathalast>
    <hangnum line="207" number="1251"></hangnum>
    <gatha1 line="208"> ‘‘Ummaggapathaṃ mārassa, abhibhuyya carati pabhijja khīlāni;</gatha1>
    <gathalast line="209">Taṃ passatha bandhapamuñca karaṃ, asitaṃva bhāgaso pavibhajja.</gathalast>
    <hangnum line="210" number="1252"></hangnum>
    <gatha1 line="211"> ‘‘Oghassa hi nitaraṇatthaṃ, anekavihitaṃ maggaṃ akkhāsi;</gatha1>
    <gathalast line="212">Tasmiñca amate akkhāte, dhammadasā ṭhitā asaṃhīrā.</gathalast>
    <hangnum line="213" number="1253"></hangnum>
    <gatha1 line="214"> ‘‘Pajjotakaro ativijjha, sabbaṭhitīnaṃ atikkamamaddasa;</gatha1>
    <gathalast line="215">Ñatvā ca sacchikatvā ca, aggaṃ so desayi dasaddhānaṃ.</gathalast>
    <hangnum line="216" number="1254"></hangnum>
    <gatha1 line="217"> ‘‘Evaṃ sudesite dhamme, ko pamādo vijānataṃ dhammaṃ;</gatha1>
    <gathalast line="218">Tasmā hi tassa bhagavato sāsane, appamatto sadā namassamanusikkhe.</gathalast>
    <hangnum line="219" number="1255"></hangnum>
    <gatha1 line="220"> ‘‘Buddhānubuddho yo thero, koṇḍañño tibbanikkamo;</gatha1>
    <gathalast line="221">Lābhī sukhavihārānaṃ, vivekānaṃ abhiṇhaso.</gathalast>
    <hangnum line="222" number="1256"></hangnum>
    <gatha1 line="223"> ‘‘Yaṃ sāvakena pattabbaṃ, satthu sāsanakārinā;</gatha1>
    <gathalast line="224">Sabbassa taṃ anuppattaṃ, appamattassa sikkhato.</gathalast>
    <hangnum line="225" number="1257"></hangnum>
    <gatha1 line="226"> ‘‘Mahānubhāvo <pageBreak edition="Pali Text Society" number="3.0186" /> tevijjo, cetopariyakovido;</gatha1>
    <gathalast line="227">Koṇḍañño buddhadāyādo, pāde vandati satthuno.</gathalast>
    <hangnum line="228" number="1258"></hangnum>
    <gatha1 line="229"> ‘‘Nagassa <pageBreak edition="Myanmar" number="2.0518" /> passe āsīnaṃ, muniṃ dukkhassa pāraguṃ;</gatha1>
    <gathalast line="230">Sāvakā payirupāsanti, tevijjā maccuhāyino.</gathalast>
    <hangnum line="231" number="1259"></hangnum>
    <gatha1 line="232"> ‘‘Cetasā <pageBreak edition="Vipassana Research Institut" number="2.0436" /> anupariyeti, moggallāno mahiddhiko;</gatha1>
    <gathalast line="233">Cittaṃ nesaṃ samanvesaṃ, vippamuttaṃ nirūpadhiṃ.</gathalast>
    <hangnum line="234" number="1260"></hangnum>
    <gatha1 line="235"> ‘‘Evaṃ sabbaṅgasampannaṃ, muniṃ dukkhassa pāraguṃ;</gatha1>
    <gathalast line="236">Anekākārasampannaṃ, payirupāsanti gotamaṃ.</gathalast>
    <hangnum line="237" number="1261"></hangnum>
    <gatha1 line="238"> ‘‘Cando yathā vigatavalāhake nabhe, virocati vītamalova bhāṇumā;</gatha1>
    <gathalast line="239">Evampi aṅgīrasa tvaṃ mahāmuni, atirocasi yasasā sabbalokaṃ.</gathalast>
    <hangnum line="240" number="1262"></hangnum>
    <gatha1 line="241"> ‘‘Kāveyyamattā vicarimha pubbe, gāmā gāmaṃ purā puraṃ;</gatha1>
    <gathalast line="242">Athaddasāma sambuddhaṃ, sabbadhammāna pāraguṃ.</gathalast>
    <hangnum line="243" number="1263"></hangnum>
    <gatha1 line="244"> ‘‘So me dhammamadesesi, muni dukkhassa pāragū;</gatha1>
    <gathalast line="245">Dhammaṃ sutvā pasīdimha, saddhā no udapajjatha.</gathalast>
    <hangnum line="246" number="1264"></hangnum>
    <gatha1 line="247"> ‘‘Tassāhaṃ vacanaṃ sutvā, khandhe āyatanāni ca;</gatha1>
    <gathalast line="248">Dhātuyo ca viditvāna, pabbajiṃ anagāriyaṃ.</gathalast>
    <hangnum line="249" number="1265"></hangnum>
    <gatha1 line="250"> ‘‘Bahūnaṃ vata atthāya, uppajjanti tathāgatā;</gatha1>
    <gathalast line="251">Itthīnaṃ purisānañca, ye te sāsanakārakā.</gathalast>
    <hangnum line="252" number="1266"></hangnum>
    <gatha1 line="253"> ‘‘Tesaṃ kho vata atthāya, bodhimajjhagamā muni;</gatha1>
    <gathalast line="254">Bhikkhūnaṃ bhikkhunīnañca, ye niyāmagataddasā.</gathalast>
    <hangnum line="255" number="1267"></hangnum>
    <gatha1 line="256"> ‘‘Sudesitā cakkhumatā, buddhenādiccabandhunā;</gatha1>
    <gathalast line="257">Cattāri ariyasaccāni, anukampāya pāṇinaṃ.</gathalast>
    <hangnum line="258" number="1268"></hangnum>
    <gatha1 line="259"> ‘‘Dukkhaṃ dukkhasamuppādaṃ, dukkhassa ca atikkamaṃ;</gatha1>
    <gathalast line="260">Ariyaṃ caṭṭhaṅgikaṃ maggaṃ, dukkhūpasamagāminaṃ.</gathalast>
    <hangnum line="261" number="1269"></hangnum>
    <gatha1 line="262"> ‘‘Evamete <pageBreak edition="Myanmar" number="2.0519" /> tathā vuttā, diṭṭhā me te yathā tathā;</gatha1>
    <gathalast line="263">Sadattho me anuppatto, kataṃ buddhassa sāsanaṃ.</gathalast>
    <hangnum line="264" number="1270"></hangnum>
    <gatha1 line="265"> ‘‘Svāgataṃ vata me āsi, mama buddhassa santike;</gatha1>
    <gathalast line="266">Suvibhattesu dhammesu, yaṃ seṭṭhaṃ tadupāgamiṃ.</gathalast>
    <hangnum line="267" number="1271"></hangnum>
    <gatha1 line="268"> ‘‘Abhiññāpāramippatto, sotadhātu visodhitā;</gatha1>
    <gathalast line="269">Tevijjo iddhipattomhi, cetopariyakovido.</gathalast>
    <hangnum line="270" number="1272"></hangnum>
    <gatha1 line="271"> ‘‘Pucchāmi <pageBreak edition="Pali Text Society" number="3.0187" /> satthāramanomapaññaṃ, diṭṭheva dhamme yo vicikicchānaṃ chettā;</gatha1>
    <gathalast line="272">Aggāḷave kālamakāsi bhikkhu, ñāto yasassī abhinibbutatto.</gathalast>
    <hangnum line="273" number="1273"></hangnum>
    <gatha1 line="274"> ‘‘Nigrodhakappo iti tassa nāmaṃ, tayā kataṃ bhagavā brāhmaṇassa;</gatha1>
    <gathalast line="275">So taṃ namassaṃ acari mutyapekho, āraddhavīriyo daḷhadhammadassī.</gathalast>
    <hangnum line="276" number="1274"></hangnum>
    <gatha1 line="277"> ‘‘Taṃ <pageBreak edition="Vipassana Research Institut" number="2.0437" /> sāvakaṃ sakka mayampi sabbe, aññātumicchāma samantacakkhu;</gatha1>
    <gathalast line="278">Samavaṭṭhitā no savanāya sotā, tuvaṃ no satthā tvamanuttarosi.</gathalast>
    <hangnum line="279" number="1275"></hangnum>
    <gatha1 line="280"> ‘‘Chinda no vicikicchaṃ brūhi metaṃ, parinibbutaṃ vedaya bhūripañña;</gatha1>
    <gathalast line="281">Majjheva no bhāsa samantacakkhu, sakkova devāna sahassanetto.</gathalast>
    <hangnum line="282" number="1276"></hangnum>
    <gatha1 line="283"> ‘‘Ye keci ganthā idha mohamaggā, aññāṇapakkhā vicikicchaṭhānā;</gatha1>
    <gathalast line="284">Tathāgataṃ patvā na te bhavanti, cakkhuñhi etaṃ paramaṃ narānaṃ.</gathalast>
    <hangnum line="285" number="1277"></hangnum>
    <gatha1 line="286"> ‘‘No <pageBreak edition="Myanmar" number="2.0520" /> ce hi jātu puriso kilese, vāto yathā abbhaghanaṃ vihāne;</gatha1>
    <gathalast line="287">Tamovassa nivuto sabbaloko, jotimantopi na pabhāseyyuṃ.</gathalast>
    <hangnum line="288" number="1278"></hangnum>
    <gatha1 line="289"> ‘‘Dhīrā ca pajjotakarā bhavanti, taṃ taṃ ahaṃ vīra tatheva maññe;</gatha1>
    <gathalast line="290">Vipassinaṃ jānamupāgamimha, parisāsu no āvikarohi kappaṃ.</gathalast>
    <hangnum line="291" number="1279"></hangnum>
    <gatha1 line="292"> ‘‘Khippaṃ giraṃ eraya vaggu vagguṃ, haṃsova paggayha saṇikaṃ nikūja;</gatha1>
    <gathalast line="293">Bindussarena suvikappitena, sabbeva te ujjugatā suṇoma.</gathalast>
    <hangnum line="294" number="1280"></hangnum>
    <gatha1 line="295"> ‘‘Pahīnajātimaraṇaṃ asesaṃ, niggayha dhonaṃ vadessāmi dhammaṃ;</gatha1>
    <gathalast line="296">Na kāmakāro hi puthujjanānaṃ, saṅkheyyakāro ca tathāgatānaṃ.</gathalast>
    <hangnum line="297" number="1281"></hangnum>
    <gatha1 line="298"> ‘‘Sampannaveyyākaraṇaṃ <pageBreak edition="Pali Text Society" number="3.0188" /> tavedaṃ, samujjupaññassa samuggahītaṃ;</gatha1>
    <gathalast line="299">Ayamañjali pacchimo suppaṇāmito, mā mohayī jānamanomapañña.</gathalast>
    <hangnum line="300" number="1282"></hangnum>
    <gatha1 line="301"> ‘‘Paroparaṃ ariyadhammaṃ viditvā, mā mohayī jānamanomavīriya;</gatha1>
    <gathalast line="302">Vāriṃ yathā ghammani ghammatatto, vācābhikaṅkhāmi sutaṃ pavassa.</gathalast>
    <hangnum line="303" number="1283"></hangnum>
    <gatha1 line="304"> ‘‘Yadatthikaṃ brahmacariyaṃ acarī, kappāyano kaccissataṃ amoghaṃ;</gatha1>
    <gathalast line="305">Nibbāyi so ādu saupādiseso, yathā vimutto ahu taṃ suṇoma.</gathalast>
    <hangnum line="306" number="1284"></hangnum>
    <gatha1 line="307"> ‘‘Acchecchi <pageBreak edition="Myanmar" number="2.0521" /> taṇhaṃ idha nāmarūpe, (iti bhagavā,)</gatha1>
    <gatha2 line="308">Kaṇhassa sotaṃ dīgharattānusayitaṃ;</gatha2>
    <gathalast line="309">Atāri jātiṃ maraṇaṃ asesaṃ, iccabravi bhagavā pañcaseṭṭho.</gathalast>
    <hangnum line="310" number="1285"></hangnum>
    <gatha1 line="311"> ‘‘Esa sutvā pasīdāmi, vaco te isisattama;</gatha1>
    <gathalast line="312">Amoghaṃ kira me puṭṭhaṃ, na maṃ vañcesi brāhmaṇo.</gathalast>
    <hangnum line="313" number="1286"></hangnum>
    <gatha1 line="314"> ‘‘Yathā vādī tathā kārī, ahu buddhassa sāvako;</gatha1>
    <gathalast line="315">Acchecchi maccuno jālaṃ, tataṃ māyāvino daḷhaṃ.</gathalast>
    <hangnum line="316" number="1287"></hangnum>
    <gatha1 line="317"> ‘‘Addasa bhagavā ādiṃ, upādānassa kappiyo;</gatha1>
    <gathalast line="318">Accagā vata kappāno, maccudheyyaṃ suduttaraṃ.</gathalast>
    <hangnum line="319" number="1288"></hangnum>
    <gatha1 line="320"> ‘‘Taṃ <pageBreak edition="Vipassana Research Institut" number="2.0438" /> devadevaṃ vandāmi, puttaṃ te dvipaduttama;</gatha1>
    <gathalast line="321">Anujātaṃ mahāvīraṃ, nāgaṃ nāgassa orasa’’nti. –</gathalast>
    <unindented line="322">Imā gāthā saṅgītikāle ekajjhaṃ katvā saṅgahaṃ āropitā. Tattha ‘‘nikkhantaṃ vata maṃ santa’’ntiādayo pañca gāthā āyasmā vaṅgīso navo acirapabbajito hutvā vihāraṃ upagatā alaṅkatapaṭiyattā sambahulā itthiyo disvā uppannarāgo taṃ vinodento abhāsi.</unindented>
    <paragraph line="323">Tattha <bold>nikkhantaṃ vata maṃ santaṃ, agārasmānagāriya</bold>nti agārato nikkhantaṃ anagāriyaṃ pabbajitaṃ maṃ samānaṃ. <bold>Vitakkā</bold>ti kāmavitakkādayo pāpavitakkā. <bold>Upadhāvantī</bold>ti mama cittaṃ upagacchanti. <bold>Pagabbhā</bold>ti pāgabbhiyayuttā vasino. ‘‘Ayaṃ gehato nikkhamitvā pabbajito, nayimaṃ anuddhaṃsituṃ yutta’’nti evaṃ aparihārato nillajjā. <bold>Kaṇhato</bold>ti <pageBreak edition="Pali Text Society" number="3.0189" /> kāḷato, lāmakabhāvatoti attho. <bold>Ime</bold>ti tesaṃ attano paccakkhatā vuttā.</paragraph>
    <paragraph line="324">Asuddhajīvino parivārayuttā manussā uggakiccatāya ‘‘uggā’’ti vuccanti, tesaṃ puttā <bold>uggaputtā. Mahissāsā</bold>ti mahāissāsā. <bold>Sikkhitā</bold>ti dvādasa vassāni ācariyakule uggahitasippā. <bold>Daḷhadhammino</bold>ti, daḷhadhanuno <pageBreak edition="Myanmar" number="2.0522" />. Daḷhadhanu nāma dvisahassathāmaṃ vuccati. Dvisahassathāmanti, ca yassa āropitassa jiyāya bandho lohasīsādīnaṃ bhāro daṇḍe gahetvā yāva kaṇḍapamāṇā nabhaṃ ukkhittassa pathavito muccati. <bold>Samantā parikireyyu</bold>nti samantato kaṇḍe khipeyyuṃ. Kittakāti ce āha <bold>‘‘sahassaṃ apalāyina’’</bold>nti. Yuddhe aparaṃ mukhānaṃ sahassamattānaṃ. Idaṃ vuttaṃ hoti – sikkhitā katahatthā uggā daḷhadhanuno mahissāsā uggaputtā sahassamattā kadācipi yuddhe parājayaṃ apattā appamattā samantato ṭhatvā thambhaṃ upanissāya sacepi vasseyyuṃ. Tādisehipi issāsasahassehi samantā sare parikirīyante susikkhito puriso daṇḍaṃ gahetvā sabbe sare attano sarīre apatamāne katvā pādamūle pāteyya. Tattha ekopi issāso dve sare ekato khipanto nāma natthi. Itthiyo pana rūpārammaṇādivasena pañca pañca sare ekato khipanti, evaṃ khipantiyo. <bold>Ettakā bhiyyo</bold>ti imāhi itthīhi bhiyyopi bahū itthiyo attano itthikuttahāsabhāvādito vidhaṃsenti.</paragraph>
    <paragraph line="325"><bold>Sakkhī hi me sutaṃ eta</bold>nti sammukhā mayā etaṃ sutaṃ. <bold>Nibbānagamanaṃ magga</bold>nti liṅgavipallāsena vuttaṃ, nibbānagāmimaggoti attho, vipassanaṃ sandhāyāha. <bold>Tattha me nirato mano</bold>ti tasmiṃ vipassanāmagge mayhaṃ cittaṃ nirataṃ.</paragraph>
    <paragraph line="326"><bold>Evañce</bold><pageBreak edition="Vipassana Research Institut" number="2.0439" /><bold>maṃ viharanta</bold>nti evaṃ aniccaasubhajjhānabhāvanāya ca vipassanābhāvanāya ca viharantaṃ maṃ. <bold>Pāpimā</bold>ti kilesamāraṃ ālapati. <bold>Tathā maccu karissāmi, na me maggampi dakkhasī</bold>ti mayā kataṃ maggampi yathā na passasi, tathā maccu antaṃ karissāmīti yojanā.</paragraph>
    <paragraph line="327"><bold>Aratiñcā</bold>tiādikā pañca gāthā attano santāne uppanne aratiādike vinodentena vuttā. Tattha <bold>arati</bold>nti adhikusalesu dhammesu pantasenāsanesu ca ukkaṇṭhanaṃ. <bold>Rati</bold>nti pañcakāmaguṇaratiṃ. <bold>Pahāyā</bold>ti pajahitvā. <bold>Sabbaso gehasitañca vitakka</bold>nti, gehanissitaṃ puttadārādipaṭisaṃyuttaṃ ñātivitakkādiñca micchāvitakkaṃ anavasesato pahāya. <bold>Vanathaṃ na kareyya kuhiñcī</bold>ti ajjhattikabāhirappabhede sabbasmiṃ vatthusmiṃ taṇhaṃ na kareyyaṃ. <bold>Nibbanatho avanatho sa bhikkhū</bold>ti yo hi sabbena sabbaṃ <pageBreak edition="Myanmar" number="2.0523" /> nittaṇho <pageBreak edition="Pali Text Society" number="3.0190" />, tato eva katthacipi nandiyā abhāvato avanatho, so bhikkhu nāma saṃsāre bhayassa sammadeva ikkhaṇatāya bhinnakilesatāya cāti attho.</paragraph>
    <paragraph line="328"><bold>Yamidha pathaviñca vehāsaṃ, rūpagataṃ jagatogadhaṃ kiñcī</bold>ti yaṃkiñci idha pathavīgataṃ bhūminissitaṃ vehāsaṃ vehāsaṭṭhaṃ devalokanissitaṃ rūpagataṃ rūpajātaṃ ruppanasabhāvaṃ jagatogadhaṃ lokikaṃ bhavattayapariyāpannaṃ saṅkhataṃ. <bold>Parijīyati sabbamanicca</bold>nti sabbaṃ taṃ jarābhibhūtaṃ, tato eva aniccaṃ tato eva dukkhaṃ anattāti evaṃ tilakkhaṇāropanaṃ āha. Ayaṃ therassa mahāvipassanāti vadanti. <bold>Evaṃ samecca caranti mutattā</bold>ti evaṃ samecca abhisamecca vipassanāpaññāsahitāya maggapaññāya paṭivijjhitvā mutattā pariññātattabhāvā paṇḍitā caranti viharanti.</paragraph>
    <paragraph line="329"><bold>Upadhīsū</bold>ti khandhūpadhiādīsu. <bold>Janā</bold>ti andhaputhujjanā. <bold>Gadhitāse</bold>ti paṭibaddhacittā. Ettha hi visesato kāmaguṇūpadhīsu chando apanetabboti dassento āha <bold>diṭṭhasute paṭighe ca mute cā</bold>ti. <bold>Diṭṭhasute</bold>ti diṭṭhe ceva sute ca, rūpasaddesūti attho. <bold>Paṭighe</bold>ti ghaṭṭanīye phoṭṭhabbe. <bold>Mute</bold>ti vuttāvasese mute, gandharasesūti vuttaṃ hoti. <bold>Sāratthapakāsaniyaṃ</bold> (saṃ. ni. aṭṭha. 1.1.210) ‘‘paṭighapadena gandharasā gahitā, mutapadena phoṭṭhabbārammaṇa’’nti vuttaṃ. <bold>Ettha vinodaya chandamanejo</bold>ti etasmiṃ diṭṭhādibhede pañcakāmaguṇe kāmacchandaṃ vinodehi, tathā sati sabbattha anejo avikappo bhavasi. <bold>Yo hettha na limpati muni tamāhū</bold>ti yo hi ettha kāmaguṇe taṇhālepena na limpati, taṃ moneyyadhammaṭṭhato ‘‘munī’’ti paṇḍitā vadanti. ‘‘Atha saṭṭhisitā’’ti pāḷīti adhippāyena keci ‘‘saṭṭhidhammārammaṇanissitā’’ti atthaṃ vadanti. ‘‘Aṭṭhasaṭṭhisitā <pageBreak edition="Vipassana Research Institut" number="2.0440" /> savitakkā’’ti pana pāḷi, appakañhi ūnaṃ adhikaṃ vā na gaṇanūpagaṃ hotīti. <bold>Aṭṭhasaṭṭhisitā</bold>ti dvāsaṭṭhidiṭṭhigatasannissitā micchāvitakkāti atthoti keci vadanti. Diṭṭhigatikā ca sattāvāsābhāvaladdhiṃ ajjhūpagatāti adhiccasamuppannavādaṃ ṭhapetvā itaresaṃ vasena ‘‘atha saṭṭhisitā savitakkā’’ti vuttaṃ. Yathā hi taṇhālepābhāvena bhikkhūti vuccati, evaṃ diṭṭhilepābhāvenapīti dassetuṃ ‘‘atha saṭṭhisitā’’tiādi vuttaṃ. <bold>Puthujjanatāya adhammā</bold><pageBreak edition="Pali Text Society" number="3.0191" /><bold>niviṭṭhā</bold>ti <pageBreak edition="Myanmar" number="2.0524" /> te pana micchāvitakkā niccādigāhavasena adhammā dhammato apetā puthujjanatāyaṃ andhabāle niviṭṭhā abhiniviṭṭhā. <bold>Na ca vaggagatassa kuhiñcī</bold>ti yattha katthaci vatthusmiṃ sassatavādādimicchādiṭṭhivaggagato, taṃladdhiko na ca assa bhaveyya. Aṭṭhakathāyaṃ (saṃ. ni. aṭṭha. 1.1.210) pana ‘‘atha saṭṭhisitā savitakkā, puthū janatāya adhammā niviṭṭhā’’ti padaṃ uddharitvā atha cha ārammaṇanissitā puthū adhammavitakkā janatāya niviṭṭhāti vuttaṃ. Tathā na ca vaggagatassa kuhiñcīti tesaṃ vasena na katthaci kilesavaggagato bhaveyyāti ca vuttaṃ. <bold>No pana duṭṭhullagāhī sa bhikkhū</bold>ti yo kilesehi dūsitattā ativiya duṭṭhullatā ca duṭṭhullānaṃ micchāvādānaṃ gaṇhanasīlo ca no assa no bhaveyya, so bhikkhu nāma hotīti.</paragraph>
    <paragraph line="330"><bold>Dabbo</bold>ti dabbajātiko paṇḍito. <bold>Cirarattasamāhito</bold>ti cirakālato paṭṭhāya samāhito. <bold>Akuhako</bold>ti kohaññarahito asaṭho amāyāvī. <bold>Nipako</bold>ti nipuṇo cheko. <bold>Apihālū</bold>ti nittaṇho. <bold>Santaṃ padaṃ ajjhagamā</bold>ti, nibbānaṃ adhigato. Moneyyadhammasamannāgatato <bold>muni. Parinibbuto</bold>ti ārammaṇakaraṇavasena nibbānaṃ paṭicca saupādisesāya nibbānadhātuyā parinibbuto. <bold>Kaṅkhati kāla</bold>nti idāni anupādisesanibbānatthāya kālaṃ āgameti. Na tassa kiñci karaṇīyaṃ atthi, yathā ediso bhavissati, tathā attānaṃ sampādetīti adhippāyo.</paragraph>
    <paragraph line="331"><bold>Mānaṃ pajahassū</bold>tiādayo catasso gāthā paṭibhānasampattiṃ nissāya attano pavattamānaṃ mānaṃ vinodentena vuttā. Tattha <bold>mānaṃ pajahassū</bold>ti seyyamānādinavavidhaṃ mānaṃ pariccaja. <bold>Gotamā</bold>ti gotamagottassa bhagavato sāvakattā attānaṃ gotamagottaṃ katvā ālapati. <bold>Mānapatha</bold>nti mānassa pavattiṭṭhānabhūtaṃ ayonisomanasikāraparikkhittaṃ jātiādiṃ tappaṭibaddhakilesappahānena <bold>jahassu</bold> pajaha. <bold>Asesa</bold>nti sabbameva. <bold>Mānapathamhi sa mucchito</bold>ti mānavatthunimittaṃ mucchaṃ āpanno. <bold>Vippaṭisārīhuvā ciraratta</bold>nti imasmiṃ mānapathānuyogakkhaṇe vītivatte pubbeva arahattaṃ pāpuṇissa, ‘‘naṭṭhohamasmī’’ti vippaṭisārī ahuvā ahosi.</paragraph>
    <paragraph line="332"><bold>Makkhena</bold><pageBreak edition="Myanmar" number="2.0525" /><pageBreak edition="Vipassana Research Institut" number="2.0441" /><bold>makkhitā pajā</bold>ti sūrādinā attānaṃ ukkaṃsetvā pare vambhetvā paraguṇamakkhanalakkhaṇena makkhena pisitattā makkhī. Puggalo hi yathā yathā paresaṃ guṇe makkheti, tathā tathā attano guṇe puñjati nirākaroti nāma. <bold>Mānahatā</bold>ti mānena hataguṇā. <bold>Nirayaṃ papatantī</bold>ti nirayaṃ upapajjanti.</paragraph>
    <paragraph line="333"><bold>Maggajino</bold>ti maggena vijitakileso. <bold>Kittiñca sukhañcā</bold>ti viññūhi pasaṃsitañca kāyikacetasikasukhañca <bold>anubhotī</bold>ti paṭilabhati. <bold>Dhammadasoti tamāhu tathatta</bold>nti taṃ tathabhāvaṃ sammāpaṭipannaṃ yāthāvato dhammadassīti paṇḍitā āhu.</paragraph>
    <paragraph line="334"><bold>Akhilo</bold>ti pañcacetokhilarahito. <bold>Padhānavā</bold>ti sammappadhānavīriyasampanno. <bold>Visuddho</bold>ti nīvaraṇasaṅkhātavalāhakāpagamena visuddhamānaso <pageBreak edition="Pali Text Society" number="3.0192" />. <bold>Asesa</bold>nti navavidhampi mānaṃ aggamaggena pajahitvā. <bold>Vijjāyantakaro samitāvī</bold>ti sabbaso samitakileso tividhāya vijjāya pariyosānappatto hotīti attānaṃ ovadati.</paragraph>
    <paragraph line="335">Athekadivasaṃ āyasmā ānando aññatarena rājamahāmattena nimantito pubbaṇhasamayaṃ tassa gehaṃ gantvā paññatte āsane nisīdi āyasmatā vaṅgīsena pacchāsamaṇena. Atha tasmiṃ gehe itthiyo sabbālaṅkārapaṭimaṇḍitā theraṃ upasaṅkamitvā, vanditvā pañhaṃ pucchanti, dhammaṃ suṇanti. Athāyasmato vaṅgīsassa navapabbajitassa ārammaṇaṃ pariggahetuṃ asakkontassa visabhāgārammaṇe rāgo uppajji. So saddho ujujātiko kulaputto ‘‘ayaṃ me rāgo vaḍḍhitvā diṭṭhadhammikaṃ samparāyikampi atthaṃ nāseyyā’’ti cintetvā yathānisinnova therassa attano pavattiṃ āvikaronto <bold>‘‘kāmarāgenā’’</bold>ti gāthamāha. Tattha yadipi kilesarajjanapariḷāho kāyampi bādhati, cittaṃ pana bādhento cirataraṃ bādhetīti dassetuṃ ‘‘kāmarāgena ḍayhāmī’’ti vatvā ‘‘cittaṃ me pariḍayhatī’’ti vuttaṃ. <bold>Nibbāpana</bold>nti rāganibbāpanakāraṇaṃ rāgapariḷāhassa nibbāpanasamatthaṃ ovādaṃ karohīti attho.</paragraph>
    <paragraph line="336"><bold>Saññāya vipariyesā</bold>tiādikā gāthā tena yācitena āyasmatā ānandena vuttā. <bold>Vipariyesā</bold>ti vipallāsena asubhe subhanti <pageBreak edition="Myanmar" number="2.0526" /> pavattena viparītaggāhena. <bold>Nimitta</bold>nti kilesajanakanimittaṃ. <bold>Parivajjehī</bold>ti paribbaja. <bold>Subhaṃ rāgūpasaṃhita</bold>nti rāgavaḍḍhanārammaṇaṃ subhaṃ parivajjento asubhasaññāya parivajjeyya, sabbattha anabhiratisaññāya. Tasmā tadubhayampi dassento <bold>‘‘asubhāyā’’</bold>tiādimāha.</paragraph>
    <paragraph line="337">Tattha <pageBreak edition="Vipassana Research Institut" number="2.0442" /><bold>asubhāyā</bold>ti asubhānupassanāya. <bold>Cittaṃ bhāvehi ekaggaṃ susamāhita</bold>nti attano cittavikkhepābhāvena ekaggaṃ ārammaṇesu susamāhitaṃ appitaṃ katvā bhāvehi tava asubhānupassanaṃ sukaraṃ akkhāmīti. <bold>Sati kāyagatā tyatthū</bold>ti vuttakāyagatāsatibhāvanā tayā bhāvitā bahulīkatā hotūti attho. <bold>Nibbidābahulo bhavā</bold>ti attabhāve sabbasmiñca nibbedabahulo hohi.</paragraph>
    <paragraph line="338"><bold>Animittañca bhāvehī</bold>ti niccanimittādīnaṃ ugghāṭanena visesato aniccānupassanā animittā nāma, tato <bold>mānānusayamujjahā</bold>ti taṃ bhāvento maggapaṭipāṭiyā aggamaggādhigamena mānānusayaṃ samucchinda. <bold>Mānābhisamayā</bold>ti mānassa dassanābhisamayā ceva pahānābhisamayā ca. <bold>Upasanto</bold>ti sabbaso rāgādīnaṃ santatāya upasanto <bold>carissasi</bold> viharissasīti attho.</paragraph>
    <paragraph line="339"><bold>Tameva vāca</bold>ntiādikā catasso gāthā bhagavatā subhāsitasutte (saṃ. ni. 1.213) desite somanassajātena therena bhagavantaṃ sammukhā <pageBreak edition="Pali Text Society" number="3.0193" /> abhitthavantena vuttā. <bold>Yāyattānaṃ na tāpaye</bold>ti yāya vācāya hetubhūtāya attānaṃ vippaṭisārena na tāpeyya na viheṭheyya. <bold>Pare ca na vihiṃseyyā</bold>ti pare ca parehi bhindanto na bādheyya. <bold>Sā ve vācā subhāsitā</bold>ti sā vācā ekaṃsena subhāsitā nāma, tasmā tameva vācaṃ bhāseyyāti yojanā. Imāya gāthāya apisuṇavācāvasena bhagavantaṃ thometi.</paragraph>
    <paragraph line="340"><bold>Paṭinanditā</bold>ti paṭimukhabhāvena nanditā piyāyitā sampati āyatiñca suṇantehi sampaṭicchitā. <bold>Yaṃ anādāyā</bold>ti yaṃ vācaṃ bhāsanto pāpāni paresaṃ appiyāni aniṭṭhāni pharusavacanāni anādāya aggahetvā atthabyañjanamadhuraṃ piyameva dīpeti. <bold>Tameva piyavācaṃ bhāseyyā</bold>ti piyavācāvasena abhitthavi.</paragraph>
    <paragraph line="341"><bold>Amatā</bold>ti <pageBreak edition="Myanmar" number="2.0527" /> sādhubhāvena amatasadisā. Vuttañhetaṃ – ‘‘saccaṃ have sādhutaraṃ rasāna’’nti (saṃ. ni. 1.73). Nibbānāmatapaccayattā vā amatā. <bold>Esa dhammo sanantano</bold>ti yā ayaṃ saccavācā nāma, esa porāṇo dhammo cariyā paveṇi. Idameva hi porāṇānaṃ āciṇṇaṃ yaṃ te na alikaṃ bhāsiṃsu. Tenāha – <bold>‘‘sacce atthe ca dhamme ca, āhu santo patiṭṭhitā’’</bold>ti. Tattha sacce patiṭṭhitattā eva attano ca paresañca atthe patiṭṭhitā, atthe patiṭṭhitattā eva dhamme patiṭṭhitā hontīti veditabbā. Saccavisesanameva vā etaṃ. Idañhi vuttaṃ hoti – sacce patiṭṭhitā. Kīdise? Atthe ca dhamme ca, yaṃ paresaṃ atthato anapetattā atthaṃ anuparodhakaraṃ, dhammato anapetattā dhammaṃ dhammikameva atthaṃ sādhetīti. Imāya gāthāya saccavācāvasena <pageBreak edition="Vipassana Research Institut" number="2.0443" /> abhitthavi. <bold>Khema</bold>nti abhayaṃ nirupaddavaṃ. Kena kāraṇenāti ce? <bold>Nibbānapattiyā dukkhassantakiriyāya,</bold> yasmā kilesanibbānaṃ pāpeti, vaṭṭadukkhassa ca antakiriyāya saṃvaṭṭati, tasmā khemanti attho. Atha vā yaṃ buddho nibbānapattiyā vā dukkhassantakiriyāya vāti dvinnaṃ nibbānadhātūnaṃ atthāya khemamaggappakāsanato <bold>khemaṃ</bold> vācaṃ bhāsati. <bold>Sā ve vācānamuttamā</bold>ti sā vācā sabbavācānaṃ seṭṭhāti evamettha attho daṭṭhabbo. Imāya gāthāya mantāvacanavasena bhagavantaṃ abhitthavanto arahattanikūṭena thomanaṃ pariyosāpeti.</paragraph>
    <paragraph line="342"><bold>Gambhīrapañño</bold>ti tisso gāthā āyasmato sāriputtattherassa pasaṃsanavasena vuttā. Tattha <bold>gambhīrapañño</bold>ti gambhīresu khandhāyatanādīsu pavattāya nipuṇāya paññāya samannāgatattā gambhīrapañño. Medhāsaṅkhātāya dhammojapaññāya samannāgatattā <bold>medhāvī</bold>. ‘‘Ayaṃ duggatiyā maggo, ayaṃ sugatiyā maggo, ayaṃ nibbānassa <pageBreak edition="Pali Text Society" number="3.0194" /> maggo’’ti evaṃ magge ca amagge ca kovidatāya <bold>maggāmaggassa kovido</bold>. Mahatiyā sāvakapāramīñāṇassa matthakaṃ pattāya paññāya vasena <bold>mahāpañño</bold>. <bold>Dhammaṃ deseti bhikkhuna</bold>nti sammadeva pavattiṃ nivattiṃ vibhāvento bhikkhūnaṃ dhammaṃ deseti. Tassā pana desanāya pavattiākāraṃ dassetuṃ <bold>‘‘saṃkhittenapī’’</bold>tiādi vuttaṃ.</paragraph>
    <paragraph line="343">Tattha <bold>saṃkhittenapī</bold>ti ‘‘cattārimāni, āvuso, ariyasaccāni. Katamāni cattāri? Dukkhaṃ ariyasaccaṃ…pe… imāni kho, āvuso, cattāri ariyasaccāni, tasmā <pageBreak edition="Myanmar" number="2.0528" /> tihāvuso, idaṃ dukkhanti yogo karaṇīyo’’ti evaṃ saṃkhittenapi deseti. ‘‘Katamañcāvuso, dukkhaṃ ariyasaccaṃ? Jātipi dukkhā’’tiādinā (ma. ni. 3.372-373) nayena tāneva vibhajanto vitthārenapi bhāsati. Khandhādidesanāsupi eseva nayo. <bold>Sālikāyiva nigghoso</bold>ti yathā madhuraṃ ambapakkaṃ sāyitvā pakkhehi vātaṃ datvā madhuraravaṃ nicchārentiyā sālikāya nigghoso, evaṃ therassa dhammaṃ kathentassa madhuro nigghoso hoti. Dhammasenāpatissa hi pittādīnaṃ vasena apalibuddhavacanaṃ hoti, ayadaṇḍena pahaṭakaṃsathālako viya saddo niccharati. <bold>Paṭibhānaṃ udiyyatī</bold>ti kathetukamyatāya sati samuddato vīciyo viya uparūpari anantaṃ paṭibhānaṃ uṭṭhahati.</paragraph>
    <paragraph line="344"><bold>Tassā</bold>ti dhammasenāpatissa. <bold>Ta</bold>nti dhammaṃ desentassa. <bold>Suṇantī</bold>ti yaṃ no thero katheti, taṃ no sossāmāti ādarajātā suṇanti. <bold>Madhura</bold>nti iṭṭhaṃ. <bold>Rajanīyenā</bold>ti kantena. <bold>Savanīyenā</bold>ti kaṇṇasukhena. <bold>Vaggunā</bold>ti maṭṭhena manoharena. <bold>Udaggacittā</bold>ti odagyapītiyā vasena udaggacittā alīnacittā. <bold>Muditā</bold>ti āmoditā pāmojjena samannāgatā. <bold>Odhentī</bold>ti avadahanti aññāya cittaṃ upaṭṭhapentā sotaṃ upanenti.</paragraph>
    <paragraph line="345"><bold>Ajja</bold><pageBreak edition="Vipassana Research Institut" number="2.0444" /><bold>pannarase</bold>tiādikā catasso gāthā pavāraṇāsuttantadesanāya (saṃ. ni. 1.215) satthāraṃ mahābhikkhusaṅghaparivutaṃ nisinnaṃ disvā thomentena vuttā. Tattha <bold>pannarase</bold>ti yasmiñhi samaye bhagavā pubbārāme nisīdanto sāyanhasamaye sampattaparisāya kālayuttaṃ samayayuttaṃ dhammaṃ desetvā, udakakoṭṭhake gattāni parisiñcitvā, vatthanivasano ekaṃsaṃ sugatamahācīvaraṃ katvā, migāramātupāsāde majjhimathambhaṃ nissāya paññattavarabuddhāsane nisīditvā, samantato nisinnaṃ bhikkhusaṅghaṃ anuviloketvā tadahuposathe pavāraṇādivase nisinno hoti, imasmiṃ pannarasīuposatheti attho. <bold>Visuddhiyā</bold>ti visuddhatthāya visuddhipavāraṇāya. <bold>Bhikkhū pañcasatā samāgatā</bold>ti <pageBreak edition="Pali Text Society" number="3.0195" />, pañcasatamattā bhikkhū satthāraṃ parivāretvā nisajjavasena ceva ajjhāsayavasena ca samāgatā. Te ca <bold>saṃyojanabandhanacchidā</bold>ti saṃyojanasaṅkhāte santānassa bandhanabhūte kilese <pageBreak edition="Myanmar" number="2.0529" /> chinditvā ṭhitā. Tato eva <bold>anīghā khīṇapunabbhavā isī</bold>ti kilesadukkhābhāvena nidukkhā khīṇapunabbhavā, asekkhānaṃ sīlakkhandhādīnaṃ esitabhāvena isīti.</paragraph>
    <paragraph line="346"><bold>Vijitasaṅgāma</bold>nti vijitakilesasaṅgāmattā vijitamārabalattā vijitasaṅgāmaṃ. <bold>Satthavāha</bold>nti aṭṭhaṅgike ariyamaggarathe āropetvā veneyyasatte vāheti saṃsārakantārato uttāretīti bhagavā satthavāho. Tenāha brahmā sahampati ‘‘uṭṭhehi, vīra, vijitasaṅgāma, satthavāhā’’ti (mahāva. 8; ma. ni. 1.282), taṃ satthavāhaṃ anuttaraṃ satthāraṃ sāvakā payirupāsanti. <bold>Tevijjā maccuhāyino</bold>ti evarūpehi sāvakehi parivārito cakkavatti viya rājā amaccaparivārito janapadacārikavasena samantā anupariyetīti yojanā.</paragraph>
    <paragraph line="347"><bold>Palāpo</bold>ti tuccho antosārarahito, sīlarahitoti attho. <bold>Vande ādiccabandhuna</bold>nti ādiccabandhuṃ satthāraṃ dasabalaṃ vandāmīti vadati.</paragraph>
    <paragraph line="348"><bold>Parosahassa</bold>ntiādikā catasso gāthā nibbānapaṭisaṃyuttāya dhammiyā kathāya bhikkhūnaṃ dhammaṃ desentaṃ bhagavantaṃ thomentena vuttā. Tattha <bold>parosahassa</bold>nti atirekasahassaṃ, aḍḍhateḷasāni bhikkhusahassāni sandhāya vuttaṃ. <bold>Akutobhaya</bold>nti nibbāne kutocipi bhayaṃ natthi. Nibbānaṃ pattassa ca kutocipi bhayaṃ natthīti nibbānaṃ akutobhayaṃ nāma.</paragraph>
    <paragraph line="349">‘‘Āguṃ na karotī’’tiādinā (su. ni. 527) vuttakāraṇehi bhagavā nāgoti vuccatīti <bold>nāganāmosi bhagavā</bold>ti. <bold>Isīnaṃ isisattamo</bold>ti sāvakapaccekabuddhaisīnaṃ uttamo isi, vipassīsammāsambuddhato <pageBreak edition="Vipassana Research Institut" number="2.0445" /> paṭṭhāya isīnaṃ vā sattamako isi. <bold>Mahāmeghovā</bold>ti cātuddīpikamahāmegho viya hutvā.</paragraph>
    <paragraph line="350"><bold>Divā vihārā</bold>ti paṭisallānaṭṭhānato. <bold>Sāvako te, mahāvīra, pāde vandati vaṅgīso</bold>ti idaṃ thero arahattaṃ patvā attano visesādhigamaṃ pakāsento vadati.</paragraph>
    <paragraph line="351"><bold>Ummaggapatha</bold>ntiādikā <pageBreak edition="Myanmar" number="2.0530" /> catasso gāthā bhagavatā ‘‘kiṃ nu te, vaṅgīsa, imā gāthāyo pubbe parivitakkitā, udāhu ṭhānaso cetā paṭibhantī’’ti pucchitena ṭhānaso paṭibhantīti dassentena vuttā. Kasmā panevaṃ taṃ bhagavā avoca? Saṅghamajjhe kira kathā udapādi – ‘‘vaṅgīsatthero vissaṭṭhagantho neva uddesena, na paripucchāya, na yonisomanasikārena kammaṃ karoti. Gāthaṃ <pageBreak edition="Pali Text Society" number="3.0196" /> bandhanto vaṇṇapadāni karonto vicaratī’’ti. Atha bhagavā ‘‘ime bhikkhū vaṅgīsassa paṭibhānasampattiṃ na jānanti, ahamassa paṭibhānasampattiṃ jānāpessāmī’’ti cintetvā ‘‘kiṃ nu kho, vaṅgīsā’’tiādinā pucchati. <bold>Ummaggapatha</bold>nti anekāni kilesuppajjanapathāni. Vaṭṭappasutapathatāya hi pathanti vuttaṃ. <bold>Pabhijja khīlānī</bold>ti rāgādikhīlāni pañca bhinditvā carasi. <bold>Taṃ passathā</bold>ti evaṃ abhibhuyya ca chinditvā ca carantaṃ buddhaṃ passatha. <bold>Bandhapamuñcakara</bold>nti bandhanamocanakaraṃ. <bold>Asita</bold>nti anissitaṃ. <bold>Bhāgaso paṭibhajjā</bold>ti satipaṭṭhānādikoṭṭhāsato dhammaṃ paṭibhajjanīyaṃ katvā. <bold>Pavibhajjā</bold>tipi pāṭho. Uddesādikoṭṭhāsato pakārena vibhajitvā vibhajitvā dhammaṃ desetīti attho.</paragraph>
    <paragraph line="352"><bold>Oghassā</bold>ti kāmādicaturoghassa. <bold>Anekavihita</bold>nti satipaṭṭhānādivasena anekavidhaṃ aṭṭhatiṃsāya vā kammaṭṭhānānaṃ vasena anekappakāraṃ amatāvahaṃ maggaṃ <bold>akkhāsi</bold> abhāsi. <bold>Tasmiñca amate akkhāte</bold>ti tasmiṃ tena akkhāte amate amatāvahe. <bold>Dhammadasā</bold>ti dhammassa passitāro. <bold>Ṭhitā asaṃhīrā</bold>ti kenaci asaṃhāriyā hutvā patiṭṭhitā. <bold>Ativijjhā</bold>ti ativijjhitvā. <bold>Sabbaṭṭhitīna</bold>nti sabbesaṃ diṭṭhiṭṭhānānaṃ viññāṇaṭṭhitīnaṃ vā. <bold>Atikkamamaddasā</bold>ti atikkamabhūtaṃ nibbānaṃ addasa. <bold>Agga</bold>nti uttamaṃ dhammaṃ. Aggeti vā pāṭho, paṭhamataranti attho. <bold>Dasaddhāna</bold>nti pañcavaggiyānaṃ <bold>aggaṃ</bold> dhammaṃ, <bold>agge</bold> vā ādito desayīti attho.</paragraph>
    <paragraph line="353"><bold>Tasmā</bold>ti yasmā ‘‘esa dhammo sudesito’’ti jānantena pamādo na kātabbo, tasmā <bold>anusikkhe</bold>ti tisso sikkhā vipassanāpaṭipāṭiyā maggapaṭipāṭiyā ca sikkheyya.</paragraph>
    <paragraph line="354"><bold>Buddhānubuddho</bold>tiādikā <pageBreak edition="Vipassana Research Institut" number="2.0446" /> tisso gāthā āyasmato aññātakoṇḍaññattherassa thomanavasena vuttā. Tattha <bold>buddhānubuddho</bold>ti buddhānaṃ anubuddho <pageBreak edition="Myanmar" number="2.0531" />. Buddhā hi paṭhamaṃ cattāri saccāni bujjhiṃsu, pacchā thero sabbapaṭhamaṃ, tasmā buddhānubuddhoti. Thirehi sīlakkhandhādīhi samannāgatattā <bold>thero,</bold> akuppadhammoti attho. <bold>Tibbanikkamo</bold>ti daḷhavīriyo. <bold>Sukhavihārāna</bold>nti diṭṭhadhammasukhavihārānaṃ. <bold>Vivekāna</bold>nti tiṇṇampi vivekānaṃ. <bold>Sabbassa ta</bold>nti yaṃ sabbasāvakena pattabbaṃ, assa anena taṃ anuppattaṃ. <bold>Appamattassa sikkhato</bold>ti appamattena hutvā sikkhantena.</paragraph>
    <paragraph line="355"><bold>Tevijjo</bold><pageBreak edition="Pali Text Society" number="3.0197" /><bold>cetopariyakovido</bold>ti chasu abhiññāsu catasso vadati, itarā dve yadipi na vuttā, thero pana chaḷabhiññova. Yasmā theraṃ himavante chaddantadahato āgantvā bhagavati paramanipaccakāraṃ dassetvā, vandantaṃ disvā pasannamānasena bhagavato sammukhā theraṃ abhitthavantena imā gāthā vuttā, tasmā ‘‘koṇḍañño buddhadāyādo, pāde vandati satthuno’’ti vuttaṃ.</paragraph>
    <paragraph line="356"><bold>Nagassa passe</bold>tiādikā tisso gāthā pañcahi bhikkhusatehi saddhiṃ sabbeheva arahantehi bhagavati kāḷasilāyaṃ viharante āyasmā mahāmoggallāno tesaṃ bhikkhūnaṃ cittaṃ samanvesanto arahattaphalavimuttiṃ passittha. Taṃ disvā āyasmā vaṅgīso bhagavantaṃ there ca abhitthavanto abhāsi. Tattha <bold>nagassa passe</bold>ti isigilipabbatassa passe kāḷasilāyaṃ. <bold>Āsīna</bold>nti nisinnaṃ.</paragraph>
    <paragraph line="357"><bold>Cetasā</bold>ti attano cetopariyañāṇena. <bold>Cittaṃ nesaṃ samanvesa</bold>nti tesaṃ khīṇāsavabhikkhūnaṃ cittaṃ samanvesanto. <bold>Anupariyetī</bold>ti anukkamena paricchindati.</paragraph>
    <paragraph line="358"><bold>Evaṃ sabbaṅgasampannaṃ</bold> ‘‘muniṃ dukkhassa pāragu’’nti vuttāya satthusampattiyā ceva ‘‘tevijjā maccuhāyino’’ti vuttāya sāvakasampattiyā cāti sabbehi aṅgehi sampannaṃ samannāgataṃ. <bold>Muni</bold>nti hi iminā padena monasaṅkhātena ñāṇena satthu anavasesañeyyāvabodho vuttoti anāvaraṇañāṇena dasabalañāṇādīnaṃ saṅgaho kato hoti, tenassa ñāṇasampadaṃ dasseti. <bold>Dukkhassa pāragu</bold>nti iminā pahānasampadaṃ. Tadubhayena ca satthu ānubhāvasampadādayo dassitā honti. <bold>Tevijjā maccuhāyino</bold>ti iminā sāvakānaṃ ñāṇasampattidīpanena ca nibbānadhātuyā adhigamadīpanena ca padadvayena <pageBreak edition="Myanmar" number="2.0532" /> satthusāvakasampatti dassitā hoti. Tathā hi yathāvuttamatthaṃ pākaṭataraṃ kātuṃ <bold>‘‘muniṃ dukkhassa pāraguṃ. Anekākārasampannaṃ, payirupāsanti gotama’’</bold>nti vuttaṃ. Tattha <bold>anekākārasampanna</bold>nti anekehi ākārehi sampannaṃ, anekākāraguṇasamannāgatanti attho.</paragraph>
    <paragraph line="359"><bold>Cando</bold><pageBreak edition="Vipassana Research Institut" number="2.0447" /><bold>yathā</bold>ti gāthā bhagavantaṃ campānagare gaggarāya pokkharaṇiyā tīre mahatā bhikkhusaṅghena anekehi ca devanāgasahassehi parivutaṃ attano vaṇṇena ca yasasā ca virocamānaṃ disvā somanassajātena abhitthavantena vuttā. Tattha <bold>cando yathā vigatavalāhake nabhe</bold>ti yathā saradasamaye apagatavalāhake valāhakasadisena aññena ca mahikādinā upakkilesena vimutte ākāse puṇṇacando virocati, <bold>vītamalova bhāṇumā</bold>ti teneva valāhakādiupakkilesavigamena vigatamalo bhāṇumā sūriyo yathā virocati. <bold>Evampi, aṅgīrasa, tva</bold>nti evaṃ aṅgehi niccharaṇajutīhi jutimanta tvampi <bold>mahāmuni</bold> bhagavā, <bold>atirocasi</bold> attano yasasā sadevakaṃ lokaṃ atikkamitvā virocasīti.</paragraph>
    <paragraph line="360"><bold>Kāveyyamattā</bold>tiādikā <pageBreak edition="Pali Text Society" number="3.0198" /> dasa gāthā arahattaṃ patvā attano paṭipattiṃ paccavekkhitvā satthu attano ca guṇe vibhāventena vuttā. Tattha <bold>kāveyyamattā</bold>ti kāveyyena kabbakaraṇena mattā mānitā sambhāvitā guṇodayaṃ āpannā. <bold>Addasāmā</bold>ti addasimhā.</paragraph>
    <paragraph line="361"><bold>Addhā no udapajjathā</bold>ti ratanattayaṃ addhā amhākaṃ upakāratthāya uppajji.</paragraph>
    <paragraph line="362"><bold>Vacana</bold>nti saccapaṭisaṃyuttaṃ dhammakathaṃ. <bold>Khandhe āyatanāni ca dhātuyo cā</bold>ti pañcakkhandhe dvādasāyatanāni, aṭṭhārasa dhātuyo ca. Imasmiṃ ṭhāne khandhādikathā vattabbā. Sā <bold>visuddhimagge</bold> (visuddhi. 2.421 ādayo) vitthāritā evāti tattha vuttanayeneva veditabbā. <bold>Viditvānā</bold>ti rūpādivibhāgādito aniccatādito ca pubbabhāgañāṇena jānitvā.</paragraph>
    <paragraph line="363"><bold>Ye te sāsanakārakā</bold>ti ye te sattā tathāgatānaṃ sāsanakārakā, tesaṃ bahūnaṃ atthāya vata uppajjanti tathāgatā.</paragraph>
    <paragraph line="364"><bold>Ye</bold><pageBreak edition="Myanmar" number="2.0533" /><bold>niyāmagataddasā</bold>ti niyāmo eva niyāmagataṃ, ye bhikkhū bhikkhuniyo ca sammattaniyāmaṃ addasaṃsu adhigacchiṃsu. Tesaṃ atthāya vata <bold>bodhiṃ</bold> sammāsambodhiṃ ajjhagamā, <bold>muni</bold> bhagavāti yojanā.</paragraph>
    <paragraph line="365"><bold>Sudesitā</bold>ti veneyyajjhāsayānurūpaṃ saṅkhepato vitthārato ca suṭṭhu desitā. <bold>Cakkhumatā</bold>ti pañcahi cakkhūhi cakkhumatā. Attahitakāmehi araṇīyāni karaṇīyāni ariyabhāvakarāni, ariyassa vā bhagavato saccānīti <bold>ariyasaccāni. Dukkha</bold>ntiādi tesaṃ ariyasaccānaṃ sarūpadassanaṃ <pageBreak edition="Vipassana Research Institut" number="2.0448" />. Imasmiṃ ṭhāne ariyasaccakathā vattabbā, sā sabbākārato <bold>visuddhimagge</bold> (visuddhi. 2.529 ādayo) vitthāritāti tattha vuttanayeneva veditabbā. <bold>Evamete tathā</bold>ti ete dukkhādayo ariyasaccadhammā evaṃ dukkhādippakārena tathā avitathā anaññathā. <bold>Vuttā diṭṭhā me te yathā tathā</bold>ti yathā satthārā vuttā, tathā mayā diṭṭhā, ariyamaggañāṇena paṭividdhattā evaṃ tesaṃ. <bold>Sadattho me anuppatto</bold> arahattaṃ mayā sacchikataṃ. Tato ca <bold>kataṃ buddhassa</bold> bhagavato <bold>sāsanaṃ</bold> ovādānusiṭṭhiyaṃ anupatiṭṭho.</paragraph>
    <paragraph line="366"><bold>Svāgataṃ vata me āsī</bold>ti suāgamanaṃ vata me ahosi. <bold>Mama buddhassa santike</bold>ti mama sambuddhassa bhagavato santike samīpe.</paragraph>
    <paragraph line="367"><bold>Abhiññāpāramippatto</bold>ti channampi abhiññānaṃ pāramiṃ, ukkaṃsaṃ adhigato. Iminā hi padena vuttamevatthaṃ vivarituṃ <bold>‘‘sotadhātu visodhitā’’</bold>tiādi vuttaṃ.</paragraph>
    <paragraph line="368"><bold>Pucchāmi satthāra</bold>ntiādikā dvādasa gāthā attano upajjhāyassa parinibbutabhāvaṃ pucchantena vuttā. Āyasmato nigrodhakappattherassa hi <pageBreak edition="Pali Text Society" number="3.0199" /> parinibbānakāle āyasmā vaṅgīso asammukhā ahosi. Diṭṭhapubbañca tena tassa hatthakukkuccādi, pubbavāsanāvasena hi tādisañca āyasmato pilindavacchassa vasalavādena samudācāro viya khīṇāsavānampi hotiyeva. Tena ‘‘parinibbuto nu kho me upajjhāyo, udāhu no’’ti uppannaparivitakko satthāraṃ pucchi. Tena vuttaṃ – ‘‘upajjhāyassa parinibbutabhāvaṃ pucchantena vuttā’’ti. Tattha <bold>satthāra</bold>nti diṭṭhadhammikādīhi veneyyānaṃ <pageBreak edition="Myanmar" number="2.0534" /> anusāsakaṃ. <bold>Anomapañña</bold>nti omaṃ vuccati parittaṃ lāmakaṃ. Na omapaññaṃ anomapaññaṃ, mahāpaññanti attho. <bold>Diṭṭheva dhamme</bold>ti paccakkhameva, imasmiṃyeva attabhāveti attho. <bold>Vicikicchāna</bold>nti saṃsayānaṃ evarūpānaṃ vā parivitakkānaṃ chettā. <bold>Aggāḷave</bold>ti aggāḷavacetiyasaṅkhāte vihāre. <bold>Ñāto</bold>ti pākaṭo. <bold>Yasassī</bold>ti lābhasakkārasampanno. <bold>Abhinibbutatto</bold>ti upasantasabhāvo apariḍayhamānacitto.</paragraph>
    <paragraph line="369"><bold>Tayā kata</bold>nti tādise chāyāsampanne nigrodharukkhamūle nisinnattā ‘‘nigrodhakappo’’ti tayā kataṃ nāmaṃ. Iti so yathā attanā upalakkhitaṃ tathā vadati. Bhagavā pana na nisinnattā eva taṃ tathā ālapati, api ca kho tattha arahattaṃ pattattāpi. <bold>Brāhmaṇassā</bold>ti jātiṃ sandhāya vadati. So kira brāhmaṇamahāsālakulā pabbajito. <bold>Namassaṃ acari</bold>nti namassamāno vihāsiṃ. <bold>Mutyapekho</bold>ti nibbāne patiṭṭhito.</paragraph>
    <paragraph line="370"><bold>Daḷhadhammadassī</bold>ti <pageBreak edition="Vipassana Research Institut" number="2.0449" /> bhagavantaṃ ālapati. Daḷhadhammañhi nibbānaṃ abhijjanaṭṭhena, tañca bhagavā passi dassesi ca.</paragraph>
    <paragraph line="371"><bold>Sakkā</bold>tipi bhagavantameva kulanāmena ālapati. <bold>Mayampi sabbe</bold>ti, niravasesaparisaṃ saṅgaṇhitvā attānaṃ dassento vadati. <bold>Samantacakkhū</bold>tipi bhagavantameva sabbaññutaññāṇena ālapati. <bold>Samavaṭṭhitā</bold>ti sammā avaṭṭhitā, ābhogaṃ katvā ṭhitā. <bold>No</bold>ti amhākaṃ. <bold>Savanāyā</bold>ti imassa pañhassa veyyākaraṇaṃ savanatthāya. <bold>Sotā</bold>ti sotadhātuyā. <bold>Tuvaṃ no satthā tvamanuttarosī</bold>ti thutivacanavasena vadati.</paragraph>
    <paragraph line="372"><bold>Chinda no vicikiccha</bold>nti vicikicchāpaṭirūpakaṃ taṃ parivitakkaṃ sandhāyāha. Akusalavicikicchāya pana thero nibbicikicchova. <bold>Brūhi meta</bold>nti brūhi me etaṃ. Yaṃ mayā yācitosi ‘‘taṃ sāvakaṃ, sakka, mayampi sabbe aññātumicchāmā’’ti yācitova, taṃ brāhmaṇaṃ <bold>parinibbutaṃ vedaya bhūripañña. Majjheva no bhāsā’’</bold>ti parinibbutaṃ jānitvā mahāpañña bhagavā majjheva amhākaṃ sabbesaṃ bhāsa, yathā sabbe mayaṃ jāneyyāma. <bold>Sakkova devāna sahassanetto</bold>ti <pageBreak edition="Pali Text Society" number="3.0200" />, idaṃ pana thutivacanameva. Apicettha ayamadhippāyo – yathā sakko sahassanetto devānaṃ majjhe tehi sakkaccaṃ sampaṭicchitavacanaṃ <pageBreak edition="Myanmar" number="2.0535" /> bhāsati, evaṃ amhākaṃ majjhe amhehi sampaṭicchitavacanaṃ bhāsāti.</paragraph>
    <paragraph line="373"><bold>Ye kecī</bold>ti imampi gāthaṃ bhagavantaṃ thunanto vattukāmataṃ janetuṃ bhaṇati. Tassattho – ye keci abhijjhādayo ganthā, tesaṃ appahāne sati mohavicikicchānaṃ pahānābhāvato <bold>mohamaggā</bold>ti ca, <bold>aññāṇapakkhā</bold>ti ca, <bold>vicikicchaṭhānā</bold>ti ca vuccanti. Sabbe te tathāgataṃ patvā tathāgatassa desanābalena viddhaṃsitā bhavanti, nassanti. Kiṃkāraṇanti? <bold>Cakkhuñhi etaṃ paramaṃ narānaṃ,</bold> yasmā tathāgato sabbaganthavidhamanena paññācakkhujananato narānaṃ paramaṃ cakkhunti vuttaṃ hoti.</paragraph>
    <paragraph line="374"><bold>No ce hi jātū</bold>ti imampi gāthaṃ thunanto eva vattukāmataṃ janento bhaṇati. Tattha <bold>jātū</bold>ti ekaṃsavacanaṃ. <bold>Puriso</bold>ti bhagavantaṃ sandhāyāha. <bold>Jotimanto</bold>ti paññājotisampannā sāriputtādayo. Idaṃ vuttaṃ hoti – yadi bhagavā puratthimādibhedo vāto viya abbhaghanaṃ desanāvegena kilese vihaneyya, tato yathā abbhaghananivuto loko tamova hoti ekandhakāro, evaṃ <pageBreak edition="Vipassana Research Institut" number="2.0450" /> sabbopi loko aññāṇanivuto tamova siyā. Ye cāpi ime idāni jotimanto khāyanti sāriputtādayo, tepi na bhāseyyuṃ, na dīpeyyunti.</paragraph>
    <paragraph line="375"><bold>Dhīrā cā</bold>ti imampi gāthaṃ purimanayenevāha. Tassattho – <bold>dhīrā</bold> ca paṇḍitapurisā, <bold>pajjotakarā bhavanti</bold> paññāpajjotaṃ uppādenti. <bold>Taṃ</bold> tasmā ahaṃ taṃ <bold>vīra</bold> padhānavīriyasamannāgata bhagavā, <bold>tatheva maññe</bold> dhīro pajjotakarotveva maññāmi. Mayampi <bold>vipassinaṃ</bold> sabbadhamme yathābhūtaṃ passantaṃ bhagavantaṃ jānantā eva upāgamimhā. Tasmā ‘‘parisāsu no <bold>āvikarohi kappaṃ</bold> parinibbutova yathā nigrodhakappaṃ āvikarohi pakāsehī’’ti.</paragraph>
    <paragraph line="376"><bold>Khippa</bold>nti imampi gāthaṃ purimanayeneva āha. Tassattho – bhagavā <bold>khippaṃ giraṃ eraya vaggu vagguṃ</bold> acirāyamāno vācaṃ bhāsa vaggu manoharaṃ. <bold>Haṃsova</bold> yathā suvaṇṇahaṃso gocaraṃ pariggaṇhanto jātassaravanasaṇḍaṃ disvā gīvaṃ <bold>paggayha</bold> pakkhe uddhunitvā haṭṭhatuṭṭho <bold>saṇikaṃ</bold> ataramāno vagguṃ nikūjati <pageBreak edition="Myanmar" number="2.0536" /> giraṃ nicchāreti, evamevaṃ tvaṃ saṇikaṃ nikūja iminā mahāpurisalakkhaṇaññatarena bindussarena suṭṭhu <bold>vikappitena</bold> abhisaṅkhatena, ete mayaṃ sabbe <bold>ujugatā</bold> avikkhittamānasā hutvā tava nikūjaṃ suṇomāti.</paragraph>
    <paragraph line="377"><bold>Pahīnajātimaraṇa</bold>nti <pageBreak edition="Pali Text Society" number="3.0201" />, idampi purimanayeneva āha. Tattha na sissatīti aseso, taṃ <bold>asesaṃ,</bold> sotāpannādayo viya kiñci asesetvā pahīnajātimaraṇanti vuttaṃ hoti. <bold>Niggayhā</bold>ti nibandhitvā, <bold>dhona</bold>nti dhutasabbapāpaṃ. <bold>Vadessāmī</bold>ti kathāpessāmi dhammaṃ. <bold>Na kāmakāro hohi puthujjanāna</bold>nti puthujjanasekkhādīnaṃ tividhānaṃ janānaṃ kāmakāro natthi, te yaṃ icchanti ñātuṃ vā vattuṃ vā, taṃ na sakkonti. <bold>Saṅkheyyakāro ca tathāgatāna</bold>nti tathāgatānaṃ pana vīmaṃsakāro paññāpubbaṅgamakiriyā, te yaṃ icchanti ñātuṃ vā vattuṃ vā, taṃ sakkontiyevāti adhippāyo.</paragraph>
    <paragraph line="378">Idāni taṃ saṅkheyyakāraṃ pakāsento <bold>‘‘sampannaveyyākaraṇa’’</bold>nti gāthamāha. Tassattho – tathā hi tava bhagavā idaṃ <bold>samujjupaññassa</bold> sabbattha appaṭihatabhāvena ujugatapaññassa sammadeva vuttaṃ pavattitaṃ sampannaveyyākaraṇaṃ ‘‘santatimahāmatto sattatālamattaṃ abbhuggantvā parinibbāyissati, suppabuddho sakko sattame divase pathaviṃ pavisissatī’’ti evamādiṃ <bold>samuggahitaṃ</bold> sammadeva uggahitaṃ aviparītaṃ diṭṭhaṃ, puna suṭṭhutaraṃ añjaliṃ paṇāmetvā āha. <bold>Ayamañjali pacchimo suppaṇāmito</bold>ti ayaṃ aparopi añjali suṭṭhutaraṃ paṇāmito. <bold>Mā mohayī jāna</bold>nti mā no avacanena mohayi, jānanto tassa gatiṃ. <bold>Anomapaññā</bold>ti bhagavantaṃ ālapati.</paragraph>
    <paragraph line="379"><bold>Paropara</bold>nti <pageBreak edition="Vipassana Research Institut" number="2.0451" /> imaṃ pana gāthaṃ aparenapi pariyāyena amohanameva yācanto āha. Tattha <bold>paropara</bold>nti lokuttaralokiyavasena sundarāsundaraṃ dūre santike vā. <bold>Ariyadhamma</bold>nti catusaccadhammaṃ. <bold>Viditvā</bold>ti paṭivijjhitvā. <bold>Jāna</bold>nti sabbaṃ ñeyyadhammaṃ jānanto. <bold>Vācābhikaṅkhāmī</bold>ti yathā <bold>ghammani</bold> ghammakāle uṇhābhitatto puriso kilanto tasito vāriṃ, evaṃ te vācaṃ abhikaṅkhāmi. <bold>Sutaṃ pavassā</bold>ti sutasaṅkhātaṃ saddāyatanaṃ pavassa pagghara muñca pavatta. ‘‘Sutassa vassā’’tipi pāḷi. Vuttapakārassa saddāyatanassa vuṭṭhiṃ vassāti attho.</paragraph>
    <paragraph line="380">Idāni <pageBreak edition="Myanmar" number="2.0537" /> yādisaṃ vācaṃ abhikaṅkhati, taṃ pakāsento <bold>‘‘yadatthika’’</bold>nti gāthamāha. Tattha <bold>kappāyano</bold>ti kappameva pūjāvasena vadati. <bold>Yathā vimutto</bold>ti ‘‘kiṃ anupādisesāya nibbānadhātuyā yathā asekkho, udāhu saupādisesāya yathā sekkho’’ti vā pucchati. Sesamettha pākaṭameva.</paragraph>
    <paragraph line="381">Evaṃ dvādasahi gāthāhi yācito bhagavā taṃ viyākaronto <bold>‘‘acchecchī’’</bold>tiādimāha. Tattha <bold>acchecchi taṇhaṃ idha nāmarūpe (iti bhagavā) kaṇhassa sotaṃ dīgharattānusayita</bold>nti imasmiṃ <pageBreak edition="Pali Text Society" number="3.0202" /> nāmarūpe kāmataṇhādibhedā taṇhā dīgharattaṃ appahīnaṭṭhena anusayitā kaṇhanāmakassa mārassa sotantipi vuccati. Taṃ kaṇhassa sotamutaṃ dīgharattānusayitaṃ idha nāmarūpe taṇhaṃ kappāyano chindi. <bold>Iti bhagavā</bold>ti idaṃ pana saṅgītikārānaṃ vacanaṃ. <bold>Atāri jātiṃ maraṇaṃ asesa</bold>nti so taṃ taṇhaṃ chetvā asesaṃ jātimaraṇaṃ atari anupādisesāya parinibbāyīti dasseti, <bold>iccabravi bhagavā pañcaseṭṭho</bold>ti āyasmatā vaṅgīsena puṭṭho bhagavā evaṃ avoca pañcahi saddhādīhi indriyehi anaññasādhāraṇehi cakkhūhi vā seṭṭho. Atha vā <bold>pañcaseṭṭho</bold>ti pañcahi sīlādīhi dhammakkhandhehi, pañcahi vā hetusampadādīhi seṭṭho uttamo pavaroti saṅgītikārānamevidampi vacanaṃ.</paragraph>
    <paragraph line="382">Evaṃ vutte bhagavato bhāsitaṃ abhinandamānaso āyasmā vaṅgīso <bold>‘‘esa sutvā’’</bold>tiādikā gāthāyo āha. Tattha paṭhamagāthāyaṃ <bold>na maṃ vañcesī</bold>ti yasmā parinibbuto, tasmā tassa parinibbutabhāvaṃ icchantaṃ maṃ na vañcesi, na visaṃvādesīti attho. Sesaṃ pākaṭameva.</paragraph>
    <paragraph line="383">Dutiyagāthāyaṃ yasmā mutyapekho vihāsi, tasmā taṃ sandhāyāha <bold>‘‘yathā vādī tathā kārī, ahu buddhassa sāvako’’</bold>ti. <bold>Maccuno jālaṃ tata’’</bold>nti tebhūmakavaṭṭe vitthataṃ mārassa taṇhājālaṃ. <bold>Māyāvino</bold>ti <pageBreak edition="Vipassana Research Institut" number="2.0452" /> bahumāyassa. ‘‘Tathā māyāvino’’tipi keci paṭhanti, tesaṃ yo anekāhi māyāhi anekakkhattuṃ bhagavantaṃ upasaṅkami. Tassa tathā māyāvinoti adhippāyo.</paragraph>
    <paragraph line="384">Tatiyagāthāya <bold>ādi</bold>nti mūlakāraṇaṃ. <bold>Upādānassā</bold>ti vaṭṭassa. Vaṭṭaṃ daḷhehi kammakilesehi upādātabbaṭṭhena ‘‘upādāna’’nti vuttaṃ. Tassa upādānassa <pageBreak edition="Myanmar" number="2.0538" /> ādiṃ avijjātaṇhādibhedaṃ kāraṇaṃ ñāṇacakkhunā addasa. <bold>Kappo kappiyo</bold>ti evaṃ vattuṃ vaṭṭati bhagavāti adhippāyena vadati. <bold>Accagā vatā</bold>ti atikkanto vata. <bold>Maccudheyya</bold>nti maccu ettha dhiyyatīti maccudheyyaṃ, tebhūmakavaṭṭaṃ suduttaraṃ accagā vatāti vedajāto vadati.</paragraph>
    <paragraph line="385">Idāni satthari attano upajjhāye ca pasannamānaso pasannākāraṃ vibhāvento <bold>‘‘taṃ devadeva’’</bold>nti osānagāthamāha. Tattha <bold>taṃ devadevaṃ vandāmī</bold>ti sammutidevo, upapattidevo, visuddhidevoti tesaṃ sabbesampi devānaṃ uttamadevatāya devadevaṃ <bold>dvipaduttama</bold> bhagavā taṃ vandāmi. Na kevalaṃ taṃyeva, atha kho tava saccābhisambodhiyā anudhammajātattā <bold>anujātaṃ,</bold> māravijayena mahāvīriyatāya <bold>mahāvīraṃ,</bold> āguakaraṇādiatthena <bold>nāgaṃ</bold> tava <pageBreak edition="Pali Text Society" number="3.0203" /> ure vāyāmajanitajātitāya <bold>orasaṃ</bold> puttaṃ nigrodhakappañca vandāmi.</paragraph>
    <paragraph line="386">Evamete subhūtiādayo vaṅgīsapariyosānā dvisataṃ catusaṭṭhi ca mahātherā idha pāḷiyaṃ ārūḷhā, te sabbe yathā sammāsambuddhassa sāvakabhāvena ekavidhā. Tathā asekkhabhāvena, ukkhittapalighatāya saṃkiṇṇaparikkhatāya, abbuḷhesikatāya, niraggaḷatāya, pannaddhajatāya, pannabhāratāya, visaṃyuttatāya, dasasu ariyavāsesu vuṭṭhavāsatāya ca. Tathā hi te pañcaṅgavippahīnā, chaḷaṅgasamannāgatā, ekārakkhā, caturāpassenā, panuṇṇapaccekasaccā, samavayasaṭṭhesanā, anāvilasaṅkappā, passaddhakāyasaṅkhārā, suvimuttacittā, suvimuttapaññā ca (a. ni. 10.19). Iti evamādinā nayena ekavidhā.</paragraph>
    <paragraph line="387">Ehibhikkhubhāvena upasampannā, na ehibhikkhubhāvena upasampannāti duvidhā. Tattha <bold>aññāsi koṇḍañña</bold>ppamukhā <bold>pañcavaggiyattherā, yasatthero,</bold> tassa sahāyabhūtā <bold>vimalo subāhu puṇṇaji gavampatī</bold>ti cattāro, aparepi tassa sahāyabhūtā pañcapaññāsa, tiṃsa <bold>bhaddavaggiyā, uruvelakassapa</bold>ppamukhā sahassapurāṇajaṭilā, dve <bold>aggasāvakā,</bold> tesaṃ parivārabhūtā aḍḍhaterasasatā <pageBreak edition="Myanmar" number="2.0539" /><bold>paribbājakā,</bold> coro <bold>aṅgulimālatthero</bold>ti sabbe sahassaṃ paññāsādhikāni tīṇi satāni ca honti. Tenetaṃ vuccati –</paragraph>
    <gatha1 line="388">‘‘Satattayaṃ <pageBreak edition="Vipassana Research Institut" number="2.0453" /> sahassañca, paññāsañca punāpare;</gatha1>
    <gathalast line="389">Ete therā mahāpaññā, sabbeva ehibhikkhukā’’ti.</gathalast>
    <paragraph line="390">Na kevalañca ete eva, atha kho aññepi bahū santi. Seyyathidaṃ – <bold>selo</bold> brāhmaṇo, tassa antevāsikabhūtā tisatabrāhmaṇā, <bold>mahākappino,</bold> tassa parivārabhūtaṃ purisasahassaṃ, <bold>suddhodana</bold>mahārājena pesitā kapilavatthuvāsino dasasahassapurisā, mahābāvariyabrāhmaṇassa antevāsikabhūtā <bold>ajitā</bold>dayo soḷasa sahassaparimāṇāti. Evaṃ vuttato aññe na ehibhikkhubhāvena upasampadā, te pana saraṇagamanūpasampadā, ovādapaṭiggahaṇūpasampadā, pañhābyākaraṇūpasampadā, ñatticatutthakammūpasampadāti imehi catūhi ākārehi laddhūpasampadā. Ādito hi ehibhikkhubhāvūpagatā therā, tesaṃ bhagavā pabbajjaṃ viya tīhi saraṇagamaneheva upasampadampi anuññāsi, ayaṃ saraṇagamanūpasampadā. Yā pana –</paragraph>
    <indent line="391">‘‘Tasmātiha te, kassapa, evaṃ sikkhitabbaṃ – ‘tibbaṃ me hirottappaṃ, paccupaṭṭhitaṃ bhavissati theresu navesu majjhimesū’ti, evaṃ hi te, kassapa, sikkhitabbaṃ. Tasmātiha te, kassapa, evaṃ sikkhitabbaṃ <pageBreak edition="Pali Text Society" number="3.0204" /> – ‘yaṃkiñci dhammaṃ suṇissāmi kusalūpasaṃhitaṃ, sabbaṃ taṃ aṭṭhiṃ katvā manasi karitvā sabbacetasā samannāharitvā ohitasoto dhammaṃ suṇissāmī’ti, evañhi te, kassapa, sikkhitabbaṃ. Tasmātiha te, kassapa, evaṃ sikkhitabbaṃ – ‘sātasahagatā ca me kāyagatā sati na vijahissatī’ti, evañhi te, kassapa, sikkhitabba’’nti (saṃ. ni. 2.154).</indent>
    <paragraph line="392">Imassa ovādassa paṭiggahaṇena mahākassapattherassa anuññātaupasampadā, ayaṃ ovādapaṭiggahaṇūpasampadā nāma. Yā pubbārāme caṅkamantena bhagavatā ‘‘uddhumātakasaññāti vā sopāka ‘rūpasaññā’ti vā ime dhammā nānatthā nānābyañjanā, udāhu ekatthā byañjanameva nāna’’ntiādinā asubhanissitesu <pageBreak edition="Myanmar" number="2.0540" /> pañhesu pucchitesu bhagavantaṃ upasaṅkamantena sattavassikena sopākasāmaṇerena ‘‘uddhumātakasaññāti vā bhagavā ‘rūpasaññā’ti vā ime dhammā ekatthā, byañjanameva nāna’’ntiādinā vissajjitesu ‘‘iminā sabbaññutaññāṇena saddhiṃ saṃsanditvā ime pañhā byākatā’’ti āraddhacittena bhagavatā anuññātaupasampadā. Ayaṃ pañhābyākaraṇūpasampadā nāma. Ñatticatutthakammūpasampadā pākaṭāva.</paragraph>
    <paragraph line="393">Yathā ehibhikkhubhāvena upasampadā, na ehibhikkhubhāvena upasampadāti duvidhā, evaṃ sammukhāparammukhābhedatopi <pageBreak edition="Vipassana Research Institut" number="2.0454" /> duvidhā. Ye hi satthu dharamānakāle ariyāya jātiyā jātā, te aññāsikoṇḍaññādayo sammukhasāvakā nāma. Ye pana bhagavato parinibbānato pacchā adhigatavisesā, te satipi satthu dhammasarīrassa paccakkhabhāve satthu sarīrassa apaccakkhabhāvato parammukhasāvakā nāma.</paragraph>
    <paragraph line="394">Tathā ubhatobhāgavimuttapaññāvimuttatāvasena, idha pāḷiyaṃ āgatā pana ubhatobhāgavimuttā evāti veditabbā. Vuttañhetaṃ <bold>apadāne</bold> (apa. thera 2.55.142) –</paragraph>
    <gatha1 line="395">‘‘Vimokkhāpi ca aṭṭhime, chaḷabhiññā sacchikatā’’ti.</gatha1>
    <paragraph line="396">Tathā sāpadānānapadānabhedato, yesañhi purimesu sammāsambuddhesu paccekabuddhabuddhasāvakesupi puññakiriyāvasena pavattitaṃ sāvakapāramitāsaṅkhātaṃ atthi apadānaṃ, te sāpadānā, seyyathāpi apadānapāḷiyaṃ āgatā therā. Yesaṃ pana taṃ natthi, te anapadānā.</paragraph>
    <paragraph line="397">Kiṃ pana sabbena sabbaṃ pubbahetusampattiyā vinā saccābhisambodho sambhavatīti? Na sambhavati. Na hi upanissayasampattirahitassa ariyamaggādhigamo atthi, tassa sudukkaradurabhisambhavasabhāvato. Yathāha ‘‘taṃ kiṃ maññatha, bhikkhave, katamaṃ nu kho dukkarataraṃ vā durabhisambhavataraṃ vā’’tiādi (saṃ. ni. 5.1115). Yadi evaṃ <pageBreak edition="Pali Text Society" number="3.0205" /> kasmā vuttaṃ – ‘‘yesaṃ pana taṃ natthi, te anapadānā’’ti? Nayidamevaṃ daṭṭhabbaṃ ‘‘ye sabbena sabbaṃ upanissayasampattirahitā, te anapadānā’’ti tādisānaṃ idha anadhippetattā. Yesaṃ pana atiukkaṃsagataṃ apadānaṃ natthi, te idha ‘‘anapadānā’’ti vuttā, na sabbena sabbaṃ upanissayarahitāyeva <pageBreak edition="Myanmar" number="2.0541" />. Tathā hi ime sattā buddhuppādesu acchariyācinteyyaguṇavibhūtivitthataṃ buddhānaṃ ānubhāvaṃ passantā catuppamāṇikassa lokassa sabbathāpi pasādāvahattā satthari saddhaṃ paṭilabhanti. Tathā saddhammassavanena, sāvakānaṃ sammāpaṭipattidassanena, kadāci mahābodhisattānaṃ sammāsambodhiyā cittābhinīhāradassanena, tesaṃ santike ovādānusāsanapaṭilābhena ca saddhamme saddhaṃ paṭilabhanti, te tattha paṭiladdhasaddhā yadipi saṃsāre nibbāne ca ādīnavānisaṃse passanti, mahārajakkhatāya pana yogakkhemaṃ anabhisambhunantā antarantarā vivaṭṭūpanissayaṃ kusalabījaṃ attano santāne ropentiyeva sappurisūpanissayassa bahūkārabhāvato. Tenāha (bu. vaṃ. 2.72-74) –</paragraph>
    <gatha1 line="398">‘‘Yadimassa <pageBreak edition="Vipassana Research Institut" number="2.0455" /> lokanāthassa, virajjhissāma sāsanaṃ;</gatha1>
    <gathalast line="399">Anāgatamhi addhāne, hessāma sammukhā imaṃ.</gathalast>
    <gatha1 line="400">‘‘Yathā manussā nadiṃ tarantā, paṭititthaṃ virajjhiya;</gatha1>
    <gathalast line="401">Heṭṭhātitthe gahetvāna, uttaranti mahānadiṃ.</gathalast>
    <gatha1 line="402">‘‘Evameva mayaṃ sabbe, yadi muñcāmimaṃ jinaṃ;</gatha1>
    <gathalast line="403">Anāgatamhi addhāne, hessāma sammukhā ima’’nti.</gathalast>
    <paragraph line="404">Evaṃ vivaṭṭaṃ uddissa uppāditakusalacittaṃ satasahassādhikacatuasaṅkhyeyyakālantare vimokkhādhigamassa upanissayo na hotīti na sakkā vattuṃ. Pageva patthanāvasena adhikāraṃ katvā pavattitaṃ. Evaṃ duvidhāpete.</paragraph>
    <paragraph line="405">Aggasāvakā, mahāsāvakā, pakatisāvakāti tividhā. Tesu āyasmā <bold>aññāsikoṇḍañño, vappo, bhaddiyo, mahānāmo, assaji, nālako, yaso, vimalo, subāhu, puṇṇaji, gavampati, uruvelakassapo, nadīkassapo, gayākassapo, sāriputto, mahāmoggallāno, mahākassapo, mahākaccāyano, mahākoṭṭhiko, mahākappino, mahācundo, anuruddho, kaṅkhārevato, ānando, nandako, bhagu, nando, kimilo, bhaddiyo, rāhulo, sīvali, upāli <pageBreak edition="Myanmar" number="2.0542" />, dabbo, upaseno, khadiravaniyarevato, puṇṇo mantāṇiputto, puṇṇo sunāparantako, soṇo kuṭikaṇṇo, soṇo koḷivīso, rādho, subhūti, aṅgulimālo, vakkali, kāḷudāyī, mahāudāyī, pilindavaccho, sobhito, kumārakassapo, raṭṭhapālo</bold><pageBreak edition="Pali Text Society" number="3.0206" /><bold>, vaṅgīso, sabhiyo, selo, upavāno, meghiyo, sāgato, nāgito, lakuṇḍakabhaddiyo, piṇḍolabhāradvājo, mahāpanthako, cūḷapanthako, bākulo, kuṇḍadhāno, dārucīriyo, yasojo, ajito, tissametteyyo, puṇṇako, mettagū, dhotako, upasivo, nando, hemako, todeyyo, kappo, jatukaṇṇi, bhadrāvudho, udayo, posālo, mogharājā, piṅgiyoti ete asītimahāsāvakā nāma.</bold></paragraph>
    <paragraph line="406">Kasmā pana te eva therā ‘‘mahāsāvakā’’ti vuccantīti? Abhinīhārassa mahantabhāvato. Tathā hi dve aggasāvakāpi mahāsāvakesu antogadhā. Te hi sāvakapāramīñāṇassa matthakappattiyā sāvakesu aggadhammādhigamena aggaṭṭhāne ṭhitāpi abhinīhāramahantatāsāmaññena ‘‘mahāsāvakā’’tipi vuccanti. Itare pana pakatisāvakehi sātisayamahābhinīhārā. Tathā hi te padumuttarassa bhagavato kāle katapaṇidhānā. Tato eva sātisayaṃ abhiññāsamāpattīsu vasino pabhinnapaṭisambhidā ca. Kāmaṃ sabbepi arahanto sīlavisuddhiādike <pageBreak edition="Vipassana Research Institut" number="2.0456" /> sampādetvā catūsu satipaṭṭhānesu patiṭṭhitacittā satta bojjhaṅge yathābhūtaṃ bhāvetvā maggapaṭipāṭiyā anavasesato kilese khepetvā aggaphale patiṭṭhahanti, tathāpi yathā saddhāvimuttato diṭṭhippattassa, paññāvimuttato ca ubhatobhāgavimuttassa pubbabhāgabhāvanāviseso addhā icchito viseso, evaṃ abhinīhāramahantatāpubbayogamahantatāhi attasantāne sātisayaguṇavisesassa nipphāditattā sīlādiguṇehi mahantā sāvakāti mahāsāvakā. Tesuyeva pana ye bodhipakkhiyadhammesu pāmokkhabhāvena dhurabhūtānaṃ sammādiṭṭhisammāsamādhīnaṃ sātisayakiccantarabhāvanipphattiyā kāraṇabhūtāya tajjābhinīhārābhinihatāya sakkaccaṃ nirantaraṃ cirakālaṃ <pageBreak edition="Myanmar" number="2.0543" /> samāhitāya sammāpaṭipattiyā yathākkamaṃ paññāya samādhismiñca ukkaṃsapāramippattiyā savisesaṃ sabbaguṇehi aggabhāve ṭhitā. Te sāriputtamoggallānā satipi mahāsāvakatte sāvakapāramiyā matthake sabbasāvakānaṃ aggabhāve ṭhitattā abhinīhāramahantabhāvato, pubbayogamahantabhāvato ca ‘‘aggasāvakā’’icceva vuccanti. Ye pana ariyasāvakā aggasāvakā viya ca mahāsāvakā viya ca na parimitāva, atha kho anekasatā anekasahassā, te pakatisāvakā. Idha pāḷiyaṃ ārūḷhā pana parimitāva gāthāvasena pariggahitattā. Tathāpi mahāsāvakesupi keci idha pāḷiyaṃ nārūḷhā.</paragraph>
    <paragraph line="407">Evaṃ tividhāpi te animittavimokkhādibhedato tividhā, vimokkhasamadhigamavasenapi tividhā. Tayo hi ime vimokkhā suññato vimokkho, animitto vimokkho, appaṇihito vimokkhoti. Te ca vimokkhā suññatādīhi aniccānupassanādīhi tīhi anupassanāhi adhigantabbā. Ādito <pageBreak edition="Pali Text Society" number="3.0207" /> hi aniccādīsu yena kenaci ākārena vipassanābhiniveso hoti. Yadā pana vuṭṭhānagāminiyā vipassanāya aniccākārato saṅkhāre sammasantiyā maggavuṭṭhānaṃ hoti, tadā vipassanā satipi rāganimittādīnaṃ samugghāṭane saṅkhāranimittaṃ pana sā na vissajjetīti nippariyāyena animittanāmaṃ alabhamānā attano maggassa animittanāmaṃ dātuṃ na sakkotīti. Kiñcāpi abhidhamme animittavimokkho na uddhaṭo, suttante pana rāgādinimittānaṃ samugghāṭena labbhatīti.</paragraph>
    <gatha1 line="408">‘‘Animittañca bhāvehi, mānānusayamujjaha;</gatha1>
    <gathalast line="409">Tato mānābhisamayā, upasanto carissasī’’ti. (saṃ. ni. 1.212) –</gathalast>
    <unindented line="410">Ādinā hi vipassanāya animittavimokkhabhāvo anuttarassa animittavimokkhabhāvo ca vutto. Yadā vuṭṭhānagāminiyā vipassanāya dukkhato saṅkhāre sammasantiyā maggavuṭṭhānaṃ hoti, tadā <pageBreak edition="Vipassana Research Institut" number="2.0457" /> vipassanā rāgapaṇidhiādīnaṃ samugghāṭanena appaṇihitanāmaṃ labhatīti appaṇihitavimokkhaṃ nāma hoti. Tadanantaro ca maggo appaṇihitavimokkho. Yadā pana vuṭṭhānagāminiyā vipassanāya anattākārena sammasantiyā maggavuṭṭhānaṃ hoti, tadā <pageBreak edition="Myanmar" number="2.0544" /> vipassanā attadiṭṭhiyā samugghāṭanena suññatanāmaṃ labhatīti suññatavimokkhaṃ nāma hoti. Tadanantaro ca maggo suññatavimokkho nāma hoti. Imesu aggamaggabhūtesu tīsu vimokkhesu imesaṃ therānaṃ keci animittavimokkhena muttā, keci appaṇihitavimokkhena, keci suññatavimokkhena. Tena vuttaṃ – ‘‘animittavimokkhādibhedato tividhā, vimokkhasamadhigamenapi tividhā’’ti.</unindented>
    <paragraph line="411">Paṭipadāvibhāgena catubbidhā. Catasso hi paṭipadā – dukkhapaṭipadā dandhābhiññā, dukkhapaṭipadā khippābhiññā, sukhapaṭipadā dandhābhiññā, sukhapaṭipadā khippābhiññāti. Tattha rūpamukhādīsu vipassanābhinivesesu yo rūpamukhena vipassanaṃ abhinivisitvā cattāri mahābhūtāni pariggahetvā upādārūpaṃ pariggaṇhāti arūpaṃ pariggaṇhāti, rūpārūpaṃ pana pariggaṇhanto dukkhena kasirena kilamanto pariggahetuṃ sakkoti, tassa dukkhapaṭipadā nāma hoti, pariggahitarūpārūpassa pana vipassanāparivāse maggapātubhāvadandhatāya dandhābhiññā nāma hoti. Yopi rūpārūpaṃ pariggahetvā nāmarūpaṃ vavatthapento dukkhena kasirena kilamanto vavatthapeti, vavatthapite ca nāmarūpe vipassanāparivāsaṃ vasanto cirena maggaṃ uppādetuṃ sakkoti, tassapi dukkhapaṭipadā dandhābhiññā nāma hoti. Aparo nāmarūpampi vavatthapetvā paccaye pariggaṇhanto dukkhena kasirena kilamanto pariggaṇhāti. Paccaye ca pariggahetvā vipassanāparivāsaṃ vasanto <pageBreak edition="Pali Text Society" number="3.0208" /> cirena maggaṃ uppādeti, evampi dukkhapaṭipadā dandhābhiññā nāma hoti. Aparo paccayepi pariggahetvā lakkhaṇāni paṭivijjhanto dukkhena kasirena kilamanto paṭivijjhati, paṭividdhalakkhaṇo ca vipassanāparivāsaṃ vasanto cirena maggaṃ uppādeti, evampi dukkhapaṭipadā dandhābhiññā nāma hoti. Aparo lakkhaṇānipi paṭivijjhitvā vipassanāñāṇe tikkhe sūre pasanne vahante uppannavipassanānikantiṃ pariyādiyamāno dukkhena kasirena kilamanto pariyādiyati, nikantiñca pariyādiyitvā vipassanāparivāsaṃ vasanto cirena maggaṃ uppādeti, evampi dukkhapaṭipadā dandhābhiññā nāma hoti. Yathāvuttāsuyeva paṭipadāsu maggapātubhāvassa khippatāya dukkhapaṭipadā khippābhiññā, tāsaṃ pana paṭipadānaṃ akicchasiddhiyaṃ maggapātubhāvassa dandhatāya khippatāya ca yathākkamaṃ sukhapaṭipadā dandhābhiññā, sukhapaṭipadā khippābhiññā ca veditabbā. Imāsaṃ catassannaṃ paṭipadānaṃ vasena aggamaggappattiyā therānaṃ catubbidhatā veditabbā. Na hi paṭipadāhi <pageBreak edition="Myanmar" number="2.0545" /> vinā ariyamaggādhigamo atthi. Tathā hi abhidhamme ‘‘yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ…pe… <pageBreak edition="Vipassana Research Institut" number="2.0458" /> dukkhapaṭipadaṃ dandhābhiñña’’ntiādinā (dha. sa. 277) paṭipadāya saddhiṃyeva ariyamaggo vibhatto, tena vuttaṃ ‘‘paṭipadāvibhāgena catubbidhā’’ti.</paragraph>
    <paragraph line="412">Indriyādhikavibhāgena pañcavidhā. Satipi nesaṃ saccābhisambodhasāmaññe ekacce therā saddhuttarā, seyyathāpi thero vakkali; ekacce vīriyuttarā, seyyathāpi thero mahāsoṇo, koḷivīso; ekacce satuttarā, seyyathāpi thero sobhito, ekacce samādhuttarā, seyyathāpi thero cūḷapanthako, ekacce paññuttarā, seyyathāpi thero ānando. Tathā hi so gatimantatāya atthakosallādivantatāya ca pasaṃsito, ayañca vibhāgo pubbabhāge labbhamānavisesavasena vutto. Aggamaggakkhaṇe pana sesānampi indriyānaṃ ekasabhāvā icchitāti.</paragraph>
    <paragraph line="413">Tathā pāramippattā, paṭisambhidāppattā, chaḷabhiññā, tevijjā, sukkhavipassakāti pañcavidhā. Sāvakesu hi ekacce sāvakapāramiyā matthakappattā, yathā taṃ āyasmā sāriputto, āyasmā ca mahāmoggallāno; ekacce atthapaṭisambhidā dhammapaṭisambhidā niruttipaṭisambhidā paṭibhānapaṭisambhidāti imāsaṃ catunnaṃ paṭisambhidānaṃ vasena paṭisambhidāppattā; ekacce iddhividhañāṇādīnaṃ abhiññānaṃ vasena chaḷabhiññā; ekacce pubbenivāsañāṇādīnaṃ tissannaṃ vijjānaṃ vasena tevijjā. Ye pana khaṇikasamādhimatte ṭhatvā vipassanaṃ paṭṭhapetvā adhigataaggamaggā, te <pageBreak edition="Pali Text Society" number="3.0209" /> ādito antarantarā ca samādhijena jhānaṅgena vipassanābbhantaraṃ paṭisandhānānaṃ abhāvā sukkhā vipassanā etesanti sukkhavipassakā nāma. Ayañca vibhāgo sāvakānaṃ sādhāraṇabhāvaṃ upaparikkhitvā vutto. Idha pāḷiyaṃ āgatā nattheva sukkhavipassakā. Tenevāha –</paragraph>
    <gatha1 line="414">‘‘Paṭisambhidā catasso, vimokkhāpi ca aṭṭhime;</gatha1>
    <gathalast line="415">Chaḷabhiññā sacchikatā, kataṃ buddhassa sāsana’’ntiādi. (apa. thera 1.1.374; 2.43.14);</gathalast>
    <paragraph line="416">Evaṃ pāramippattādivasena pañcavidhā.</paragraph>
    <paragraph line="417">Animittādivasena chabbidhā animittavimuttotiādayo.</paragraph>
    <paragraph line="418">Saddhādhuro <pageBreak edition="Myanmar" number="2.0546" />, paññādhuroti duvidhā. Tathā appaṇihitavimutto paññāvimutto cāti. Evaṃ animittavimuttādivasena ca pariyāyavimuttabhedena sattavidhā. Catūsu hi arūpasamāpattīsu ekamekaṃ <pageBreak edition="Vipassana Research Institut" number="2.0459" /> pādakaṃ katvā vipassanaṃ ārabhitvā arahattaṃ pattā cattāro, nirodhato vuṭṭhāya arahattaṃ patto cāti pañca, ubhatobhāgavimuttā, saddhādhurapaññādhuravasena dve paññāvimuttāti evaṃ vimuttibhedena sattavidhā.</paragraph>
    <paragraph line="419">Dhurapaṭipadāvibhāgena aṭṭhavidhā. Yo hi dukkhapaṭipadāya dandhābhiññāya niyyāti, so saddhādhurapaññādhuravasena duvidhā, tathā sesapaṭipadāsupīti evaṃ dhurapaṭipadāvibhāgena aṭṭhavidhā.</paragraph>
    <paragraph line="420">Vimuttibhedena navavidhā. Pañca ubhatobhāgavimuttā, dve paññāvimuttā, paññāvimuttiyaṃ cetovimuttiyañca pāramippattā dve aggasāvakā cāti evaṃ navavidhā.</paragraph>
    <paragraph line="421">Vimuttivaseneva dasavidhā. Catūsu arūpāvacarajjhānesu ca ekamekaṃ pādakaṃ katvā arahattaṃ pattā cattāro, sukkhavipassakoti pañca paññāvimuttā, yathāvuttā ca ubhatobhāgavimuttā cāti evaṃ vimuttibhedeneva dasavidhā. Te yathāvuttena dhurabhedena bhijjamānā vīsati honti. Paṭipadābhedena bhijjamānā cattālīsaṃ honti. Puna paṭipadābhedena dhurabhedena ca bhijjamānā asīti honti. Atha te suññatavimuttādivibhāgena bhijjamānā cattālīsādhikā dve satāni honti. Puna indriyādhikabhāvena bhijjamānā dvisatuttaraṃ sahassaṃ hontīti. Evaṃ attano guṇavasena anekabhedavibhattesu maggaṭṭhaphalaṭṭhesu ariyasāvakesu ye attano paṭipattipavattiādike ca vibhāventi. Ye ‘‘channā me kuṭikā’’tiādikā (theragā. 1) gāthā udānādivasena abhāsiṃsu. Te ca idha gāthāmukhena saṅgahaṃ ārūḷhā. Tenāha – ‘‘sīhānaṃva nadantānaṃ…pe… phusitvā accutaṃ pada’’nti (theragā. nidānagāthā). Evamettha pakiṇṇakakathā veditabbā.</paragraph>
    <centered line="422">Vaṅgīsattheragāthāvaṇṇanā niṭṭhitā.</centered>
    <centered line="423">Mahānipātavaṇṇanā niṭṭhitā.</centered>
    <centered line="424">Badaratitthamahāvihāravāsinā ācariyadhammapālattherena katā</centered>
    <centered line="425">Theragāthāvaṇṇanā niṭṭhitā.</centered>
  </content>
</document>