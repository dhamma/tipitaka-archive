<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0508a2.att3.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/7. sattakanipato.xml</archivePath>
    <baseFileName>7. sattakanipato</baseFileName>
    <titlePath>7. Sattakanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">7. Sattakanipāto</chapter>
    <subhead line="2">1. Sundarasamuddattheragāthāvaṇṇanā</subhead>
    <paragraph line="3">Sattakanipāte <pageBreak edition="M" number="2.0123" /><pageBreak edition="V" number="2.0106" /><bold>alaṅkatā</bold>tiādikā āyasmato sundarasamuddattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde rājagahe aññatarassa mahāvibhavassa seṭṭhino putto hutvā nibbatti. <bold>Samuddo</bold>tissa nāmaṃ ahosi. Rūpasampattiyā pana <bold>sundarasamuddo</bold>ti paññāyittha. So paṭhamavaye ṭhito bhagavato rājagahappavese buddhānubhāvaṃ disvā, paṭiladdhasaddho nissaraṇajjhāsayatāya pabbajitvā, laddhūpasampado samādinnadhutadhammo rājagahato sāvatthiṃ gantvā, kalyāṇamittassa santike vipassanācāraṃ uggahetvā, kammaṭṭhānaṃ anuyuñjanto viharati. Tassa mātā rājagahe ussavadivase aññe seṭṭhiputte sapajāpatike alaṅkatapaṭiyatte ussavakīḷaṃ kīḷante disvā, puttaṃ anussaritvā rodati. Taṃ disvā aññatarā gaṇikā rodanakāraṇaṃ pucchi. Sā tassā taṃ kāraṇaṃ kathesi. Taṃ sutvā gaṇikā ‘‘ahaṃ taṃ ānessāmi, passa tāva mama itthibhāva’’nti vatvā ‘‘yadi evaṃ taṃyeva tassa pajāpatiṃ katvā imassa kulassa sāminiṃ karissāmī’’ti tāya bahuṃ dhanaṃ datvā <pageBreak edition="P" number="2.0194" />, vissajjitā mahatā parivārena sāvatthiṃ gantvā, therassa piṇḍāya vicaraṇaṭṭhāne ekasmiṃ gehe vasamānā divase divase aññehi therassa sakkaccaṃ piṇḍapātaṃ dāpesi. Alaṅkatapaṭiyattā ca hutvā suvaṇṇapādukā āruyha attānaṃ dassesi. Athekadivasaṃ gehadvārena gacchantaṃ theraṃ disvā, suvaṇṇapādukā omuñcitvā, añjaliṃ paggayha purato gacchantī nānappakāraṃ theraṃ kāmanimantanāya nimantesi. Taṃ sutvā thero ‘‘puthujjanacittaṃ nāma cañcalaṃ, yaṃnūna mayā idāneva ussāho karaṇīyo’’ti tattheva ṭhito bhāvanaṃ ussukkāpetvā chaḷabhiñño ahosi. Taṃ sandhāya vuttaṃ –</paragraph>
    <hangnum line="4" number="459"></hangnum>
    <gatha1 line="5"> ‘‘Alaṅkatā suvasanā, māladhārī vibhūsitā;</gatha1>
    <gathalast line="6">Alattakakatāpādā, pādukāruyha vesikā.</gathalast>
    <hangnum line="7" number="460"></hangnum>
    <gatha1 line="8"> ‘‘Pādukā <pageBreak edition="M" number="2.0124" /><pageBreak edition="V" number="2.0107" /> oruhitvāna, purato pañjalīkatā;</gatha1>
    <gathalast line="9">Sā maṃ saṇhena mudunā, mhitapubbaṃ abhāsatha.</gathalast>
    <hangnum line="10" number="461"></hangnum>
    <gatha1 line="11"> ‘‘‘Yuvāsi tvaṃ pabbajito, tiṭṭhāhi mama sāsane;</gatha1>
    <gatha2 line="12">Bhuñja mānusake kāme, ahaṃ vittaṃ dadāmi te;</gatha2>
    <gathalast line="13">Saccaṃ te paṭijānāmi, aggiṃ vā te harāmahaṃ.</gathalast>
    <hangnum line="14" number="462"></hangnum>
    <gatha1 line="15"> ‘‘‘Yadā jiṇṇā bhavissāma, ubho daṇḍaparāyanā;</gatha1>
    <gathalast line="16">Ubhopi pabbajissāma, ubhayattha kaṭaggaho’’’.</gathalast>
    <hangnum line="17" number="463"></hangnum>
    <gatha1 line="18"> ‘‘Tañca disvāna yācantiṃ, vesikaṃ pañjalīkataṃ;</gatha1>
    <gathalast line="19">Alaṅkataṃ suvasanaṃ, maccupāsaṃva oḍḍitaṃ.</gathalast>
    <hangnum line="20" number="464"></hangnum>
    <gatha1 line="21"> ‘‘Tato me manasīkāro, yoniso udapajjatha;</gatha1>
    <gathalast line="22">Ādīnavo pāturahu, nibbidā samatiṭṭhatha.</gathalast>
    <hangnum line="23" number="465"></hangnum>
    <gatha1 line="24"> ‘‘Tato cittaṃ vimucci me, passa dhammasudhammataṃ;</gatha1>
    <gathalast line="25">Tisso vijjā anuppattā, kataṃ buddhassa sāsana’’nti.</gathalast>
    <paragraph line="26">Tattha <bold>māladhārī</bold>ti mālādhārinī piḷandhapupphadāmā. <bold>Vibhūsitā</bold>ti ūnaṭṭhānassa pūraṇavasena pupphehi ceva gandhavilepanādīhi ca vibhūsitagattā. <bold>‘‘Alaṅkatā’’</bold>ti iminā hatthūpagagīvūpagādīhi ābharaṇehi alaṅkaraṇaṃ adhippetaṃ. <bold>Alattakakatāpādā</bold>ti pariṇatajayasumanapupphavaṇṇena lākhārasena rañjitacaraṇayugaḷā. Samāsapadañhetaṃ, ‘‘alattakakatapādā’’ti vattabbe gāthāsukhatthaṃ dīghaṃ katvā vuttaṃ. Asamāsabhāve pana ‘‘tassā’’ti vacanaseso veditabbo. <bold>Pādukāruyha vesikā</bold>ti ekā rūpūpajīvikā itthī yathāvuttavesā suvaṇṇapādukā paṭimuñcitvā ‘‘ṭhitā’’ti vacanaseso.</paragraph>
    <paragraph line="27"><bold>Pādukā oruhitvānā</bold>ti pādukāhi otaritvā, suvaṇṇapādukāyo omuñcitvāti attho. <bold>Pañjalīkatā</bold>ti paggahitaañjalikā <bold>sā</bold> vesī maṃ. Sāmaṃ vā vacanaparamparaṃ <pageBreak edition="P" number="2.0195" /> vinā sayameva abhāsatha. <bold>Saṇhenā</bold>ti maṭṭhena. <bold>Mudunā</bold>ti madhurena. ‘‘Vacanenā’’ti avuttampi vuttameva hoti, abhāsathāti, vuttattā.</paragraph>
    <paragraph line="28"><bold>Yuvāsi</bold><pageBreak edition="M" number="2.0125" /><bold>tvaṃ pabbajito</bold>ti tvaṃ pabbajanto yuvā, daharoyeva hutvā pabbajitosi, nanu pabbajantena sattame dasake sampatteva pabbajitabbanti dasseti. <bold>Tiṭṭhāhi mama sāsane</bold>ti mama vacane tiṭṭha.</paragraph>
    <paragraph line="29">Kiṃ <pageBreak edition="V" number="2.0108" /> pana tanti āha <bold>‘‘bhuñja mānusake kāme’’</bold>ti kāme paribhuñjitukāmassa rūpasampatti, vayasampatti, parivārasampatti, bhogasampatti ca icchitabbā. Tattha ‘‘kuto me bhogasampattī’’ti vadeyyāti, āha <bold>‘‘ahaṃ vittaṃ dadāmi te’’</bold>ti. ‘‘Tayidaṃ vacanaṃ kathaṃ saddahātabba’’nti maññeyyāti taṃ saddahāpentī āha <bold>‘‘saccaṃ te paṭijānāmi, aggiṃ vā te harāmaha’’</bold>nti. ‘‘Bhuñja mānusake kāme, ahaṃ vittaṃ dadāmi te’’ti yadidaṃ mayā paṭiññātaṃ, taṃ ekaṃsena saccameva paṭijānāmi, sace me na pattiyāyasi, aggiṃ vā te harāmahaṃ aggiṃ haritvā aggipaccayaṃ sapathaṃ karomīti attho. <bold>Ubhayattha kaṭaggaho</bold>ti amhākaṃ ubhinnaṃ jiṇṇakāle pabbajjanaṃ ubhayattha jayaggāho. Yaṃ mayaṃ yāva daṇḍaparāyanakālā bhoge bhuñjāma, evaṃ idhalokepi bhogehi na jīyāma, mayaṃ pacchā pabbajissāma, evaṃ paralokepi bhogehi na jīyāmāti adhippāyo. <bold>Tato</bold>ti taṃ nimittaṃ, kāmehi nimantentiyā ‘‘yuvāsi tva’’ntiādinā ‘‘yadā jiṇṇā bhavissāmā’’tiādinā ca tassā vesiyā vuttavacanahetu. Tañhi vacanaṃ aṅkusaṃ katvā thero samaṇadhammaṃ karonto sadatthaṃ paripūresi. Sesaṃ heṭṭhā vuttanayameva.</paragraph>
    <centered line="30">Sundarasamuddattheragāthāvaṇṇanā niṭṭhitā.</centered>
    <subhead line="31">2. Lakuṇḍakabhaddiyattheragāthāvaṇṇanā</subhead>
    <paragraph line="32"><bold>Pare ambāṭakārāme</bold>tiādikā āyasmato lakuṇḍakabhaddiyattherassa gāthā. Kā uppatti? Ayaṃ kira padumuttarassa bhagavato kāle haṃsavatīnagare mahābhoge kule nibbattitvā, vayappatto satthu santike dhammaṃ suṇanto nisinno tasmiṃ khaṇe satthāraṃ ekaṃ bhikkhuṃ mañjussarānaṃ aggaṭṭhāne ṭhapentaṃ disvā, sayampi taṃ ṭhānaṃ patthento buddhappamukhassa bhikkhusaṅghassa mahādānaṃ datvā, ‘‘aho vatāhampi anāgate ayaṃ bhikkhu <pageBreak edition="M" number="2.0126" /> viya ekassa buddhassa sāsane mañjussarānaṃ aggo bhaveyya’’nti paṇidhānaṃ akāsi. Bhagavā ca tassa anantarāyataṃ disvā byākaritvā pakkāmi.</paragraph>
    <paragraph line="33">So <pageBreak edition="P" number="2.0196" /> tattha yāvajīvaṃ puññāni katvā devamanussesu saṃsaranto phussassa bhagavato kāle cittapattakokilo hutvā rājuyyānato madhuraṃ ambaphalaṃ tuṇḍenādāya gacchanto satthāraṃ disvā pasannamānaso ‘‘dassāmī’’ti cittaṃ uppādesi. Satthā tassa cittaṃ ñatvā pattaṃ gahetvā nisīdi. Kokilo dasabalassa patte ambapakkaṃ patiṭṭhāpesi. Satthā taṃ paribhuñji. So kokilo <pageBreak edition="V" number="2.0109" /> pasannamānaso teneva pītisukhena sattāhaṃ vītināmesi. Tena ca puññakammena mañjussaro ahosi. Kassapasammāsambuddhakāle pana cetiye āraddhe kiṃ pamāṇaṃ karoma? Sattayojanappamāṇaṃ. Atimahantametaṃ. Chayojanappamāṇaṃ. Etampi atimahantaṃ. Pañcayojanaṃ, catuyojanaṃ, tiyojanaṃ, dviyojananti vutte ayaṃ tadā jeṭṭhavaḍḍhakī hutvā ‘‘etha, bho, anāgate sukhapaṭijaggiyaṃ kātuṃ vaṭṭatī’’ti vatvā rajjuyā parikkhipanto gāvutamattake ṭhatvā ‘‘ekekaṃ mukhaṃ gāvutaṃ gāvutaṃ hotu, cetiyaṃ ekayojanāvaṭṭaṃ yojanubbedhaṃ bhavissatī’’ti āha. Te tassa vacane aṭṭhaṃsu. Iti appamāṇassa buddhassa pamāṇaṃ akāsīti. Tena pana kammena nibbattanibbattaṭṭhāne aññehi nīcatarappamāṇo hoti.</paragraph>
    <paragraph line="34">So amhākaṃ satthu kāle sāvatthiyaṃ mahābhogakule nibbatti, <bold>bhaddiyo</bold>tissa nāmaṃ ahosi. Atirassatāya pana <bold>lakuṇḍakabhaddiyo</bold>ti paññāyittha. So satthu santike dhammaṃ sutvā, paṭiladdhasaddho pabbajitvā, bahussuto dhammakathiko hutvā madhurena sarena paresaṃ dhammaṃ kathesi. Athekasmiṃ ussavadivase ekena brāhmaṇena saddhiṃ rathena gacchantī aññatarā gaṇikā theraṃ disvā dantavidaṃsakaṃ hasi. Thero tassā dantaṭṭhike nimittaṃ gahetvā jhānaṃ uppādetvā, taṃ pādakaṃ katvā, vipassanaṃ paṭṭhapetvā, anāgāmī ahosi. So abhiṇhaṃ kāyagatāya satiyā viharanto ekadivasaṃ āyasmatā dhammasenāpatinā ovadiyamāno arahatte patiṭṭhahi. Tena vuttaṃ <bold>apadāne</bold> (apa. thera 2.55.1-33) –</paragraph>
    <gatha1 line="35">‘‘Padumuttaro <pageBreak edition="M" number="2.0127" /> nāma jino, sabbadhammesu cakkhumā;</gatha1>
    <gathalast line="36">Ito satasahassamhi, kappe uppajji nāyako.</gathalast>
    <gatha1 line="37">‘‘Tadāhaṃ haṃsavatiyaṃ seṭṭhiputto mahaddhano;</gatha1>
    <gathalast line="38">Jaṅghāvihāraṃ vicaraṃ, saṅghārāmaṃ agacchahaṃ.</gathalast>
    <gatha1 line="39">‘‘Tadā so lokapajjoto, dhammaṃ desesi nāyako;</gatha1>
    <gathalast line="40">Mañjussarānaṃ pavaraṃ, sāvakaṃ abhikittayi.</gathalast>
    <gatha1 line="41">‘‘Taṃ sutvā mudito hutvā, kāraṃ katvā mahesino;</gatha1>
    <gathalast line="42">Vanditvā satthuno pāde, taṃ ṭhānamabhipatthayiṃ.</gathalast>
    <gatha1 line="43">‘‘Tadā buddho viyākāsi, saṅghamajjhe vināyako;</gatha1>
    <gathalast line="44">Anāgatamhi addhāne, lacchase taṃ manorathaṃ.</gathalast>
    <gatha1 line="45">‘‘Satasahassito kappe, okkākakulasambhavo;</gatha1>
    <gathalast line="46">Gotamo nāma gottena, satthā loke bhavissati.</gathalast>
    <gatha1 line="47">‘‘Tassa dhammesu dāyādo, oraso dhammanimmito;</gatha1>
    <gathalast line="48">Bhaddiyo nāma nāmena, hessati satthu sāvako.</gathalast>
    <gatha1 line="49">‘‘Tena <pageBreak edition="V" number="2.0110" /> kammena sukatena, cetanāpaṇidhīhi ca;</gatha1>
    <gathalast line="50">Jahitvā mānusaṃ dehaṃ, tāvatiṃsamagacchahaṃ.</gathalast>
    <gatha1 line="51">‘‘Dvenavute ito kappe, phusso uppajji nāyako;</gatha1>
    <gathalast line="52">Durāsado duppasaho, sabbalokuttamo jino.</gathalast>
    <gatha1 line="53">‘‘Caraṇena ca sampanno, brahā uju patāpavā;</gatha1>
    <gathalast line="54">Hitesī sabbasattānaṃ, bahuṃ mocesi bandhanā.</gathalast>
    <gatha1 line="55">‘‘Nandārāmavane tassa, ahosiṃ phussakokilo;</gatha1>
    <gathalast line="56">Gandhakuṭisamāsanne, ambarukkhe vasāmahaṃ.</gathalast>
    <gatha1 line="57">‘‘Tadā piṇḍāya gacchantaṃ, dakkhiṇeyyaṃ jinuttamaṃ;</gatha1>
    <gathalast line="58">Disvā cittaṃ pasādetvā, mañjunābhinikūjahaṃ.</gathalast>
    <gatha1 line="59">‘‘Rājuyyānaṃ tadā gantvā, supakkaṃ kanakattacaṃ;</gatha1>
    <gathalast line="60">Ambapiṇḍaṃ gahetvāna, sambuddhassopanāmayiṃ.</gathalast>
    <gatha1 line="61">‘‘Tadā <pageBreak edition="M" number="2.0128" /> me cittamaññāya, mahākāruṇiko jino;</gatha1>
    <gathalast line="62">Upaṭṭhākassa hatthato, pattaṃ paggaṇhi nāyako.</gathalast>
    <gatha1 line="63">‘‘Adāsiṃ haṭṭhacittohaṃ, ambapiṇḍaṃ mahāmune;</gatha1>
    <gathalast line="64">Patte pakkhippa pakkhehi, pañjaliṃ katvāna mañjunā.</gathalast>
    <gatha1 line="65">‘‘Sarena rajanīyena, savanīyena vaggunā;</gatha1>
    <gathalast line="66">Vassanto buddhapūjatthaṃ, nīḷaṃ gantvā nipajjahaṃ.</gathalast>
    <gatha1 line="67">‘‘Tadā muditacittaṃ maṃ, buddhapemagatāsayaṃ;</gatha1>
    <gathalast line="68">Sakuṇagghi upāgantvā, ghātayī duṭṭhamānaso.</gathalast>
    <gatha1 line="69">‘‘Tato cutohaṃ tusite, anubhotvā mahāsukhaṃ;</gatha1>
    <gathalast line="70">Manussayonimāgacchiṃ, tassa kammassa vāhasā.</gathalast>
    <gatha1 line="71">‘‘Imamhi bhaddake kappe, brahmabandhu mahāyaso;</gatha1>
    <gathalast line="72">Kassapo nāma gottena, uppajji vadataṃ varo.</gathalast>
    <gatha1 line="73">‘‘Sāsanaṃ jotayitvā so, abhibhuyya kutitthiye;</gatha1>
    <gathalast line="74">Vinayitvāna veneyye, nibbuto so sasāvako.</gathalast>
    <gatha1 line="75">‘‘Nibbute tamhi lokagge, pasannā janatā bahū;</gatha1>
    <gathalast line="76">Pūjanatthāya buddhassa, thūpaṃ kubbanti satthuno.</gathalast>
    <gatha1 line="77">‘‘Sattayojanikaṃ thūpaṃ, sattaratanabhūsitaṃ;</gatha1>
    <gathalast line="78">Karissāma mahesissa, iccevaṃ mantayanti te.</gathalast>
    <gatha1 line="79">‘‘Kikino kāsirājassa, tadā senāya nāyako;</gatha1>
    <gathalast line="80">Hutvāhaṃ appamāṇassa, pamāṇaṃ cetiye vadiṃ.</gathalast>
    <gatha1 line="81">‘‘Tadā <pageBreak edition="V" number="2.0111" /> te mama vākyena, cetiyaṃ yojanuggataṃ;</gatha1>
    <gathalast line="82">Akaṃsu naravīrassa, nānāratanabhūsitaṃ.</gathalast>
    <gatha1 line="83">‘‘Tena kammena sukatena, cetanāpaṇidhīhi ca;</gatha1>
    <gathalast line="84">Jahitvā mānusaṃ dehaṃ, tāvatiṃsamagacchahaṃ.</gathalast>
    <gatha1 line="85">‘‘Pacchime ca bhave dāni, jāto seṭṭhikule ahaṃ;</gatha1>
    <gathalast line="86">Sāvatthiyaṃ puravare, iddhe phīte mahaddhane.</gathalast>
    <gatha1 line="87">‘‘Purappavese <pageBreak edition="M" number="2.0129" /> sugataṃ, disvā vimhitamānaso;</gatha1>
    <gathalast line="88">Pabbajitvāna na ciraṃ, arahattamapāpuṇiṃ.</gathalast>
    <gatha1 line="89">‘‘Cetiyassa pamāṇaṃ yaṃ, akariṃ tena kammunā;</gatha1>
    <gathalast line="90">Lakuṇḍakasarīrohaṃ, jāto paribhavāraho.</gathalast>
    <gatha1 line="91">‘‘Sarena madhurenāhaṃ, pūjitvā isisattamaṃ;</gatha1>
    <gathalast line="92">Mañjussarānaṃ bhikkhūnaṃ, aggattamanupāpuṇiṃ.</gathalast>
    <gatha1 line="93">‘‘Phaladānena buddhassa, guṇānussaraṇena ca;</gatha1>
    <gathalast line="94">Sāmaññaphalasampanno, viharāmi anāsavo.</gathalast>
    <gatha1 line="95">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="96">Aparabhāge aññaṃ byākaronto –</paragraph>
    <hangnum line="97" number="466"></hangnum>
    <gatha1 line="98"> ‘‘Pare ambāṭakārāme, vanasaṇḍamhi bhaddiyo;</gatha1>
    <gathalast line="99">Samūlaṃ taṇhamabbuyha, tattha bhaddova jhāyati.</gathalast>
    <hangnum line="100" number="467"></hangnum>
    <gatha1 line="101"> ‘‘Ramanteke <pageBreak edition="P" number="2.0197" /> mudiṅgehi, vīṇāhi paṇavehi ca;</gatha1>
    <gathalast line="102">Ahañca rukkhamūlasmiṃ, rato buddhassa sāsane.</gathalast>
    <hangnum line="103" number="468"></hangnum>
    <gatha1 line="104"> ‘‘Buddho ce me varaṃ dajjā, so ca labbhetha me varo;</gatha1>
    <gathalast line="105">Gaṇhehaṃ sabbalokassa, niccaṃ kāyagataṃ sati’’nti. –</gathalast>
    <unindented line="106">Imā tisso gāthā abhāsi.</unindented>
    <paragraph line="107">Tattha <bold>pare</bold>ti seṭṭhe adhike, visiṭṭheti attho. Adhikavācī hi ayaṃ parasaddo ‘‘paraṃ viya mattāyā’’tiādīsu viya. <bold>Ambāṭakārāme</bold>ti evaṃnāmake ārāme. So kira chāyūdakasampanno vanasaṇḍamaṇḍito ramaṇīyo hoti tena ‘‘pare’’ti visesetvā vutto. ‘‘Ambāṭakavane ambāṭakehi abhilakkhitavane’’ti ca vadanti. <bold>Vanasaṇḍamhī</bold>ti vanagahane, ghananicitarukkhagacchalatāsamūhe vaneti attho. <bold>Bhaddiyo</bold>ti evaṃnāmako, attānameva thero aññaṃ viya vadati. <bold>Samūlaṃ taṇhamabbuyhā</bold>ti taṇhāya <pageBreak edition="M" number="2.0130" /> mūlaṃ nāma avijjā. Tasmā sāvijjaṃ taṇhaṃ aggamaggena <pageBreak edition="V" number="2.0112" /> samugghāṭetvāti attho. <bold>Tattha bhaddova jhāyatī</bold>ti lokuttarehi sīlādīhi bhaddo sundaro tasmiṃyeva vanasaṇḍe katakiccatāya diṭṭhadhammasukhavihāravasena aggaphalajhānena jhāyati.</paragraph>
    <paragraph line="108">Phalasukhena ca jhānasamāpattīhi ca vītināmetīti attano vivekaratiṃ dassetvā <bold>‘‘ramanteke’’</bold>ti gāthāyapi byatirekamukhena tamevatthaṃ dasseti. Tattha <bold>mudiṅgehī</bold>ti aṅgikādīhi murajehi. <bold>Vīṇāhī</bold>ti nandinīādīhi vīṇāhi. <bold>Paṇavehī</bold>ti turiyehi ramanti eke kāmabhogino, sā pana tesaṃ rati anariyā anatthasaṃhitā. <bold>Ahañcā</bold> ti ahaṃ pana, ekako <bold>buddhassa</bold> bhagavato sāsane rato, tato eva rukkhamūlasmiṃ <bold>rato</bold> abhirato viharāmīti attho.</paragraph>
    <paragraph line="109">Evaṃ attano vivekābhiratiṃ kittetvā idāni yaṃ kāyagatāsatikammaṭṭhānaṃ bhāvetvā arahattaṃ patto, tassa pasaṃsanatthaṃ <bold>‘‘buddho ce me’’</bold>ti gāthamāha. Tassattho – sace <bold>buddho</bold> bhagavā ‘‘ekāhaṃ, bhante, bhagavantaṃ varaṃ yācāmī’’ti mayā yācito ‘‘atikkantavarā kho, bhikkhu, tathāgatā’’ti apaṭikkhipitvā mayhaṃ yathāyācitaṃ varaṃ dadeyya, so ca varo mamādhippāyapūrako <bold>labbhetha</bold> mayhaṃ manorathaṃ matthakaṃ pāpeyyāti thero parikappavasena vadati. ‘‘Bhante, sabbo loko sabbakālaṃ kāyagatāsatikammaṭṭhānaṃ bhāvetū’’ti ‘‘sabbalokassa niccaṃ kāyagatāsati bhāvetabbā’’ti katvā varaṃ gaṇhe ahanti dassento āha <bold>‘‘gaṇhehaṃ sabbalokassa, niccaṃ kāyagataṃ sati’’</bold>nti. Idāni aparikkhaṇagarahāmukhena parikkhaṇaṃ pasaṃsanto –</paragraph>
    <hangnum line="110" number="469"></hangnum>
    <gatha1 line="111"> ‘‘Ye <pageBreak edition="P" number="2.0198" /> maṃ rūpena pāmiṃsu, ye ca ghosena anvagū;</gatha1>
    <gathalast line="112">Chandarāgavasūpetā, na maṃ jānanti te janā.</gathalast>
    <hangnum line="113" number="470"></hangnum>
    <gatha1 line="114"> ‘‘Ajjhattañca na jānāti, bahiddhā ca na passati;</gatha1>
    <gathalast line="115">Samantāvaraṇo bālo, sa ve ghosena vuyhati.</gathalast>
    <hangnum line="116" number="471"></hangnum>
    <gatha1 line="117"> ‘‘Ajjhattañca na jānāti, bahiddhā ca vipassati;</gatha1>
    <gathalast line="118">Bahiddhā phaladassāvī, sopi ghosena vuyhati.</gathalast>
    <hangnum line="119" number="472"></hangnum>
    <gatha1 line="120"> ‘‘Ajjhattañca <pageBreak edition="M" number="2.0131" /> pajānāti, bahiddhā ca vipassati;</gatha1>
    <gathalast line="121">Anāvaraṇadassāvī, na so ghosena vuyhatī’’ti. –</gathalast>
    <unindented line="122">Imā catasso gāthā abhāsi.</unindented>
    <paragraph line="123">Tattha <bold>ye maṃ rūpena pāmiṃsū</bold>ti ye janā aviddasū mama rūpena apasādikena nihīnena ‘‘ākārasadisī paññā’’ti, dhammasarīrena ca maṃ nihīnaṃ pāmiṃsu, ‘‘orako aya’’nti hīḷentā paricchindanavasena <pageBreak edition="V" number="2.0113" /> maññiṃsūti attho. <bold>Ye ca ghosena anvagū</bold>ti ye ca sattā ghosena mañjunā maṃ sambhāvanāvasena anugatā bahu maññiṃsu, taṃ tesaṃ micchā, na hi ahaṃ rūpamattena avamantabbo, ghosamattena vā na bahuṃ mantabbo, tasmā <bold>chandarāgavasūpetā, na maṃ jānanti te janā</bold>ti te duvidhāpi janā chandarāgassa vasaṃ upetā appahīnachandarāgā sabbaso pahīnachandarāgaṃ maṃ na jānanti.</paragraph>
    <paragraph line="124">Avisayo tesaṃ mādiso ajjhattaṃ bahiddhā ca apariññātavatthutāyāti dassetuṃ <bold>‘‘ajjhatta’’</bold>ntiādi vuttaṃ. <bold>Ajjhatta</bold>nti attano santāne khandhāyatanādidhammaṃ. <bold>Bahiddhā</bold>ti parasantāne. Atha vā ajjhattanti, mama abbhantare asekkhasīlakkhandhādiṃ. Bahiddhāti, mameva ākappasampattiyādiyuttaṃ bahiddhā rūpadhammappavattiṃ cakkhuviññāṇādippavattiñca. <bold>Samantāvaraṇo</bold>ti evaṃ ajjhattañca bahiddhā ca ajānanena samantato āvaraṇayutto āvaṭañāṇagatiko. <bold>Sa ve ghosena vuyhatī</bold>ti so paraneyyabuddhiko bālo ghosena paresaṃ vacanena vuyhati niyyati ākaḍḍhīyati.</paragraph>
    <paragraph line="125"><bold>Bahiddhā ca vipassatī</bold>ti yo ca vuttanayena ajjhattaṃ na jānāti, bahiddhā pana sutānusārena ākappasampattiādiupadhāraṇena vā visesato passati. ‘‘Guṇavisesayutto siyā’’ti maññati, sopi <bold>bahiddhā phaladassāvī</bold> nayaggāhena phalamattaṃ gaṇhanto vuttanayena ghosena vuyhati, sopi mādise na jānātīti attho.</paragraph>
    <paragraph line="126">Yo pana <bold>ajjhattañca</bold> khīṇāsavassa abbhantare asekkhasīlakkhandhādiguṇaṃ jānāti, bahiddhā cassa paṭipattisallakkhaṇena visesato guṇavisesayogaṃ passati. <bold>Anāvaraṇadassāvī</bold> kenaci anāvaṭo hutvā ariyānaṃ guṇe <pageBreak edition="M" number="2.0132" /> daṭṭhuṃ ñātuṃ samattho, na so ghosamattena vuyhati yāthāvato dassanatoti.</paragraph>
    <centered line="127">Lakuṇḍakabhaddiyattheragāthāvaṇṇanā niṭṭhitā.</centered>
    <subhead line="128">3. Bhaddattheragāthāvaṇṇanā</subhead>
    <paragraph line="129"><bold>Ekaputto</bold>tiādikā <pageBreak edition="P" number="2.0199" /> āyasmato bhaddattherassa gāthā. Kā uppatti? Ayaṃ kira padumuttaraṃ bhagavantaṃ bhikkhusaṅghañca satasahassaparimāṇaṃ cīvarādīhi catūhi paccayehi pūjesi. So tena puññakammena devamanussesu saṃsaranto imasmiṃ buddhuppāde sāvatthiyaṃ seṭṭhikule nibbatti. Nibbattamāno <pageBreak edition="V" number="2.0114" /> ca aputtakesu mātāpitūsu devatāyācanādīni katvāpi alabhantesu satthāraṃ upasaṅkamitvā ‘‘sace, bhante, mayaṃ ekaṃ puttaṃ lacchāma, taṃ tumhākaṃ dāsatthāya dassāmā’’ti vatvā āyācitvā gatesu satthu adhippāyaṃ ñatvā aññataro devaputto khīṇāyuko hutvā ṭhito sakkena devaraññā ‘‘amukasmiṃ kule nibbattāhī’’ti āṇatto tattha nibbatti, <bold>bhaddo</bold>tissa nāmaṃ akaṃsu. Taṃ sattavassuddesikaṃ jātaṃ mātāpitaro alaṅkaritvā bhagavato santikaṃ netvā ‘‘ayaṃ so, bhante, tumhe āyācitvā laddhadārako, imaṃ tumhākaṃ niyyātemā’’ti āhaṃsu. Satthā ānandattheraṃ āṇāpesi – ‘‘imaṃ pabbājehī’’ti. Āṇāpetvā ca gandhakuṭiṃ pāvisi. Thero taṃ pabbājetvā saṅkhepena vipassanāmukhaṃ ācikkhi. So upanissayasampannattā vipassanāya kammaṃ karonto sūriye anoggateyeva bhāvanaṃ ussukkāpetvā chaḷabhiñño ahosi. Tena vuttaṃ <bold>apadāne</bold> (apa. thera 1.5.54-69) –</paragraph>
    <gatha1 line="130">‘‘Padumuttarasambuddhaṃ, mettacittaṃ mahāmuniṃ;</gatha1>
    <gathalast line="131">Upeti janatā sabbā, sabbalokagganāyakaṃ.</gathalast>
    <gatha1 line="132">‘‘Sattukañca baddhakañca, āmisaṃ pānabhojanaṃ;</gatha1>
    <gathalast line="133">Dadanti satthuno sabbe, puññakkhette anuttare.</gathalast>
    <gatha1 line="134">‘‘Ahampi dānaṃ dassāmi, devadevassa tādino;</gatha1>
    <gathalast line="135">Buddhaseṭṭhaṃ nimantetvā, saṅghampi ca anuttaraṃ.</gathalast>
    <gatha1 line="136">‘‘Uyyojitā <pageBreak edition="M" number="2.0133" /> mayā cete, nimantesuṃ tathāgataṃ;</gatha1>
    <gathalast line="137">Kevalaṃ bhikkhusaṅghañca, puññakkhettaṃ anuttaraṃ.</gathalast>
    <gatha1 line="138">‘‘Satasahassapallaṅkaṃ, sovaṇṇaṃ gonakatthataṃ;</gatha1>
    <gatha2 line="139">Tūlikāpaṭalikāya, khomakappāsikehi ca;</gatha2>
    <gathalast line="140">Mahārahaṃ paññāpayiṃ, āsanaṃ buddhayuttakaṃ.</gathalast>
    <gatha1 line="141">‘‘Padumuttaro lokavidū, devadevo narāsabho;</gatha1>
    <gathalast line="142">Bhikkhusaṅghaparibyūḷho, mama dvāramupāgami.</gathalast>
    <gatha1 line="143">‘‘Paccuggantvāna sambuddhaṃ, lokanāthaṃ yasassinaṃ;</gatha1>
    <gathalast line="144">Pasannacitto sumano, abhināmayiṃ saṅgharaṃ.</gathalast>
    <gatha1 line="145">‘‘Bhikkhūnaṃ satasahassaṃ, buddhañca lokanāyakaṃ;</gatha1>
    <gathalast line="146">Pasannacitto sumano, paramannena tappayiṃ.</gathalast>
    <gatha1 line="147">‘‘Padumuttaro lokavidū, āhutīnaṃ paṭiggaho;</gatha1>
    <gathalast line="148">Bhikkhusaṅghe nisīditvā, imā gāthā abhāsatha.</gathalast>
    <gatha1 line="149">‘‘Yenidaṃ āsanaṃ dinnaṃ, sovaṇṇaṃ gonakatthataṃ;</gatha1>
    <gathalast line="150">Tamahaṃ kittayissāmi, suṇātha mama bhāsato.</gathalast>
    <gatha1 line="151">‘‘Catusattatikkhattuṃ <pageBreak edition="V" number="2.0115" /> so, devarajjaṃ karissati;</gatha1>
    <gathalast line="152">Anubhossati sampattiṃ, accharāhi purakkhato.</gathalast>
    <gatha1 line="153">‘‘Padesarajjaṃ sahassaṃ, vasudhaṃ āvasissati;</gatha1>
    <gathalast line="154">Ekapaññāsakkhattuñca, cakkavattī bhavissati.</gathalast>
    <gatha1 line="155">‘‘Sabbāsu bhavayonīsu, uccākulī bhavissati;</gatha1>
    <gatha2 line="156">So ca pacchā pabbajitvā, sukkamūlena codito;</gatha2>
    <gathalast line="157">Bhaddiyo nāma nāmena, hessati satthu sāvako.</gathalast>
    <gatha1 line="158">‘‘Vivekamanuyuttomhi, pantasenanivāsahaṃ;</gatha1>
    <gathalast line="159">Phalañcādhigataṃ sabbaṃ, cattaklesomhi ajjahaṃ.</gathalast>
    <gatha1 line="160">‘‘Mama sabbaṃ abhiññāya, sabbaññū lokanāyako;</gatha1>
    <gathalast line="161">Bhikkhusaṅghe nisīditvā, etadagge ṭhapesi maṃ.</gathalast>
    <gatha1 line="162">‘‘Paṭisambhidā catasso, vimokkhāpi ca aṭṭhime;</gatha1>
    <gathalast line="163">Chaḷabhiññā sacchikatā, kataṃ buddhassa sāsana’’nti.</gathalast>
    <paragraph line="164">Tassa <pageBreak edition="M" number="2.0134" /> bhagavā chaḷabhiññuppattiṃ ñatvā ‘‘ehi, bhaddā’’ti āha. So tāvadeva satthāraṃ upasaṅkamitvā vanditvā pañjaliko satthu samīpe aṭṭhāsi, sā eva cassa upasampadā ahosi. Buddhūpasampadā nāma kiresā. Thero jātito paṭṭhāya attano pavattiyā kathanamukhena aññaṃ byākaronto –</paragraph>
    <hangnum line="165" number="473"></hangnum>
    <gatha1 line="166"> ‘‘Ekaputto ahaṃ āsiṃ, piyo mātu piyo pitu;</gatha1>
    <gathalast line="167">Bahūhi vatacariyāhi, laddho āyācanāhi ca.</gathalast>
    <hangnum line="168" number="474"></hangnum>
    <gatha1 line="169"> ‘‘Te ca maṃ anukampāya, atthakāmā hitesino;</gatha1>
    <gathalast line="170">Ubho pitā ca mātā ca, buddhassa upanāmayuṃ.</gathalast>
    <hangnum line="171" number="475"></hangnum>
    <gatha1 line="172"> ‘‘Kicchā laddho ayaṃ putto, sukhumālo sukhedhito;</gatha1>
    <gathalast line="173">Imaṃ dadāma te nātha, jinassa paricārakaṃ.</gathalast>
    <hangnum line="174" number="476"></hangnum>
    <gatha1 line="175"> ‘‘Satthā ca maṃ paṭiggayha, ānandaṃ etadabravi;</gatha1>
    <gathalast line="176">Pabbājehi imaṃ khippaṃ, hessatyājāniyo ayaṃ.</gathalast>
    <hangnum line="177" number="477"></hangnum>
    <gatha1 line="178"> ‘‘Pabbājetvāna <pageBreak edition="P" number="2.0200" /> maṃ satthā, vihāraṃ pāvisī jino;</gatha1>
    <gathalast line="179">Anoggatasmiṃ sūriyasmiṃ, tato cittaṃ vimucci me.</gathalast>
    <hangnum line="180" number="478"></hangnum>
    <gatha1 line="181"> ‘‘Tato <pageBreak edition="V" number="2.0116" /> satthā nirākatvā, paṭisallānavuṭṭhito;</gatha1>
    <gathalast line="182">Ehi bhaddāti maṃ āha, sā me āsūpasampadā.</gathalast>
    <hangnum line="183" number="479"></hangnum>
    <gatha1 line="184"> ‘‘Jātiyā sattavassena, laddhā me upasampadā;</gatha1>
    <gathalast line="185">Tisso vijjā anuppattā, aho dhammasudhammatā’’ti. –</gathalast>
    <unindented line="186">Imā gāthā abhāsi.</unindented>
    <paragraph line="187">Tattha <bold>vatacariyāhī</bold>ti, ‘‘evaṃ katvā puttaṃ labhissathā’’ti vuttaṃ samaṇabrāhmaṇānaṃ vacanaṃ sutvā, khīraṃ pāyitvā, anasanādivatacaraṇehi. <bold>Āyācanāhī</bold>ti devatāyācanāhi satthuāyācanāya ca, idameva cettha kāraṇaṃ, itaraṃ thero mātāpitūnaṃ paṭipattidassanatthañceva kicchaladdhabhāvadassanatthañca vadati.</paragraph>
    <paragraph line="188"><bold>Te</bold>ti <pageBreak edition="M" number="2.0135" /> mātāpitaro. <bold>Upanāmayu</bold>nti upanāmesuṃ.</paragraph>
    <paragraph line="189"><bold>Sukhedhito</bold>ti sukhasaṃvaḍḍhito. <bold>Te</bold>ti tuyhaṃ. <bold>Paricāraka</bold>nti kiṃkāraṃ.</paragraph>
    <paragraph line="190"><bold>Hessatyājāniyo aya</bold>nti ayaṃ dārako mama sāsane ājānīyo bhavissati. Tasmā khippaṃ ajjeva pabbājehīti etaṃ <bold>abravi,</bold> āha.</paragraph>
    <paragraph line="191"><bold>Pabbājetvānā</bold>ti ānandattherena pabbājetvā. <bold>Vihāra</bold>nti gandhakuṭiṃ. <bold>Anoggatasmiṃ sūriyasmi</bold>nti sūriye anatthaṅgateyeva. <bold>Tato cittaṃ vimucci me</bold>ti tato vipassanārambhato paraṃ na cireneva khaṇena sabbāsavehi me cittaṃ vimucci, khīṇāsavo ahosiṃ.</paragraph>
    <paragraph line="192"><bold>Tato</bold>ti mama āsavakkhayato pacchā. <bold>Nirākatvā</bold>ti attanā samāpannaṃ phalasamāpattiṃ appetvā tato vuṭṭhāya. Tenāha <bold>‘‘paṭisallānavuṭṭhito’’</bold>ti. <bold>Sā me āsūpasampadā</bold>ti yā maṃ uddissa ‘‘ehi, bhaddā’’ti satthu vācā pavattā, sā eva me mayhaṃ upasampadā āsi. Evaṃ <bold>jātiyā sattavassena, laddhā me upasampadā</bold>ti sātisayaṃ satthārā attano kataṃ anuggahaṃ sāsanassa ca niyyānikataṃ dasseti. Tenāha <bold>‘‘aho dhammasudhammatā’’</bold>ti.</paragraph>
    <paragraph line="193">Ettha ca ‘‘cittaṃ vimucci me’’ti khīṇāsavabhāvaṃ pakāsetvāpi puna <bold>‘‘tisso vijjā anuppattā’’</bold>ti lokiyābhiññekadesadassanaṃ chaḷabhiññabhāvavibhāvanatthaṃ. Tenāha apadāne ‘‘chaḷabhiññā sacchikatā’’ti.</paragraph>
    <centered line="194">Bhaddattheragāthāvaṇṇanā niṭṭhitā.</centered>
    <subhead line="195">4. Sopākattheragāthāvaṇṇanā</subhead>
    <paragraph line="196"><bold>Disvā</bold><pageBreak edition="V" number="2.0117" /><pageBreak edition="P" number="2.0201" /><bold>pāsādachāyāya</bold>ntiādikā āyasmato sopākattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle brāhmaṇakule nibbattitvā viññutaṃ patto brāhmaṇānaṃ vijjāsippesu nipphattiṃ gato kāmesu ādīnavaṃ disvā gharāvāsaṃ pahāya tāpasapabbajjaṃ pabbajitvā ekasmiṃ <pageBreak edition="M" number="2.0136" /> pabbate viharati. Satthā āsannamaraṇaṃ taṃ ñatvā tassa santikaṃ agamāsi. So bhagavantaṃ disvā pasannacitto uḷāraṃ pītisomanassaṃ pavedento pupphamayaṃ āsanaṃ paññapetvā adāsi. Satthā tattha nisīditvā, aniccatāpaṭisaṃyuttaṃ dhammiṃ kathaṃ kathetvā tassa passantasseva ākāsena agamāsi. So pubbe gahitaṃ niccaggāhaṃ pahāya aniccasaññaṃ hadaye ṭhapetvā, kālaṅkatvā, devaloke uppajitvā, aparāparaṃ devamanussesu saṃsaranto, imasmiṃ buddhuppāde rājagahe sopākayoniyaṃ nibbatti. So jātiāgatena <bold>sopāko</bold>ti nāmena paññāyi. Keci pana ‘‘vāṇijakule nibbatto, ‘sopāko’ti pana nāmamatta’’nti vadanti. Taṃ apadānapāḷiyā virujjhati ‘‘pacchime bhave sampatte, sopākayonupāgami’’nti vacanato.</paragraph>
    <paragraph line="197">Tassa catumāsajātassa pitā kālamakāsi, cūḷapitā posesi. Anukkamena sattavassiko jāto. Ekadivasaṃ cūḷapitā ‘‘attano puttena kalahaṃ karotī’’ti kujjhitvā, taṃ susānaṃ netvā, dve hatthe rajjuyā ekato bandhitvā, tāya eva rajjuyā matamanussassa sarīre gāḷhaṃ bandhitvā gato ‘‘siṅgālādayo khādantū’’ti. Pacchimabhavikatāya dārakassa puññaphalena sayaṃ māretuṃ na visahi, siṅgālādayopi na abhibhaviṃsu. Dārako aḍḍharattasamaye evaṃ vippalapati –</paragraph>
    <gatha1 line="198">‘‘Kā gati me agatissa, ko vā bandhu abandhuno;</gatha1>
    <gathalast line="199">Susānamajjhe bandhassa, ko me abhayadāyako’’ti.</gathalast>
    <paragraph line="200">Satthā tāya velāya veneyyabandhave olokento dārakassa hadayabbhantare pajjalantaṃ arahattūpanissayaṃ disvā obhāsaṃ pharitvā satiṃ janetvā evamāha –</paragraph>
    <gatha1 line="201">‘‘Ehi <pageBreak edition="V" number="2.0118" /> sopāka mā bhāyi, olokassu tathāgataṃ;</gatha1>
    <gathalast line="202">Ahaṃ taṃ tārayissāmi, rāhumukheva candima’’nti.</gathalast>
    <paragraph line="203">Dārako buddhānubhāvena chinnabandhano gāthāpariyosāne sotāpanno hutvā gandhakuṭisammukhe aṭṭhāsi. Tassa mātā puttaṃ apassantī cūḷapitaraṃ pucchitvā tenassa pavattiyā akathitāya tattha tattha <pageBreak edition="P" number="2.0202" /> gantvā vicinantī <pageBreak edition="M" number="2.0137" /> ‘‘buddhā kira atītānāgatapaccuppannaṃ jānanti, yaṃnūnāhaṃ bhagavantaṃ upasaṅkamitvā mama puttassa pavattiṃ jāneyya’’nti satthu santikaṃ agamāsi. Satthā, iddhiyā taṃ paṭicchādetvā, ‘‘bhante, mama puttaṃ na passāmi, apica bhagavā tassa pavattiṃ jānātī’’ti tāya puṭṭho –</paragraph>
    <gatha1 line="204">‘‘Na santi puttā tāṇāya, na pitā nāpi bandhavā;</gatha1>
    <gathalast line="205">Antakenādhipannassa, natthi ñātīsu tāṇatā’’ti. (dha. pa. 288) –</gathalast>
    <unindented line="206">Dhammaṃ kathesi. Taṃ sutvā sā sotāpannā ahosi. Dārako arahattaṃ pāpuṇi. Tena vuttaṃ <bold>apadāne</bold> (apa. thera 1.2.112-123) –</unindented>
    <gatha1 line="207">‘‘Pabbhāraṃ sodhayantassa, vipine pabbatuttame;</gatha1>
    <gathalast line="208">Siddhattho nāma bhagavā, āgacchi mama santikaṃ.</gathalast>
    <gatha1 line="209">‘‘Buddhaṃ upagataṃ disvā, lokajeṭṭhassa tādino;</gatha1>
    <gathalast line="210">Santharaṃ santharitvāna, pupphāsanamadāsahaṃ.</gathalast>
    <gatha1 line="211">‘‘Pupphāsane nisīditvā, siddhattho lokanāyako;</gatha1>
    <gathalast line="212">Mamañca gatimaññāya, aniccatamudāhari.</gathalast>
    <gatha1 line="213">‘‘Aniccā vata saṅkhārā, uppādavayadhammino;</gatha1>
    <gathalast line="214">Uppajjitvā nirujjhanti, tesaṃ vūpasamo sukho.</gathalast>
    <gatha1 line="215">‘‘Idaṃ vatvāna sabbaññū, lokajeṭṭho narāsabho;</gatha1>
    <gathalast line="216">Nabhaṃ abbhuggamī vīro, haṃsarājāva ambare.</gathalast>
    <gatha1 line="217">‘‘Sakaṃ diṭṭhiṃ jahitvāna, bhāvayāniccasaññahaṃ;</gatha1>
    <gathalast line="218">Ekāhaṃ bhāvayitvāna, tattha kālaṃ kato ahaṃ.</gathalast>
    <gatha1 line="219">‘‘Dve sampattī anubhotvā, sukkamūlena codito;</gatha1>
    <gathalast line="220">Pacchime bhave sampatte, sapākayonupāgamiṃ.</gathalast>
    <gatha1 line="221">‘‘Agārā abhinikkhamma, pabbajiṃ anagāriyaṃ;</gatha1>
    <gathalast line="222">Jātiyā sattavassohaṃ, arahattamapāpuṇiṃ.</gathalast>
    <gatha1 line="223">‘‘Āraddhavīriyo <pageBreak edition="V" number="2.0119" /> pahitatto, sīlesu susamāhito;</gatha1>
    <gathalast line="224">Tosetvāna mahānāgaṃ, alatthaṃ upasampadaṃ.</gathalast>
    <gatha1 line="225">‘‘Catunnavutito <pageBreak edition="M" number="2.0138" /> kappe, yaṃ kammamakariṃ tadā;</gatha1>
    <gathalast line="226">Duggatiṃ nābhijānāmi, pupphadānassidaṃ phalaṃ.</gathalast>
    <gatha1 line="227">‘‘Catunnavutito kappe, yaṃ saññaṃ bhāvayiṃ tadā;</gatha1>
    <gathalast line="228">Taṃ saññaṃ bhāvayantassa, patto me āsavakkhayo.</gathalast>
    <gatha1 line="229">‘‘Paṭisambhidā catasso…pe… kataṃ buddhassa sāsana’’nti.</gatha1>
    <paragraph line="230">Atha bhagavā iddhiṃ paṭisaṃhari. Sāpi puttaṃ disvā haṭṭhatuṭṭho tassa khīṇāsavabhāvaṃ sutvā pabbājetvā gatā. So satthāraṃ gandhakuṭicchāyāyaṃ caṅkamantaṃ upasaṅkamitvā, vanditvā anucaṅkami. Tassa bhagavā upasampadaṃ anujānitukāmo ‘‘ekaṃ nāma ki’’ntiādinā dasa pañhe pucchi. Sopi satthu adhippāyaṃ gaṇhanto sabbaññutaññāṇena saṃsandento ‘‘sabbe sattā āhāraṭṭhitikā’’tiādinā (khu. pā. 4.1) te pañhe vissajjesi. Teneva te kumārapañhā nāma jātā. Satthā tassa pañhabyākaraṇena ārādhitacitto upasampadaṃ anujāni. Tena sā pañhabyākaraṇūpasampadā nāma jātā. Tassimaṃ attano pavattiṃ pakāsetvā thero aññaṃ byākaronto –</paragraph>
    <hangnum line="231" number="480"></hangnum>
    <gatha1 line="232"> ‘‘Disvā pāsādachāyāyaṃ, caṅkamantaṃ naruttamaṃ;</gatha1>
    <gathalast line="233">Tattha naṃ upasaṅkamma, vandissaṃ purisuttamaṃ.</gathalast>
    <hangnum line="234" number="481"></hangnum>
    <gatha1 line="235"> ‘‘Ekaṃsaṃ cīvaraṃ katvā, saṃharitvāna pāṇayo;</gatha1>
    <gathalast line="236">Anucaṅkamissaṃ virajaṃ, sabbasattānamuttamaṃ.</gathalast>
    <hangnum line="237" number="482"></hangnum>
    <gatha1 line="238"> ‘‘Tato pañhe apucchi maṃ, pañhānaṃ kovido vidū;</gatha1>
    <gathalast line="239">Acchambhī ca abhīto ca, byākāsiṃ satthuno ahaṃ.</gathalast>
    <hangnum line="240" number="483"></hangnum>
    <gatha1 line="241"> ‘‘Vissajjitesu pañhesu, anumodi tathāgato;</gatha1>
    <gathalast line="242">Bhikkhusaṅghaṃ viloketvā, imamatthaṃ abhāsatha.</gathalast>
    <hangnum line="243" number="484"></hangnum>
    <gatha1 line="244"> ‘‘‘Lābhā aṅgānaṃ magadhānaṃ, yesāyaṃ paribhuñjati;</gatha1>
    <gatha2 line="245">Cīvaraṃ piṇḍapātañca, paccayaṃ sayanāsanaṃ;</gatha2>
    <gathalast line="246">Paccuṭṭhānañca sāmīciṃ, tesaṃ lābhā’ti cābravi.</gathalast>
    <hangnum line="247" number="485"></hangnum>
    <gatha1 line="248"> ‘‘‘Ajjadagge <pageBreak edition="M" number="2.0139" /> maṃ sopāka, dassanāyopasaṅkama;</gatha1>
    <gathalast line="249">Esā ceva te sopāka, bhavatu upasampadā’’’.</gathalast>
    <hangnum line="250" number="486"></hangnum>
    <gatha1 line="251"> ‘‘Jātiyā sattavassena, laddhāna upasampadaṃ;</gatha1>
    <gathalast line="252">Dhāremi antimaṃ dehaṃ, aho dhammasudhammatā’’ti. – imā gāthā abhāsi;</gathalast>
    <paragraph line="253">Tattha <pageBreak edition="V" number="2.0120" /><pageBreak edition="P" number="2.0203" /><bold>pāsādachāyāya</bold>nti gandhakuṭicchāyāyaṃ. <bold>Vandissa</bold>nti, abhivandiṃ.</paragraph>
    <paragraph line="254"><bold>Saṃharitvāna pāṇayo</bold>ti ubho hatthe kamalamakuḷākārena saṅgate katvā, añjaliṃ paggahetvāti attho. <bold>Anucaṅkamissa</bold>nti caṅkamantassa satthuno anupacchato anugamanavasena caṅkamiṃ. <bold>Viraja</bold>nti vigatarāgādirajaṃ.</paragraph>
    <paragraph line="255"><bold>Pañhe</bold>ti kumārapañhe. <bold>Vidū</bold>ti veditabbaṃ viditavā, sabbaññūti attho. ‘‘Satthā maṃ pucchatī’’ti uppajjanakassa chambhitattassa bhayassa ca setughātena pahīnattā <bold>acchambhī</bold> ca <bold>abhīto</bold> ca byākāsi.</paragraph>
    <paragraph line="256"><bold>Yesāya</bold>nti yesaṃ aṅgamagadhānaṃ ayaṃ sopāko. <bold>Paccaya</bold>nti gilānapaccayaṃ. <bold>Sāmīci</bold>nti maggadānabījanādisāmīcikiriyaṃ.</paragraph>
    <paragraph line="257"><bold>Ajjadagge</bold>ti da-kāro padasandhikaro, ajja agge ādiṃ katvā, ajja paṭṭhāya. ‘‘Ajjatagge’’tipi pāḷi, ajjataṃ ādiṃ katvāti attho. <bold>Dassanāyopasaṅkamā</bold>ti ‘‘hīnajacco, vayasā taruṇataro’’ti vā acintetvā dassanāya maṃ upasaṅkama. <bold>Esā cevā</bold>ti yā tassa mama sabbaññutaññāṇena saddhiṃ saṃsandetvā katā pañhavissajjanā. Esāyeva te bhavatu upasampadā iti ca abravīti yojanā. ‘‘Laddhā me upasampadā’’tipi pāḷi. Ye pana ‘‘laddhāna upasampada’’ntipi paṭhanti, tesaṃ <bold>sattavassenā</bold>ti sattamena vassenāti attho, sattavassena vā hutvāti vacanaseso. Yaṃ panettha avuttaṃ, taṃ suviññeyyameva.</paragraph>
    <centered line="258">Sopākattheragāthāvaṇṇanā niṭṭhitā.</centered>
    <subhead line="259">5. Sarabhaṅgattheragāthāvaṇṇanā</subhead>
    <paragraph line="260"><bold>Sare</bold><pageBreak edition="M" number="2.0140" /><bold>hatthehī</bold>tiādikā āyasmato sarabhaṅgattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde rājagahe aññatarassa brāhmaṇassa putto hutvā nibbatti, <bold>anabhilakkhito</bold>tissa kulavaṃsāgataṃ nāmaṃ ahosi. So vayappatto kāme pahāya tāpasapabbajjaṃ pabbajitvā saratiṇāni <pageBreak edition="V" number="2.0121" /> sayameva bhañjitvā paṇṇasālaṃ katvā vasati. Tato paṭṭhāya <bold>sarabhaṅgo</bold>tissa samaññā ahosi. Atha bhagavā buddhacakkhunā lokaṃ volokento tassa arahattūpanissayaṃ disvā, tattha gantvā, dhammaṃ desesi. So paṭiladdhasaddho pabbajitvā vipassanāya kammaṃ karonto nacirasseva arahattaṃ patvā tattheva vasati. Athassa tāpasakāle katā paṇṇasālā jiṇṇā paluggā ahosi. Taṃ disvā <pageBreak edition="P" number="2.0204" /> manussā ‘‘kissa, bhante, imaṃ kuṭikaṃ na paṭisaṅkharothā’’ti āhaṃsu. Thero ‘‘kuṭikā yathā tāpasakāle katā, idāni tathā kātuṃ na sakkā’’ti taṃ sabbaṃ pakāsento –</paragraph>
    <hangnum line="261" number="487"></hangnum>
    <gatha1 line="262"> ‘‘Sare hatthehi bhañjitvā, katvāna kuṭimacchisaṃ;</gatha1>
    <gathalast line="263">Tena me sarabhaṅgoti, nāmaṃ sammutiyā ahu.</gathalast>
    <hangnum line="264" number="488"></hangnum>
    <gatha1 line="265"> ‘‘Na mayhaṃ kappate ajja, sare hatthehi bhañjituṃ;</gatha1>
    <gathalast line="266">Sikkhāpadā no paññattā, gotamena yasassinā’’ti. – dve gāthā abhāsi;</gathalast>
    <paragraph line="267">Tattha <bold>sare hatthehi bhañjitvā</bold>ti, pubbe tāpasakāle saratiṇāni mama hatthehi chinditvā tiṇakuṭiṃ katvā <bold>acchisaṃ</bold> vasiṃ, nisīdiñceva nipajjiñca. <bold>Tenā</bold>ti kuṭikaraṇatthaṃ sarānaṃ bhañjanena. <bold>Sammutiyā</bold>ti anvatthasammutiyā sarabhaṅgoti, nāmaṃ ahu ahosi.</paragraph>
    <paragraph line="268"><bold>Na mayhaṃ kappate ajjā</bold>ti ajja idāni upasampannassa mayhaṃ <bold>sare</bold> saratiṇe hatthehi bhañjituṃ na kappate na vaṭṭati. Kasmā? <bold>Sikkhāpadā no paññattā, gotamena yasassinā</bold>ti. Tena yaṃ amhākaṃ satthārā sikkhāpadaṃ paññattaṃ, taṃ mayaṃ jīvitahetunāpi nātikkamāmāti dasseti.</paragraph>
    <paragraph line="269">Evaṃ <pageBreak edition="M" number="2.0141" /> ekena pakārena tiṇakuṭikāya apaṭisaṅkharaṇe kāraṇaṃ dassetvā idāni aparenapi pariyāyena naṃ dassento –</paragraph>
    <hangnum line="270" number="489"></hangnum>
    <gatha1 line="271"> ‘‘Sakalaṃ samattaṃ rogaṃ, sarabhaṅgo nāddasaṃ pubbe;</gatha1>
    <gathalast line="272">Soyaṃ rogo diṭṭho, vacanakarenātidevassā’’ti. – imaṃ gāthamāha;</gathalast>
    <paragraph line="273">Tattha <bold>sakala</bold>nti sabbaṃ. <bold>Samatta</bold>nti sampuṇṇaṃ, sabbabhāgato anavasesanti attho. <bold>Roga</bold>nti dukkhadukkhatādivasena rujanaṭṭhena rogabhūtaṃ upādānakkhandhapañcakaṃ sandhāya vadati. <bold>Nāddasaṃ pubbe</bold>ti <pageBreak edition="V" number="2.0122" /> satthu ovādapaṭilābhato pubbe na addakkhiṃ. <bold>Soyaṃ rogo diṭṭho, vacanakarenātidevassā</bold>ti sammutidevā upapattidevā visuddhidevāti sabbepi deve attano sīlādiguṇehi atikkamitvā ṭhitattā atidevassa sammāsambuddhassa ovādapaṭikarena sarabhaṅgena so ayaṃ khandhapañcakasaṅkhāto rogo vipassanāpaññāsahitāya maggapaññāya pañcakkhandhato diṭṭho, pariññātoti attho. Etena evaṃ attabhāvakuṭikāyampi anapekkho bāhiraṃ tiṇakuṭikaṃ kathaṃ paṭisaṅkharissatīti dasseti.</paragraph>
    <paragraph line="274">Idāni yaṃ maggaṃ paṭipajjantena mayā ayaṃ attabhāvarogo yāthāvato diṭṭho, svāyaṃ maggo sabbabuddhasādhāraṇo. Yena nesaṃ ovādadhammopi majjhe bhinnasuvaṇṇasadiso yatthāhaṃ patiṭṭhāya dukkhakkhayaṃ pattoti <pageBreak edition="P" number="2.0205" /> evaṃ attano arahattapaṭipattiṃ byākaronto –</paragraph>
    <hangnum line="275" number="490"></hangnum>
    <gatha1 line="276"> ‘‘Yeneva maggena gato vipassī, yeneva maggena sikhī ca vessabhū;</gatha1>
    <gathalast line="277">Kakusandhakoṇāgamano ca kassapo, tenañjasena agamāsi gotamo.</gathalast>
    <hangnum line="278" number="491"></hangnum>
    <gatha1 line="279"> ‘‘Vītataṇhā anādānā, satta buddhā khayogadhā;</gatha1>
    <gathalast line="280">Yehāyaṃ desito dhammo, dhammabhūtehi tādibhi.</gathalast>
    <hangnum line="281" number="492"></hangnum>
    <gatha1 line="282"> ‘‘Cattāri ariyasaccāni, anukampāya pāṇinaṃ;</gatha1>
    <gathalast line="283">Dukkhaṃ samudayo maggo, nirodho dukkhasaṅkhayo.</gathalast>
    <hangnum line="284" number="493"></hangnum>
    <gatha1 line="285"> ‘‘Yasmiṃ <pageBreak edition="M" number="2.0142" /> nivattate dukkhaṃ, saṃsārasmiṃ anantakaṃ;</gatha1>
    <gatha2 line="286">Bhedā imassa kāyassa, jīvitassa ca saṅkhayā;</gatha2>
    <gathalast line="287">Añño punabbhavo natthi, suvimuttomhi sabbadhī’’ti. –</gathalast>
    <unindented line="288">Imā gāthā abhāsi –</unindented>
    <paragraph line="289">Tattha <bold>yeneva maggenā</bold>ti yeneva sapubbabhāgena ariyena aṭṭhaṅgikena maggena. <bold>Gato</bold>ti paṭipanno nibbānaṃ adhigato. <bold>Vipassī</bold>ti vipassī sammāsambuddho. <bold>Kakusandhā</bold>ti avibhattiko niddeso. ‘‘Kakusandhakoṇāgamanā’’tipi pāṭho. <bold>Tenañjasenā</bold>ti teneva añjasena ariyamaggena.</paragraph>
    <paragraph line="290"><bold>Anādānā</bold>ti anupādānā appaṭisandhikā vā. <bold>Khayogadhā</bold>ti nibbānogadhā nibbānapatiṭṭhā. <bold>Yehāyaṃ desito dhammo</bold>ti yehi sattahi sammāsambuddhehi ayaṃ sāsanadhammo desito pavedito. <bold>Dhammabhūtehī</bold>ti dhammakāyatāya dhammasabhāvehi, navalokuttaradhammato vā bhūtehi jātehi, dhammaṃ vā pattehi. <bold>Tādibhī</bold>ti, iṭṭhādīsu tādibhāvappattehi.</paragraph>
    <paragraph line="291"><bold>‘‘Cattāri</bold><pageBreak edition="V" number="2.0123" /><bold>ariyasaccānī’’</bold>tiādinā tehi desitaṃ dhammaṃ dasseti. Tattha <bold>cattārī</bold>ti gaṇanaparicchedo. <bold>Ariyasaccānī</bold>ti paricchinnadhammadassanaṃ. Vacanatthato pana ariyāni ca avitathaṭṭhena saccāni cāti ariyasaccāni, ariyassa vā bhagavato saccāni tena desitattā, ariyabhāvakarāni vā saccānīti ariyasaccāni. Kucchitabhāvato tucchabhāvato ca <bold>dukkhaṃ,</bold> upādānakkhandhapañcakaṃ. Taṃ dukkhaṃ samudeti etasmāti <bold>samudayo,</bold> taṇhā. Kilese mārento gacchati, nibbānatthikehi maggīyatīti vā <bold>maggo,</bold> sammādiṭṭhiādayo aṭṭha dhammā. Saṃsāracārakasaṅkhāto natthi ettha rodho, etasmiṃ vā adhigate puggalassa rodhābhāvo hoti, nirujjhati dukkhametthāti vā <bold>nirodho,</bold> nibbānaṃ. Tenāha ‘‘dukkhasaṅkhayo’’ti. Ayamettha <pageBreak edition="P" number="2.0206" /> saṅkhepo, vitthāro pana <bold>visuddhimagge</bold> vuttanayeneva veditabbo.</paragraph>
    <paragraph line="292"><bold>Yasmi</bold>nti yasmiṃ nirodhe nibbāne adhigate. <bold>Nivattate</bold>ti ariyamaggabhāvanāya sati <bold>anantakaṃ</bold> apariyantaṃ imasmiṃ saṃsāre jātiādidukkhaṃ na pavattati ucchijjati, so nirodhoti ayaṃ dhammabhūtehi sammāsambuddhehi desito <pageBreak edition="M" number="2.0143" /> dhammoti yojanā. <bold>‘‘Bhedā’’</bold>tiādinā ‘‘rogo diṭṭho’’ti dukkhapariññāya sūcitaṃ attano arahattappattiṃ sarūpato dasseti. ‘‘Yasmiṃ nibbattate dukkha’’nti pana pāṭhe sakalagāthāya tatthāyaṃ yojanā – <bold>yasmiṃ</bold> khandhādipaṭipāṭisaññite saṃsāre idaṃ anantakaṃ jātiādidukkhaṃ nibbattaṃ, so ito dukkhappattito añño punappunaṃ bhavanabhāvato punabbhavo. Imassa jīvitindriyassa saṅkhayā kāyasaṅkhātassa khandhapañcakassa bhedā vināsā uddhaṃ natthi, tasmā sabbadhi sabbehi kilesehi sabbehi bhavehi suṭṭhu vimutto visaṃyutto amhīti.</paragraph>
    <centered line="293">Sarabhaṅgattheragāthāvaṇṇanā niṭṭhitā.</centered>
    <centered line="294">Sattakanipātavaṇṇanā niṭṭhitā.</centered>
  </content>
</document>