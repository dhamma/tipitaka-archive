<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0508a2.att1.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/5. pancakanipato.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/theragatha-atthakatha-2</directory>
    <basename>5. pancakanipato</basename>
    <titlePath>5. Pañcakanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">5. Pañcakanipāto</chapter>
    <subhead line="2">1. Rājadattattheragāthāvaṇṇanā</subhead>
    <paragraph line="3">Pañcakanipāte <pageBreak edition="Myanmar" number="2.0035" /><pageBreak edition="Vipassana Research Institut" number="2.0031" /><bold>bhikkhu sivathikaṃ gantvā</bold>tiādikā āyasmato rājadattattherassa gāthā. Kā uppatti? Ayampi purimabuddhesu katādhikāro, tattha tattha bhave vivaṭṭūpanissayaṃ puññaṃ upacinanto, ito catuddase kappe buddhasuññe loke <pageBreak edition="Pali Text Society" number="2.0134" /> kulagehe nibbattitvā viññutaṃ patto, ekadivasaṃ kenacideva karaṇīyena vanantaṃ upagato tattha aññataraṃ paccekabuddhaṃ rukkhamūle nisinnaṃ disvā pasannamānaso suparisuddhaṃ ambāṭakaphalaṃ adāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ satthavāhakule nibbatti. Tassa mahārājaṃ vessavaṇaṃ ārādhetvā paṭiladdhabhāvato mātāpitaro <bold>rājadatto</bold>ti nāmaṃ akaṃsu. So vayappatto pañcahi sakaṭasatehi bhaṇḍaṃ ādāya vāṇijjavasena rājagahaṃ agamāsi. Tena ca samayena rājagahe aññatarā gaṇikā abhirūpā dassanīyā paramasobhaggayogato divase divase sahassaṃ labhati. Atha so satthavāhaputto divase divase tassā gaṇikāya sahassaṃ datvā saṃvāsaṃ kappento nacirasseva sabbaṃ dhanaṃ khepetvā duggato hutvā ghāsacchādanamattampi alabhanto ito cito ca paribbhamanto saṃvegappatto ahosi. So ekadivasaṃ upāsakehi saddhiṃ veḷuvanaṃ agamāsi.</paragraph>
    <paragraph line="4">Tena ca samayena satthā mahatiyā parisāya parivuto dhammaṃ desento nisinno hoti. So parisapariyante nisīditvā satthu santike dhammaṃ sutvā paṭiladdhasaddho pabbajitvā dhutaṅgāni samādiyitvā susāne vasati. Tadā aññataropi satthavāhaputto sahassaṃ datvā tāya gaṇikāya saha vasati. Sā ca gaṇikā tassa hatthe mahaggharatanaṃ disvā lobhaṃ uppādetvā aññehi dhuttapurisehi taṃ mārāpetvā taṃ ratanaṃ gaṇhi. Atha tassa satthavāhaputtassa manussā taṃ pavattiṃ sutvā ocarakamanusse pesesuṃ. Te rattiyaṃ tassā gaṇikāya gharaṃ pavisitvā chaviādīni anupahacceva taṃ māretvā sivathikāya chaḍḍesuṃ. Rājadattatthero asubhanimittaṃ gahetuṃ susāne vicaranto tassā gaṇikāya kaḷevaraṃ <pageBreak edition="Myanmar" number="2.0036" /> paṭikkulato manasi kātuṃ upagato katipayavāre yoniso manasi katvā aciramatabhāvato soṇasiṅgālādīhi anupahatachavitāya visabhāgavatthutāya ca ayoniso <pageBreak edition="Vipassana Research Institut" number="2.0032" /> manasikaronto, tattha kāmarāgaṃ uppādetvā saṃviggataramānaso attano cittaṃ paribhāsitvā muhuttaṃ ekamantaṃ apasakkitvā ādito upaṭṭhitaṃ asubhanimittameva gahetvā yoniso manasikaronto jhānaṃ uppādetvā taṃ jhānaṃ pādakaṃ katvā vipassanaṃ paṭṭhapetvā tāvadeva arahattaṃ pāpuṇi. Tena vuttaṃ <bold>apadāne</bold> (apa. thera 2.44.55-59) –</paragraph>
    <gatha1 line="5">‘‘Vipine buddhaṃ disvāna, sayambhuṃ aparājitaṃ;</gatha1>
    <gathalast line="6">Ambāṭakaṃ gahetvāna, sayambhussa adāsahaṃ.</gathalast>
    <gatha1 line="7">‘‘Ekatiṃse ito kappe, yaṃ phalamadadiṃ tadā;</gatha1>
    <gathalast line="8">Duggatiṃ nābhijānāmi, phaladānassidaṃ phalaṃ.</gathalast>
    <gatha1 line="9">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="10">Arahattaṃ pana patvā attano paṭipattiṃ paccavekkhitvā pītisomanassajāto –</paragraph>
    <hangnum line="11" number="315"></hangnum>
    <gatha1 line="12"> ‘‘Bhikkhu <pageBreak edition="Pali Text Society" number="2.0135" /> sivathikaṃ gantvā, addasa itthimujjhitaṃ;</gatha1>
    <gathalast line="13">Apaviddhaṃ susānasmiṃ, khajjantiṃ kimihī phuṭaṃ.</gathalast>
    <hangnum line="14" number="316"></hangnum>
    <gatha1 line="15"> ‘‘Yañhi eke jigucchanti, mataṃ disvāna pāpakaṃ;</gatha1>
    <gathalast line="16">Kāmarāgo pāturahu, andhova savatī ahuṃ.</gathalast>
    <hangnum line="17" number="317"></hangnum>
    <gatha1 line="18"> ‘‘Oraṃ odanapākamhā, tamhā ṭhānā apakkamiṃ;</gatha1>
    <gathalast line="19">Satimā sampajānohaṃ, ekamantaṃ upāvisiṃ.</gathalast>
    <hangnum line="20" number="318"></hangnum>
    <gatha1 line="21"> ‘‘Tato me manasīkāro, yoniso udapajjatha;</gatha1>
    <gathalast line="22">Ādīnavo pāturahu, nibbidā samatiṭṭhatha.</gathalast>
    <hangnum line="23" number="319"></hangnum>
    <gatha1 line="24"> ‘‘Tato cittaṃ vimucci me, passa dhammasudhammataṃ;</gatha1>
    <gathalast line="25">Tisso vijjā anuppattā, kataṃ buddhassa sāsana’’nti. –</gathalast>
    <unindented line="26">Imā pañca gāthā abhāsi.</unindented>
    <paragraph line="27">Tattha <pageBreak edition="Myanmar" number="2.0037" /><bold>bhikkhu sivathikaṃ gantvā</bold>ti saṃsāre bhayassa ikkhanato bhikkhu, asubhakammaṭṭhānatthaṃ āmakasusānaṃ upagantvā. ‘‘Bhikkhū’’ti cetaṃ attānaṃ sandhāya thero sayaṃ vadati. <bold>Itthi</bold>nti thīyati ettha sukkasoṇitaṃ sattasantānabhāvena saṃhaññatīti thī, mātugāmo. Evañca sabhāvaniruttivasena ‘‘itthī’’tipi vuccati. Vañjhādīsu pana taṃsadisatāya taṃsabhāvānativattanato ca tabbohāro. ‘‘Itthī’’ti itthikaḷevaraṃ vadati. <bold>Ujjhita</bold>nti pariccattaṃ ujjhaniyattā eva <bold>apaviddhaṃ</bold> anapekkhabhāvena khittaṃ. <bold>Khajjantiṃ kimihī phuṭa</bold>nti kimīhi pūritaṃ hutvā khajjamānaṃ.</paragraph>
    <paragraph line="28"><bold>Yañhi <pageBreak edition="Vipassana Research Institut" number="2.0033" /> eke jigucchanti, mataṃ disvāna pāpaka</bold>nti yaṃ apagatāyuusmāviññāṇatāya mataṃ kaḷevaraṃ pāpakaṃ nihīnaṃ lāmakaṃ eke cokkhajātikā jigucchanti, oloketumpi na icchanti. <bold>Kāmarāgo pāturahū</bold>ti tasmiṃ kuṇape ayonisomanasikārassa balavatāya kāmarāgo mayhaṃ pāturahosi uppajji. <bold>Andhova savatī ahu</bold>nti tasmiṃ kaḷevare navahi dvārehi asuciṃ savati sandante asucibhāvassa adassanena andho viya ahosiṃ. Tenāha –</paragraph>
    <gatha1 line="29">‘‘Ratto atthaṃ na jānāti, ratto dhammaṃ na passati;</gatha1>
    <gathalast line="30">Andhatamaṃ tadā hoti, yaṃ rāgo sahate nara’’nti ca.</gathalast>
    <paragraph line="31">‘‘Kāmacchando kho, brāhmaṇa, andhakaraṇo acakkhukaraṇo’’ti ca ādi. Keci panettha takārāgamaṃ katvā ‘‘kilesapariyuṭṭhānena avasavatti kilesassa vā vasavattī’’ti atthaṃ vadanti. Apare ‘‘andhova asati ahu’’nti pāḷiṃ <pageBreak edition="Pali Text Society" number="2.0136" /> vatvā ‘‘kāmarāgena andho eva hutvā satirahito ahosi’’nti atthaṃ vadanti. Tadubhayaṃ pana pāḷiyaṃ natthi.</paragraph>
    <paragraph line="32"><bold>Oraṃ odanapākamhā</bold>ti odanapākato oraṃ, yāvatā kālena suparidhotatintataṇḍulanāḷiyā odanaṃ pacati, tato orameva kālaṃ, tatopi lahukālena rāgaṃ vinodento, <bold>tamhā ṭhānā apakkamiṃ</bold> yasmiṃ ṭhāne ṭhitassa me rāgo uppajji, tamhā ṭhānā apakkamiṃ apasakkiṃ. Apakkantova <bold>satimā sampajānohaṃ</bold> samaṇasaññaṃ upaṭṭhapetvā satipaṭṭhānamanasikāravasena satimā, sammadeva dhammasabhāvajānanena sampajāno <pageBreak edition="Myanmar" number="2.0038" /> ca hutvā ekamantaṃ upāvisiṃ, pallaṅkaṃ ābhujitvā nisīdiṃ. Nisinnassa ca <bold>tato me manasīkāro, yoniso udapajjathā</bold>tiādi sabbaṃ heṭṭhā vuttanayamevāti.</paragraph>
    <centered line="33">Rājadattattheragāthāvaṇṇanā niṭṭhitā.</centered>
    <subhead line="34">2. Subhūtattheragāthāvaṇṇanā</subhead>
    <paragraph line="35"><bold>Ayoge</bold>tiādikā āyasmato subhūtattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto kassapassa bhagavato kāle bārāṇasiyaṃ gahapatimahāsālakule nibbattitvā viññutaṃ patto ekadivasaṃ satthu santike dhammaṃ sutvā pasannamānaso saraṇesu ca sīlesu ca patiṭṭhāya māse māse aṭṭhakkhattuṃ catujjātiyagandhena satthu gandhakuṭiṃ <pageBreak edition="Vipassana Research Institut" number="2.0034" /> opuñjāpesi. So tena puññakammena nibbattanibbattaṭṭhāne sugandhasarīro hutvā, imasmiṃ buddhuppāde magadharaṭṭhe gahapatikule nibbattitvā <bold>subhūto</bold>ti laddhanāmo vayappatto, nissaraṇajjhāsayatāya gharāvāsaṃ pahāya titthiyesu pabbajitvā tattha sāraṃ alabhanto, satthu santike upatissakolitaselādike bahū samaṇabrāhmaṇe pabbajitvā sāmaññasukhaṃ anubhavante disvā sāsane paṭiladdhasaddho pabbajitvā ācariyupajjhāye ārādhetvā kammaṭṭhānaṃ gahetvā vivekavāsaṃ vasanto vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.55.272-308) –</paragraph>
    <gatha1 line="36">‘‘Imamhi bhaddake kappe, brahmabandhu mahāyaso;</gatha1>
    <gathalast line="37">Kassapo nāma gottena, uppajji vadataṃ varo.</gathalast>
    <gatha1 line="38">‘‘Anubyañjanasampanno, bāttiṃsavaralakkhaṇo;</gatha1>
    <gathalast line="39">Byāmappabhāparivuto, raṃsijālasamotthaṭo.</gathalast>
    <gatha1 line="40">‘‘Assāsetā yathā cando, sūriyova pabhaṅkaro;</gatha1>
    <gathalast line="41">Nibbāpetā yathā megho, sāgarova guṇākaro.</gathalast>
    <gatha1 line="42">‘‘Dharaṇīriva <pageBreak edition="Myanmar" number="2.0039" /> sīlena, himavāva samādhinā;</gatha1>
    <gathalast line="43">Ākāso viya paññāya, asaṅgo anilo yathā.</gathalast>
    <gatha1 line="44">‘‘Tadāhaṃ bārāṇasiyaṃ, upapanno mahākule;</gatha1>
    <gathalast line="45">Pahūtadhanadhaññasmiṃ, nānāratanasañcaye.</gathalast>
    <gatha1 line="46">‘‘Mahatā parivārena, nisinnaṃ lokanāyakaṃ;</gatha1>
    <gathalast line="47">Upecca dhammamassosiṃ, amataṃva manoharaṃ.</gathalast>
    <gatha1 line="48">‘‘Dvattiṃsalakkhaṇadharo, sanakkhattova candimā;</gatha1>
    <gathalast line="49">Anubyañjanasampanno, sālarājāva phullito.</gathalast>
    <gatha1 line="50">‘‘Raṃsijālaparikkhitto, dittova kanakācalo;</gatha1>
    <gathalast line="51">Byāmappabhāparivuto, sataraṃsī divākaro.</gathalast>
    <gatha1 line="52">‘‘Soṇṇānano jinavaro, samaṇīva siluccayo;</gatha1>
    <gathalast line="53">Karuṇāpuṇṇahadayo, guṇena viya sāgaro.</gathalast>
    <gatha1 line="54">‘‘Lokavissutakitti ca, sinerūva naguttamo;</gatha1>
    <gathalast line="55">Yasasā vitthato vīro, ākāsasadiso muni.</gathalast>
    <gatha1 line="56">‘‘Asaṅgacitto sabbattha, anilo viya nāyako;</gatha1>
    <gathalast line="57">Patiṭṭhā sabbabhūtānaṃ, mahīva munisattamo.</gathalast>
    <gatha1 line="58">‘‘Anupalitto lokena, toyena padumaṃ yathā;</gatha1>
    <gathalast line="59">Kuvādagacchadahano, aggikkhandhova sobhati.</gathalast>
    <gatha1 line="60">‘‘Agado <pageBreak edition="Vipassana Research Institut" number="2.0035" /> viya sabbattha, kilesavisanāsako;</gatha1>
    <gathalast line="61">Gandhamādanaselova, guṇagandhavibhūsito.</gathalast>
    <gatha1 line="62">‘‘Guṇānaṃ ākaro vīro, ratanānaṃva sāgaro;</gatha1>
    <gathalast line="63">Sindhūva vanarājīnaṃ, kilesamalahārako.</gathalast>
    <gatha1 line="64">‘‘Vijayīva mahāyodho, mārasenāvamaddano;</gatha1>
    <gathalast line="65">Cakkavattīva so rājā, bojjhaṅgaratanissaro.</gathalast>
    <gatha1 line="66">‘‘Mahābhisakkasaṅkāso, dosabyādhitikicchako;</gatha1>
    <gathalast line="67">Sallakatto yathā vejjo, diṭṭhigaṇḍaviphālako.</gathalast>
    <gatha1 line="68">‘‘So <pageBreak edition="Myanmar" number="2.0040" /> tadā lokapajjoto, sanarāmarasakkato;</gatha1>
    <gathalast line="69">Parisāsu narādicco, dhammaṃ desayate jino.</gathalast>
    <gatha1 line="70">‘‘Dānaṃ datvā mahābhogo, sīlena sugatūpago;</gatha1>
    <gathalast line="71">Bhāvanāya ca nibbāti, iccevamanusāsatha.</gathalast>
    <gatha1 line="72">‘‘Desanaṃ taṃ mahassādaṃ, ādimajjhantasobhanaṃ;</gatha1>
    <gathalast line="73">Suṇanti parisā sabbā, amataṃva mahārasaṃ.</gathalast>
    <gatha1 line="74">‘‘Sutvā sumadhuraṃ dhammaṃ, pasanno jinasāsane;</gatha1>
    <gathalast line="75">Sugataṃ saraṇaṃ gantvā, yāvajīvaṃ namassahaṃ.</gathalast>
    <gatha1 line="76">‘‘Munino gandhakuṭiyā, opuñjesiṃ tadā mahiṃ;</gatha1>
    <gathalast line="77">Catujjātena gandhena, māse aṭṭha dinesvahaṃ.</gathalast>
    <gatha1 line="78">‘‘Paṇidhāya sugandhattaṃ, sarīravissagandhino;</gatha1>
    <gathalast line="79">Tadā jino viyākāsi, sugandhatanulābhitaṃ.</gathalast>
    <gatha1 line="80">‘‘Yo yaṃ gandhakuṭibhūmiṃ, gandhenopuñjate sakiṃ;</gatha1>
    <gathalast line="81">Tena kammavipākena, upapanno tahiṃ tahiṃ.</gathalast>
    <gatha1 line="82">‘‘Sugandhadeho sabbattha, bhavissati ayaṃ naro;</gatha1>
    <gathalast line="83">Guṇagandhayutto hutvā, nibbāyissatināsavo.</gathalast>
    <gatha1 line="84">‘‘Tena kammena sukatena, cetanāpaṇidhīhi ca;</gatha1>
    <gathalast line="85">Jahitvā mānusaṃ dehaṃ, tāvatiṃsamagacchahaṃ.</gathalast>
    <gatha1 line="86">‘‘Pacchime ca bhave dāni, jāto vippakule ahaṃ;</gatha1>
    <gathalast line="87">Gabbhaṃ me vasato mātā, dehenāsi sugandhitā.</gathalast>
    <gatha1 line="88">‘‘Yadā ca mātukucchimhā, nikkhamāmi tadā purī;</gatha1>
    <gathalast line="89">Sāvatthi sabbagandhehi, vāsitā viya vāyatha.</gathalast>
    <gatha1 line="90">‘‘Pupphavassañca surabhi, dibbagandhaṃ manoramaṃ;</gatha1>
    <gathalast line="91">Dhūpāni ca mahagghāni, upavāyiṃsu tāvade.</gathalast>
    <gatha1 line="92">‘‘Devā <pageBreak edition="Vipassana Research Institut" number="2.0036" /> ca sabbagandhehi, dhūpapupphehi taṃ gharaṃ;</gatha1>
    <gathalast line="93">Vāsayiṃsu sugandhena, yasmiṃ jāto ahaṃ ghare.</gathalast>
    <gatha1 line="94">‘‘Yadā <pageBreak edition="Myanmar" number="2.0041" /> ca taruṇo bhaddo, paṭhame yobbane ṭhito;</gatha1>
    <gathalast line="95">Tadā selaṃ saparisaṃ, vinetvā narasārathi.</gathalast>
    <gatha1 line="96">‘‘Tehi sabbehi parivuto, sāvatthipuramāgato;</gatha1>
    <gathalast line="97">Tadā buddhānubhāvaṃ taṃ, disvā pabbajito ahaṃ.</gathalast>
    <gatha1 line="98">‘‘Sīlaṃ samādhipaññañca, vimuttiñca anuttaraṃ;</gatha1>
    <gathalast line="99">Bhāvetvā caturo dhamme, pāpuṇiṃ āsavakkhayaṃ.</gathalast>
    <gatha1 line="100">‘‘Yadā pabbajito cāhaṃ, yadā ca arahā ahuṃ;</gatha1>
    <gathalast line="101">Nibbāyissaṃ yadā cāhaṃ, gandhavasso tadā ahu.</gathalast>
    <gatha1 line="102">‘‘Sarīragandho ca sadātiseti me, mahārahaṃ candanacampakuppalaṃ;</gatha1>
    <gathalast line="103">Tatheva gandhe itare ca sabbaso, pasayha vāyāmi tato tahiṃ tahiṃ.</gathalast>
    <gatha1 line="104">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="105">Arahattaṃ pana patvā titthiyesu pabbajitvā attano pattaṃ attakilamathānuyogaṃ dukkhaṃ, sāsane pabbajitvā pattaṃ jhānādisukhañca cintetvā attano paṭipattipaccavekkhaṇamukhena aññaṃ byākaronto –</paragraph>
    <hangnum line="106" number="320"></hangnum>
    <gatha1 line="107"> ‘‘Ayoge <pageBreak edition="Pali Text Society" number="2.0137" /> yuñjamattānaṃ, puriso kiccamicchako;</gatha1>
    <gathalast line="108">Caraṃ ce nādhigaccheyya, taṃ me dubbhagalakkhaṇaṃ.</gathalast>
    <hangnum line="109" number="321"></hangnum>
    <gatha1 line="110"> ‘‘Abbūḷhaṃ aghagataṃ vijitaṃ, ekañce ossajeyya kalīva siyā;</gatha1>
    <gathalast line="111">Sabbānipi ce ossajeyya andhova siyā, samavisamassa adassanato.</gathalast>
    <hangnum line="112" number="322"></hangnum>
    <gatha1 line="113"> ‘‘Yañhi kayirā tañhi vade, yaṃ na kayirā na taṃ vade;</gatha1>
    <gathalast line="114">Akarontaṃ bhāsamānaṃ, parijānanti paṇḍitā.</gathalast>
    <hangnum line="115" number="323"></hangnum>
    <gatha1 line="116"> ‘‘Yathāpi ruciraṃ pupphaṃ, vaṇṇavantaṃ agandhakaṃ;</gatha1>
    <gathalast line="117">Evaṃ subhāsitā vācā, aphalā hoti akubbato.</gathalast>
    <hangnum line="118" number="324"></hangnum>
    <gatha1 line="119"> ‘‘Yathāpi <pageBreak edition="Myanmar" number="2.0042" /> ruciraṃ pupphaṃ, vaṇṇavantaṃ sugandhakaṃ;</gatha1>
    <gathalast line="120">Evaṃ subhāsitā vācā, saphalā hoti kubbato’’ti. –</gathalast>
    <unindented line="121">Imā pañca gāthā abhāsi.</unindented>
    <paragraph line="122">Tattha <bold>ayoge</bold>ti ayuñjitabbe asevitabbe antadvaye. Idha pana attakilamathānuyogavasena attho veditabbo. <bold>Yuñja</bold>nti tasmiṃ attānaṃ yuñjanto yojento tathā paṭipajjanto. <bold>Kiccamicchako</bold>ti <pageBreak edition="Vipassana Research Institut" number="2.0037" /> ubhayahitāvahaṃ kiccaṃ icchanto, tappaṭipakkhato ayoge <bold>caraṃ</bold> caranto ce bhaveyya. <bold>Nādhigaccheyyā</bold>ti yathādhippetaṃ hitasukhaṃ na pāpuṇeyyāti ñāyo. Tasmā yaṃ ahaṃ titthiyamatavañcito ayoge yuñjiṃ, <bold>taṃ me dubbhagalakkhaṇaṃ</bold> apuññasabhāvo. ‘‘Purimakammabyāmohito ayoge yuñji’’nti dasseti.</paragraph>
    <paragraph line="123"><bold>Abbūḷhaṃ aghagataṃ vijita</bold>nti vibādhanasabhāvatāya aghā nāma rāgādayo, aghāni eva aghagataṃ, aghagatānaṃ vijitaṃ saṃsārappavatti, tesaṃ vijayo kusaladhammābhibhavo. ‘‘Aghagataṃ vijita’’nti anunāsikalopaṃ akatvā vuttaṃ. Taṃ abbūḷhaṃ anuddhataṃ yena, taṃ abbūḷhāghagataṃ vijitaṃ katvā evaṃbhūto hutvā, kilese asamucchinditvāti attho. <bold>Ekañce ossajeyyā</bold>ti adutiyatāya padhānatāya ca ekaṃ appamādaṃ sammāpayogameva vā ossajeyya pariccajeyya ce. <bold>Kalīva</bold> so puggalo kāḷakaṇṇī viya <bold>siyā. Sabbānipi ce ossajeyyā</bold>ti sabbānipi vimuttiyā paripācakāni saddhāvīriyasatisamādhipaññindriyāni ossajeyya ce, abhāvanāya chaḍḍeyya ce, <bold>andhova siyā samavisamassa adassanato</bold>.</paragraph>
    <paragraph line="124"><bold>Yathā</bold>ti opammasampaṭipādanatthe nipāto. <bold>Rucira</bold>nti sobhanaṃ. <bold>Vaṇṇavanta</bold>nti vaṇṇasaṇṭhānasampannaṃ. <bold>Agandhaka</bold>nti gandharahitaṃ pālibhaddakagirikaṇṇikajayasumanādibhedaṃ. <bold>Evaṃ subhāsitā vācā</bold>ti subhāsitā vācā nāma tepiṭakaṃ buddhavacanaṃ vaṇṇasaṇṭhānasampannapupphasadisaṃ. Yathā hi agandhakaṃ pupphaṃ <pageBreak edition="Pali Text Society" number="2.0138" /> dhārentassa sarīre gandho na pharati, evaṃ etampi yo sakkaccasavanādīhi <pageBreak edition="Myanmar" number="2.0043" /> ca samācarati, tassa sakkaccaṃ asamācarantassa yaṃ tattha kattabbaṃ, taṃ akubbato sutagandhaṃ paṭipattigandhañca na āvahati aphalā hoti. Tena vuttaṃ ‘‘evaṃ subhāsitā vācā, aphalā hoti akubbato’’ti.</paragraph>
    <paragraph line="125"><bold>Sugandhaka</bold>nti sumanacampakanīluppalapupphādibhedaṃ. <bold>Eva</bold>nti yathā taṃ pupphaṃ dhārentassa sarīre gandho pharati, evaṃ tepiṭakabuddhavacanasaṅkhātā subhāsitā vācāpi yo sakkaccasavanādīhi tattha kattabbaṃ karoti, assa puggalassa saphalā hoti, sutagandhapaṭipattigandhānaṃ āvahanato mahapphalā hoti mahānisaṃsā. Tasmā yathovādaṃ paṭipajjeyya, yathākārī tathāvādī ca bhaveyyāti. Sesaṃ vuttanayameva.</paragraph>
    <centered line="126">Subhūtattheragāthāvaṇṇanā niṭṭhitā.</centered>
    <subhead line="127">3. Girimānandattheragāthāvaṇṇanā</subhead>
    <paragraph line="128"><bold>Vassati</bold><pageBreak edition="Vipassana Research Institut" number="2.0038" /><bold>devo</bold>tiādikā āyasmato girimānandattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle kulagehe nibbattitvā vayappatto gharāvāsaṃ vasanto attano bhariyāya putte ca kālaṅkate sokasallasamappito araññaṃ paviṭṭho satthārā tattha gantvā dhammaṃ kathetvā sokasalle abbūḷhe pasannamānaso sugandhapupphehi pūjetvā pañcapatiṭṭhitena vanditvā sirasi añjaliṃ katvā abhitthavi.</paragraph>
    <paragraph line="129">So tena puññakammena devamanussesu saṃsaranto imasmiṃ buddhuppāde rājagahe bimbisārarañño purohitassa putto hutvā nibbatti, <bold>girimānando</bold>tissa nāmaṃ ahosi. So viññutaṃ patto satthu rājagahagamane buddhānubhāvaṃ disvā paṭiladdhasaddho pabbajitvā samaṇadhammaṃ karonto katipayaṃ divasaṃ gāmakāvāse vasitvā satthāraṃ vandituṃ rājagahaṃ agamāsi. Bimbisāramahārājā tassa āgamanaṃ sutvā upasaṅkamitvā ‘‘idheva, bhante, vasatha, ahaṃ catūhi paccayehi upaṭṭhahāmī’’ti sampavāretvā gato <pageBreak edition="Myanmar" number="2.0044" /> bahukiccatāya na sari. ‘‘Thero abbhokāse vasatī’’ti devatā therassa temanabhayena vassaṃ vāresuṃ. Rājā avassanakāraṇaṃ sallakkhetvā therassa kuṭikaṃ kārāpesi. Thero kuṭikāyaṃ vasanto senāsanasappāyalābhena samādhānaṃ <pageBreak edition="Pali Text Society" number="2.0139" /> labhitvā vīriyasamataṃ yojetvā vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 1.40.419-448) –</paragraph>
    <gatha1 line="130">‘‘Bhariyā me kālaṅkatā, putto sivathikaṃ gato;</gatha1>
    <gathalast line="131">Mātā pitā matā bhātā, ekacitamhi ḍayhare.</gathalast>
    <gatha1 line="132">‘‘Tena sokena santatto, kiso paṇḍu ahosahaṃ;</gatha1>
    <gathalast line="133">Cittakkhepo ca me āsi, tena sokena aṭṭito.</gathalast>
    <gatha1 line="134">‘‘Sokasallaparetohaṃ, vanantamupasaṅkamiṃ;</gatha1>
    <gathalast line="135">Pavattaphalaṃ bhuñjitvā, rukkhamūle vasāmahaṃ.</gathalast>
    <gatha1 line="136">‘‘Sumedho nāma sambuddho, dukkhassantakaro jino;</gatha1>
    <gathalast line="137">Mamuddharitukāmo so, āgañchi mama santikaṃ.</gathalast>
    <gatha1 line="138">‘‘Padasaddaṃ <pageBreak edition="Vipassana Research Institut" number="2.0039" /> suṇitvāna, sumedhassa mahesino;</gatha1>
    <gathalast line="139">Paggahetvānahaṃ sīsaṃ, ullokesiṃ mahāmuniṃ.</gathalast>
    <gatha1 line="140">‘‘Upāgate mahāvīre, pīti me udapajjatha;</gatha1>
    <gathalast line="141">Tadāsimekaggamano, disvā taṃ lokanāyakaṃ.</gathalast>
    <gatha1 line="142">‘‘Satiṃ paṭilabhitvāna, paṇṇamuṭṭhimadāsahaṃ;</gatha1>
    <gathalast line="143">Nisīdi bhagavā tattha, anukampāya cakkhumā.</gathalast>
    <gatha1 line="144">‘‘Nisajja tattha bhagavā, sumedho lokanāyako;</gatha1>
    <gathalast line="145">Dhammaṃ me kathayī buddho, sokasallavinodanaṃ.</gathalast>
    <gatha1 line="146">‘‘Anavhitā tato āguṃ, ananuññātā ito gatā;</gatha1>
    <gathalast line="147">Yathāgatā tathā gatā, tattha kā paridevanā.</gathalast>
    <gatha1 line="148">‘‘Yathāpi pathikā sattā, vassamānāya vuṭṭhiyā;</gatha1>
    <gathalast line="149">Sabhaṇḍā upagacchanti, vassassāpatanāya te.</gathalast>
    <gatha1 line="150">‘‘Vasse <pageBreak edition="Myanmar" number="2.0045" /> ca te oramite, sampayanti yadicchakaṃ;</gatha1>
    <gathalast line="151">Evaṃ mātā pitā tuyhaṃ, tattha kā paridevanā.</gathalast>
    <gatha1 line="152">‘‘Āgantukā pāhunakā, caliteritakampitā;</gatha1>
    <gathalast line="153">Evaṃ mātā pitā tuyhaṃ, tattha kā paridevanā.</gathalast>
    <gatha1 line="154">‘‘Yathāpi urago jiṇṇaṃ, hitvā gacchati saṃ tacaṃ;</gatha1>
    <gathalast line="155">Evaṃ mātā pitā tuyhaṃ, saṃ tanuṃ idha hīyare.</gathalast>
    <gatha1 line="156">‘‘Buddhassa giramaññāya, sokasallaṃ vivajjayiṃ;</gatha1>
    <gathalast line="157">Pāmojjaṃ janayitvāna, buddhaseṭṭhaṃ avandahaṃ.</gathalast>
    <gatha1 line="158">‘‘Vanditvāna mahānāgaṃ, pūjayiṃ girimañjariṃ;</gatha1>
    <gathalast line="159">Dibbagandhaṃ sampavantaṃ, sumedhaṃ lokanāyakaṃ.</gathalast>
    <gatha1 line="160">‘‘Pūjayitvāna sambuddhaṃ, sire katvāna añjaliṃ;</gatha1>
    <gathalast line="161">Anussaraṃ guṇaggāni, santhaviṃ lokanāyakaṃ.</gathalast>
    <gatha1 line="162">‘‘Nittiṇṇosi mahāvīra, sabbaññu lokanāyaka;</gatha1>
    <gathalast line="163">Sabbe satte uddharasi, ñāṇena tvaṃ mahāmune.</gathalast>
    <gatha1 line="164">‘‘Vimatiṃ dveḷhakaṃ vāpi, sañchindasi mahāmune;</gatha1>
    <gathalast line="165">Paṭipādesi me maggaṃ, tava ñāṇena cakkhuma.</gathalast>
    <gatha1 line="166">‘‘Arahā vasipattā ca, chaḷabhiññā mahiddhikā;</gatha1>
    <gathalast line="167">Antalikkhacarā dhīrā, parivārenti tāvade.</gathalast>
    <gatha1 line="168">‘‘Paṭipannā ca sekhā ca, phalaṭṭhā santi sāvakā;</gatha1>
    <gathalast line="169">Surodayeva padumā, pupphanti tava sāvakā.</gathalast>
    <gatha1 line="170">‘‘Mahāsamuddovakkhobho <pageBreak edition="Vipassana Research Institut" number="2.0040" />, atulopi duruttaro;</gatha1>
    <gathalast line="171">Evaṃ ñāṇena sampanno, appameyyosi cakkhuma.</gathalast>
    <gatha1 line="172">‘‘Vanditvāhaṃ lokajinaṃ, cakkhumantaṃ mahāyasaṃ;</gatha1>
    <gathalast line="173">Puthudisā namassanto, paṭikuṭiko āgañchahaṃ.</gathalast>
    <gatha1 line="174">‘‘Devalokā cavitvāna, sampajāno patissato;</gatha1>
    <gathalast line="175">Okkamiṃ mātuyā kucchiṃ, sandhāvanto bhavābhave.</gathalast>
    <gatha1 line="176">‘‘Agārā <pageBreak edition="Myanmar" number="2.0046" /> abhinikkhamma, pabbajiṃ anagāriyaṃ;</gatha1>
    <gathalast line="177">Ātāpī nipako jhāyī, paṭisallānagocaro.</gathalast>
    <gatha1 line="178">‘‘Padhānaṃ padahitvāna, tosayitvā mahāmuniṃ;</gatha1>
    <gathalast line="179">Candovabbhaghanā mutto, vicarāmi ahaṃ sadā.</gathalast>
    <gatha1 line="180">‘‘Vivekamanuyuttomhi, upasanto nirūpadhi;</gatha1>
    <gathalast line="181">Sabbāsave pariññāya, viharāmi anāsavo.</gathalast>
    <gatha1 line="182">‘‘Tiṃsakappasahassamhi, yaṃ buddhamabhipūjayiṃ;</gatha1>
    <gathalast line="183">Duggatiṃ nābhijānāmi, buddhapūjāyidaṃ phalaṃ.</gathalast>
    <gatha1 line="184">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="185">Atha therassa arahattappattiyā haṭṭhatuṭṭhe viya deve vassante upari taṃ vassane niyojanamukhena aññaṃ byākaronto –</paragraph>
    <hangnum line="186" number="325"></hangnum>
    <gatha1 line="187"> ‘‘Vassati devo yathāsugītaṃ, channā me kuṭikā sukhā nivātā;</gatha1>
    <gathalast line="188">Tassaṃ viharāmi vūpasanto, atha ce patthayasī pavassa deva.</gathalast>
    <hangnum line="189" number="326"></hangnum>
    <gatha1 line="190"> ‘‘Vassati devo yathāsugītaṃ, channā me kuṭikā sukhā nivātā;</gatha1>
    <gathalast line="191">Tassaṃ viharāmi santacitto, atha ce patthayasī pavassa deva.</gathalast>
    <hangnum line="192" number="327"></hangnum>
    <gatha1 line="193"> ‘‘Vassati devo…pe… tassaṃ viharāmi vītarāgo…pe….</gatha1>
    <hangnum line="194" number="328"></hangnum>
    <gatha1 line="195"> ‘‘Vassati devo…pe… tassaṃ viharāmi vītadoso…pe….</gatha1>
    <hangnum line="196" number="329"></hangnum>
    <gatha1 line="197"> ‘‘Vassati devo…pe… tassaṃ viharāmi vītamoho;</gatha1>
    <gathalast line="198">Atha ce patthayasī pavassa devā’’ti. – imā pañca gāthā abhāsi;</gathalast>
    <paragraph line="199">Tattha <pageBreak edition="Myanmar" number="2.0047" /><bold>yathāsugīta</bold>nti sugītānurūpaṃ, sundarassa attano meghagītassa anurūpamevāti attho. Valāhako hi yathā agajjanto kevalaṃ vassanto na sobhati, evaṃ satapaṭalasahassapaṭalena uṭṭhahitvā thanayanto gajjanto vijjullatā nicchārentopi avassanto na sobhati, tathābhūto pana hutvā vassanto sobhatīti vuttaṃ ‘‘vassati devo yathāsugīta’’nti. Tenāha – ‘‘abhitthanaya, pajjunna’’ <pageBreak edition="Vipassana Research Institut" number="2.0041" />, (cariyā. 3.89; jā. 1.1.75) ‘‘gajjitā ceva vassitā cā’’ti (a. ni. 4.101; pu. pa. 157) ca. <bold>Tassaṃ viharāmī</bold>ti tassaṃ kuṭikāyaṃ ariyavihāragabbhena iriyāpathavihārena viharāmi. <bold>Vūpasantacitto</bold>ti aggaphalasamādhinā sammadeva upasantamānaso.</paragraph>
    <paragraph line="200">Evaṃ therassa anekavāraṃ kataṃ uyyojanaṃ sirasā sampaṭicchanto valāhakadevaputto ninnañca thalañca pūrento mahāvassaṃ vassāpesi.</paragraph>
    <centered line="201">Girimānandattheragāthāvaṇṇanā niṭṭhitā.</centered>
    <subhead line="202">4. Sumanattheragāthāvaṇṇanā</subhead>
    <paragraph line="203"><bold>Yaṃ patthayāno</bold>tiādikā āyasmato sumanattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito pañcanavute kappe buddhasuññe loke kulagehe nibbattitvā viññutaṃ patto ekaṃ paccekabuddhaṃ byādhitaṃ disvā harītakaṃ adāsi <pageBreak edition="Pali Text Society" number="2.0140" />. So tena puññakammena devamanussesu saṃsaranto imasmiṃ buddhuppāde kosalaraṭṭhe gahapatikule nibbattitvā <bold>sumano</bold>ti laddhanāmo sukhena vaḍḍhi. Tassa pana mātulo pabbajitvā arahā hutvā araññe viharanto sumane vayappatte taṃ pabbājetvā caritānukūlaṃ kammaṭṭhānaṃ adāsi. So tattha yogakammaṃ karonto cattāri jhānāni pañca ca abhiññāyo nibbattesi. Athassa thero vipassanāvidhiṃ ācikkhi. So ca nacireneva vipassanaṃ vaḍḍhetvā arahatte patiṭṭhāsi. Tena vuttaṃ <bold>apadāne</bold> (apa. thera 2.44.60-71) –</paragraph>
    <gatha1 line="204">‘‘Harītakaṃ āmalakaṃ, ambajambuvibhītakaṃ;</gatha1>
    <gathalast line="205">Kolaṃ bhallātakaṃ billaṃ, sayameva harāmahaṃ.</gathalast>
    <gatha1 line="206">‘‘Disvāna <pageBreak edition="Myanmar" number="2.0048" /> pabbhāragataṃ, jhāyiṃ jhānarataṃ muniṃ;</gatha1>
    <gathalast line="207">Ābādhena āpīḷentaṃ, adutīyaṃ mahāmuniṃ.</gathalast>
    <gatha1 line="208">‘‘Harītakaṃ gahetvāna, sayambhussa adāsahaṃ;</gatha1>
    <gathalast line="209">Khādamattamhi bhesajje, byādhi passambhi tāvade.</gathalast>
    <gatha1 line="210">‘‘Pahīnadaratho buddho, anumodamakāsi me;</gatha1>
    <gathalast line="211">Bhesajjadāneniminā, byādhivūpasamena ca.</gathalast>
    <gatha1 line="212">‘‘Devabhūto <pageBreak edition="Vipassana Research Institut" number="2.0042" /> manusso vā, jāto vā aññajātiyā;</gatha1>
    <gathalast line="213">Sabbattha sukhito hotu, mā ca te byādhimāgamā.</gathalast>
    <gatha1 line="214">‘‘Idaṃ vatvāna sambuddho, sayambhū aparājito;</gatha1>
    <gathalast line="215">Nabhaṃ abbhuggamī dhīro, haṃsarājāva ambare.</gathalast>
    <gatha1 line="216">‘‘Yato harītakaṃ dinnaṃ, sayambhussa mahesino;</gatha1>
    <gathalast line="217">Imaṃ jātiṃ upādāya, byādhi me nupapajjatha.</gathalast>
    <gatha1 line="218">‘‘Ayaṃ pacchimako mayhaṃ, carimo vattate bhavo;</gatha1>
    <gathalast line="219">Tisso vijjā sacchikatā, kataṃ buddhassa sāsanaṃ.</gathalast>
    <gatha1 line="220">‘‘Catunnavutito kappe, bhesajjamadadiṃ tadā;</gatha1>
    <gathalast line="221">Duggatiṃ nābhijānāmi, bhesajjassa idaṃ phalaṃ.</gathalast>
    <gatha1 line="222">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="223">Arahatte pana patiṭṭhito ekadivasaṃ mātulattherassa upaṭṭhānaṃ agamāsi. Taṃ thero adhigamaṃ pucchi, taṃ byākaronto –</paragraph>
    <hangnum line="224" number="330"></hangnum>
    <gatha1 line="225"> ‘‘Yaṃ patthayāno dhammesu, upajjhāyo anuggahi;</gatha1>
    <gathalast line="226">Amataṃ abhikaṅkhantaṃ, kataṃ kattabbakaṃ mayā.</gathalast>
    <hangnum line="227" number="331"></hangnum>
    <gatha1 line="228"> ‘‘Anuppatto sacchikato, sayaṃ dhammo anītiho;</gatha1>
    <gathalast line="229">Visuddhañāṇo nikkaṅkho, byākaromi tavantike.</gathalast>
    <hangnum line="230" number="332"></hangnum>
    <gatha1 line="231"> ‘‘Pubbenivāsaṃ jānāmi, dibbacakkhu visodhitaṃ;</gatha1>
    <gathalast line="232">Sadattho me anuppatto, kataṃ buddhassa sāsanaṃ.</gathalast>
    <hangnum line="233" number="333"></hangnum>
    <gatha1 line="234"> ‘‘Appamattassa <pageBreak edition="Myanmar" number="2.0049" /> me sikkhā, sussutā tava sāsane;</gatha1>
    <gathalast line="235">Sabbe me āsavā khīṇā, natthi dāni punabbhavo.</gathalast>
    <hangnum line="236" number="334"></hangnum>
    <gatha1 line="237"> ‘‘Anusāsi maṃ ariyavatā, anukampi anuggahi;</gatha1>
    <gathalast line="238">Amogho tuyhamovādo, antevāsimhi sikkhito’’ti. –</gathalast>
    <unindented line="239">Imāhi pañcahi gāthāhi sīhanādaṃ nadanto aññaṃ byākāsi.</unindented>
    <paragraph line="240">Tattha <bold>yaṃ patthayāno dhammesu, upajjhāyo anuggahi. Amataṃ abhikaṅkhanta</bold>nti samathavipassanādīsu anavajjadhammesu yaṃ dhammaṃ mayhaṃ patthayanto ākaṅkhanto upajjhāyo amataṃ nibbānaṃ abhikaṅkhantaṃ maṃ ovādadānavasena anuggaṇhi. <bold>Kataṃ kattabbakaṃ mayā</bold>ti tassa adhigamatthaṃ kattabbaṃ pariññādisoḷasavidhaṃ kiccaṃ kataṃ niṭṭhāpitaṃ mayā.</paragraph>
    <paragraph line="241">Tato <pageBreak edition="Vipassana Research Institut" number="2.0043" /> eva <bold>anuppatto</bold> adhigato catubbidhopi maggadhammo <bold>sacchikato. Sayaṃ dhammo anītiho</bold>ti sayaṃ attanāyeva nibbānadhammo phaladhammo ca anītiho asandiddho attapaccakkho kato, ‘‘itiha, iti kirā’’ti pavattiyā itihasaṅkhātaṃ saṃsayaṃ samucchindantoyeva ariyamaggo pavattati. Tenāha <bold>‘‘visuddhañāṇo nikkaṅkho’’</bold>tiādi. Tattha <bold>visuddhañāṇo</bold>ti sabbasaṃkilesavisuddhiyā visuddhañāṇo. <bold>Tavantike</bold>ti tava samīpe.</paragraph>
    <paragraph line="242"><bold>Sadattho</bold>ti arahattaṃ. <bold>Sikkhā</bold>ti <pageBreak edition="Pali Text Society" number="2.0141" /> adhisīlasikkhādayo. <bold>Sussutā</bold>ti pariyattibāhusaccassa paṭivedhabāhusaccassa ca pāripūrivasena suṭṭhu sutā. <bold>Tava sāsane</bold>ti tava ovāde anusiṭṭhiyaṃ ṭhitassa.</paragraph>
    <paragraph line="243"><bold>Ariyavatā</bold>ti suvisuddhasīlādivatasamādānena. <bold>Antevāsimhi sikkhito</bold>ti tuyhaṃ samīpe ciṇṇabrahmacariyavāsatāya antevāsī sikkhitavā sikkhitaadhisīlādisikkho amhīti.</paragraph>
    <centered line="244">Sumanattheragāthāvaṇṇanā niṭṭhitā.</centered>
    <subhead line="245">5. Vaḍḍhattheragāthāvaṇṇanā</subhead>
    <paragraph line="246"><bold>Sādhū</bold><pageBreak edition="Myanmar" number="2.0050" /><bold>hī</bold>tiādikā āyasmato vaḍḍhattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto imasmiṃ buddhuppāde bhārukacchanagare gahapatikule nibbattitvā <bold>vaḍḍho</bold>ti laddhanāmo anupubbena vaḍḍhati. Athassa mātā saṃsāre sañjātasaṃvegā puttaṃ ñātīnaṃ niyyādetvā bhikkhunīnaṃ santike pabbajitvā vipassanāya kammaṃ karontī arahattaṃ pāpuṇitvā aparena samayena puttampi viññutaṃ pattaṃ veḷudantattherassa santike pabbājesi. So pabbajito buddhavacanaṃ uggahetvā bahussuto dhammakathiko hutvā ganthadhuraṃ vahanto ekadivasaṃ ‘‘ekako santaruttarova mātaraṃ passissāmī’’ti bhikkhunupassayaṃ agamāsi. Taṃ disvā mātā ‘‘kasmā tvaṃ ekako santaruttarova idhāgato’’ti codesi. So mātarā codiyamāno ‘‘ayuttaṃ mayā kata’’nti uppannasaṃvego vihāraṃ gantvā divāṭṭhāne nisinno vipassitvā arahattaṃ patvā mātu ovādasampattipakāsanamukhena aññaṃ byākaronto –</paragraph>
    <hangnum line="247" number="335"></hangnum>
    <gatha1 line="248"> ‘‘Sādhū <pageBreak edition="Vipassana Research Institut" number="2.0044" /> hi kira me mātā, patodaṃ upadaṃsayi;</gatha1>
    <gatha2 line="249">Yassāhaṃ vacanaṃ sutvā, anusiṭṭho janettiyā;</gatha2>
    <gathalast line="250">Āraddhavīriyo pahitatto, patto sambodhimuttamaṃ.</gathalast>
    <hangnum line="251" number="336"></hangnum>
    <gatha1 line="252"> ‘‘Arahā dakkhiṇeyyomhi, tevijjo amataddaso;</gatha1>
    <gathalast line="253">Jetvā namucino senaṃ, viharāmi anāsavo.</gathalast>
    <hangnum line="254" number="337"></hangnum>
    <gatha1 line="255"> ‘‘Ajjhattañca bahiddhā ca, ye me vijjiṃsu āsavā;</gatha1>
    <gathalast line="256">Sabbe asesā ucchinnā, na ca uppajjare puna.</gathalast>
    <hangnum line="257" number="338"></hangnum>
    <gatha1 line="258"> ‘‘Visāradā kho bhaginī, evamatthaṃ abhāsayi;</gatha1>
    <gathalast line="259">Apihā nūna mayipi, vanatho te na vijjati.</gathalast>
    <hangnum line="260" number="339"></hangnum>
    <gatha1 line="261"> ‘‘Pariyantakataṃ dukkhaṃ, antimoyaṃ samussayo;</gatha1>
    <gathalast line="262">Jātimaraṇasaṃsāro, natthi dāni punabbhavo’’ti. – imā gāthā abhāsi;</gathalast>
    <paragraph line="263">Tattha <pageBreak edition="Myanmar" number="2.0051" /><pageBreak edition="Pali Text Society" number="2.0142" /><bold>sādhū hi kira me mātā, patodaṃ upadaṃsayī</bold>ti sādhu vata mātā mayhaṃ ovādasaṅkhātaṃ patodaṃ dasseti, tena me vīriyaṃ uttejentī uttamaṅge paññāsīse vijjhi. <bold>Yassā</bold>ti yassā me mātuyā. <bold>Sambodhi</bold>nti arahattaṃ. Ayañhettha yojanā – janettiyā me anusiṭṭho yassā anusāsanībhūtaṃ vacanaṃ sutvā ahaṃ āraddhavīriyo pahitatto viharanto uttamaṃ aggaphalaṃ sambodhiṃ arahattaṃ patto.</paragraph>
    <paragraph line="264">Tato eva ārakattā kilesehi <bold>arahā</bold> puññakkhettatāya <bold>dakkhiṇeyyo</bold> dakkhiṇāraho amhi. Pubbenivāsañāṇādivijjāttayassa adhigatattā <bold>tevijjo</bold> nibbānassa sacchikatattā <bold>amataddaso namucino</bold> mārassa <bold>senaṃ</bold> kilesavāhiniṃ bodhipakkhiyasenāya jinitvā tassa jitattāyeva anāsavo sukhaṃ viharāmīti.</paragraph>
    <paragraph line="265">Idāni ‘‘anāsavo’’ti vuttamatthaṃ pākaṭataraṃ kātuṃ <bold>‘‘ajjhattañcā’’</bold> ti gāthamāha. Tassattho – <bold>ajjhattaṃ</bold> ajjhattavatthukā ca <bold>bahiddhā</bold> bahiddhavatthukā ca <bold>āsavā ye</bold> mayhaṃ ariyamaggādhigamato pubbe <bold>vijjiṃsu</bold> upalabbhiṃsu, te sabbe anavasesā <bold>ucchinnā</bold> ariyamaggena samucchinnā pahīnā puna dāni kadācipi na ca uppajjeyyuṃ na uppajjissantiyevāti.</paragraph>
    <paragraph line="266">Idāni mātu vacanaṃ aṅkusaṃ katvā attanā arahattassa adhigatattā mātaraṃ thomento <bold>‘‘visāradā’’</bold>ti gāthamāha. Tattha <bold>visāradā kho</bold>ti ekaṃsena vigatasārajjā. Evaṃ mātu attano <pageBreak edition="Vipassana Research Institut" number="2.0045" /> ca arahattādhigamena satthu orasaputtabhāvaṃ ullapento mātaraṃ <bold>‘‘bhaginī’’</bold>ti āha. <bold>Etamatthaṃ abhāsayī</bold>ti etaṃ mama ovādabhūtaṃ atthaṃ abhaṇi. Evaṃ pana maṃ ovadantī na kevalaṃ visāradā eva, atha kho <bold>apihā nūna mayipi</bold> tava puttakepi apihā asanthavā maññe, kiṃ vā etena parikappanena? <bold>Vanatho te na vijjati</bold> avijjādiko vanatho tava santāne nattheva, yā maṃ bhavakkhaye niyojesīti adhippāyo.</paragraph>
    <paragraph line="267">Idāni ‘‘tayā niyojitākāreneva mayā paṭipanna’’nti dassento <bold>‘‘pariyantakata’’</bold>nti osānagāthamāha, tassattho suviññeyyova.</paragraph>
    <centered line="268">Vaḍḍhattheragāthāvaṇṇanā niṭṭhitā.</centered>
    <subhead line="269">6. Nadīkassapattheragāthāvaṇṇanā</subhead>
    <paragraph line="270"><bold>Atthāya</bold><pageBreak edition="Myanmar" number="2.0052" /><bold>vata me</bold>tiādikā āyasmato nadīkassapattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto padumuttarassa bhagavato kāle <pageBreak edition="Pali Text Society" number="2.0143" /> kulagehe nibbattitvā viññutaṃ patto ekadivasaṃ satthāraṃ piṇḍāya carantaṃ disvā pasannamānaso attanā ropitassa ambarukkhassa paṭhamuppannaṃ manosilāvaṇṇaṃ ekaṃ ambaphalaṃ adāsi. So tena puññakammena devamanussesu saṃsaranto imasmiṃ buddhuppāde magadharaṭṭhe brāhmaṇakule uruvelakassapassa bhātā hutvā nibbatto. Vayappatto nissaraṇajjhāsayatāya gharāvāsaṃ anicchanto tāpasapabbajjaṃ pabbajitvā tīhi tāpasasatehi saddhiṃ nerañjarāya nadiyā tīre assamaṃ māpetvā viharati. Nadītīre vasanato hissa kassapagottatāya ca <bold>nadīkassapo</bold>ti samaññā ahosi. Tassa bhagavā saparisassa ehibhikkhubhāvena upasampadaṃ adāsi. Taṃ sabbaṃ khandhake (mahāva. 36-39) āgatameva. So bhagavato <bold>ādittapariyāyadesanāya</bold> (mahāva. 54; saṃ. ni. 4.28) arahatte patiṭṭhāsi. Tena vuttaṃ <bold>apadāne</bold> (apa. thera 2.44.81-87) –</paragraph>
    <gatha1 line="271">‘‘Padumuttarabuddhassa, lokajeṭṭhassa tādino;</gatha1>
    <gathalast line="272">Piṇḍāya vicarantassa, dhārato uttamaṃ yasaṃ.</gathalast>
    <gatha1 line="273">‘‘Aggaphalaṃ <pageBreak edition="Vipassana Research Institut" number="2.0046" /> gahetvāna, vippasannena cetasā;</gatha1>
    <gathalast line="274">Dakkhiṇeyyassa vīrassa, adāsiṃ satthuno ahaṃ.</gathalast>
    <gatha1 line="275">‘‘Tena kammena dvipadinda, lokajeṭṭha narāsabha;</gatha1>
    <gathalast line="276">Pattomhi acalaṃ ṭhānaṃ, hitvā jayaparājayaṃ.</gathalast>
    <gatha1 line="277">‘‘Satasahassito kappe, yaṃ dānamadadiṃ tadā;</gatha1>
    <gathalast line="278">Duggatiṃ nābhijānāmi, aggadānassidaṃ phalaṃ.</gathalast>
    <gatha1 line="279">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="280">Arahatte pana patiṭṭhito aparabhāge attano paṭipattiṃ paccavekkhitvā diṭṭhisamugghātakittanamukhena aññaṃ byākaronto –</paragraph>
    <hangnum line="281" number="340"></hangnum>
    <gatha1 line="282"> ‘‘Atthāya <pageBreak edition="Myanmar" number="2.0053" /> vata me buddho, nadiṃ nerañjaraṃ agā;</gatha1>
    <gathalast line="283">Yassāhaṃ dhammaṃ sutvāna, micchādiṭṭhiṃ vivajjayiṃ.</gathalast>
    <hangnum line="284" number="341"></hangnum>
    <gatha1 line="285"> ‘‘Yajiṃ uccāvace yaññe, aggihuttaṃ juhiṃ ahaṃ;</gatha1>
    <gathalast line="286">Esā suddhīti maññanto, andhabhūto puthujjano.</gathalast>
    <hangnum line="287" number="342"></hangnum>
    <gatha1 line="288"> ‘‘Diṭṭhigahanapakkhando, parāmāsena mohito;</gatha1>
    <gathalast line="289">Asuddhiṃ maññisaṃ suddhiṃ, andhabhūto aviddasu.</gathalast>
    <hangnum line="290" number="343"></hangnum>
    <gatha1 line="291"> ‘‘Micchādiṭṭhi pahīnā me, bhavā sabbe vidālitā;</gatha1>
    <gathalast line="292">Juhāmi dakkhiṇeyyaggiṃ, namassāmi tathāgataṃ.</gathalast>
    <hangnum line="293" number="344"></hangnum>
    <gatha1 line="294"> ‘‘Mohā sabbe pahīnā me, bhavataṇhā padālitā;</gatha1>
    <gathalast line="295">Vikkhīṇo jātisaṃsāro, natthi dāni punabbhavo’’ti. –</gathalast>
    <unindented line="296">Imā pañca gāthā abhāsi.</unindented>
    <paragraph line="297">Tattha <bold>atthāya vata me</bold>ti mayhaṃ atthāya vata hitāya vata. <bold>Buddho</bold>ti sabbaññubuddho. <bold>Nadiṃ nerañjaraṃ agā</bold>ti nerañjarāsaṅkhātaṃ nadiṃ agañchi, tassā nadiyā tīre ca mama bhātu uruvelakassapassa assamaṃ upagatoti adhippāyo.</paragraph>
    <paragraph line="298">Idāni yathāvuttamatthaṃ vivarituṃ <bold>‘‘yassāha’’</bold>ntiādi vuttaṃ. <bold>Yassā</bold>ti yassa buddhassa bhagavato. <bold>Dhammaṃ sutvānā</bold>ti catusaccapaṭisaṃyuttaṃ dhammaṃ sutvā, sotadvārānusārena upalabhitvā. <bold>Micchādiṭṭhiṃ vivajjayi</bold>nti <pageBreak edition="Pali Text Society" number="2.0144" /> ‘‘yaññādīhi suddhi hotī’’tiādinayappavattaṃ viparītadassanaṃ pajahiṃ.</paragraph>
    <paragraph line="299">Micchādiṭṭhiṃ <pageBreak edition="Vipassana Research Institut" number="2.0047" /> vivajjayinti vuttamevatthaṃ vitthāretvā dassetuṃ <bold>‘‘yaji’’</bold>ntiādimāha. Tattha <bold>yajiṃ uccāvace yaññe</bold>ti pākaṭayaññe somayāgavājapeyyādike nānāvidhe yaññe yajiṃ. <bold>Aggihuttaṃ juhiṃ aha</bold>nti tesaṃ yaññānaṃ yajanavasena āhutiṃ paggaṇhanto aggiṃ paricariṃ. <bold>Esā suddhīti maññanto</bold>ti esā yaññakiriyā aggipāricariyā suddhihetubhāvato suddhi ‘‘evaṃ me saṃsārasuddhi hotī’’ti maññamāno. <bold>Andhabhūto puthujjano</bold>ti paññācakkhuvekallena avijjandhatāya andhabhūto puthujjano hutvā vanagahanapabbatagahanādīni viya duratikkamanaṭṭhena diṭṭhiyeva gahanaṃ diṭṭhigahanaṃ <pageBreak edition="Myanmar" number="2.0054" />, taṃ pakkhando anupaviṭṭhoti <bold>diṭṭhigahanapakkhando. Parāmāsenā</bold>ti dhammasabhāvaṃ atikkamitvā ‘‘idameva sacca’’nti parāmasanato parāmāsasaṅkhātena micchābhinivesena. <bold>Mohito</bold>ti mūḷhabhāvaṃ pāpito. <bold>Asuddhiṃ maññisaṃ suddhi</bold>nti asuddhiṃ maggaṃ ‘‘suddhiṃ magga’’nti maññisaṃ maññiṃ. Tattha kāraṇamāha <bold>‘‘andhabhūto aviddasū’’</bold>ti. Yasmā avijjāya andhabhūto, tato eva dhammādhammaṃ yuttāyuttañca avidvā, tasmā tathā maññinti attho.</paragraph>
    <paragraph line="300"><bold>Micchādiṭṭhi pahīnā me</bold>ti evaṃbhūtassa pana satthu sammukhā catusaccagabbhaṃ dhammakathaṃ sutvā yoniso paṭipajjantassa ariyamaggasammādiṭṭhiyā sabbāpi micchādiṭṭhi samucchedappahānavasena mayhaṃ pahīnā. <bold>Bhavā</bold>ti kāmabhavādayo sabbepi bhavā ariyamaggasatthena <bold>vidālitā</bold> viddhaṃsitā. <bold>Juhāmi dakkhiṇeyyaggi</bold>nti āhavanīyādike aggī chaḍḍetvā sadevakassa lokassa aggadakkhiṇeyyatāya sabbassa ca pāpassa dahanato dakkhiṇeyyaggiṃ sammāsambuddhaṃ juhāmi paricarāmi. Tayidaṃ mayhaṃ dakkhiṇeyyaggiparicaraṇaṃ dadhinavanītamathitasappiādinirapekkhaṃ satthu namassanamevāti āha <bold>‘‘namassāmi tathāgata’’</bold>nti. Atha vā <bold>juhāmi dakkhiṇeyyaggi</bold>nti dāyakānaṃ dakkhiṇāya mahapphalabhāvakaraṇena pāpassa ca dahanena dakkhiṇeyyaggibhūtaṃ attānaṃ juhāmi paricarāmi tathā katvā paricarāmi, tathā katvā pariharāmi. Pubbe aggidevaṃ namassāmi, idāni pana namassāmi tathāgatanti.</paragraph>
    <paragraph line="301"><bold>Mohā sabbe pahīnā me</bold>ti dukkhe aññāṇādibhedā sabbe mohā mayhaṃ pahīnā samucchinnā, tato eva <bold>‘‘bhavataṇhā padālitā. Vikkhīṇo jātisaṃsāro, natthi dāni punabbhavo’’</bold>ti tīsu padesu me-saddo ānetvā yojetabbo.</paragraph>
    <centered line="302">Nadīkassapattheragāthāvaṇṇanā niṭṭhitā.</centered>
    <subhead line="303">7. Gayākassapattheragāthāvaṇṇanā</subhead>
    <paragraph line="304"><bold>Pāto</bold><pageBreak edition="Vipassana Research Institut" number="2.0048" /><pageBreak edition="Pali Text Society" number="2.0145" /><bold>majjhanhika</bold>ntiādikā āyasmato gayākassapattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto ito ekatiṃse kappe sikhissa bhagavato kāle kulagehe nibbattitvā viññutaṃ patto nissaraṇajjhāsayatāya gharāvāsaṃ pahāya tāpasapabbajjaṃ pabbajitvā araññāyatane <pageBreak edition="Myanmar" number="2.0055" /> assamaṃ kāretvā vanamūlaphalāhāro vasati. Tena ca samayena bhagavā eko adutiyo tassa assamasamīpena gacchati. So bhagavantaṃ disvā pasannamānaso upasaṅkamitvā vanditvā ekamantaṃ ṭhito velaṃ oloketvā manoharāni kolaphalāni satthu upanesi. So tena puññakammena devamanussesu saṃsaranto imasmiṃ buddhuppāde brāhmaṇakule nibbattitvā vayappatto nissaraṇajjhāsayatāya gharāvāsaṃ pahāya tāpasapabbajjaṃ pabbajitvā dvīhi tāpasasatehi saddhiṃ gayāyaṃ viharati. Gayāyaṃ vasanato hissa kassapagottatāya ca <bold>gayākassapo</bold>ti samaññā ahosi. So bhagavatā saddhiṃ parisāya ehibhikkhūpasampadaṃ datvā <bold>ādittapariyāyadesanāya</bold> (mahāva. 54) ovadiyamāno arahatte patiṭṭhāsi. Tena vuttaṃ <bold>apadāne</bold> (apa. thera 2.45.8-14) –</paragraph>
    <gatha1 line="305">‘‘Ajinena nivatthohaṃ, vākacīradharo tadā;</gatha1>
    <gathalast line="306">Khāriyā pūrayitvānaṃ, kolaṃhāsiṃ mamassamaṃ.</gathalast>
    <gatha1 line="307">‘‘Tamhi kāle sikhī buddho, eko adutiyo ahu;</gatha1>
    <gathalast line="308">Mamassamaṃ upagacchi, jānanto sabbakālikaṃ.</gathalast>
    <gatha1 line="309">‘‘Sakaṃ cittaṃ pasādetvā, vanditvāna ca subbataṃ;</gatha1>
    <gathalast line="310">Ubho hatthehi paggayha, kolaṃ buddhassadāsahaṃ.</gathalast>
    <gatha1 line="311">‘‘Ekatiṃse ito kappe, yaṃ phalamadadiṃ tadā;</gatha1>
    <gathalast line="312">Duggatiṃ nābhijānāmi, koladānassidaṃ phalaṃ.</gathalast>
    <gatha1 line="313">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="314">Arahatte pana patiṭṭhito attano paṭipattiṃ paccavekkhitvā pāpapavāhanakittanamukhena aññaṃ byākaronto –</paragraph>
    <hangnum line="315" number="345"></hangnum>
    <gatha1 line="316"> ‘‘Pāto majjhanhikaṃ sāyaṃ, tikkhattuṃ divasassahaṃ;</gatha1>
    <gathalast line="317">Otariṃ udakaṃ sohaṃ, gayāya gayaphagguyā.</gathalast>
    <hangnum line="318" number="346"></hangnum>
    <gatha1 line="319"> ‘‘Yaṃ <pageBreak edition="Vipassana Research Institut" number="2.0049" /> mayā pakataṃ pāpaṃ, pubbe aññāsu jātisu;</gatha1>
    <gathalast line="320">Taṃ dānīdha pavāhemi, evaṃdiṭṭhi pure ahuṃ.</gathalast>
    <hangnum line="321" number="347"></hangnum>
    <gatha1 line="322"> ‘‘Sutvā <pageBreak edition="Myanmar" number="2.0056" /> subhāsitaṃ vācaṃ, dhammatthasahitaṃ padaṃ;</gatha1>
    <gathalast line="323">Tathaṃ yāthāvakaṃ atthaṃ, yoniso paccavekkhisaṃ.</gathalast>
    <hangnum line="324" number="348"></hangnum>
    <gatha1 line="325"> ‘‘Ninhātasabbapāpomhi, nimmalo payato suci;</gatha1>
    <gathalast line="326">Suddho suddhassa dāyādo, putto buddhassa oraso.</gathalast>
    <hangnum line="327" number="349"></hangnum>
    <gatha1 line="328"> ‘‘Ogayhaṭṭhaṅgikaṃ sotaṃ, sabbapāpaṃ pavāhayiṃ;</gatha1>
    <gathalast line="329">Tisso vijjā ajjhagamiṃ, kataṃ buddhassa sāsana’’nti. –</gathalast>
    <unindented line="330">Imā pañca gāthā abhāsi.</unindented>
    <paragraph line="331">Tattha paṭhamagāthāya tāva ayaṃ saṅkhepattho – <bold>pāto</bold> sūriyuggamanavelāyaṃ, <bold>majjhanhikaṃ</bold><pageBreak edition="Pali Text Society" number="2.0146" /> majjhanhavelāyaṃ, <bold>sāyaṃ</bold> sāyanhavelāyanti divasassa <bold>tikkhattuṃ</bold> tayo vāre ahaṃ udakaṃ <bold>otariṃ</bold> ogāhiṃ. Otaranto ca sohaṃ na yattha katthaci yadā vā tadā vā otariṃ, atha kho <bold>gayāya</bold> mahājanassa ‘‘pāpapavāhana’’nti abhisammate gayātitthe, <bold>gayaphagguyā</bold> gayāphaggunāmake phaggunīmāsassa uttaraphaggunīnakkhatte anusaṃvaccharaṃ udakorohanamanuyutto ahosinti.</paragraph>
    <paragraph line="332">Idāni tadā yenādhippāyena udakorohanamanuyuttaṃ, taṃ dassetuṃ <bold>‘‘yaṃ mayā’’</bold>ti gāthamāha. Tassattho – ‘‘yaṃ mayā pubbe ito aññāsu jātīsu pāpakammaṃ upacitaṃ. Taṃ idāni <bold>idha</bold> gayātitthe imissā ca gayāphagguyā iminā udakorohanena <bold>pavāhemi</bold> apanemi vikkhālemī’’ti. <bold>Pure</bold> satthu sāsanupagamanato pubbe <bold>evaṃdiṭṭhi</bold> evarūpaviparītadassano <bold>ahuṃ</bold> ahosiṃ.</paragraph>
    <paragraph line="333"><bold>Dhammatthasahitaṃ pada</bold>nti vibhattialopena niddeso. Dhammena ca atthena ca sahitakoṭṭhāsaṃ, ādito majjhato pariyosānato ca dhammūpasaṃhitaṃ atthūpasaṃhitaṃ suṭṭhu ekantena niyyānikaṃ katvā bhāsitaṃ vācaṃ sammāsambuddhavacanaṃ sutvā tena pakāsitaṃ paramatthabhāvena tacchabhāvato <bold>tathaṃ</bold> yathārahaṃ pavattinivattiupāyabhāve byabhicārābhāvato <bold>yāthāvakaṃ</bold> dukkhādi<bold>atthaṃ yoniso</bold> upāyena pariññeyyādibhāvena <bold>paccavekkhisaṃ</bold> ‘‘dukkhaṃ pariññeyyaṃ, samudayo pahātabbo, nirodho sacchikātabbo <pageBreak edition="Myanmar" number="2.0057" />, maggo bhāvetabbo’’ti patiavekkhiṃ, ñāṇacakkhunā passiṃ paṭivijjhinti attho.</paragraph>
    <paragraph line="334"><bold>Ninhātasabbapāpomhī</bold>ti evaṃ paṭividdhasaccattā eva ariyamaggajalena vikkhālitasabbapāpo amhi. Tato eva rāgamalādīnaṃ abhāvena nimmalattā <bold>nimmalo</bold>. Tato eva <pageBreak edition="Vipassana Research Institut" number="2.0050" /> parisuddhakāyasamācāratāya parisuddhavacīsamācāratāya parisuddhamanosamācāratāya <bold>payato suci</bold><bold>suddho</bold>. Savāsanasabbakilesamalavisuddhiyā <bold>suddhassa</bold> buddhassa bhagavato lokuttaradhammadāyassa ādiyanato <bold>dāyādo</bold>. Tasseva desanāñāṇasamuṭṭhānaurovāyāmajanitābhijātitāya <bold>oraso</bold> putto amhīti yojanā.</paragraph>
    <paragraph line="335">Punapi attano paramatthato nhātakabhāvameva vibhāvetuṃ <bold>‘‘ogayhā’’</bold>ti osānagāthamāha. Tattha <bold>ogayhā</bold>ti ogāhetvā anupavisitvā. <bold>Aṭṭhaṅgikaṃ sota</bold>nti sammādiṭṭhiādīhi aṭṭhaṅgasamodhānabhūtaṃ maggasotaṃ. <bold>Sabbapāpaṃ pavāhayi</bold>nti anavasesaṃ pāpamalaṃ pakkhālesiṃ, ariyamaggajalapavāhanena paramatthanhātako ahosiṃ. Tato eva <bold>tisso vijjā ajjhagamiṃ, kataṃ buddhassa sāsana</bold>nti vuttatthameva.</paragraph>
    <centered line="336">Gayākassapattheragāthāvaṇṇanā niṭṭhitā.</centered>
    <subhead line="337">8. Vakkalittheragāthāvaṇṇanā</subhead>
    <paragraph line="338"><bold>Vātarogābhinīto</bold>tiādikā <pageBreak edition="Pali Text Society" number="2.0147" /> āyasmato vakkalittherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle haṃsavatīnagare kulagehe nibbattitvā viññutaṃ patto satthu santikaṃ gacchantehi upāsakehi saddhiṃ vihāraṃ gantvā parisapariyante ṭhito dhammaṃ suṇanto satthāraṃ ekaṃ bhikkhuṃ saddhādhimuttānaṃ aggaṭṭhāne ṭhapentaṃ disvā sayampi taṃ ṭhānaṃ patthento sattāhaṃ mahādānaṃ datvā paṇidhānaṃ akāsi. Satthā tassa anantarāyataṃ disvā byākari.</paragraph>
    <paragraph line="339">Sopi <pageBreak edition="Myanmar" number="2.0058" /> yāvajīvaṃ kusalaṃ katvā devamanussesu saṃsaranto amhākaṃ satthu kāle sāvatthiyaṃ brāhmaṇakule nibbatti, <bold>vakkalī</bold>tissa nāmaṃ akaṃsu. So vuddhippatto tayo vede uggaṇhitvā brāhmaṇasippesu nipphattiṃ gato satthāraṃ disvā rūpakāyassa sampattidassanena atitto satthārā saddhiṃyeva vicarati. ‘‘Agāramajjhe vasanto niccakālaṃ satthāraṃ daṭṭhuṃ na labhissāmī’’ti satthu santike pabbajitvā ṭhapetvā bhojanavelaṃ sarīrakiccakālañca sesakāle yattha ṭhitena sakkā dasabalaṃ passituṃ, tattha ṭhito aññaṃ kiccaṃ pahāya bhagavantaṃ olokentova viharati. Satthā tassa ñāṇaparipākaṃ āgamento bahukālaṃ tasmiṃ rūpadassaneneva vicarante kiñci avatvā punekadivasaṃ <pageBreak edition="Vipassana Research Institut" number="2.0051" /> ‘‘kiṃ te, vakkali, iminā pūtikāyena diṭṭhena? Yo kho, vakkali, dhammaṃ passati, so maṃ passati. Yo maṃ passati, so dhammaṃ passati. Dhammañhi, vakkali, passanto maṃ passati, maṃ passanto dhammaṃ passatī’’ti (saṃ. ni. 3.87) āha.</paragraph>
    <paragraph line="340">Satthari evaṃ vadantepi thero satthu dassanaṃ pahāya aññattha gantuṃ na sakkoti. Tato satthā ‘‘nāyaṃ bhikkhu saṃvegaṃ alabhitvā bujjhissatī’’ti vassūpanāyikadivase ‘‘apehi, vakkalī’’ti theraṃ paṇāmesi. So satthārā paṇāmito sammukhe ṭhātuṃ asakkonto ‘‘kiṃ mayhaṃ jīvitena, yohaṃ satthāraṃ daṭṭhuṃ na labhāmī’’ti gijjhakūṭapabbate papātaṭṭhānaṃ abhiruhi. Satthā tassa taṃ pavattiṃ ñatvā ‘‘ayaṃ bhikkhu mama santikā assāsaṃ alabhanto maggaphalānaṃ upanissayaṃ nāseyyā’’ti attānaṃ dassetuṃ obhāsaṃ vissajjento –</paragraph>
    <gatha1 line="341">‘‘Pāmojjabahulo bhikkhu, pasanno buddhasāsane;</gatha1>
    <gathalast line="342">Adhigacche padaṃ santaṃ, saṅkhārūpasamaṃ sukha’’nti. (dha. pa. 381) –</gathalast>
    <unindented line="343">Gāthaṃ vatvā ‘‘ehi, vakkalī’’ti hatthaṃ pasāresi. Thero ‘‘dasabalo me diṭṭho, ‘ehī’ti avhānampi laddha’’nti balavapītisomanassaṃ uppādetvā <pageBreak edition="Pali Text Society" number="2.0148" /> ‘‘kuto āgacchāmī’’ti attano gamanabhāvaṃ ajānitvā satthu sammukhe ākāse pakkhandanto paṭhamapādena pabbate ṭhitoyeva satthārā vuttagāthaṃ <pageBreak edition="Myanmar" number="2.0059" /> āvajjento ākāseyeva pītiṃ vikkhambhetvā saha paṭisambhidāhi arahattaṃ pāpuṇīti <bold>aṅguttaraṭṭhakathāyaṃ</bold> (a. ni. aṭṭha. 1.1.208) <bold>dhammapadavaṇṇanāyañca</bold> (dha. pa. aṭṭha. 2.381) āgataṃ.</unindented>
    <paragraph line="344">Idha pana evaṃ vadanti – ‘‘kiṃ te, vakkalī’’tiādinā satthārā ovadito gijjhakūṭe viharanto vipassanaṃ paṭṭhapesi, tassa saddhāya balavabhāvato eva vipassanā vīthiṃ na otarati, bhagavā taṃ ñatvā kammaṭṭhānaṃ sodhetvā adāsi. Puna vipassanaṃ matthakaṃ pāpetuṃ nāsakkhiyeva, athassa āhāravekallena vātābādho uppajji, taṃ vātābādhena pīḷiyamānaṃ ñatvā bhagavā tattha gantvā pucchanto –</paragraph>
    <hangnum line="345" number="350"></hangnum>
    <gatha1 line="346"> ‘‘Vātarogābhinīto tvaṃ, viharaṃ kānane vane;</gatha1>
    <gathalast line="347">Paviddhagocare lūkhe, kathaṃ bhikkhu karissasī’’ti. –</gathalast>
    <unindented line="348">Āha. Taṃ sutvā thero –</unindented>
    <hangnum line="349" number="351"></hangnum>
    <gatha1 line="350"> ‘‘Pītisukhena <pageBreak edition="Vipassana Research Institut" number="2.0052" /> vipulena, pharamāno samussayaṃ;</gatha1>
    <gathalast line="351">Lūkhampi abhisambhonto, viharissāmi kānane.</gathalast>
    <hangnum line="352" number="352"></hangnum>
    <gatha1 line="353"> ‘‘Bhāvento satipaṭṭhāne, indriyāni balāni ca;</gatha1>
    <gathalast line="354">Bojjhaṅgāni ca bhāvento, viharissāmi kānane.</gathalast>
    <hangnum line="355" number="353"></hangnum>
    <gatha1 line="356"> ‘‘Āraddhavīriye pahitatte, niccaṃ daḷhaparakkame;</gatha1>
    <gathalast line="357">Samagge sahite disvā, viharissāmi kānane.</gathalast>
    <hangnum line="358" number="354"></hangnum>
    <gatha1 line="359"> ‘‘Anussaranto sambuddhaṃ, aggaṃ dantaṃ samāhitaṃ;</gatha1>
    <gathalast line="360">Atandito rattindivaṃ, viharissāmi kānane’’ti. –</gathalast>
    <unindented line="361">Catasso gāthā abhāsi.</unindented>
    <paragraph line="362">Tattha <bold>vātarogābhinīto</bold>ti vātābādhena aseribhāvaṃ upanīto, vātabyādhinā abhibhūto. <bold>Tva</bold>nti theraṃ ālapati. <bold>Vihara</bold>nti tena iriyāpathavihārena viharanto. <bold>Kānane vane</bold>ti kānanabhūte vane, mahāaraññeti attho. <bold>Paviddhagocare</bold>ti vissaṭṭhagocare dullabhapaccaye. Vātarogassa sappāyānaṃ sappiādibhesajjānaṃ abhāvena pharusabhūmibhāgatāya ca <bold>lūkhe</bold> lūkhaṭṭhāne. <bold>Kathaṃ bhikkhu karissasī</bold>ti bhikkhu tvaṃ kathaṃ viharissasīti bhagavā pucchi.</paragraph>
    <paragraph line="363">Taṃ <pageBreak edition="Myanmar" number="2.0060" /> sutvā thero nirāmisapītisomanassādinā attano sukhavihāraṃ pakāsento <bold>‘‘pītisukhenā’’</bold>tiādimāha. Tattha <bold>pītisukhenā</bold>ti ubbegalakkhaṇāya pharaṇalakkhaṇāya ca <pageBreak edition="Pali Text Society" number="2.0149" /> pītiyā taṃsampayuttasukhena ca. Tenāha <bold>‘‘vipulenā’’</bold>ti uḷārenāti attho. <bold>Pharamāno samussaya</bold>nti yathāvuttapītisukhasamuṭṭhitehi paṇītehi rūpehi sakalaṃ kāyaṃ pharāpento nirantaraṃ phuṭaṃ karonto. <bold>Lūkhampi abhisambhonto</bold>ti araññāvāsajanitaṃ sallekhavuttihetukaṃ dussahampi paccayalūkhaṃ abhibhavanto adhivāsento. <bold>Viharissāmi kānane</bold>ti jhānasukhena vipassanāsukhena ca araññāyatane viharissāmīti attho. Tenāha – ‘‘sukhañca kāyena paṭisaṃvedesi’’nti (pārā. 11).</paragraph>
    <gatha1 line="364">‘‘Yato yato sammasati, khandhānaṃ udayabbayaṃ;</gatha1>
    <gathalast line="365">Labhatī pītipāmojjaṃ, amataṃ taṃ vijānata’’nti ca. (dha. pa. 374);</gathalast>
    <paragraph line="366"><bold>Bhāvento satipaṭṭhāne</bold>ti maggapariyāpanne kāyānupassanādike cattāro satipaṭṭhāne uppādento vaḍḍhento ca. <bold>Indriyānī</bold>ti maggapariyāpannāni eva saddhādīni pañcindriyāni. <bold>Balānī</bold>ti tathā saddhādīni <pageBreak edition="Vipassana Research Institut" number="2.0053" /> pañca balāni. <bold>Bojjhaṅgānī</bold>ti tathā satisambojjhaṅgādīni satta bojjhaṅgāni. <bold>Ca</bold>-saddena sammappadhānaiddhipādamaggaṅgāni saṅgaṇhāti. Tadavinābhāvato hi taggahaṇeneva tesaṃ gahaṇaṃ hoti. <bold>Viharissāmī</bold>ti yathāvutte bodhipakkhiyadhamme bhāvento maggasukhena tadadhigamasiddhena phalasukhena nibbānasukhena ca viharissāmi.</paragraph>
    <paragraph line="367"><bold>Āraddhavīriye</bold>ti catubbidhasammappadhānavasena paggahitavīriye. <bold>Pahitatte</bold>ti nibbānaṃ patipesitacitte. <bold>Niccaṃ daḷhaparakkame</bold>ti sabbakālaṃ asithilavīriye. Avivādavasena kāyasāmaggidānavasena ca <bold>samagge</bold>. Diṭṭhisīlasāmaññena <bold>sahite</bold> sabrahmacārī disvā. Etena kalyāṇamittasampattiṃ dasseti.</paragraph>
    <paragraph line="368"><bold>Anussaranto sambuddha</bold>nti sammā sāmaṃ sabbadhammānaṃ buddhattā sammāsambuddhaṃ sabbasattuttamatāya, <bold>aggaṃ</bold> uttamena damathena <bold>dantaṃ,</bold> anuttarasamādhinā <bold>samāhitaṃ atandito</bold> analaso hutvā, <bold>rattindivaṃ</bold> sabbakālaṃ ‘‘itipi so bhagavā araha’’ntiādinā anussaranto viharissāmi. Etena buddhānussatibhāvanāya <pageBreak edition="Myanmar" number="2.0061" /> yuttākāradassanena sabbattha kammaṭṭhānānuyogamāha, purimena pārihāriyakammaṭṭhānānuyogaṃ.</paragraph>
    <paragraph line="369">Evaṃ pana vatvā thero vipassanaṃ ussukkāpetvā arahattaṃ pāpuṇi. Tena vuttaṃ <bold>apadāne</bold> (apa. thera 2.54.28-65) –</paragraph>
    <gatha1 line="370">‘‘Ito satasahassamhi, kappe uppajji nāyako;</gatha1>
    <gathalast line="371">Anomanāmo amito, nāmena padumuttaro.</gathalast>
    <gatha1 line="372">‘‘Padumākāravadano, padumāmalasucchavī;</gatha1>
    <gathalast line="373">Lokenānupalittova, toyena padumaṃ yathā.</gathalast>
    <gatha1 line="374">‘‘Vīro padumapattakkho, kanto ca padumaṃ yathā;</gatha1>
    <gathalast line="375">Padumuttaragandhova, tasmā so padumuttaro.</gathalast>
    <gatha1 line="376">‘‘Lokajeṭṭho ca nimmāno, andhānaṃ nayanūpamo;</gatha1>
    <gathalast line="377">Santaveso guṇanidhi, karuṇāmatisāgaro.</gathalast>
    <gatha1 line="378">‘‘Sa kadāci mahāvīro, brahmāsurasuraccito;</gatha1>
    <gathalast line="379">Sadevamanujākiṇṇe, janamajjhe jinuttamo.</gathalast>
    <gatha1 line="380">‘‘Vadanena sugandhena, madhurena rutena ca;</gatha1>
    <gathalast line="381">Rañjayaṃ parisaṃ sabbaṃ, santhavī sāvakaṃ sakaṃ.</gathalast>
    <gatha1 line="382">‘‘Saddhādhimutto sumati, mama dassanalālaso;</gatha1>
    <gathalast line="383">Natthi etādiso añño, yathāyaṃ bhikkhu vakkali.</gathalast>
    <gatha1 line="384">‘‘Tadāhaṃ <pageBreak edition="Vipassana Research Institut" number="2.0054" /> haṃsavatiyaṃ, nagare brāhmaṇatrajo;</gatha1>
    <gathalast line="385">Hutvā sutvā ca taṃ vākyaṃ, taṃ ṭhānamabhirocayiṃ.</gathalast>
    <gatha1 line="386">‘‘Sasāvakaṃ taṃ vimalaṃ, nimantetvā tathāgataṃ;</gatha1>
    <gathalast line="387">Sattāhaṃ bhojayitvāna, dussehacchādayiṃ tadā.</gathalast>
    <gatha1 line="388">‘‘Nipacca sirasā tassa, anantaguṇasāgare;</gatha1>
    <gathalast line="389">Nimuggo pītisampuṇṇo, idaṃ vacanamabraviṃ.</gathalast>
    <gatha1 line="390">‘‘Yo so tayā santhavito, ito sattamake muni;</gatha1>
    <gathalast line="391">Bhikkhu saddhāvataṃ aggo, tādiso homahaṃ mune.</gathalast>
    <gatha1 line="392">‘‘Evaṃ <pageBreak edition="Myanmar" number="2.0062" /> vutte mahāvīro, anāvaraṇadassano;</gatha1>
    <gathalast line="393">Imaṃ vākyaṃ udīresi, parisāya mahāmuni.</gathalast>
    <gatha1 line="394">‘‘Passathetaṃ māṇavakaṃ, pītamaṭṭhanivāsanaṃ;</gatha1>
    <gathalast line="395">Hemayaññopacitaṅgaṃ, jananettamanoharaṃ.</gathalast>
    <gatha1 line="396">‘‘Eso anāgataddhāne, gotamassa mahesino;</gatha1>
    <gathalast line="397">Aggo saddhādhimuttānaṃ, sāvakoyaṃ bhavissati.</gathalast>
    <gatha1 line="398">‘‘Devabhūto manusso vā, sabbasantāpavajjito;</gatha1>
    <gathalast line="399">Sabbabhogaparibyūḷho, sukhito saṃsarissati.</gathalast>
    <gatha1 line="400">‘‘Satasahassito kappe, okkākakulasambhavo;</gatha1>
    <gathalast line="401">Gotamo nāma gottena, satthā loke bhavissati.</gathalast>
    <gatha1 line="402">‘‘Tassa dhammesu dāyādo, oraso dhammanimmito;</gatha1>
    <gathalast line="403">Vakkali nāma nāmena, hessati satthu sāvako.</gathalast>
    <gatha1 line="404">‘‘Tena kammavisesena, cetanāpaṇidhīhi ca;</gatha1>
    <gathalast line="405">Jahitvā mānusaṃ dehaṃ, tāvatiṃsamagacchahaṃ.</gathalast>
    <gatha1 line="406">‘‘Sabbattha sukhito hutvā, saṃsaranto bhavābhave;</gatha1>
    <gathalast line="407">Sāvatthiyaṃ pure jāto, kule aññatare ahaṃ.</gathalast>
    <gatha1 line="408">‘‘Nonītasukhumālaṃ maṃ, jātapallavakomalaṃ;</gatha1>
    <gathalast line="409">Mandaṃ uttānasayanaṃ, pisācabhayatajjitā.</gathalast>
    <gatha1 line="410">‘‘Pādamūle mahesissa, sāyesuṃ dīnamānasā;</gatha1>
    <gathalast line="411">Imaṃ dadāma te nātha, saraṇaṃ hohi nāyaka.</gathalast>
    <gatha1 line="412">‘‘Tadā paṭiggahi so maṃ, bhītānaṃ saraṇo muni;</gatha1>
    <gathalast line="413">Jālinā cakkaṅkitena, mudukomalapāṇinā.</gathalast>
    <gatha1 line="414">‘‘Tadā pabhuti tenāhaṃ, arakkheyyena rakkhito;</gatha1>
    <gathalast line="415">Sabbaveravinimutto, sukhena parivuddhito.</gathalast>
    <gatha1 line="416">‘‘Sugatena <pageBreak edition="Vipassana Research Institut" number="2.0055" /> vinā bhūto, ukkaṇṭhāmi muhuttakaṃ;</gatha1>
    <gathalast line="417">Jātiyā sattavassohaṃ, pabbajiṃ anagāriyaṃ.</gathalast>
    <gatha1 line="418">‘‘Sabbapāramisambhūtaṃ <pageBreak edition="Myanmar" number="2.0063" />, nīlakkhinayanaṃ varaṃ;</gatha1>
    <gathalast line="419">Rūpaṃ sabbasubhākiṇṇaṃ, atitto viharāmahaṃ.</gathalast>
    <gatha1 line="420">‘‘Buddharūparatiṃ ñatvā, tadā ovadi maṃ jino;</gatha1>
    <gathalast line="421">Alaṃ vakkali kiṃ rūpe, ramase bālanandite.</gathalast>
    <gatha1 line="422">‘‘Yo hi passati saddhammaṃ, so maṃ passati paṇḍito;</gatha1>
    <gathalast line="423">Apassamāno saddhammaṃ, maṃ passampi na passati.</gathalast>
    <gatha1 line="424">‘‘Anantādīnavo kāyo, visarukkhasamūpamo;</gatha1>
    <gathalast line="425">Āvāso sabbarogānaṃ, puñjo dukkhassa kevalo.</gathalast>
    <gatha1 line="426">‘‘Nibbindiya tato rūpe, khandhānaṃ udayabbayaṃ;</gatha1>
    <gathalast line="427">Passa upakkilesānaṃ, sukhenantaṃ gamissasi.</gathalast>
    <gatha1 line="428">‘‘Evaṃ tenānusiṭṭhohaṃ, nāyakena hitesinā;</gatha1>
    <gathalast line="429">Gijjhakūṭaṃ samāruyha, jhāyāmi girikandare.</gathalast>
    <gatha1 line="430">‘‘Ṭhito pabbatapādamhi, assāsayi mahāmuni;</gatha1>
    <gathalast line="431">Vakkalīti jino vācaṃ, taṃ sutvā mudito ahaṃ.</gathalast>
    <gatha1 line="432">‘‘Pakkhandiṃ selapabbhāre, anekasataporise;</gatha1>
    <gathalast line="433">Tadā buddhānubhāvena, sukheneva mahiṃ gato.</gathalast>
    <gatha1 line="434">‘‘Punopi dhammaṃ deseti, khandhānaṃ udayabbayaṃ;</gatha1>
    <gathalast line="435">Tamahaṃ dhammamaññāya, arahattamapāpuṇiṃ.</gathalast>
    <gatha1 line="436">‘‘Sumahāparisamajjhe, tadā maṃ caraṇantago;</gatha1>
    <gathalast line="437">Aggaṃ saddhādhimuttānaṃ, paññapesi mahāmati.</gathalast>
    <gatha1 line="438">‘‘Satasahassito kappe, yaṃ kammamakariṃ tadā;</gatha1>
    <gathalast line="439">Duggatiṃ nābhijānāmi, buddhapūjāyidaṃ phalaṃ.</gathalast>
    <gatha1 line="440">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="441">Arahattaṃ <pageBreak edition="Pali Text Society" number="2.0150" /> pana patvā aññaṃ byākarontopi thero imā eva gāthā abhāsi. Atha naṃ satthā bhikkhusaṅghamajjhe nisinno saddhādhimuttānaṃ aggaṭṭhāne ṭhapesīti.</paragraph>
    <centered line="442">Vakkalittheragāthāvaṇṇanā niṭṭhitā.</centered>
    <subhead line="443">9. Vijitasenattheragāthāvaṇṇanā</subhead>
    <paragraph line="444"><bold>Olaggessāmī</bold>tiādikā <pageBreak edition="Myanmar" number="2.0064" /><pageBreak edition="Vipassana Research Institut" number="2.0056" /> āyasmato vijitasenattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto atthadassissa bhagavato kāle kulagehe nibbattitvā viññutaṃ patto gharāvāsaṃ pahāya isipabbajjaṃ pabbajitvā araññe viharanto ākāsena gacchantaṃ bhagavantaṃ disvā pasannamānaso pasannākāraṃ dassento añjaliṃ paggayha aṭṭhāsi. Satthā tassa ajjhāsayaṃ ñatvā ākāsato otari. So bhagavato manoharāni madhurāni phalāni upanesi, paṭiggahesi bhagavā anukampaṃ upādāya. So tena puññakammena devamanussesu saṃsaranto imasmiṃ buddhuppāde kosalaraṭṭhe hatthācariyakule nibbattitvā <bold>vijitaseno</bold>ti laddhanāmo viññutaṃ pāpuṇi. Tassa mātulā seno ca upaseno cāti dve hatthācariyā satthu santike dhammaṃ sutvā paṭiladdhasaddhā pabbajitvā vāsadhuraṃ pūrentā arahattaṃ pāpuṇiṃsu. Vijitasenopi hatthisippe nipphattiṃ gato nissaraṇajjhāsayatāya gharāvāse alaggamānaso satthu yamakapāṭihāriyaṃ disvā paṭiladdhasaddho mātulattherānaṃ santike pabbajitvā tesaṃ ovādānusāsaniyā vipassanāya kammaṃ karonto vipassanāvīthiṃ laṅghitvā bahiddhā nānārammaṇe vidhāvantaṃ attano cittaṃ ovadanto –</paragraph>
    <hangnum line="445" number="355"></hangnum>
    <gatha1 line="446"> ‘‘Olaggessāmi te citta, āṇidvāreva hatthinaṃ;</gatha1>
    <gathalast line="447">Na taṃ pāpe niyojessaṃ, kāmajālaṃ sarīrajaṃ.</gathalast>
    <hangnum line="448" number="356"></hangnum>
    <gatha1 line="449"> ‘‘Tvaṃ olaggo na gacchasi, dvāravivaraṃ gajova alabhanto;</gatha1>
    <gathalast line="450">Na ca cittakali punappunaṃ, pasakka pāparato carissasi.</gathalast>
    <hangnum line="451" number="357"></hangnum>
    <gatha1 line="452"> ‘‘Yathā kuñjaraṃ adantaṃ, navaggahamaṅkusaggaho;</gatha1>
    <gathalast line="453">Balavā āvatteti akāmaṃ, evaṃ āvattayissaṃ taṃ.</gathalast>
    <hangnum line="454" number="358"></hangnum>
    <gatha1 line="455"> ‘‘Yathā varahayadamakusalo, sārathipavaro dameti ājaññaṃ;</gatha1>
    <gathalast line="456">Evaṃ damayissaṃ taṃ, patiṭṭhito pañcasu balesu.</gathalast>
    <hangnum line="457" number="359"></hangnum>
    <gatha1 line="458"> ‘‘Satiyā <pageBreak edition="Myanmar" number="2.0065" /><pageBreak edition="Pali Text Society" number="2.0151" /> taṃ nibandhissaṃ, payutto te damessāmi;</gatha1>
    <gathalast line="459">Vīriyadhuraniggahito, na yito dūraṃ gamissase cittā’’ti. –</gathalast>
    <unindented line="460">Gāthā abhāsi.</unindented>
    <paragraph line="461">Tattha <bold>olaggessāmī</bold>ti saṃvarissāmi nivāressāmi. <bold>Te</bold>ti taṃ. Upayogatthe hi idaṃ sāmivacanaṃ <pageBreak edition="Vipassana Research Institut" number="2.0057" />. Te gamananti vā vacanaseso. <bold>Hatthina</bold>nti ca hatthinti attho. <bold>Cittā</bold>ti attano cittaṃ ālapati. Yathā taṃ vāretukāmo, taṃ dassento <bold>‘‘āṇidvāreva hatthina’’</bold>nti āha. Āṇidvāraṃ nāma pākārabaddhassa nagarassa khuddakadvāraṃ, yaṃ ghaṭikāchidde āṇimhi pakkhitte yantena vinā abbhantare ṭhitehipi vivarituṃ na sakkā. Yena manussagavassamahiṃsādayo na niggantuṃ sakkā. Nagarato bahi niggantukāmampi hatthiṃ yato palobhetvā hatthācariyo gamanaṃ nivāresi. Atha vā āṇidvāraṃ nāma palighadvāraṃ. Tattha hi tiriyaṃ palighaṃ ṭhapetvā rukkhasūcisaṅkhātaṃ āṇiṃ palighasīse āvuṇanti. <bold>Pāpe</bold>ti rūpādīsu uppajjanakaabhijjhādipāpadhamme <bold>taṃ na niyojessaṃ</bold> na niyojissāmi. <bold>Kāmajālā</bold>ti kāmassa jālabhūtaṃ. Yathā hi macchabandhamigaluddānaṃ jālaṃ nāma macchādīnaṃ tesaṃ yathākāmakārasādhanaṃ, evaṃ ayonisomanasikārānupātitaṃ cittaṃ mārassa kāmakārasādhanaṃ. Tena hi so satte anatthesu pāteti. <bold>Sarīrajā</bold>ti sarīresu uppajjanaka. Pañcavokārabhave hi cittaṃ rūpapaṭibaddhavuttitāya ‘‘sarīraja’’nti vuccati.</paragraph>
    <paragraph line="462"><bold>Tvaṃ olaggo na gacchasī</bold>ti tvaṃ, cittakali, mayā satipaññāpatodaaṅkusehi vārito na dāni yathāruciṃ gamissasi, ayonisomanasikāravasena yathākāmaṃ vattituṃ na labhissasi. Yathā kiṃ? <bold>Dvāravivaraṃ gajova alabhanto</bold> nagarato gajanirodhato vā niggamanāya dvāravivarakaṃ alabhamāno hatthī viya. <bold>Cittakalī</bold>ti cittakāḷakaṇṇi. <bold>Punappuna</bold>nti aparāparaṃ. <bold>Pasakkā</bold>ti saraṇasampassāsavasena. <bold>Pāparato</bold>ti pāpakammanirato pubbe viya idāni <bold>na carissasi</bold> tathā carituṃ na dassāmīti attho.</paragraph>
    <paragraph line="463"><bold>Adanta</bold>nti <pageBreak edition="Myanmar" number="2.0066" /> adamitaṃ hatthisikkhaṃ asikkhitaṃ. <bold>Navaggaha</bold>nti aciragahitaṃ. <bold>Aṅkusaggaho</bold>ti hatthācariyo. <bold>Balavā</bold>ti kāyabalena ñāṇabalena ca balavā. <bold>Āvatteti akāma</bold>nti anicchantameva nisedhanato nivatteti. <bold>Evaṃ āvattayissa</bold>nti yathā yathāvuttaṃ hatthiṃ hatthācariyo, evaṃ taṃ cittaṃ cittakaliṃ duccaritanisedhanato nivattayissāmi.</paragraph>
    <paragraph line="464"><bold>Varahayadamakusalo</bold>ti <pageBreak edition="Pali Text Society" number="2.0152" /> uttamānaṃ assadammānaṃ damane kusalo. Tato eva <bold>sārathipavaro</bold> assadammasārathīsu visiṭṭho <bold>dameti ājaññaṃ</bold> ājānīyaṃ assadammaṃ desakālānurūpaṃ saṇhapharusehi dameti vineti nibbisevanaṃ karoti. <bold>Patiṭṭhito pañcasu balesū</bold>ti saddhādīsu pañcasu balesu patiṭṭhito hutvā assaddhiyādinisedhanato <bold>taṃ damayissaṃ</bold> damessāmīti attho.</paragraph>
    <paragraph line="465"><bold>Satiyā</bold><pageBreak edition="Vipassana Research Institut" number="2.0058" /><bold>taṃ nibandhissa</bold>nti gocarajjhattato bahi gantuṃ adento satiyottena kammaṭṭhānathambhe, cittakali, taṃ nibandhissāmi niyamessāmi. <bold>Payutto te damessāmī</bold>ti tattha nibandhanto eva yuttappayutto hutvā te damessāmi, saṃkilesamalato taṃ visodhessāmi. <bold>Vīriyadhuraniggahito</bold>ti yathāvutto chekena susārathinā yuge yojito yuganiggahito yugantaragato taṃ nātikkamati, evaṃ tvampi citta, mama vīriyadhure niggahito sakkaccakāritāya sātaccakāritāya aññathā vattituṃ alabhanto ito gocarajjhattato dūraṃ bahi na gamissasi. Bhāvanānuyuttassa hi kammaṭṭhānato aññaṃ āsannampi lakkhaṇato dūramevāti evaṃ thero imāhi gāthāhi attano cittaṃ niggaṇhantova vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.45.22-30) –</paragraph>
    <gatha1 line="466">‘‘Suvaṇṇavaṇṇaṃ sambuddhaṃ, dvattiṃsavaralakkhaṇaṃ;</gatha1>
    <gathalast line="467">Vipinaggena gacchantaṃ, sālarājaṃva phullitaṃ.</gathalast>
    <gatha1 line="468">‘‘Tiṇattharaṃ paññāpetvā, buddhaseṭṭhaṃ ayācahaṃ;</gatha1>
    <gathalast line="469">Anukampatu maṃ buddho, bhikkhaṃ icchāmi dātave.</gathalast>
    <gatha1 line="470">‘‘Anukampako <pageBreak edition="Myanmar" number="2.0067" /> kāruṇiko, atthadassī mahāyaso;</gatha1>
    <gathalast line="471">Mama saṅkappamaññāya, orūhi mama assame.</gathalast>
    <gatha1 line="472">‘‘Orohitvāna sambuddho, nisīdi paṇṇasanthare;</gatha1>
    <gathalast line="473">Bhallātakaṃ gahetvāna, buddhaseṭṭhassadāsahaṃ.</gathalast>
    <gatha1 line="474">‘‘Mama nijjhāyamānassa, paribhuñji tadā jino;</gatha1>
    <gathalast line="475">Tattha cittaṃ pasādetvā, abhivandiṃ tadā jinaṃ.</gathalast>
    <gatha1 line="476">‘‘Aṭṭhārase kappasate, yaṃ phalamadadiṃ tadā;</gatha1>
    <gathalast line="477">Duggatiṃ nābhijānāmi, phaladānassidaṃ phalaṃ.</gathalast>
    <gatha1 line="478">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="479">Arahattaṃ pana patvā aññaṃ byākarontopi imā gāthā abhāsi.</paragraph>
    <centered line="480">Vijitasenattheragāthāvaṇṇanā niṭṭhitā.</centered>
    <subhead line="481">10. Yasadattattheragāthāvaṇṇanā</subhead>
    <paragraph line="482"><bold>Upārambhacitto</bold>tiādikā āyasmato yasadattattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacini. Tathā hesa padumuttarassa <pageBreak edition="Vipassana Research Institut" number="2.0059" /> bhagavato kāle brāhmaṇakule nibbattitvā brāhmaṇānaṃ vijjāsippesu nipphattiṃ gato kāme pahāya isipabbajjaṃ pabbajitvā araññe viharanto ekadivasaṃ satthāraṃ disvā pasannamānaso añjaliṃ paggayha abhitthavi. So tena puññakammena devamanussesu saṃsaranto imasmiṃ buddhuppāde mallaraṭṭhe mallarājakule nibbattitvā <bold>yasadatto</bold>ti laddhanāmo, vayappatto takkasilaṃ gantvā sabbasippāni sikkhitvā sabhiyena paribbājakena saddhiṃyeva cārikaṃ caramāno, anupubbena sāvatthiyaṃ bhagavantaṃ upasaṅkamitvā sabhiyena puṭṭhapañhesu <pageBreak edition="Pali Text Society" number="2.0153" /> vissajjiyamānesu sayaṃ otārāpekkho suṇanto nisīdi ‘‘samaṇassa gotamassa vāde dosaṃ dassāmī’’ti. Athassa bhagavā cittācāraṃ ñatvā <bold>sabhiyasuttadesanāvasāne</bold> (su. ni. sabhiyasutta) ovādaṃ dento –</paragraph>
    <hangnum line="483" number="360"></hangnum>
    <gatha1 line="484"> ‘‘Upārambhacitto <pageBreak edition="Myanmar" number="2.0068" /> dummedho, suṇāti jinasāsanaṃ;</gatha1>
    <gathalast line="485">Ārakā hoti saddhammā, nabhaso pathavī yathā.</gathalast>
    <hangnum line="486" number="361"></hangnum>
    <gatha1 line="487"> ‘‘Upārambhacitto dummedho, suṇāti jinasāsanaṃ;</gatha1>
    <gathalast line="488">Parihāyati saddhammā, kāḷapakkheva candimā.</gathalast>
    <hangnum line="489" number="362"></hangnum>
    <gatha1 line="490"> ‘‘Upārambhacitto dummedho, suṇāti jinasāsanaṃ;</gatha1>
    <gathalast line="491">Parisussati saddhamme, maccho appodake yathā.</gathalast>
    <hangnum line="492" number="363"></hangnum>
    <gatha1 line="493"> ‘‘Upārambhacitto dummedho, suṇāti jinasāsanaṃ;</gatha1>
    <gathalast line="494">Na virūhati saddhamme, khette bījaṃva pūtikaṃ.</gathalast>
    <hangnum line="495" number="364"></hangnum>
    <gatha1 line="496"> ‘‘Yo ca tuṭṭhena cittena, suṇāti jinasāsanaṃ;</gatha1>
    <gatha2 line="497">Khepetvā āsave sabbe, sacchikatvā akuppataṃ;</gatha2>
    <gathalast line="498">Pappuyya paramaṃ santiṃ, parinibbātināsavo’’ti. –</gathalast>
    <unindented line="499">Imā pañca gāthā abhāsi.</unindented>
    <paragraph line="500">Tattha <bold>upārambhacitto</bold>ti sārambhacitto, dosāropanādhippāyoti attho. <bold>Dummedho</bold>ti nippañño. <bold>Ārakā hoti saddhammā</bold>ti so tādiso puggalo nabhaso viya pathavī paṭipattisaddhammatopi dūre hoti, pageva paṭivedhasaddhammato. ‘‘Na tvaṃ imaṃ dhammavinayaṃ ājānāsī’’tiādinā (dī. ni. 1.18) viggāhikakathaṃ anuyuttassa kuto santanipuṇo paṭipattisaddhammo.</paragraph>
    <paragraph line="501"><bold>Parihāyati saddhammā</bold>ti navavidhalokuttaradhammato pubbabhāgiyasaddhādisaddhammatopi nihīyati. <bold>Parisussatī</bold>ti visussati kāyacittānaṃ pīṇanarasassa pītipāmojjādikusaladhammassābhāvato. <bold>Na virūhatī</bold>ti <pageBreak edition="Vipassana Research Institut" number="2.0060" /> virūḷhiṃ vuddhiṃ na pāpuṇāti. <bold>Pūtika</bold>nti gomayalepadānādiabhāvena pūtibhāvaṃ pattaṃ.</paragraph>
    <paragraph line="502"><bold>Tuṭṭhena cittenā</bold>ti itthambhūtalakkhaṇe karaṇavacanaṃ, attamano pamudito hutvāti attho. <bold>Khepetvā</bold>ti samucchinditvā. <bold>Akuppata</bold>nti arahattaṃ. <bold>Pappuyyā</bold>ti pāpuṇitvā. <bold>Paramaṃ santi</bold>nti anupādisesaṃ nibbānaṃ. Tadadhigamo <pageBreak edition="Myanmar" number="2.0069" /> cassa kevalaṃ kālāgamanameva, na kocividhoti taṃ dassetuṃ vuttaṃ <bold>‘‘parinibbātināsavo’’</bold>ti.</paragraph>
    <paragraph line="503">Evaṃ satthārā ovadito saṃvegajāto pabbajitvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 2.44.35-43) –</paragraph>
    <gatha1 line="504">‘‘Kaṇikāraṃva <pageBreak edition="Pali Text Society" number="2.0154" /> jalitaṃ, dīparukkhaṃva jotitaṃ;</gatha1>
    <gathalast line="505">Kañcanaṃva virocantaṃ, addasaṃ dvipaduttamaṃ.</gathalast>
    <gatha1 line="506">‘‘Kamaṇḍaluṃ ṭhapetvāna, vākacīrañca kuṇḍikaṃ;</gatha1>
    <gathalast line="507">Ekaṃsaṃ ajinaṃ katvā, buddhaseṭṭhaṃ thaviṃ ahaṃ.</gathalast>
    <gatha1 line="508">‘‘Tamandhakāraṃ vidhamaṃ, mohajālasamākulaṃ;</gatha1>
    <gathalast line="509">Ñāṇālokaṃ dassetvāna, nittiṇṇosi mahāmuni.</gathalast>
    <gatha1 line="510">‘‘Samuddharasimaṃ lokaṃ, sabbāvantamanuttaraṃ;</gatha1>
    <gathalast line="511">Ñāṇe te upamā natthi, yāvatā jagato gati.</gathalast>
    <gatha1 line="512">‘‘Tena ñāṇena sabbaññū, iti buddho pavuccati;</gatha1>
    <gathalast line="513">Vandāmi taṃ mahāvīraṃ, sabbaññutamanāvaraṃ.</gathalast>
    <gatha1 line="514">‘‘Satasahassito kappe, buddhaseṭṭhaṃ thaviṃ ahaṃ;</gatha1>
    <gathalast line="515">Duggatiṃ nābhijānāmi, ñāṇatthavāyidaṃ phalaṃ.</gathalast>
    <gatha1 line="516">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="517">Arahattaṃ pana patvā aññaṃ byākarontopi thero imā eva gāthā abhāsi.</paragraph>
    <centered line="518">Yasadattattheragāthāvaṇṇanā niṭṭhitā.</centered>
    <subhead line="519">11. Soṇakuṭikaṇṇattheragāthāvaṇṇanā</subhead>
    <paragraph line="520"><bold>Upasampadā</bold><pageBreak edition="Vipassana Research Institut" number="2.0061" /><bold>ca me laddhā</bold>tiādikā āyasmato soṇassa kuṭikaṇṇassa gāthā. Kā uppatti? Ayaṃ kira padumuttarassa bhagavato kāle haṃsavatīnagare vibhavasampanno seṭṭhi hutvā uḷārāya issariyasampattiyā ṭhito ekadivasaṃ satthāraṃ satasahassakhīṇāsavaparivutaṃ mahatiyā <pageBreak edition="Myanmar" number="2.0070" /> buddhalīḷāya mahantena buddhānubhāvena nagaraṃ pavisantaṃ disvā pasannamānaso vanditvā añjaliṃ katvā aṭṭhāsi. So pacchābhattaṃ upāsakehi saddhiṃ vihāraṃ gantvā bhagavato santike dhammaṃ suṇanto satthāraṃ ekaṃ bhikkhuṃ kalyāṇavākkaraṇānaṃ aggaṭṭhāne ṭhapentaṃ disvā sayampi taṃ ṭhānaṃ patthetvā mahādānaṃ datvā paṇidhānaṃ akāsi. Satthā tassa anantarāyataṃ disvā ‘‘anāgate gotamassa nāma sammāsambuddhassa sāsane kalyāṇavākkaraṇānaṃ aggo bhavissatī’’ti byākāsi.</paragraph>
    <paragraph line="521">So tattha yāvajīvaṃ puññāni katvā devamanussesu saṃsaranto vipassissa bhagavato kāle sāsane pabbajitvā vattapaṭivattāni pūrento ekassa bhikkhuno cīvaraṃ sibbitvā adāsi. Puna buddhasuññe loke bārāṇasiyaṃ tunnavāyo hutvā ekassa paccekabuddhassa cīvarakoṭiṃ chinnaṃ ghaṭetvā adāsi. Evaṃ tattha tattha puññāni katvā imasmiṃ buddhuppāde avantiraṭṭhe kuraraghare mahāvibhavassa seṭṭhino putto hutvā nibbatti. <bold>Soṇo</bold>tissa nāmaṃ akaṃsu. Koṭiagghanakassa kaṇṇapiḷandhanassa dhāraṇena ‘‘koṭikaṇṇo’’ti vattabbe <bold>kuṭikaṇṇo</bold>ti paññāyittha.</paragraph>
    <paragraph line="522">So anukkamena vaḍḍhitvā kuṭumbaṃ saṇṭhapento āyasmante mahākaccāne kulagharaṃ nissāya pavattapabbate viharante tassa santike dhammaṃ sutvā saraṇesu ca sīlesu ca patiṭṭhāya taṃ catūhi paccayehi upaṭṭhahi. So aparabhāge saṃsāre sañjātasaṃvego therassa santike pabbajitvā kicchena kasirena dasavaggaṃ saṅghaṃ sannipātetvā upasampajjitvā katipayakālaṃ therassa santike vasitvā, theraṃ āpucchitvā satthāraṃ vandituṃ sāvatthiṃ upagato, satthārā ekagandhakuṭiyaṃ vāsaṃ labhitvā paccūsasamaye ajjhiṭṭho soḷasaaṭṭhakavaggiyānaṃ <pageBreak edition="Pali Text Society" number="2.0155" /> ussāraṇena sādhukāraṃ datvā bhāsitāya ‘‘disvā ādīnavaṃ loke’’ti (udā. 46; mahāva. 258) udānagāthāya pariyosāne vipassanaṃ vaḍḍhetvā arahattaṃ pāpuṇi. Tena vuttaṃ <bold>apadāne</bold> (apa. thera 2.44.26-34) –</paragraph>
    <gatha1 line="523">‘‘Padumuttaro <pageBreak edition="Myanmar" number="2.0071" /> nāma jino, āhutīnaṃ paṭiggaho;</gatha1>
    <gathalast line="524">Vasīsatasahassehi, nagaraṃ pāvisī tadā.</gathalast>
    <gatha1 line="525">‘‘Nagaraṃ <pageBreak edition="Vipassana Research Institut" number="2.0062" /> pavisantassa, upasantassa tādino;</gatha1>
    <gathalast line="526">Ratanāni pajjotiṃsu, nigghoso āsi tāvade.</gathalast>
    <gatha1 line="527">‘‘Buddhassa ānubhāvena, bherī vajjumaghaṭṭitā;</gatha1>
    <gathalast line="528">Sayaṃ vīṇā pavajjanti, buddhassa pavisato puraṃ.</gathalast>
    <gatha1 line="529">‘‘Buddhaseṭṭhaṃ namassāmi, padumuttaramahāmuniṃ;</gatha1>
    <gathalast line="530">Pāṭihīrañca passitvā, tattha cittaṃ pasādayiṃ.</gathalast>
    <gatha1 line="531">‘‘Aho buddho aho dhammo, aho no satthu sampadā;</gatha1>
    <gathalast line="532">Acetanāpi tūriyā, sayameva pavajjare.</gathalast>
    <gatha1 line="533">‘‘Satasahassito kappe, yaṃ saññamalabhiṃ tadā;</gatha1>
    <gathalast line="534">Duggatiṃ nābhijānāmi, buddhasaññāyidaṃ phalaṃ.</gathalast>
    <gatha1 line="535">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="536">Arahatte pana patiṭṭhito attano upajjhāyena ācikkhitaniyāmena paccantimesu janapadesu vinayadharapañcamena gaṇena upasampadā, dhuvanhānaṃ, cammattharaṇaṃ, guṇaṅguṇūpāhanaṃ, cīvaravippavāsoti pañca vare yācitvā te satthu santikā labhitvā punadeva attano vasitaṭṭhānaṃ gantvā upajjhāyassa tamatthaṃ ārocesi. Ayamettha saṅkhepo. Vitthāro pana <bold>udānaṭṭhakathāyaṃ</bold> āgatanayena veditabbo. <bold>Aṅguttaraṭṭhakathāyaṃ</bold> (a. ni. aṭṭha. 1.1.206) pana ‘‘upasampanno hutvā attano upajjhāyassa santike kammaṭṭhānaṃ gahetvā vipassanaṃ vaḍḍhetvā arahattaṃ pāpuṇī’’ti vuttaṃ.</paragraph>
    <paragraph line="537">So aparabhāge vimuttisukhena viharanto attano paṭipattiṃ paccavekkhitvā somanassajāto udānavasena –</paragraph>
    <hangnum line="538" number="365"></hangnum>
    <gatha1 line="539"> ‘‘Upasampadā ca me laddhā, vimutto camhi anāsavo;</gatha1>
    <gathalast line="540">So ca me bhagavā diṭṭho, vihāre ca sahāvasiṃ.</gathalast>
    <hangnum line="541" number="366"></hangnum>
    <gatha1 line="542"> ‘‘Bahudeva rattiṃ bhagavā, abbhokāsetināmayi;</gatha1>
    <gathalast line="543">Vihārakusalo satthā, vihāraṃ pāvisī tadā.</gathalast>
    <hangnum line="544" number="367"></hangnum>
    <gatha1 line="545"> ‘‘Santharitvāna <pageBreak edition="Myanmar" number="2.0072" /> saṅghāṭiṃ, seyyaṃ kappesi gotamo;</gatha1>
    <gathalast line="546">Sīho selaguhāyaṃva, pahīnabhayabheravo.</gathalast>
    <hangnum line="547" number="368"></hangnum>
    <gatha1 line="548"> ‘‘Tato kalyāṇavākkaraṇo, sammāsambuddhasāvako;</gatha1>
    <gathalast line="549">Soṇo abhāsi saddhammaṃ, buddhaseṭṭhassa sammukhā.</gathalast>
    <hangnum line="550" number="369"></hangnum>
    <gatha1 line="551"> ‘‘Pañcakkhandhe <pageBreak edition="Vipassana Research Institut" number="2.0063" /> pariññāya, bhāvayitvāna añjasaṃ;</gatha1>
    <gathalast line="552">Pappuyya paramaṃ santiṃ, parinibbissatyanāsavo’’ti. –</gathalast>
    <unindented line="553">Imā pañca gāthā abhāsi.</unindented>
    <paragraph line="554">Tattha <bold>upasampadā ca me laddhā</bold>ti yā sā kicchena dasavaggaṃ bhikkhusaṅghaṃ sannipātetvā attanā laddhā upasampadā. Yā ca pana varadānavasena sabbapaccantimesu janapadesu vinayadharapañcamena gaṇena satthārā anuññātā upasampadā, tadubhayaṃ sandhāyāha. <bold>Ca</bold>-saddo <pageBreak edition="Pali Text Society" number="2.0156" /> samuccayattho, tena itarepi satthu santikā laddhavare saṅgaṇhāti. <bold>Vimutto camhi anāsavo</bold>ti aggamaggena sakalakilesavatthuvimuttiyā vimutto ca amhi. Tato eva kāmāsavādīhi anāsavo amhīti yojanā. <bold>So ca me bhagavā diṭṭho</bold>ti yadatthaṃ ahaṃ avantiraṭṭhato sāvatthiṃ gato, so ca bhagavā mayā adiṭṭhapubbo diṭṭho. <bold>Vihāre ca sahāvasi</bold>nti na kevalaṃ tassa bhagavato dassanameva mayā laddhaṃ, atha kho vihāre satthu gandhakuṭiyaṃ satthārā kāraṇaṃ sallakkhetvā vāsentena saha avasiṃ. <bold>‘‘Vihāre</bold>ti vihārasamīpe’’ti keci.</paragraph>
    <paragraph line="555"><bold>Bahudeva ratti</bold>nti paṭhamaṃ yāmaṃ bhikkhūnaṃ dhammadesanāvasena kammaṭṭhānasodhanavasena ca, majjhimaṃ yāmaṃ devānaṃ brahmūnañca kaṅkhacchedanavasena bhagavā bahudeva rattiṃ abbhokāse <bold>atināmayi</bold> vītināmesi. <bold>Vihārakusalo</bold>ti dibbabrahmaāneñjaariyavihāresu kusalo. <bold>Vihāraṃ pāvisī</bold>ti ativelaṃ nisajjacaṅkamehi uppannaparissamavinodanatthaṃ gandhakuṭiṃ pāvisi.</paragraph>
    <paragraph line="556"><bold>Santharitvāna saṅghāṭiṃ, seyyaṃ kappesī</bold>ti catugguṇaṃ saṅghāṭiṃ paññāpetvā sīhaseyyaṃ kappesi. Tenāha ‘‘gotamo sīho selaguhāyaṃva pahīnabhayabheravo’’ti. Tattha <bold>gotamo</bold>ti bhagavantaṃ gottena kitteti. <bold>Sīho selaguhāyaṃvā</bold>ti selassa pabbatassa guhāyaṃ. Yathā sīho migarājā tejussadatāya pahīnabhayabheravo dakkhiṇena passena <pageBreak edition="Myanmar" number="2.0073" /> pāde pādaṃ accādhāya seyyaṃ kappesi, evaṃ cittutrāsalomahaṃsanachambhitattahetūnaṃ kilesānaṃ samucchinnattā pahīnabhayabheravo gotamo bhagavā seyyaṃ kappesīti attho.</paragraph>
    <paragraph line="557"><bold>Tato</bold>ti pacchā, sīhaseyyaṃ kappetvā tato vuṭṭhahitvā ‘‘paṭibhātu taṃ bhikkhu dhammo bhāsitu’’nti (udā. 46) satthārā ajjhesitoti attho. <bold>Kalyāṇavākkaraṇo</bold>ti sundaravacīkaraṇo, lakkhaṇasampannavacanakkamoti attho. <bold>Soṇo abhāsi saddhamma</bold>nti soḷasa aṭṭhakavaggiyasuttāni <pageBreak edition="Vipassana Research Institut" number="2.0064" /> soṇo kuṭikaṇṇo, <bold>buddhaseṭṭhassa</bold> sammāsambuddhassa <bold>sammukhā,</bold> paccakkhato abhāsīti thero attānameva paraṃ viya avoca.</paragraph>
    <paragraph line="558"><bold>Pañcakkhandhe pariññāyā</bold>ti pañcupādānakkhandhe tīhipi pariññāhi parijānitvā te parijānantoyeva, <bold>añjasaṃ</bold> ariyaṃ aṭṭhaṅgikaṃ maggaṃ bhāvayitvā, <bold>paramaṃ santiṃ</bold> nibbānaṃ <bold>pappuyya</bold> pāpuṇitvā ṭhito <bold>anāsavo</bold>. Tato eva idāni <bold>parinibbissati</bold> anupādisesanibbānavasena nibbāyissatīti.</paragraph>
    <centered line="559">Soṇakuṭikaṇṇattheragāthāvaṇṇanā niṭṭhitā.</centered>
    <subhead line="560">12. Kosiyattheragāthāvaṇṇanā</subhead>
    <paragraph line="561"><bold>Yo</bold><pageBreak edition="Pali Text Society" number="2.0157" /><bold>eva garūna</bold>ntiādikā āyasmato kosiyattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannacitto ucchukhaṇḍikaṃ adāsi. So tena puññakammena devamanussesu saṃsaranto imasmiṃ buddhuppāde magadharaṭṭhe brāhmaṇakule nibbatti, <bold>kosiyo</bold>tissa gottavasena nāmaṃ akāsi. So viññutaṃ patto āyasmantaṃ dhammasenāpatiṃ abhiṇhaṃ upasaṅkamati, tassa santike dhammaṃ suṇāti. So tena sāsane paṭiladdhasaddho pabbajitvā kammaṭṭhānaṃ anuyuñjanto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 2.44.44-49) –</paragraph>
    <gatha1 line="562">‘‘Nagare <pageBreak edition="Myanmar" number="2.0074" /> bandhumatiyā, dvārapālo ahosahaṃ;</gatha1>
    <gathalast line="563">Addasaṃ virajaṃ buddhaṃ, sabbadhammāna pāraguṃ.</gathalast>
    <gatha1 line="564">‘‘Ucchukhaṇḍikamādāya buddhaseṭṭhassadāsahaṃ;</gatha1>
    <gathalast line="565">Pasannacitto sumano, vipassissa mahesino.</gathalast>
    <gatha1 line="566">‘‘Ekanavutito kappe, yaṃ ucchumadadiṃ tadā;</gatha1>
    <gathalast line="567">Duggatiṃ nābhijānāmi, ucchukhaṇḍassidaṃ phalaṃ.</gathalast>
    <gatha1 line="568">‘‘Kilesā <pageBreak edition="Vipassana Research Institut" number="2.0065" /> jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="569">Arahattaṃ pana patvā attano paṭipattiṃ paccavekkhitvā garuvāsaṃ sappurisūpanissayañca pasaṃsanto –</paragraph>
    <hangnum line="570" number="370"></hangnum>
    <gatha1 line="571"> ‘‘Yo ve garūnaṃ vacanaññu dhīro, vase ca tamhi janayetha pemaṃ;</gatha1>
    <gathalast line="572">So bhattimā nāma ca hoti paṇḍito, ñatvā ca dhammesu visesi assa.</gathalast>
    <hangnum line="573" number="371"></hangnum>
    <gatha1 line="574"> ‘‘Yaṃ āpadā uppatitā uḷārā, nakkhambhayante paṭisaṅkhayantaṃ;</gatha1>
    <gathalast line="575">So thāmavā nāma ca hoti paṇḍito, ñatvā ca dhammesu visesi assa.</gathalast>
    <hangnum line="576" number="372"></hangnum>
    <gatha1 line="577"> ‘‘Yo ve samuddova ṭhito anejo, gambhīrapañño nipuṇatthadassī;</gatha1>
    <gathalast line="578">Asaṃhāriyo nāma ca hoti paṇḍito, ñatvā ca dhammesu visesi assa.</gathalast>
    <hangnum line="579" number="373"></hangnum>
    <gatha1 line="580"> ‘‘Bahussuto dhammadharo ca hoti, dhammassa hoti anudhammacārī;</gatha1>
    <gathalast line="581">So tādiso nāma ca hoti paṇḍito, ñatvā ca dhammesu visesi assa.</gathalast>
    <hangnum line="582" number="374"></hangnum>
    <gatha1 line="583"> ‘‘Atthañca <pageBreak edition="Myanmar" number="2.0075" /> yo jānāti bhāsitassa,</gatha1>
    <gatha2 line="584">Atthañca ñatvāna tathā karoti;</gatha2>
    <gatha3 line="585">Atthantaro nāma sa hoti paṇḍito,</gatha3>
    <gathalast line="586">Ñatvā ca dhammesu visesi assā’’ti. –</gathalast>
    <unindented line="587">Imā pañca gāthā abhāsi.</unindented>
    <paragraph line="588">Tattha <pageBreak edition="Pali Text Society" number="2.0158" /><bold>yo</bold>ti khattiyādīsu catūsu parisāsu yo koci. <bold>Ve</bold>ti byattaṃ. <bold>Garūna</bold>nti sīlādigaruguṇayuttānaṃ paṇḍitānaṃ. <bold>Vacanaññū</bold>ti tesaṃ anusāsanīvacanaṃ jānanto, yathānusiṭṭhaṃ paṭipajjamāno paṭipajjitvā ca tassa phalaṃ jānantoti attho. <bold>Dhīro</bold>ti dhitisampanno. <bold>Vase ca tamhi janayetha pema</bold>nti tasmiṃ garūnaṃ vacane ovāde vaseyya yathānusiṭṭhaṃ paṭipajjeyya, paṭipajjitvā ‘‘iminā vatāhaṃ ovādena imaṃ jātiādidukkhaṃ vītivatto’’ti tattha janayetha pemaṃ gāravaṃ uppādeyya. Idañhi dvayaṃ ‘‘garūnaṃ vacanaññu dhīro’’ti padadvayena vuttassevatthassa pākaṭakaraṇaṃ. <bold>So</bold>ti yo garūnaṃ vacanaññū dhīro, so yathānusiṭṭhaṃ paṭipattiyā tattha <bold>bhattimā</bold> ca nāma hoti, jīvitahetupi tassa anatikkamanato <bold>paṇḍito</bold> ca nāma hoti. <bold>Ñatvā ca dhammesu visesi assā</bold>ti tathā paṭipajjanto ca tāya eva paṭipattiyā catunnaṃ ariyasaccānaṃ jānanahetu <pageBreak edition="Vipassana Research Institut" number="2.0066" /> lokiyalokuttaradhammesu vijjāttayādivasena ‘‘tevijjo, chaḷabhiñño, paṭisambhidāpatto’’ti visesi visesavā siyāti attho.</paragraph>
    <paragraph line="589"><bold>Ya</bold>nti yaṃ puggalaṃ paṭipattiyā antarāyakaraṇato <bold>‘‘āpadā’’</bold>ti laddhavohārā sotuṇhakhuppipāsādipākaṭaparissayā ceva rāgādipaṭicchannaparissayā ca <bold>uppatitā</bold> uppannā, <bold>uḷārā</bold> balavantopi <bold>nakkhambhayante</bold> na kiñci cālenti. Kasmā? <bold>Paṭisaṅkhayanta</bold>nti paṭisaṅkhāyamānaṃ paṭisaṅkhānabale ṭhitanti attho. <bold>So</bold>ti yo daḷhatarāhi āpadāhipi akkhambhanīyo, so <bold>thāmavā</bold> dhitimā daḷhaparakkamo nāma hoti. Anavasesasaṃkilesapakkhassa abhibhavanakapaññābalasamaṅgitāya <bold>paṇḍito</bold> ca nāma hoti. Tathābhūto ca <bold>ñatvā ca dhammesu visesi assā</bold>ti taṃ vuttatthameva.</paragraph>
    <paragraph line="590"><bold>Samuddova</bold><pageBreak edition="Myanmar" number="2.0076" /><bold>ṭhito</bold>ti samuddo viya ṭhitasabhāvo. Yathā hi caturāsītiyojanasahassagambhīre sinerupādasamīpe mahāsamuddo aṭṭhahipi disāhi uṭṭhitehi pakativātehi aniñjanato <bold>ṭhito anejo</bold> gambhīro ca, evaṃ kilesavātehi titthiyavādavātehi ca akampanīyato <bold>ṭhito anejo</bold>. Gambhīrassa anupacitañāṇasambhārehi aladdhagādhassa nipuṇassa sukhumassa paṭiccasamuppādādiatthassa paṭivijjhanena <bold>gambhīrapañño nipuṇatthadassī. Asaṃhāriyo nāma ca hoti paṇḍito</bold> so tādiso puggalo kilesehi devaputtamārādīsu vā kenaci asaṃhāriyatāya asaṃhāriyo nāma hoti, yathāvuttena atthena <bold>paṇḍito</bold> ca nāma hoti. Sesaṃ vuttanayameva.</paragraph>
    <paragraph line="591"><bold>Bahussuto</bold>ti pariyattibāhusaccavasena bahussuto, suttageyyādi bahuṃ sutaṃ etassāti bahussuto. Tameva dhammaṃ suvaṇṇabhājane pakkhittasīhavasaṃ viya avinassantameva dhāretīti <bold>dhammadharo</bold><pageBreak edition="Pali Text Society" number="2.0159" /> ca hoti. <bold>Dhammassa hoti anudhammacārī</bold>ti yathāsutassa yathāpariyattassa dhammassa atthamaññāya dhammamaññāya navalokuttaradhammassa anurūpaṃ dhammaṃ pubbabhāgapaṭipadāsaṅkhātaṃ catupārisuddhisīladhutaṅgaasubhakammaṭṭhānādibhedaṃ carati paṭipajjatīti anudhammacārī hoti, ‘‘ajja ajjevā’’ti paṭivedhaṃ ākaṅkhanto vicarati. <bold>So tādiso nāma ca hoti paṇḍito</bold>ti yo puggalo yaṃ garuṃ nissāya bahussuto dhammadharo dhammassa ca anudhammacārī hoti. So ca <bold>tādiso</bold> tena garunā sadiso paṇḍito nāma hoti paṭipattiyā sadisabhāvato. Tathābhūto pana so <bold>ñatvā ca dhammesu visesi assa,</bold> taṃ vuttatthaṃva.</paragraph>
    <paragraph line="592"><bold>Atthañca yo jānāti bhāsitassā</bold>ti yo puggalo sammāsambuddhena bhāsitassa pariyattidhammassa <pageBreak edition="Vipassana Research Institut" number="2.0067" /> atthaṃ jānāti. Jānanto pana ‘‘idha sīlaṃ vuttaṃ, idha samādhi, idha paññā’’ti tattha tattha yathāvuttaṃ <bold>atthañca ñatvāna tathā karoti</bold> yathā satthārā anusiṭṭhaṃ, tathā paṭipajjati. <bold>Atthantaro nāma sa hoti paṇḍito</bold>ti so evarūpo puggalo atthantaro atthakāraṇā sīlādiatthajānanamattameva upanissayaṃ katvā paṇḍito hoti. Sesaṃ vuttanayameva.</paragraph>
    <paragraph line="593">Ettha <pageBreak edition="Myanmar" number="2.0077" /> ca paṭhamagāthāya ‘‘yo ve garūna’’ntiādinā saddhūpanissayo visesabhāvo vutto, dutiyagāthāya ‘‘yaṃ āpadā’’ti ādinā vīriyūpanissayo, tatiyagāthāya ‘‘yo ve samuddova ṭhito’’tiādinā samādhūpanissayo, catutthagāthāya ‘‘bahussuto’’tiādinā satūpanissayo, pañcamagāthāya ‘‘atthañca yo jānātī’’tiādinā paññūpanissayo visesabhāvo vuttoti veditabbo.</paragraph>
    <centered line="594">Kosiyattheragāthāvaṇṇanā niṭṭhitā.</centered>
    <centered line="595">Pañcakanipātavaṇṇanā niṭṭhitā.</centered>
  </content>
</document>