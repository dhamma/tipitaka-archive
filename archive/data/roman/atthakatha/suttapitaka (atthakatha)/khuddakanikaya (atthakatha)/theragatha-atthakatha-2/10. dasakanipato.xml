<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0508a2.att6.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/10. dasakanipato.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/theragatha-atthakatha-2</directory>
    <basename>10. dasakanipato</basename>
    <titlePath>10. Dasakanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">10. Dasakanipāto</chapter>
    <subhead line="2">1. Kāḷudāyittheragāthāvaṇṇanā</subhead>
    <paragraph line="3">Dasakanipāte <pageBreak edition="Myanmar" number="2.0165" /><pageBreak edition="Vipassana Research Institut" number="2.0141" /><pageBreak edition="Pali Text Society" number="2.0221" /><bold>aṅgārino</bold>tiādikā āyasmato kāḷudāyittherassa gāthā. Kā uppatti? Ayampi padumuttarabuddhassa kāle haṃsavatīnagare kulagehe nibbatto satthu dhammadesanaṃ suṇanto satthāraṃ ekaṃ bhikkhuṃ kulappasādakānaṃ aggaṭṭhāne ṭhapentaṃ disvā tajjaṃ abhinīhārakammaṃ katvā taṃ ṭhānantaraṃ patthesi.</paragraph>
    <paragraph line="4">So yāvajīvaṃ kusalaṃ katvā devamanussesu saṃsaranto amhākaṃ bodhisattassa mātukucchiyaṃ paṭisandhiggahaṇadivase kapilavatthusmiṃyeva amaccagehe paṭisandhiṃ gaṇhi. Bodhisattena saddhiṃ ekadivasaṃyeva jātoti taṃdivasaṃyeva naṃ dukūlacumbaṭe nipajjāpetvā bodhisattassa upaṭṭhānaṃ nayiṃsu. Bodhisattena hi saddhiṃ bodhirukkho, rāhulamātā, cattāro nidhī, ārohaniyahatthī, assakaṇḍako, channo kāḷudāyīti ime satta ekadivasaṃyeva jātattā sahajātā nāma ahesuṃ. Athassa nāmaggahaṇadivase sakalanagarassa udaggacittadivase jātattā <bold>udāyī</bold>tveva nāmaṃ akaṃsu, thokaṃ kāḷadhātukattā pana <bold>kāḷudāyī</bold>ti paññāyittha. So bodhisattena saddhiṃ kumārakīḷaṃ kīḷanto vuddhiṃ agamāsi.</paragraph>
    <paragraph line="5">Aparabhāge lokanāthe mahābhinikkhamanaṃ nikkhamitvā anukkamena sabbaññutaṃ patvā pavattitavaradhammacakke rājagahaṃ upanissāya veḷuvane viharante suddhodanamahārājā taṃ pavattiṃ sutvā purisasahassaparivāraṃ ekaṃ amaccaṃ ‘‘puttaṃ me idhānehī’’ti pesesi. So dhammadesanāvelāya satthu santikaṃ gantvā parisapariyante ṭhito dhammaṃ sutvā sapariso arahattaṃ pāpuṇi. Atha ne satthā ‘‘etha, bhikkhavo’’ti hatthaṃ pasāreti. Sabbe taṅkhaṇaṃyeva iddhimayapattacīvaradharā vassasaṭṭhikattherā viya ahesuṃ. Arahattaṃ pattato paṭṭhāya pana ariyā majjhattāva honti, tasmā raññā pahitasāsanaṃ dasabalassa na kathesi. Rājā ‘‘neva gatabalakoṭṭhako āgacchati, na sāsanaṃ suyyatī’’ti aparampi amaccaṃ purisasahassena <pageBreak edition="Myanmar" number="2.0166" /> pesesi <pageBreak edition="Vipassana Research Institut" number="2.0142" />. Tasmimpi tathā paṭipanne aparanti evaṃ navahi amaccehi saddhiṃ nava purisasahassāni pesesi sabbe arahattaṃ patvā tuṇhī ahesuṃ.</paragraph>
    <paragraph line="6">Atha rājā cintesi – ‘‘ettakā janā mayi sinehābhāvena dasabalassa idhāgamanatthāya na kiñci kathayiṃsu, ayaṃ kho pana udāyī dasabalena samavayo sahapaṃsukīḷiko, mayi ca sinehavā, imaṃ pesessāmī’’ti taṃ pakkosāpetvā, ‘‘tāta, tvaṃ purisasahassaparivāro rājagahaṃ gantvā dasabalaṃ ānehī’’ti vatvā pesesi. So pana gacchanto ‘‘sacāhaṃ, deva, pabbajituṃ labhissāmi, evāhaṃ bhagavantaṃ idhānessāmī’’ti <pageBreak edition="Pali Text Society" number="2.0222" /> vatvā ‘‘yaṃ kiñci katvā mama puttaṃ dassehī’’ti vutto rājagahaṃ gantvā satthu dhammadesanāvelāya parisapariyante ṭhito dhammaṃ sutvā saparivāro arahattaṃ patvā ehibhikkhubhāve patiṭṭhāsi. Tena vuttaṃ <bold>apadāne</bold> (apa. thera 1.4.48-63) –</paragraph>
    <gatha1 line="7">‘‘Padumuttarabuddhassa, lokajeṭṭhassa tādino;</gatha1>
    <gathalast line="8">Addhānaṃ paṭipannassa, carato cārikaṃ tadā.</gathalast>
    <gatha1 line="9">‘‘Suphullaṃ padumaṃ gayha, uppalaṃ mallikañcahaṃ;</gatha1>
    <gathalast line="10">Paramannaṃ gahetvāna, adāsiṃ satthuno ahaṃ.</gathalast>
    <gatha1 line="11">‘‘Paribhuñji mahāvīro, paramannaṃ subhojanaṃ;</gatha1>
    <gathalast line="12">Tañca pupphaṃ gahetvāna, janassa sampadassayi.</gathalast>
    <gatha1 line="13">‘‘Iṭṭhaṃ kantaṃ piyaṃ loke, jalajaṃ pupphamuttamaṃ;</gatha1>
    <gathalast line="14">Sudukkaraṃ kataṃ tena, yo me pupphaṃ adāsidaṃ.</gathalast>
    <gatha1 line="15">‘‘Yo pupphamabhiropesi, paramannañcadāsi me;</gatha1>
    <gathalast line="16">Tamahaṃ kittayissāmi, suṇātha mama bhāsato.</gathalast>
    <gatha1 line="17">‘‘Dasa aṭṭha cakkhattuṃ so, devarajjaṃ karissati;</gatha1>
    <gathalast line="18">Uppalaṃ padumañcāpi, mallikañca taduttari.</gathalast>
    <gatha1 line="19">‘‘Assa puññavipākena, dibbagandhasamāyutaṃ;</gatha1>
    <gathalast line="20">Ākāse chadanaṃ katvā, dhārayissati tāvade.</gathalast>
    <gatha1 line="21">‘‘Pañcavīsatikkhattuñca <pageBreak edition="Myanmar" number="2.0167" />, cakkavattī bhavissati;</gatha1>
    <gathalast line="22">Pathabyā rajjaṃ pañcasataṃ, vasudhaṃ āvasissati.</gathalast>
    <gatha1 line="23">‘‘Kappasatasahassamhi, okkākakulasambhavo;</gatha1>
    <gathalast line="24">Gotamo nāma gottena, satthā loke bhavissati.</gathalast>
    <gatha1 line="25">‘‘Sakakammābhiraddho <pageBreak edition="Vipassana Research Institut" number="2.0143" /> so, sukkamūlena codito;</gatha1>
    <gathalast line="26">Sakyānaṃ nandijanano, ñātibandhu bhavissati.</gathalast>
    <gatha1 line="27">‘‘So pacchā pabbajitvāna, sukkamūlena codito;</gatha1>
    <gathalast line="28">Sabbāsave pariññāya, nibbāyissatināsavo.</gathalast>
    <gatha1 line="29">‘‘Paṭisambhidamanuppattaṃ, katakiccamanāsavaṃ;</gatha1>
    <gathalast line="30">Gotamo lokabandhu taṃ, etadagge ṭhapessati.</gathalast>
    <gatha1 line="31">‘‘Padhānapahitatto so, upasanto nirūpadhi;</gatha1>
    <gathalast line="32">Udāyī nāma nāmena, hessati satthu sāvako.</gathalast>
    <gatha1 line="33">‘‘Rāgo doso ca moho ca, māno makkho ca dhaṃsito;</gatha1>
    <gathalast line="34">Sabbāsave pariññāya, viharāmi anāsavo.</gathalast>
    <gatha1 line="35">‘‘Tosayiñcāpi sambuddhaṃ, ātāpī nipako ahaṃ;</gatha1>
    <gathalast line="36">Pasādito ca sambuddho, etadagge ṭhapesi maṃ.</gathalast>
    <gatha1 line="37">‘‘Paṭisambhidā catasso…pe… kataṃ buddhassa sāsana’’nti.</gatha1>
    <paragraph line="38">Arahattaṃ pana patvā ‘‘na tāvāyaṃ dasabalassa kulanagaraṃ gantuṃ kālo, vasante pana upagate pupphitesu vanasaṇḍesu haritatiṇasañchannāya bhūmiyā gamanakālo bhavissatī’’ti kālaṃ paṭimānento vasante sampatte satthu kulanagaraṃ gantuṃ gamanamaggavaṇṇaṃ saṃvaṇṇento –</paragraph>
    <hangnum line="39" number="527"></hangnum>
    <gatha1 line="40"> ‘‘Aṅgārino dāni dumā bhadante, phalesino chadanaṃ vippahāya;</gatha1>
    <gathalast line="41">Te accimantova pabhāsayanti, samayo mahāvīra bhāgīrasānaṃ.</gathalast>
    <hangnum line="42" number="528"></hangnum>
    <gatha1 line="43"> ‘‘Dumāni <pageBreak edition="Myanmar" number="2.0168" /> phullāni manoramāni, samantato sabbadisā pavanti;</gatha1>
    <gathalast line="44">Pattaṃ pahāya phalamāsasānā, kālo ito pakkamanāya vīra.</gathalast>
    <hangnum line="45" number="529"></hangnum>
    <gatha1 line="46"> ‘‘Nevātisītaṃ na panātiuṇhaṃ, sukhā utu addhaniyā bhadante;</gatha1>
    <gathalast line="47">Passantu taṃ sākiyā koḷiyā ca, pacchāmukhaṃ rohiniyaṃ tarantaṃ.</gathalast>
    <hangnum line="48" number="530"></hangnum>
    <gatha1 line="49"> ‘‘Āsāya kasate khettaṃ, bījaṃ āsāya vappati;</gatha1>
    <gatha2 line="50">Āsāya vāṇijā yanti, samuddaṃ dhanahārakā;</gatha2>
    <gathalast line="51">Yāya āsāya tiṭṭhāmi, sā me āsā samijjhatu.</gathalast>
    <hangnum line="52" number="531"></hangnum>
    <gatha1 line="53"> ‘‘Punappunañceva vapanti bījaṃ, punappunaṃ vassati devarājā;</gatha1>
    <gathalast line="54">Punappunaṃ khettaṃ kasanti kassakā, punappunaṃ dhaññamupeti raṭṭhaṃ.</gathalast>
    <hangnum line="55" number="532"></hangnum>
    <gatha1 line="56"> ‘‘Punappunaṃ yācanakā caranti, punappunaṃ dānapatī dadanti;</gatha1>
    <gathalast line="57">Punappunaṃ dānapatī daditvā, punappunaṃ saggamupenti ṭhānaṃ.</gathalast>
    <hangnum line="58" number="533"></hangnum>
    <gatha1 line="59"> ‘‘Vīro <pageBreak edition="Vipassana Research Institut" number="2.0144" /><pageBreak edition="Pali Text Society" number="2.0223" /> have sattayugaṃ puneti, yasmiṃ kule jāyati bhūripañño;</gatha1>
    <gathalast line="60">Maññāmahaṃ sakkati devadevo, tayā hi jāto muni saccanāmo.</gathalast>
    <hangnum line="61" number="534"></hangnum>
    <gatha1 line="62"> ‘‘Suddhodano nāma pitā mahesino, buddhassa mātā pana māyanāmā;</gatha1>
    <gathalast line="63">Yā bodhisattaṃ parihariya kucchinā, kāyassa bhedā tidivamhi modati.</gathalast>
    <hangnum line="64" number="535"></hangnum>
    <gatha1 line="65"> ‘‘Sā gotamī kālakatā ito cutā, dibbehi kāmehi samaṅgibhūtā;</gatha1>
    <gathalast line="66">Sā modati kāmaguṇehi pañcahi, parivāritā devagaṇehi tehi.</gathalast>
    <hangnum line="67" number="536"></hangnum>
    <gatha1 line="68"> ‘‘Buddhassa <pageBreak edition="Myanmar" number="2.0169" /> puttomhi asayhasāhino, aṅgīrasassappaṭimassa tādino;</gatha1>
    <gathalast line="69">Pitupitā mayhaṃ tuvaṃsi sakka, dhammena me gotama ayyakosī’’ti. –</gathalast>
    <unindented line="70">Imā gāthā abhāsi.</unindented>
    <paragraph line="71">Tattha <bold>aṅgārino</bold>ti aṅgārāni viyāti aṅgārāni, rattapavāḷavaṇṇāni rukkhānaṃ pupphapallavāni, tāni etesaṃ santīti aṅgārino, atilohitakusumakisalayehi aṅgāravuṭṭhisaṃparikiṇṇā viyāti attho. <bold>Idānī</bold>ti imasmiṃ kāle. <bold>Dumā</bold>ti rukkhā. Bhadanteti, bhaddaṃ ante etassāti bhadanteti ekassa dakārassa lopaṃ katvā vuccati, guṇavisesayutto, guṇavisesayuttānañca aggabhūto satthā. Tasmā bhadanteti satthu ālapanaṃ. Paccattavacanañcetaṃ ekārantaṃ ‘‘sukaṭe paṭikamme sukhe dukkhepi ce’’tiādīsu viya. Idha pana sambodhanatthe daṭṭhabbaṃ. Tena vuttaṃ ‘‘bhadanteti ālapana’’nti. ‘‘Bhaddasaddasamānatthaṃ padantarameka’’nti keci. Phalāni esantīti <bold>phalesino</bold>. Acetanepi hi sacetanakiriyamāropetvā voharanti, yathā kulaṃ patitukāmanti, phalāni gahetumāraddhā sampattiphalagahaṇakālāti attho. <bold>Chadanaṃ vippahāyā</bold>ti purāṇapaṇṇāni pajahitvā sampannapaṇḍupalāsāti attho. <bold>Te</bold>ti dumā. <bold>Accimantova pabhāsayantī</bold>ti dīpasikhāvanto viya jalitaaggī viya vā obhāsayanti sabbā disāti adhippāyo. <bold>Samayo</bold>ti kālo, ‘‘anuggahāyā’’ti vacanaseso. <bold>Mahāvīrā</bold>ti mahāvikkanta. <bold>Bhāgī rasāna</bold>nti attharasādīnaṃ bhāgī. Vuttañhetaṃ dhammasenāpatinā – ‘‘bhāgī vā bhagavā attharasassa dhammarasassā’’tiādi (cūḷani. ajitamāṇavapucchāniddesa 2). Mahāvīra, bhāgīti ca idampi dvayaṃ sambodhanavacanaṃ daṭṭhabbaṃ. Bhāgīrathānanti pana pāṭhe bhagīratho nāma <pageBreak edition="Pali Text Society" number="2.0224" /> ādirājā. Tabbaṃsajātatāya sākiyā bhāgīrathā, tesaṃ bhāgīrathānaṃ upakāratthanti adhippāyo.</paragraph>
    <paragraph line="72"><bold>Dumānī</bold>ti liṅgavipallāsena vuttaṃ, dumā rukkhāti attho. <bold>Samantato sabbadisā pavantī</bold>ti, samantato sabbabhāgato sabbadisāsu ca phullāni, tathā phullattā eva sabbadisā pavanti gandhaṃ vissajjenti. <bold>Āsamānā</bold>ti āsīsantā <pageBreak edition="Myanmar" number="2.0170" /> gahitukāmā. Evaṃ rukkhasobhāya gamanamaggassa <pageBreak edition="Vipassana Research Institut" number="2.0145" /> rāmaṇeyyataṃ dassetvā idāni <bold>‘‘nevātisīta’’</bold>ntiādinā utusampattiṃ dasseti. <bold>Sukhā</bold>ti nātisītanātiuṇhabhāveneva sukhā iṭṭhā. <bold>Utu addhaniyā</bold>ti addhānagamanayoggā utu. <bold>Passantu taṃ sākiyā koḷiyā ca, pacchāmukhaṃ rohiniyaṃ taranta</bold>nti rohinī nāma nadī sākiyakoḷiyajanapadānaṃ antare uttaradisato dakkhiṇamukhā sandati, rājagahaṃ cassā puratthimadakkhiṇāya disāya, tasmā rājagahato kapilavatthuṃ gantuṃ taṃ nadiṃ tarantā pacchāmukhā hutvā taranti. Tenāha ‘‘passantu taṃ…pe… taranta’’nti. ‘‘Bhagavantaṃ pacchāmukhaṃ rohiniṃ nāma nadiṃ atikkamantaṃ sākiyakoḷiyajanapadavāsino passantū’’ti kapilavatthugamanāya bhagavantaṃ āyācanto ussāheti.</paragraph>
    <paragraph line="73">Idāni attano patthanaṃ upamāhi pakāsento <bold>‘‘āsāya kasate’’</bold>ti gāthamāha. <bold>Āsāya kasate khetta</bold>nti kassako kasanto khettaṃ phalāsāya kasati. <bold>Bījaṃ āsāya vappatī</bold>ti kasitvā ca vapantena phalāsāya eva bījaṃ vappati nikkhipīyati. <bold>Āsāya vāṇijā yantī</bold>ti dhanahārakā vāṇijā dhanāsāya samuddaṃ tarituṃ desaṃ upagantuṃ samuddaṃ nāvāya yanti gacchanti. <bold>Yāya āsāya tiṭṭhāmī</bold>ti evaṃ ahampi yāya āsāya patthanāya bhagavā tumhākaṃ kapilapuragamanapatthanāya idha tiṭṭhāmi. Sā me āsā samijjhatu, tumhehi ‘‘kapilavatthu gantabba’’nti vadati, āsāya sadisatāya cettha kattukamyatāchandaṃ āsāti āha.</paragraph>
    <paragraph line="74">Gamanamaggasaṃvaṇṇanādinā anekavāraṃ yācanāya kāraṇaṃ dassetuṃ <bold>‘‘punappuna’’</bold>ntiādi vuttaṃ. Tassattho – sakiṃ vuttamattena vappe asampajjamāne kassakā <bold>punappunaṃ</bold> dutiyampi tatiyampi bījaṃ vapanti. Pajjunno <bold>devarājā</bold>pi ekavārameva avassitvā <bold>punappunaṃ</bold> kālena kālaṃ vassati. Kassakāpi ekavārameva akasitvā sassasampattiatthaṃ paṃsuṃ kaddamaṃ vā muduṃ kātuṃ khettaṃ punappunaṃ kasanti. Ekavārameva dhaññaṃ saṅgahaṃ katvā <pageBreak edition="Pali Text Society" number="2.0225" /> ‘‘alamettāvatā’’ti aparitussanato koṭṭhāgārādīsu paṭisāmanavasena manussehi upanīyamānaṃ punappunaṃ sāliādi<bold>dhaññaṃ</bold> raṭṭhaṃ <bold>upeti</bold> upagacchati.</paragraph>
    <paragraph line="75"><bold>Yācanakā</bold>pi <pageBreak edition="Myanmar" number="2.0171" /> yācantā punappunaṃ kulāni <bold>caranti</bold> upagacchanti, na ekavārameva, yācitā pana tesaṃ punappunaṃ dānapatī dadanti, na sakiṃyeva. Tathā pana deyyadhammaṃ punappunaṃ dānapatī <bold>daditvā</bold> dānamayaṃ puññaṃ upacinitvā <bold>punappunaṃ</bold> aparāparaṃ <bold>saggamupenti ṭhānaṃ</bold> paṭisandhivasena devalokaṃ upagacchanti. Tasmā ahampi punappunaṃ yācāmi bhagavā mayhaṃ manorathaṃ matthakaṃ pāpehīti adhippāyo.</paragraph>
    <paragraph line="76">Idāni <pageBreak edition="Vipassana Research Institut" number="2.0146" /> yadatthaṃ satthāraṃ kapilavatthugamanaṃ yācati, taṃ dassetuṃ <bold>‘‘vīro have’’</bold>tigāthamāha. Tassattho – <bold>vīro</bold> vīriyavā mahāvikkanto <bold>bhūripañño</bold> mahāpañño puriso <bold>yasmiṃ</bold> kule <bold>jāyati</bold> nibbattati, tattha <bold>have</bold> ekaṃsena <bold>sattayugaṃ</bold> sattapurisayugaṃ yāvasattamaṃ pitāmahayugaṃ sammāpaṭipattiyā <bold>puneti</bold> sodhetīti lokavādo ativādo aññesu. Bhagavā pana sabbesaṃ devānaṃ uttamadevatāya <bold>devadevo</bold> pāpanivāraṇena kalyāṇapatiṭṭhāpanena tato parampi sodhetuṃ <bold>sakkati</bold> sakkotīti maññāmi ahaṃ. Kasmā? <bold>Tayā hi jāto muni saccanāmo</bold> yasmā tayā satthārā ariyāya jātiyā jāto munibhāvo, muni vā samāno attahitaparahitānaṃ idhalokaparalokānañca munanaṭṭhena ‘‘munī’’ti avitathanāmo, monavā vā muni, ‘‘samaṇo pabbajito isī’’ti avitathanāmo tayā jāto. Tasmā sattānaṃ ekantahitapaṭilābhahetubhāvato bhagavā tava tattha gamanaṃ yācāmāti attho.</paragraph>
    <paragraph line="77">Idāni ‘‘sattayuga’’nti vutte pituyugaṃ dassetuṃ <bold>‘‘suddhodano nāmā’’</bold>tiādi vuttaṃ. Suddhaṃ odanaṃ jīvanaṃ etassāti <bold>suddhodano</bold>. Buddhapitā hi ekaṃsato suvisuddhakāyavacīmanosamācāro suvisuddhājīvo hoti tathā abhinīhārasampannattā. <bold>Māyanāmā</bold>ti kularūpasīlācārādisampattiyā ñātimittādīhi ‘‘mā yāhī’’ti vattabbaguṇatāya ‘‘māyā’’ti laddhanāmā. <bold>Parihariyā</bold>ti dhāretvā. <bold>Kāyassa bhedā</bold>ti sadevakassa lokassa cetiyasadisassa attano kāyassa vināsato uddhaṃ. <bold>Tidivamhī</bold>ti tusitadevaloke.</paragraph>
    <paragraph line="78"><bold>Sā</bold>ti māyādevī. <bold>Gotamī</bold>ti gottena taṃ kitteti. <bold>Dibbehi kāmehī</bold>ti, tusitabhavanapariyāpannehi dibbehi vatthukāmehi. <bold>Samaṅgibhūtā</bold>ti samannāgatā. <bold>Kāmaguṇehī</bold>ti kāmakoṭṭhāsehi, ‘‘kāmehī’’ti vatvā <pageBreak edition="Myanmar" number="2.0172" /> puna ‘‘kāmaguṇehī’’ti vacanena anekabhāgehi vatthukāmehi paricāriyatīti dīpeti. <bold>Tehī</bold>ti yasmiṃ devanikāye nibbatti, tehi tusitadevagaṇehi, tehi vā kāmaguṇehi. ‘‘Samaṅgibhūtā parivāritā’’ti ca <pageBreak edition="Pali Text Society" number="2.0226" /> itthiliṅganiddeso purimattabhāvasiddhaṃ itthibhāvaṃ, devatābhāvaṃ vā sandhāya kato, devūpapatti pana purisabhāveneva jātā.</paragraph>
    <paragraph line="79">Evaṃ therena yācito bhagavā tattha gamane bahūnaṃ visesādhigamaṃ disvā vīsatisahassa khīṇāsavaparivuto rājagahato aturitacārikāvasena kapilavatthugāmimaggaṃ paṭipajji. Thero iddhiyā kapilavatthuṃ gantvā rañño purato ākāse ṭhito adiṭṭhapubbaṃ vesaṃ disvā raññā ‘‘kosi <pageBreak edition="Vipassana Research Institut" number="2.0147" /> tva’’nti pucchito, ‘‘sace amaccaputtaṃ tayā bhagavato santikaṃ pesitaṃ maṃ na jānāsi, evaṃ pana jānāhī’’ti dassento –</paragraph>
    <gatha1 line="80">‘‘Buddhassa puttomhi asayhasāhino, aṅgīrasassappaṭimassa tādino;</gatha1>
    <gathalast line="81">Pitupitā mayhaṃ tuvaṃsi sakka, dhammena me gotama ayyakosī’’ti. –</gathalast>
    <unindented line="82">Osānagāthamāha.</unindented>
    <paragraph line="83">Tattha <bold>buddhassa puttomhī</bold>ti, sabbaññubuddhassa ure jātatāya orasaputto amhi. <bold>Asayhasāhino</bold>ti, abhisambodhito pubbe ṭhapetvā mahābodhisattaṃ aññehi sahituṃ vahituṃ asakkuṇeyyattā asayhassa sakalassa bodhisambhārassa mahākāruṇikādhikārassa ca sahanato vahanato, tato parampi aññehi sahituṃ abhibhavituṃ asakkuṇeyyattā asayhānaṃ pañcannaṃ mārānaṃ sahanato abhibhavanato, āsayānusayacaritādhimuttiādivibhāgāvabodhanena yathārahaṃ veneyyānaṃ diṭṭhadhammikasamparāyikaparamatthehi anusāsanīsaṅkhātassa aññehi asayhassa buddhakiccassa ca sahanato, tattha vā sādhukārībhāvato asayhasāhino. <bold>Aṅgīrasassā</bold>ti aṅgīkatasīlādisampattikassa. ‘‘Aṅgamaṅgehi niccharaṇakaobhāsassā’’ti apare. Keci pana ‘‘aṅgīraso, siddhatthoti dve <pageBreak edition="Myanmar" number="2.0173" /> nāmāni pitarāyeva gahitānī’’ti vadanti. <bold>Appaṭimassā</bold>ti anūpamassa. Iṭṭhāniṭṭhesu tādilakkhaṇappattiyā <bold>tādino. Pitupitā mayhaṃ tuvaṃsī</bold>ti ariyajātivasena mayhaṃ pitu sammāsambuddhassa lokavohārena tvaṃ pitā asi. <bold>Sakkā</bold>ti jātivasena rājānaṃ ālapati. <bold>Dhammenā</bold>ti sabhāvena ariyajāti lokiyajātīti dvinnaṃ jātīnaṃ sabhāvasamodhānena <bold>gotamā</bold>ti rājānaṃ gottena ālapati. <bold>Ayyakosī</bold>ti pitāmaho asi. Ettha ca ‘‘buddhassa puttomhī’’tiādiṃ vadanto thero aññaṃ byākāsi.</paragraph>
    <paragraph line="84">Evaṃ <pageBreak edition="Pali Text Society" number="2.0227" /> pana attānaṃ jānāpetvā haṭṭhatuṭṭhena raññā mahārahe pallaṅke nisīdāpetvā attano paṭiyāditassa nānaggarasassa bhojanassa pattaṃ pūretvā dinne gamanākāraṃ dasseti. ‘‘Kasmā gantukāmattha, bhuñjathā’’ti ca vutte, ‘‘satthu santikaṃ gantvā bhuñjissāmī’’ti. ‘‘Kahaṃ pana satthā’’ti? ‘‘Vīsatisahassabhikkhuparivāro tumhākaṃ dassanatthāya maggaṃ paṭipanno’’ti. ‘‘Tumhe imaṃ piṇḍapātaṃ paribhuñjitvā yāva mama putto imaṃ nagaraṃ sampāpuṇāti, tāvassa itova piṇḍapātaṃ harathā’’ti. Thero bhattakiccaṃ katvā rañño parisāya ca dhammaṃ kathetvā satthu āgamanato puretarameva sakalaṃ rājanivesanaṃ ratanattaye abhippasannaṃ karonto sabbesaṃ passantānaṃyeva satthu āharitabbabhattapuṇṇaṃ pattaṃ ākāse vissajjetvā sayampi vehāsaṃ abbhuggantvā <pageBreak edition="Vipassana Research Institut" number="2.0148" /> piṇḍapātaṃ upanetvā satthu hatthe ṭhapesi. Satthā taṃ piṇḍapātaṃ paribhuñji. Evaṃ saṭṭhiyojanaṃ maggaṃ divase divase yojanaṃ gacchantassa satthu rājagehatova bhattaṃ āharitvā adāsi. Atha naṃ bhagavā ‘‘mayhaṃ pitu mahārājassa sakalanivesanaṃ pasādesī’’ti kulappasādakānaṃ aggaṭṭhāne ṭhapesīti.</paragraph>
    <centered line="85">Kāḷudāyittheragāthāvaṇṇanā niṭṭhitā.</centered>
    <subhead line="86">2. Ekavihāriyattheragāthāvaṇṇanā</subhead>
    <paragraph line="87"><bold>Purato</bold><pageBreak edition="Myanmar" number="2.0174" /><bold>pacchato vā</bold>tiādikā āyasmato ekavihāriyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto kassapadasabalassa kāle kulagehe nibbattitvā viññutaṃ patto satthu santike dhammaṃ sutvā paṭiladdhasaddho pabbajitvā araññaṃ pavisitvā vivekavāsaṃ vasi.</paragraph>
    <paragraph line="88">So tena puññakammena ekaṃ buddhantaraṃ devamanussesu saṃsaranto imasmiṃ buddhuppāde bhagavati parinibbute dhammāsokarañño kaniṭṭhabhātā hutvā nibbatti. Asokamahārājā kira satthu parinibbānato dvinnaṃ vassasatānaṃ upari aṭṭhārasame vasse sakalajambudīpe ekarajjābhisekaṃ patvā attano kaniṭṭhaṃ tissakumāraṃ oparajje ṭhapetvā ekena upāyena taṃ sāsane abhippasannaṃ akāsi. So ekadivasaṃ migavaṃ gato araññe yonakamahādhammarakkhitattheraṃ hatthināgena sālasākhaṃ gahetvā bījiyamānaṃ nisinnaṃ disvā sañjātapasādo ‘‘aho vatāhampi ayaṃ mahāthero viya pabbajitvā araññe vihareyya’’nti cintesi. Thero <pageBreak edition="Pali Text Society" number="2.0228" /> tassa cittācāraṃ ñatvā tassa passantasseva ākāsaṃ abbhuggantvā asokārāme pokkharaṇiyā abhijjamāne udake ṭhatvā cīvarañca uttarāsaṅgañca ākāse olaggetvā nhāyituṃ ārabhi. Kumāro therassa ānubhāvaṃ disvā abhippasanno araññato nivattitvā rājagehaṃ gantvā ‘‘pabbajissāmī’’ti rañño ārocesi. Rājā taṃ anekappakāraṃ yācitvā pabbajjādhippāyaṃ nivattetuṃ nāsakkhi. So upāsako hutvā pabbajjāsukhaṃ patthento –</paragraph>
    <hangnum line="89" number="537"></hangnum>
    <gatha1 line="90"> ‘‘Purato pacchato vāpi, aparo ce na vijjati;</gatha1>
    <gathalast line="91">Atīva phāsu bhavati, ekassa vasato vane.</gathalast>
    <hangnum line="92" number="538"></hangnum>
    <gatha1 line="93"> ‘‘Handa <pageBreak edition="Vipassana Research Institut" number="2.0149" /> eko gamissāmi, araññaṃ buddhavaṇṇitaṃ;</gatha1>
    <gathalast line="94">Phāsu ekavihārissa, pahitattassa bhikkhuno.</gathalast>
    <hangnum line="95" number="539"></hangnum>
    <gatha1 line="96"> ‘‘Yogī-pītikaraṃ rammaṃ, mattakuñjarasevitaṃ;</gatha1>
    <gathalast line="97">Eko atthavasī khippaṃ, pavisissāmi kānanaṃ.</gathalast>
    <hangnum line="98" number="540"></hangnum>
    <gatha1 line="99"> ‘‘Supupphite <pageBreak edition="Myanmar" number="2.0175" /> sītavane, sītale girikandare;</gatha1>
    <gathalast line="100">Gattāni parisiñcitvā, caṅkamissāmi ekako.</gathalast>
    <hangnum line="101" number="541"></hangnum>
    <gatha1 line="102"> ‘‘Ekākiyo adutiyo, ramaṇīye mahāvane;</gatha1>
    <gathalast line="103">Kadāhaṃ viharissāmi, katakicco anāsavo.</gathalast>
    <hangnum line="104" number="542"></hangnum>
    <gatha1 line="105"> ‘‘Evaṃ me kattukāmassa, adhippāyo samijjhatu;</gatha1>
    <gathalast line="106">Sādhayissāmahaṃyeva, nāñño aññassa kārako’’ti. –</gathalast>
    <unindented line="107">Imā cha gāthā abhāsi.</unindented>
    <paragraph line="108">Tattha <bold>purato pacchato vā</bold>ti attano purato vā pacchato vā, <bold>vā</bold>-saddassa vikappatthattā passato vā <bold>aparo</bold> añño jano na vijjati ce, <bold>atīva</bold> ativiya <bold>phāsu</bold> cittasukhaṃ bhavati. Ekavihārībhāvena <bold>ekassa</bold> asahāyassa. <bold>Vane vasato</bold>ti ciraparicitena vivekajjhāsayena ākaḍḍhiyamānahadayo so rattindivaṃ mahājanaparivutassa vasato saṅgaṇikavihāraṃ nibbindanto vivekasukhañca bahuṃ maññanto vadati.</paragraph>
    <paragraph line="109"><bold>Handā</bold>ti vossaggatthe nipāto, tena idāni karīyamānassa araññagamanassa nicchitabhāvamāha. <bold>Eko gamissāmī</bold>ti ‘‘suññāgāre kho, gahapati, tathāgatā abhiramantī’’tiādivacanato (cūḷava. 306) buddhehi vaṇṇitaṃ pasaṭṭhaṃ araññaṃ eko asahāyo gamissāmi vāsādhippāyena upagacchāmi. Yasmā <bold>ekavihārissa</bold> ṭhānādīsu asahāyabhāvena ekavihārissa nibbānaṃ paṭipesitacittatāya <bold>pahitattassa</bold> adhisīlasikkhādikā tisso sikkhā sikkhato bhikkhuno araññaṃ <bold>phāsu</bold> iṭṭhaṃ sukhāvahanti attho.</paragraph>
    <paragraph line="110"><bold>Yogī-pītikara</bold>nti yogīnaṃ bhāvanāya yuttappayuttānaṃ appasaddādibhāvena jhānavipassanādipītiṃ āvahanato yogī-pītikaraṃ. Visabhāgārammaṇābhāvena paṭisallānasāruppatāya <bold>rammaṃ. Mattakuñjarasevita</bold>nti <pageBreak edition="Pali Text Society" number="2.0229" /> mattavaravāraṇavicaritaṃ, imināpi brahāraññabhāvena janavivekaṃyeva dasseti. <bold>Atthavasī</bold>ti idha atthoti samaṇadhammo adhippeto. ‘‘Kathaṃ nu kho so me bhaveyyā’’ti tassa vasaṃ gato.</paragraph>
    <paragraph line="111"><bold>Supupphite</bold>ti <pageBreak edition="Myanmar" number="2.0176" /><pageBreak edition="Vipassana Research Institut" number="2.0150" /> suṭṭhu pupphite. <bold>Sītavane</bold>ti chāyūdakasampattiyā sīte vane. Ubhayenapi tassa ramaṇīyataṃyeva vibhāveti. <bold>Girikandare</bold>ti girīnaṃ abbhantare kandare. Kanti hi udakaṃ, tena dāritaṃ ninnaṭṭhānaṃ kandaraṃ nāma. Tādise sītale girikandare ghammaparitāpaṃ vinodetvā attano gattāni parisiñcitvā nhāyitvā caṅkamissāmi ekakoti katthaci anāyattavuttitaṃ dasseti.</paragraph>
    <paragraph line="112"><bold>Ekākiyo</bold>ti ekākī asahāyo. <bold>Adutiyo</bold>ti taṇhāsaṅkhātadutiyābhāvena adutiyo. Taṇhā hi purisassa sabbadā avijahanaṭṭhena dutiyā nāma. Tenāha bhagavā – ‘‘taṇhādutiyo puriso, dīghamaddhāna saṃsara’’nti (itivu. 15, 105).</paragraph>
    <paragraph line="113"><bold>Evaṃ me kattukāmassā</bold>ti ‘‘handa eko gamissāmī’’tiādinā vuttavidhinā araññaṃ gantvā bhāvanābhiyogaṃ kattukāmassa me. <bold>Adhippāyo samijjhatū</bold>ti ‘‘kadāhaṃ viharissāmi, katakicco anāsavo’’ti evaṃ pavatto manoratho ijjhatu siddhiṃ pāpuṇātu. Arahattappatti ca yasmā na āyācanamattena sijjhati, nāpi aññena sādhetabbā, tasmā āha <bold>‘‘sādhayissāmahaṃyeva, nāñño aññassa kārako’’</bold>ti.</paragraph>
    <paragraph line="114">Evaṃ uparājassa pabbajjāya daḷhanicchayataṃ ñatvā rājā asokārāmagamanīyaṃ maggaṃ alaṅkārāpetvā kumāraṃ sabbālaṅkāravibhūsitaṃ mahatiyā senāya mahaccarājānubhāvena vihāraṃ nesi. Kumāro padhānagharaṃ gantvā mahādhammarakkhitattherassa santike pabbaji, anekasatā manussā taṃ anupabbajiṃsu. Rañño bhāgineyyo saṅghamittāya sāmiko aggibrahmāpi tameva anupabbaji. So pabbajitvā haṭṭhatuṭṭho attanā kātabbaṃ pakāsento –</paragraph>
    <hangnum line="115" number="543"></hangnum>
    <gatha1 line="116"> ‘‘Esa bandhāmi sannāhaṃ, pavisissāmi kānanaṃ;</gatha1>
    <gathalast line="117">Na tato nikkhamissāmi, appatto āsavakkhayaṃ.</gathalast>
    <hangnum line="118" number="544"></hangnum>
    <gatha1 line="119"> ‘‘Mālute upavāyante, sīte surabhigandhike;</gatha1>
    <gathalast line="120">Avijjaṃ dālayissāmi, nisinno nagamuddhani.</gathalast>
    <hangnum line="121" number="545"></hangnum>
    <gatha1 line="122"> ‘‘Vane <pageBreak edition="Myanmar" number="2.0177" /> kusumasañchanne, pabbhāre nūna sītale;</gatha1>
    <gathalast line="123">Vimuttisukhena sukhito, ramissāmi giribbaje’’ti. –</gathalast>
    <unindented line="124">Tisso gāthā abhāsi.</unindented>
    <paragraph line="125">Tattha <bold>esa bandhāmi sannāha</bold>nti esāhaṃ vīriyasaṅkhātaṃ sannāhaṃ bandhāmi, kāye ca <pageBreak edition="Vipassana Research Institut" number="2.0151" /> jīvite ca nirapekkho vīriyasannāhena sannayhāmi. Idaṃ vuttaṃ hoti – yathā nāma sūro puriso paccatthike paccupaṭṭhite <pageBreak edition="Pali Text Society" number="2.0230" /> taṃ jetukāmo aññaṃ kiccaṃ pahāya kavacapaṭimuccanādinā yuddhāya sannayhati, yuddhabhūmiñca gantvā paccatthike ajetvā tato na nivattati, evamahampi kilesapaccatthike jetuṃ ādittampi sīsaṃ celañca ajjhupekkhitvā catubbidhasammappadhānavīriyasannāhaṃ sannayhāmi, kilese ajetvā kilesavijayayoggaṃ vivekaṭṭhānaṃ na vissajjemīti. Tena vuttaṃ <bold>‘‘pavisissāmi kānanaṃ na tato nikkhamissāmi, appatto āsavakkhaya’’</bold>nti.</paragraph>
    <paragraph line="126"><bold>‘‘Mālute upavāyante’’</bold>tiādinā araññaṭṭhānassa kammaṭṭhānabhāvanāyogyataṃ vadati, ramissāmi nūna giribbajeti yojanā. Pabbataparikkhepe abhiramissāmi maññeti anāgatatthaṃ parikappento vadati. Sesaṃ suviññeyyameva.</paragraph>
    <paragraph line="127">Evaṃ vatvā thero araññaṃ pavisitvā samaṇadhammaṃ karonto upajjhāyena saddhiṃ kaliṅgaraṭṭhaṃ agamāsi. Tatthassa pāde cammikābādho uppajji, taṃ disvā eko vejjo ‘‘sappiṃ, bhante, pariyesatha, tikicchissāmi na’’nti āha. Thero sappipariyesanaṃ akatvā vipassanāya eva kammaṃ karoti, rogo vaḍḍhati, vejjo therassa tattha appossukkataṃ disvā sayameva sappiṃ pariyesitvā theraṃ arogaṃ akāsi. So arogo hutvā nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 2.44.1-12) –</paragraph>
    <gatha1 line="128">‘‘Imamhi bhaddake kappe, brahmabandhu mahāyaso;</gatha1>
    <gathalast line="129">Kassapo nāma gottena, uppajji vadataṃ varo.</gathalast>
    <gatha1 line="130">‘‘Nippapañco nirālambo, ākāsasamamānaso;</gatha1>
    <gathalast line="131">Suññatābahulo tādī, animittarato vasī.</gathalast>
    <gatha1 line="132">‘‘Asaṅgacitto <pageBreak edition="Myanmar" number="2.0178" /> nikleso, asaṃsaṭṭho kule gaṇe;</gatha1>
    <gathalast line="133">Mahākāruṇiko vīro, vinayopāyakovido.</gathalast>
    <gatha1 line="134">‘‘Uyyutto parakiccesu, vinayanto sadevake;</gatha1>
    <gathalast line="135">Nibbānagamanaṃ maggaṃ, gatiṃ paṅkavisosanaṃ.</gathalast>
    <gatha1 line="136">‘‘Amataṃ paramassādaṃ, jarāmaccunivāraṇaṃ;</gatha1>
    <gathalast line="137">Mahāparisamajjhe so, nisinno lokatārako.</gathalast>
    <gatha1 line="138">‘‘Karavīkaruto <pageBreak edition="Vipassana Research Institut" number="2.0152" /> nātho, brahmaghoso tathāgato;</gatha1>
    <gathalast line="139">Uddharanto mahāduggā, vippanaṭṭhe anāyake.</gathalast>
    <gatha1 line="140">‘‘Desento virajaṃ dhammaṃ, diṭṭho me lokanāyako;</gatha1>
    <gathalast line="141">Tassa dhammaṃ suṇitvāna, pabbajiṃ anagāriyaṃ.</gathalast>
    <gatha1 line="142">‘‘Pabbajitvā tadāpāhaṃ, cintento jinasāsanaṃ;</gatha1>
    <gathalast line="143">Ekakova vane ramme, vasiṃ saṃsaggapīḷito.</gathalast>
    <gatha1 line="144">‘‘Sakkāyavūpakāso me, hetubhūto mamābhavī;</gatha1>
    <gathalast line="145">Manaso vūpakāsassa, saṃsaggabhayadassino.</gathalast>
    <gatha1 line="146">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="147">Arahattaṃ pana patvā there tattha viharante rājā koṭidhanapariccāgena bhojakagirivihāraṃ nāma kāretvā theraṃ tattha vāsesi. So tattha viharanto parinibbānakāle –</paragraph>
    <hangnum line="148" number="546"></hangnum>
    <gatha1 line="149"> ‘‘Sohaṃ paripuṇṇasaṅkappo, cando pannaraso yathā;</gatha1>
    <gathalast line="150">Sabbāsavaparikkhīṇo, natthi dāni punabbhavo’’ti. –</gathalast>
    <unindented line="151">Osānagāthamāha. Sā uttānatthāva. Tadeva ca therassa aññābyākaraṇaṃ ahosīti.</unindented>
    <centered line="152">Ekavihāriyattheragāthāvaṇṇanā niṭṭhitā.</centered>
    <subhead line="153">3. Mahākappinattheragāthāvaṇṇanā</subhead>
    <paragraph line="154"><bold>Anāgataṃ</bold><pageBreak edition="Myanmar" number="2.0179" /><bold>yo paṭikacca passatī</bold>tiādikā āyasmato mahākappinattherassa gāthā. Kā uppatti? Ayaṃ kira padumuttarabuddhakāle haṃsavatīnagare kulaghare nibbattitvā viññutaṃ patto satthu santike dhammaṃ suṇanto satthāraṃ ekaṃ bhikkhuṃ bhikkhuovādakānaṃ aggaṭṭhāne ṭhapentaṃ <pageBreak edition="Pali Text Society" number="2.0231" /> disvā tajjaṃ adhikārakammaṃ katvā taṃ ṭhānantaraṃ patthesi.</paragraph>
    <paragraph line="155">So tattha yāvajīvaṃ kusalaṃ katvā devamanussesu saṃsaranto kassapasammāsambuddhakāle bārāṇasiyaṃ kulagehe nibbattitvā viññutaṃ patto purisasahassagaṇajeṭṭhako hutvā gabbhasahassapaṭimaṇḍitaṃ mahantaṃ pariveṇaṃ kārāpesi. Te sabbepi janā yāvajīvaṃ kusalaṃ katvā taṃ <pageBreak edition="Vipassana Research Institut" number="2.0153" /> upāsakaṃ jeṭṭhakaṃ katvā saputtadārā devaloke nibbattitvā ekaṃ buddhantaraṃ devamanussesu saṃsariṃsu. Tesu gaṇajeṭṭhako amhākaṃ satthu nibbattito puretarameva paccantadese kukkuṭanāmake nagare rājagehe nibbatti, tassa <bold>kappino</bold>ti nāmaṃ ahosi. Sesapurisā tasmiṃyeva nagare amaccakule nibbattiṃsu. Kappinakumāro pitu accayena chattaṃ ussāpetvā mahākappinarājā nāma jāto. So sutavittakatāya pātova catūhi dvārehi sīghaṃ dūte pesesi – ‘‘yattha bahussute passatha, tato nivattitvā mayhaṃ ārocethā’’ti.</paragraph>
    <paragraph line="156">Tena ca samayena amhākaṃ satthā loke uppajjitvā sāvatthiṃ upanissāya viharati. Tasmiṃ kāle sāvatthivāsino vāṇijā sāvatthiyaṃ uṭṭhānakabhaṇḍaṃ gahetvā taṃ nagaraṃ gantvā bhaṇḍaṃ paṭisāmetvā ‘‘rājānaṃ passissāmā’’ti paṇṇākārahatthā rañño ārocāpesuṃ. Te rājā pakkosāpetvā niyyāditapaṇṇākāre vanditvā ṭhite ‘‘kuto āgatatthā’’ti pucchi. ‘‘Sāvatthito, devā’’ti. ‘‘Kacci vo raṭṭhaṃ subhikkhaṃ, dhammiko rājā’’ti? ‘‘Āma, devā’’ti. ‘‘Kīdiso dhammo tumhākaṃ dese idāni pavattatī’’ti? ‘‘Taṃ, deva, na sakkā ucchiṭṭhamukhehi kathetu’’nti. Rājā suvaṇṇabhiṅgārena udakaṃ dāpesi. Te mukhaṃ vikkhāletvā dasabalābhimukhā añjaliṃ paggahetvā, ‘‘deva, amhākaṃ dese buddharatanaṃ nāma uppanna’’nti <pageBreak edition="Myanmar" number="2.0180" /> āhaṃsu. Rañño ‘‘buddho’’ti vacane sutamatteyeva sakalasarīraṃ pharamānā pīti uppajji. Tato ‘‘buddhoti, tātā, vadethā’’ti āha. ‘‘Buddhoti, deva, vadāmā’’ti. Evaṃ tikkhattuṃ vadāpetvā ‘‘buddhoti padaṃ aparimāṇa’’nti tasmiṃyeva pade pasanno satasahassaṃ datvā ‘‘aparaṃ vadethā’’ti pucchi. ‘‘Deva, loke dhammaratanaṃ nāma uppanna’’nti. Tampi <pageBreak edition="Pali Text Society" number="2.0232" /> sutvā tatheva satasahassaṃ datvā ‘‘aparaṃ vadethā’’ti pucchi. ‘‘Deva, saṅgharatanaṃ nāma uppanna’’nti. Tampi sutvā tatheva satasahassaṃ datvā ‘‘buddhassa bhagavato santike pabbajissāmī’’ti tatova nikkhami. Amaccāpi tatheva nikkhamiṃsu. So amaccasahassena saddhiṃ gaṅgātīraṃ patvā ‘‘sace satthā sammāsambuddho, imesaṃ assānaṃ khuramattampi mā temetū’’ti saccādhiṭṭhānaṃ katvā udakapiṭṭheneva pūraṃ gaṅgānadiṃ atikkamitvā aparampi aḍḍhayojanavitthāraṃ nadiṃ tatheva atikkamitvā tatiyaṃ candabhāgaṃ nāma mahānadiṃ patvā tampi tāya eva saccakiriyāya atikkami.</paragraph>
    <paragraph line="157">Satthāpi taṃdivasaṃ paccūsasamayaṃyeva mahākaruṇāsamāpattito vuṭṭhāya lokaṃ volokento ‘‘ajja mahākappino tiyojanasatikaṃ rajjaṃ pahāya amaccasahassaparivāro mama santike pabbajituṃ āgamissatī’’ti disvā ‘‘mayā tesaṃ paccuggamanaṃ kātuṃ yutta’’nti pātova sarīrapaṭijagganaṃ katvā bhikkhusaṅghaparivuto sāvatthiyaṃ piṇḍāya caritvā pacchābhattaṃ piṇḍapātapaṭikkanto <pageBreak edition="Vipassana Research Institut" number="2.0154" /> sayameva ākāsena gantvā candabhāgāya nadiyā tīre tesaṃ uttaraṇatitthassābhimukhaṭṭhāne mahānigrodhamūle pallaṅkena nisinno chabbaṇṇabuddharasmiyo vissajjesi. Te tena titthena uttarantā buddharasmiyo ito cito ca vidhāvantiyo olokento bhagavantaṃ disvā ‘‘yaṃ satthāraṃ uddissa mayaṃ āgatā, addhā so eso’’ti dassaneneva niṭṭhaṃ gantvā diṭṭhaṭṭhānato paṭṭhāya onamitvā paramanipaccākāraṃ karontā bhagavantaṃ upasaṅkamiṃsu. Rājā bhagavato gopphakesu gahetvā satthāraṃ vanditvā ekamantaṃ nisīdi saddhiṃ amaccasahassena. Satthā tesaṃ dhammaṃ desesi. Desanāpariyosāne saddhiṃ parisāya arahatte patiṭṭhāsi. Tena vuttaṃ <bold>apadāne</bold> (apa. thera 2.54.66-107) –</paragraph>
    <gatha1 line="158">‘‘Padumuttaro <pageBreak edition="Myanmar" number="2.0181" /> nāma jino, sabbadhammāna pāragū;</gatha1>
    <gathalast line="159">Udito ajaṭākāse, ravīva saradambare.</gathalast>
    <gatha1 line="160">‘‘Vacanābhāya bodheti, veneyyapadumāni so;</gatha1>
    <gathalast line="161">Kilesapaṅkaṃ soseti, matiraṃsīhi nāyako.</gathalast>
    <gatha1 line="162">‘‘Titthiyānaṃ yase hanti, khajjotābhā yathā ravi;</gatha1>
    <gathalast line="163">Saccatthābhaṃ pakāseti, ratanaṃva divākaro.</gathalast>
    <gatha1 line="164">‘‘Guṇānaṃ āyatibhūto, ratanānaṃva sāgaro;</gatha1>
    <gathalast line="165">Pajjunnoriva bhūtāni, dhammameghena vassati.</gathalast>
    <gatha1 line="166">‘‘Akkhadasso tadā āsiṃ, nagare haṃsasavhaye;</gatha1>
    <gathalast line="167">Upecca dhammamassosiṃ, jalajuttamanāmino.</gathalast>
    <gatha1 line="168">‘‘Ovādakassa bhikkhūnaṃ, sāvakassa katāvino;</gatha1>
    <gathalast line="169">Guṇaṃ pakāsayantassa, tappayantassa me manaṃ.</gathalast>
    <gatha1 line="170">‘‘Sutvā patīto sumano, nimantetvā tathāgataṃ;</gatha1>
    <gathalast line="171">Sasissaṃ bhojayitvāna, taṃ ṭhānamabhipatthayiṃ.</gathalast>
    <gatha1 line="172">‘‘Tadā haṃsasamabhāgo, haṃsadundubhinissano;</gatha1>
    <gathalast line="173">Passathetaṃ mahāmattaṃ, vinicchayavisāradaṃ.</gathalast>
    <gatha1 line="174">‘‘Patitaṃ pādamūle me, samuggatatanūruhaṃ;</gatha1>
    <gathalast line="175">Jīmūtavaṇṇaṃ pīṇaṃsaṃ, pasannanayanānanaṃ.</gathalast>
    <gatha1 line="176">‘‘Parivārena mahatā, rājayuttaṃ mahāyasaṃ;</gatha1>
    <gathalast line="177">Eso katāvino ṭhānaṃ, pattheti muditāsayo.</gathalast>
    <gatha1 line="178">‘‘Iminā paṇipātena, cāgena paṇidhīhi ca;</gatha1>
    <gathalast line="179">Kappasatasahassāni, nupapajjati duggatiṃ.</gathalast>
    <gatha1 line="180">‘‘Devesu <pageBreak edition="Vipassana Research Institut" number="2.0155" /> devasobhaggaṃ, manussesu mahantataṃ;</gatha1>
    <gathalast line="181">Anubhotvāna sesena, nibbānaṃ pāpuṇissati.</gathalast>
    <gatha1 line="182">‘‘Satasahassito kappe, okkākakulasambhavo;</gatha1>
    <gathalast line="183">Gotamo nāma gottena, satthā loke bhavissati.</gathalast>
    <gatha1 line="184">‘‘Tassa <pageBreak edition="Myanmar" number="2.0182" /> dhammesu dāyādo, oraso dhammanimmito;</gatha1>
    <gathalast line="185">Kappino nāma nāmena, hessati satthu sāvako.</gathalast>
    <gatha1 line="186">‘‘Tatohaṃ sukataṃ kāraṃ, katvāna jinasāsane;</gatha1>
    <gathalast line="187">Jahitvā mānusaṃ dehaṃ, tusitaṃ agamāsahaṃ.</gathalast>
    <gatha1 line="188">‘‘Devamānusarajjāni, sataso anusāsiya;</gatha1>
    <gathalast line="189">Bārāṇasiyamāsanne, jāto keṇiyajātiyaṃ.</gathalast>
    <gatha1 line="190">‘‘Sahassaparivārena, sapajāpatiko ahaṃ;</gatha1>
    <gathalast line="191">Pañcapaccekabuddhānaṃ, satāni samupaṭṭhahiṃ.</gathalast>
    <gatha1 line="192">‘‘Temāsaṃ bhojayitvāna, pacchādamha ticīvaraṃ;</gatha1>
    <gathalast line="193">Tato cutā mayaṃ sabbe, ahumha tidasūpagā.</gathalast>
    <gatha1 line="194">‘‘Puno sabbe manussattaṃ, agamimha tato cutā;</gatha1>
    <gathalast line="195">Kukkuṭamhi pure jātā, himavantassa passato.</gathalast>
    <gatha1 line="196">‘‘Kappino nāmahaṃ āsiṃ, rājaputto mahāyaso;</gatha1>
    <gathalast line="197">Sesāmaccakule jātā, mameva parivārayuṃ.</gathalast>
    <gatha1 line="198">‘‘Mahārajjasukhaṃ patto, sabbakāmasamiddhimā;</gatha1>
    <gathalast line="199">Vāṇijehi samakkhātaṃ, buddhuppādamahaṃ suṇiṃ.</gathalast>
    <gatha1 line="200">‘‘Buddho loke samuppanno, asamo ekapuggalo;</gatha1>
    <gathalast line="201">So pakāseti saddhammaṃ, amataṃ sukhamuttamaṃ.</gathalast>
    <gatha1 line="202">‘‘Suyuttā tassa sissā ca, sumuttā ca anāsavā;</gatha1>
    <gathalast line="203">Sutvā nesaṃ suvacanaṃ, sakkaritvāna vāṇije.</gathalast>
    <gatha1 line="204">‘‘Pahāya rajjaṃ sāmacco, nikkhamiṃ buddhamāmako;</gatha1>
    <gathalast line="205">Nadiṃ disvā mahācandaṃ, pūritaṃ samatittikaṃ.</gathalast>
    <gatha1 line="206">‘‘Appatiṭṭhaṃ anālambaṃ, duttaraṃ sīghavāhiniṃ;</gatha1>
    <gathalast line="207">Guṇaṃ saritvā buddhassa, sotthinā samatikkamiṃ.</gathalast>
    <gatha1 line="208">‘‘Bhavasotaṃ sace buddho, tiṇṇo lokantagū vidū;</gatha1>
    <gathalast line="209">Etena saccavajjena, gamanaṃ me samijjhatu.</gathalast>
    <gatha1 line="210">‘‘Yadi <pageBreak edition="Myanmar" number="2.0183" /> santigamo maggo, mokkho caccantikaṃ sukhaṃ;</gatha1>
    <gathalast line="211">Etena saccavajjena, gamanaṃ me samijjhatu.</gathalast>
    <gatha1 line="212">‘‘Saṅgho <pageBreak edition="Vipassana Research Institut" number="2.0156" /> ce tiṇṇakantāro, puññakkhetto anuttaro;</gatha1>
    <gathalast line="213">Etena saccavajjena, gamanaṃ me samijjhatu.</gathalast>
    <gatha1 line="214">‘‘Saha kate saccavare, maggā apagataṃ jalaṃ;</gatha1>
    <gathalast line="215">Tato sukhena uttiṇṇo, nadītīre manorame.</gathalast>
    <gatha1 line="216">‘‘Nisinnaṃ addasaṃ buddhaṃ, udentaṃva pabhaṅkaraṃ;</gatha1>
    <gathalast line="217">Jalantaṃ hemaselaṃva, dīparukkhaṃva jotitaṃ.</gathalast>
    <gatha1 line="218">‘‘Sasiṃva tārāsahitaṃ, sāvakehi purakkhataṃ;</gatha1>
    <gathalast line="219">Vāsavaṃ viya vassantaṃ, desanājaladantaraṃ.</gathalast>
    <gatha1 line="220">‘‘Vanditvāna sahāmacco, ekamantamupāvisiṃ;</gatha1>
    <gathalast line="221">Tato no āsayaṃ ñatvā, buddho dhammamadesayi.</gathalast>
    <gatha1 line="222">‘‘Sutvāna dhammaṃ vimalaṃ, avocumha mayaṃ jinaṃ;</gatha1>
    <gathalast line="223">Pabbājehi mahāvīra, nibbindāmha mayaṃ bhave.</gathalast>
    <gatha1 line="224">‘‘Svakkhāto bhikkhave dhammo, dukkhantakaraṇāya vo;</gatha1>
    <gathalast line="225">Caratha brahmacariyaṃ, iccāha munisattamo.</gathalast>
    <gatha1 line="226">‘‘Saha vācāya sabbepi, bhikkhuvesadharā mayaṃ;</gatha1>
    <gathalast line="227">Ahumha upasampannā, sotāpannā ca sāsane.</gathalast>
    <gatha1 line="228">‘‘Tato jetavanaṃ gantvā, anusāsi vināyako;</gatha1>
    <gathalast line="229">Anusiṭṭho jinenāhaṃ, arahattamapāpuṇiṃ.</gathalast>
    <gatha1 line="230">‘‘Tato bhikkhusahassāni, anusāsimahaṃ tadā;</gatha1>
    <gathalast line="231">Mamānusāsanakarā, tepi āsuṃ anāsavā.</gathalast>
    <gatha1 line="232">‘‘Jino tasmiṃ guṇe tuṭṭho, etadagge ṭhapesi maṃ;</gatha1>
    <gathalast line="233">Bhikkhuovādakānaggo, kappinoti mahājane.</gathalast>
    <gatha1 line="234">‘‘Satasahasse kataṃ kammaṃ, phalaṃ dassesi me idha;</gatha1>
    <gathalast line="235">Pamutto saravegova, kilese jhāpayiṃ mama.</gathalast>
    <gatha1 line="236">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="237">Arahattaṃ <pageBreak edition="Myanmar" number="2.0184" /> patvā pana te sabbeva satthāraṃ pabbajjaṃ yāciṃsu. Satthā te ‘‘etha, bhikkhavo’’ti āha. Sā eva tesaṃ pabbajjā upasampadā ca ahosi. Satthā taṃ bhikkhusahassaṃ ādāya ākāsena jetavanaṃ agamāsi. Athekadivasaṃ bhagavā tassantevāsike bhikkhū āha – ‘‘kacci, bhikkhave, kappino bhikkhūnaṃ dhammaṃ desetī’’ti? ‘‘Na, bhagavā, deseti <pageBreak edition="Vipassana Research Institut" number="2.0157" />. Appossukko diṭṭhadhammasukhavihāramanuyutto viharati, ovādamattampi na detī’’ti. Satthā <pageBreak edition="Pali Text Society" number="2.0233" /> theraṃ pakkosāpetvā – ‘‘saccaṃ kira tvaṃ, kappina, antevāsikānaṃ ovādamattampi na desī’’ti? ‘‘Saccaṃ, bhagavā’’ti. ‘‘Brāhmaṇa, mā evaṃ kari, ajja paṭṭhāya upagatānaṃ dhammaṃ desehī’’ti. ‘‘Sādhu, bhante’’ti thero satthu vacanaṃ sirasā sampaṭicchitvā ekovādeneva samaṇasahassaṃ arahatte patiṭṭhāpesi. Tena naṃ satthā paṭipāṭiyā attano sāvake there ṭhānantare ṭhapento bhikkhuovādakānaṃ aggaṭṭhāne ṭhapesi. Athekadivasaṃ thero bhikkhuniyo ovadanto –</paragraph>
    <hangnum line="238" number="547"></hangnum>
    <gatha1 line="239"> ‘‘Anāgataṃ yo paṭikacca passati, hitañca atthaṃ ahitañca taṃ dvayaṃ;</gatha1>
    <gathalast line="240">Viddesino tassa hitesino vā, randhaṃ na passanti samekkhamānā.</gathalast>
    <hangnum line="241" number="548"></hangnum>
    <gatha1 line="242"> ‘‘Ānāpānasatī yassa, paripuṇṇā subhāvitā;</gatha1>
    <gatha2 line="243">Anupubbaṃ paricitā, yathā buddhena desitā;</gatha2>
    <gathalast line="244">Somaṃ lokaṃ pabhāseti, abbhā muttova candimā.</gathalast>
    <hangnum line="245" number="549"></hangnum>
    <gatha1 line="246"> ‘‘Odātaṃ vata me cittaṃ, appamāṇaṃ subhāvitaṃ;</gatha1>
    <gathalast line="247">Nibbiddhaṃ paggahītañca, sabbā obhāsate disā.</gathalast>
    <hangnum line="248" number="550"></hangnum>
    <gatha1 line="249"> ‘‘Jīvate vāpi sappañño, api vittaparikkhayo;</gatha1>
    <gathalast line="250">Paññāya ca alābhena, vittavāpi na jīvati.</gathalast>
    <hangnum line="251" number="551"></hangnum>
    <gatha1 line="252"> ‘‘Paññā sutavinicchinī, paññā kittisilokavaddhanī;</gatha1>
    <gathalast line="253">Paññāsahito naro idha, api dukkhesu sukhāni vindati.</gathalast>
    <hangnum line="254" number="552"></hangnum>
    <gatha1 line="255"> ‘‘Nāyaṃ <pageBreak edition="Myanmar" number="2.0185" /> ajjatano dhammo, nacchero napi abbhuto;</gatha1>
    <gathalast line="256">Yattha jāyetha mīyetha, tattha kiṃ viya abbhutaṃ.</gathalast>
    <hangnum line="257" number="553"></hangnum>
    <gatha1 line="258"> ‘‘Anantarañhi jātassa, jīvitā maraṇaṃ dhuvaṃ;</gatha1>
    <gathalast line="259">Jātā jātā marantīdha, evaṃ dhammā hi pāṇino.</gathalast>
    <hangnum line="260" number="554"></hangnum>
    <gatha1 line="261"> ‘‘Na hetadatthāya matassa hoti, yaṃ jīvitatthaṃ paraporisānaṃ;</gatha1>
    <gathalast line="262">Matamhi ruṇṇaṃ na yaso na lokyaṃ, na vaṇṇitaṃ samaṇabrāhmaṇehi.</gathalast>
    <hangnum line="263" number="555"></hangnum>
    <gatha1 line="264"> ‘‘Cakkhuṃ sarīraṃ upahanti tena, nihīyati vaṇṇabalaṃ matī ca;</gatha1>
    <gathalast line="265">Ānandino tassa disā bhavanti, hitesino nāssa sukhī bhavanti.</gathalast>
    <hangnum line="266" number="556"></hangnum>
    <gatha1 line="267"> ‘‘Tasmā hi iccheyya kule vasante, medhāvino ceva bahussute ca;</gatha1>
    <gathalast line="268">Yesañhi paññāvibhavena kiccaṃ, taranti nāvāya nadiṃva puṇṇa’’nti. –</gathalast>
    <unindented line="269">Imā gāthā abhāsi.</unindented>
    <paragraph line="270">Tattha <pageBreak edition="Vipassana Research Institut" number="2.0158" /><pageBreak edition="Pali Text Society" number="2.0234" /><bold>anāgata</bold>nti na āgataṃ, avindanti, attho. <bold>Paṭikaccā</bold>ti putetaraṃyeva. <bold>Passatī</bold>ti oloketi. <bold>Attha</bold>nti kiccaṃ. <bold>Taṃ dvaya</bold>nti hitāhitaṃ. <bold>Viddesino</bold>ti amittā. <bold>Hitesino</bold>ti mittā. <bold>Randha</bold>nti chiddaṃ. <bold>Samekkhamānā</bold>ti gavesantā. Idaṃ vuttaṃ hoti – yo puggalo attano hitāvahaṃ ahitāvahaṃ tadubhayañca atthaṃ kiccaṃ anāgataṃ asampattaṃ puretaraṃyeva paññācakkhunā ahaṃ viya passati vīmaṃsati vicāreti, tassa amittā vā ahitajjhāsayena mittā vā hitajjhāsayena randhaṃ gavesantā na passanti, tādiso paññavā puggalo acchiddavutti, tasmā tumhehi tathārūpehi bhavitabbanti.</paragraph>
    <paragraph line="271">Idāni ānāpānasatibhāvanāya guṇaṃ dassento tattha tāni yojetuṃ <bold>‘‘ānāpānasatī yassā’’</bold>ti dutiyaṃ gāthamāha. Tattha <bold>āna</bold>nti <pageBreak edition="Myanmar" number="2.0186" /> assāso. <bold>Apāna</bold>nti passāso. Assāsapassāsanimittārammaṇā sati ānāpānasati. Satisīsena cettha taṃsampayuttasamādhibhāvanā adhippetā. <bold>Yassā</bold>ti, yassa yogino. <bold>Paripuṇṇā subhāvitā</bold>ti catunnaṃ satipaṭṭhānānaṃ soḷasannañca ākārānaṃ pāripūriyā sabbaso puṇṇā sattannaṃ bojjhaṅgānaṃ vijjāvimuttīnañca pāripūriyā suṭṭhu bhāvitā vaḍḍhitā. <bold>Anupubbaṃ paricitā, yathā buddhena desitā</bold>ti ‘‘so satova assasatī’’tiādinā (dī. ni. 2.374; ma. ni. 1.107) yathā bhagavatā desitā, tathā anupubbaṃ anukkamena paricitā āsevitā bhāvitā. <bold>Somaṃ lokaṃ pabhāseti, abbhā muttova candimā</bold>ti so yogāvacaro yathā abbhādiupakkilesā vimutto cando candālokena imaṃ okāsalokaṃ pabhāseti, evaṃ avijjādiupakkilesavimutto ñāṇālokena attasantānapatitaṃ parasantānapatitañca saṅkhāralokaṃ pabhāseti pakāseti. Tasmā tumhehi ānāpānasatibhāvanā bhāvetabbāti adhippāyo.</paragraph>
    <paragraph line="272">Idāni attānaṃ nidassanaṃ katvā bhāvanābhiyogassa saphalataṃ dassento <bold>‘‘odātaṃ vata me citta’’</bold>nti tatiyaṃ gāthamāha. Tassattho – nīvaraṇamalavigamato <bold>odātaṃ</bold> suddhaṃ vata mama cittaṃ. Yathā pamāṇakarā rāgādayo pahīnā, appamāṇañca nibbānaṃ paccakkhaṃ kataṃ ahosi, tathā bhāvitattā <bold>appamāṇaṃ subhāvitaṃ,</bold> tato eva catusaccaṃ <bold>nibbiddhaṃ</bold> paṭivijjhitaṃ, sakalasaṃkilesapakkhato <bold>paggahitañca</bold> hutvā dukkhādikā pubbantādikā ca disā obhāsate tattha vitiṇṇakaṅkhattā sabbadhammesu vigatasammohattā ca. Tasmā tumhehipi evaṃ cittaṃ bhāvetabbanti dasseti.</paragraph>
    <paragraph line="273">Yathā bhāvanāmayā paññā cittamalavisodhanādinā purisassa bahupakārā, evaṃ itarāpīti dassento <pageBreak edition="Vipassana Research Institut" number="2.0159" /><bold>‘‘jīvate vāpi sappañño’’</bold>ti catutthagāthamāha. Tassattho – parikkhīṇadhanopi sappaññajātiko itarītarasantosena santuṭṭho anavajjāya jīvikāya jīvatiyeva. Tassa hi jīvitaṃ jīvitaṃ nāma. Tenāha bhagavā – ‘‘paññājīviṃ jīvitamāhu seṭṭha’’nti (saṃ. ni. 1.73, 246; su. ni. 184). Dummedhapuggalo pana paññāya alābhena <pageBreak edition="Pali Text Society" number="2.0235" /> diṭṭhadhammikaṃ samparāyikañca atthaṃ <pageBreak edition="Myanmar" number="2.0187" /> virādhento vittavāpi na jīvati, garahādippattiyā jīvanto nāma na tassa hoti, anupāyaññutāya vā yathādhigataṃ dhanaṃ nāsento jīvitampi sandhāretuṃ na sakkotiyeva, tasmā pārihāriyapaññāpi tumhehi appamattehi sampādetabbāti adhippāyo.</paragraph>
    <paragraph line="274">Idāni paññāya ānisaṃse dassetuṃ <bold>‘‘paññā sutavinicchinī’’</bold>ti pañcamaṃ gāthamāha. Tattha <bold>paññā sutavinicchinī</bold>ti paññā nāmesā sutassa vinicchayinī, yathāsute sotapathamāgate atthe ‘‘ayaṃ akusalo, ayaṃ kusalo, ayaṃ sāvajjo, ayaṃ anavajjo’’tiādinā vinicchayajananī. <bold>Kittisilokavaddhanī</bold>ti kittiyā sammukhā pasaṃsāya silokassa patthaṭayasabhāvassa vaddhanī, paññavatoyeva hi kittiādayo viññūnaṃ pāsaṃsabhāvato. <bold>Paññāsahito</bold>ti pārihāriyapaññāya, vipassanāpaññāya ca yutto. <bold>Api dukkhesu sukhāni vindatī</bold>ti ekantadukkhasabhāvesu khandhāyatanādīsu sammāpaṭipattiyā yathābhūtasabhāvāvabodhena nirāmisānipi sukhāni paṭilabhati.</paragraph>
    <paragraph line="275">Idāni tāsaṃ bhikkhunīnaṃ aniccatāpaṭisaṃyuttaṃ dhīrabhāvāvahaṃ dhammaṃ kathento <bold>‘‘nāyaṃ ajjatano dhammo’’</bold>tiādinā sesagāthā abhāsi. Tatrāyaṃ saṅkhepattho – yvāyaṃ sattānaṃ jāyanamīyanasabhāvo, ayaṃ dhammo <bold>ajjatano</bold> adhunāgato na hoti, abhiṇhapavattikatāya na acchariyo, abbhutapubbatābhāvato nāpi <bold>abbhuto</bold>. Tasmā <bold>yattha jāyetha mīyetha</bold>, yasmiṃ loke satto jāyeyya, so ekaṃsena mīyetha, tattha <bold>kiṃ viya?</bold> Kiṃ nāma abbhutaṃ siyā? Sabhāvikattā maraṇassa – na hi khaṇikamaraṇassa kiñci kāraṇaṃ atthi. Yato <bold>anantarañhi jātassa, jīvitā maraṇaṃ dhuvaṃ</bold> jātassa jātisamanantaraṃ jīvitato maraṇaṃ ekantikaṃ uppannānaṃ khandhānaṃ ekaṃsena bhijjanato. Yo panettha jīvatīti lokavohāro, so tadupādānassa anekapaccayāyattatāya anekantiko, yasmā etadevaṃ, tasmā <bold>jātā marantīdha, evaṃdhammā hi pāṇino</bold>ti ayaṃ sattānaṃ pakati, yadidaṃ jātānaṃ maraṇanti jātiyā maraṇānubandhanataṃ āha.</paragraph>
    <paragraph line="276">Idāni <pageBreak edition="Myanmar" number="2.0188" /> yasmā tāsu bhikkhunīsu kāci sokabandhitacittāpi atthi, tasmā tāsaṃ sokavinodanaṃ kātuṃ <bold>‘‘na hetadatthāyā</bold>tiādi vuttaṃ. Tattha <bold>na hetadatthāya matassa hotī</bold>ti yaṃ matassa <pageBreak edition="Vipassana Research Institut" number="2.0160" /><bold>jīvitatthaṃ</bold> jīvitanimittaṃ <bold>paraporisānaṃ</bold> parapuggalānaṃ ruṇṇaṃ, etaṃ tassa matassa sattassa jīvitatthaṃ tāva tiṭṭhatu, kassacipi atthāya na hoti, ye pana rudanti, tesampi <bold>matamhi</bold> matapuggalanimittaṃ ruṇṇaṃ, <bold>na yaso na lokyaṃ</bold> yasāvahaṃ visuddhāvahañca na hoti <pageBreak edition="Pali Text Society" number="2.0236" />. <bold>Na vaṇṇitaṃ samaṇabrāhmaṇehī</bold>ti viññuppasaṭṭhampi na hoti, atha kho viññugarahitamevāti attho.</paragraph>
    <paragraph line="277">Na kevalameteva ye rudato ādīnavā, atha kho imepīti dassento <bold>‘‘cakkhuṃ sarīraṃ upahantī’’</bold>ti gāthaṃ vatvā tato paraṃ sokādianatthapaṭibāhanatthaṃ kalyāṇamittapayirupāsanāyaṃ tā niyojento <bold>‘‘tasmā’’</bold>tiādinā osānagāthamāha. Tattha <bold>tasmā</bold>ti yasmā ruṇṇaṃ rudantassa puggalassa cakkhuṃ sarīrañca <bold>upahanti</bold> vibādhati, tena ruṇṇena vaṇṇo balaṃ mati ca <bold>nihīyati</bold> parihāyati, <bold>tassa</bold> rudantassa puggalassa <bold>disā</bold> sapattā <bold>ānandino</bold> pamodavanto pītivanto bhavanti. Hitesino mittā dukkhī dukkhitā bhavanti tasmā dhammojapaññāya samannāgatattā <bold>medhāvino</bold> diṭṭhadhammikādiatthasannissitassa bāhusaccassa pāripūriyā <bold>bahussute,</bold> attano kule vasante <bold>iccheyya</bold> pāṭikaṅkheyya kulūpake kareyya. <bold>Yesa</bold>nti yesaṃ medhāvīnaṃ bahussutānaṃ paṇḍitānaṃ <bold>paññāvibhavena</bold> paññābalena yathā mahoghassa puṇṇaṃ nadiṃ nāvāya taranti, evaṃ kulaputtā attano atthakiccaṃ <bold>taranti</bold> pāraṃ pāpuṇanti. Te iccheyya kule vasanteti yojanā.</paragraph>
    <paragraph line="278">Evaṃ thero tāsaṃ bhikkhunīnaṃ dhammaṃ kathetvā vissajjesi. Tā therassa ovāde ṭhatvā sokaṃ vinodetvā yoniso paṭipajjantiyo sadatthaṃ paripūresuṃ.</paragraph>
    <centered line="279">Mahākappinattheragāthāvaṇṇanā niṭṭhitā.</centered>
    <subhead line="280">4. Cūḷapanthakattheragāthāvaṇṇanā</subhead>
    <paragraph line="281"><bold>Dandhā</bold><pageBreak edition="Myanmar" number="2.0189" /><bold>mayhaṃ gatī</bold>tiādikā āyasmato cūḷapanthakattherassa gāthā. Kā uppatti? Yadettha aṭṭhuppattivasena vattabbaṃ, taṃ aṭṭhakanipāte mahāpanthakavatthusmiṃ (theragā. aṭṭha. 2.mahāpanthakattheragāthāvaṇṇanā) vuttameva. Ayaṃ pana viseso – mahāpanthakatthero arahattaṃ patvā aggaphalasukhena vītināmento cintesi – ‘‘kathaṃ nu kho sakkā cūḷapanthakampi imasmiṃ sukhe patiṭṭhapetu’’nti? So attano ayyakaṃ dhanaseṭṭhiṃ upasaṅkamitvā āha – ‘‘sace, mahāseṭṭhi, anujānātha <pageBreak edition="Vipassana Research Institut" number="2.0161" />, ahaṃ cūḷapanthakaṃ pabbājeyya’’nti. ‘‘Pabbājetha, bhante’’ti. Thero taṃ pabbājesi. So dasasu sīlesu patiṭṭhito bhātu santike –</paragraph>
    <gatha1 line="282">‘‘Padumaṃ yathā kokanadaṃ sugandhaṃ, pāto siyā phullamavītagandhaṃ;</gatha1>
    <gathalast line="283">Aṅgīrasaṃ passa virocamānaṃ, tapantamādiccamivantalikkhe’’ti. (saṃ. ni. 1.123; a. ni. 5.195) –</gathalast>
    <unindented line="284">Gāthaṃ <pageBreak edition="Pali Text Society" number="2.0237" /> uggaṇhanto catūhi māsehi gahetuṃ nāsakkhi, gahitagahitaṃ padaṃ hadaye na tiṭṭhati. Atha naṃ mahāpanthako āha – ‘‘panthaka, tvaṃ imasmiṃ sāsane abhabbo, catūhi māsehi ekagāthampi gahetuṃ na sakkosi. Pabbajitakiccaṃ pana tvaṃ kathaṃ matthakaṃ pāpessasi? Nikkhama ito’’ti. So therena paṇāmito dvārakoṭṭhakasamīpe rodamāno aṭṭhāsi.</unindented>
    <paragraph line="285">Tena ca samayena satthā jīvakambavane viharati. Atha jīvako purisaṃ pesesi, ‘‘pañcahi bhikkhusatehi saddhiṃ satthāraṃ nimantehī’’ti. Tena ca samayena āyasmā mahāpanthako bhattuddesako hoti. So ‘‘pañcannaṃ bhikkhusatānaṃ bhikkhaṃ paṭicchatha, bhante’’ti vutto ‘‘cūḷapanthakaṃ ṭhapetvā sesānaṃ paṭicchāmī’’ti āha. Taṃ sutvā cūḷapanthako bhiyyosomattāya domanassappatto ahosi. Satthā tassa cittakkhedaṃ ñatvā, ‘‘cūḷapanthako mayā katena upāyena bujjhissatī’’ti tassa avidūre ṭhāne attānaṃ dassetvā ‘‘kiṃ, panthaka, rodasī’’ti pucchi. ‘‘Bhātā maṃ, bhante, paṇāmetī’’ti āha. ‘‘Panthaka, mā cintayi, mama sāsane tuyhaṃ pabbajjā, ehi, imaṃ gahetvā ‘rajoharaṇaṃ, rajoharaṇa’nti manasi karohī’’ti iddhiyā suddhaṃ coḷakkhaṇḍaṃ abhisaṅkharitvā adāsi. So satthārā <pageBreak edition="Myanmar" number="2.0190" /> dinnaṃ coḷakkhaṇḍaṃ ‘‘rajoharaṇaṃ, rajoharaṇa’’nti hatthena parimajjanto nisīdi. Tassa taṃ parimajjantassa kiliṭṭhadhātukaṃ jātaṃ, puna parimajjantassa ukkhaliparipuñchanasadisaṃ jātaṃ. So ñāṇassa paripakkattā evaṃ cintesi – ‘‘idaṃ coḷakkhaṇḍaṃ pakatiyā parisuddhaṃ, imaṃ upādiṇṇakasarīraṃ nissāya kiliṭṭhaṃ aññathā jātaṃ, tasmā aniccaṃ yathāpetaṃ, evaṃ cittampī’’ti khayavayaṃ paṭṭhapetvā tasmiṃyeva nimitte jhānāni nibbattetvā jhānapādakaṃ vipassanaṃ paṭṭhapetvā saha paṭisambhidāhi arahattaṃ pāpuṇi. Tena vuttaṃ <bold>apadāne</bold> (apa. thera 1.2.35-54) –</paragraph>
    <gatha1 line="286">‘‘Padumuttaro nāma jino, āhutīnaṃ paṭiggaho;</gatha1>
    <gathalast line="287">Gaṇamhā vūpakaṭṭho so, himavante vasī tadā.</gathalast>
    <gatha1 line="288">‘‘Ahampi <pageBreak edition="Vipassana Research Institut" number="2.0162" /> himavantamhi, vasāmi assame tadā;</gatha1>
    <gathalast line="289">Acirāgataṃ mahāvīraṃ, upesiṃ lokanāyakaṃ.</gathalast>
    <gatha1 line="290">‘‘Pupphacchattaṃ gahetvāna, upagacchiṃ narāsabhaṃ;</gatha1>
    <gathalast line="291">Samādhiṃ samāpajjantaṃ, antarāyamakāsahaṃ.</gathalast>
    <gatha1 line="292">‘‘Ubho hatthehi paggayha, pupphacchattaṃ adāsahaṃ;</gatha1>
    <gathalast line="293">Paṭiggahesi bhagavā, padumuttaro mahāmuni.</gathalast>
    <gatha1 line="294">‘‘Sabbe devā attamanā, himavantaṃ upenti te;</gatha1>
    <gathalast line="295">Sādhukāraṃ pavattesuṃ, anumodissati cakkhumā.</gathalast>
    <gatha1 line="296">‘‘Idaṃ vatvāna te devā, upagacchuṃ naruttamaṃ;</gatha1>
    <gathalast line="297">Ākāse dhārayantassa, padumacchattamuttamaṃ.</gathalast>
    <gatha1 line="298">‘‘Satapattachattaṃ paggayha, adāsi tāpaso mama;</gatha1>
    <gathalast line="299">Tamahaṃ kittayissāmi, suṇātha mama bhāsato.</gathalast>
    <gatha1 line="300">‘‘Pañcavīsatikappāni, devarajjaṃ karissati;</gatha1>
    <gathalast line="301">Catuttiṃsatikkhattuñca, cakkavattī bhavissati.</gathalast>
    <gatha1 line="302">‘‘Yaṃ yaṃ yoniṃ saṃsarati, devattaṃ atha mānusaṃ;</gatha1>
    <gathalast line="303">Abbhokāse patiṭṭhantaṃ, padumaṃ dhārayissati.</gathalast>
    <gatha1 line="304">‘‘Kappasatasahassamhi <pageBreak edition="Myanmar" number="2.0191" />, okkākakulasambhavo;</gatha1>
    <gathalast line="305">Gotamo nāma gottena, satthā loke bhavissati.</gathalast>
    <gatha1 line="306">‘‘Pakāsite pāvacane, manussattaṃ labhissati;</gatha1>
    <gathalast line="307">Manomayamhi kāyamhi, uttamo so bhavissati.</gathalast>
    <gatha1 line="308">‘‘Dve bhātaro bhavissanti, ubhopi panthakavhayā;</gatha1>
    <gathalast line="309">Anubhotvā uttamatthaṃ, jotayissanti sāsanaṃ.</gathalast>
    <gatha1 line="310">‘‘Sohaṃ aṭṭhārasavasso, pabbajiṃ anagāriyaṃ;</gatha1>
    <gathalast line="311">Visesāhaṃ na vindāmi, sakyaputtassa sāsane.</gathalast>
    <gatha1 line="312">‘‘Dandhā mayhaṃ gatī āsi, paribhūto pure ahuṃ;</gatha1>
    <gathalast line="313">Bhātā ca maṃ paṇāmesi, gaccha dāni sakaṃ gharaṃ.</gathalast>
    <gatha1 line="314">‘‘Sohaṃ paṇāmito santo, saṅghārāmassa koṭṭhake;</gatha1>
    <gathalast line="315">Dummano tattha aṭṭhāsiṃ, sāmaññasmiṃ apekkhavā.</gathalast>
    <gatha1 line="316">‘‘Bhagavā tattha āgacchi, sīsaṃ mayhaṃ parāmasi;</gatha1>
    <gathalast line="317">Bāhāya maṃ gahetvāna, saṅghārāmaṃ pavesayi.</gathalast>
    <gatha1 line="318">‘‘Anukampāya me satthā, adāsi pādapuñchaniṃ;</gatha1>
    <gathalast line="319">Evaṃ suddhaṃ adhiṭṭhehi, ekamantamadhiṭṭhahaṃ.</gathalast>
    <gatha1 line="320">‘‘Hatthehi <pageBreak edition="Vipassana Research Institut" number="2.0163" /> tamahaṃ gayha, sariṃ kokanadaṃ ahaṃ;</gatha1>
    <gathalast line="321">Tattha cittaṃ vimucci me, arahattaṃ apāpuṇiṃ.</gathalast>
    <gatha1 line="322">‘‘Manomayesu kāyesu, sabbattha pāramiṃ gato;</gatha1>
    <gathalast line="323">Sabbāsave pariññāya, viharāmi anāsavo.</gathalast>
    <gatha1 line="324">‘‘Paṭisambhidā catasso…pe… kataṃ buddhassa sāsana’’nti.</gatha1>
    <paragraph line="325">Arahattamaggenevassa tepiṭakaṃ pañcābhiññā ca āgamiṃsu. Satthā ekena ūnehi pañcahi bhikkhusatehi saddhiṃ gantvā jīvakassa nivesane paññatte āsane nisīdi. Cūḷapanthako pana attano bhikkhāya appaṭicchitattā eva na gato. Jīvako yāguṃ dātuṃ ārabhi, satthā pattaṃ hatthena pidahi. ‘‘Kasmā, bhante, na gaṇhathā’’ti vutte – ‘‘vihāre eko bhikkhu atthi, jīvakā’’ti. So purisaṃ pahiṇi, ‘‘gaccha, bhaṇe, vihāre nisinnaṃ ayyaṃ gahetvā <pageBreak edition="Myanmar" number="2.0192" /> ehī’’ti. Cūḷapanthakattheropi rūpena kiriyāya ca ekampi ekena asadisaṃ bhikkhusahassaṃ nimminitvā nisīdi. So puriso vihāre bhikkhūnaṃ bahubhāvaṃ disvā gantvā jīvakassa kathesi – ‘‘imasmā bhikkhusaṅghā vihāre bhikkhusaṅgho bahutaro, pakkositabbaṃ ayyaṃ na jānāmī’’ti. Jīvako satthāraṃ paṭipucchi – ‘‘konāmo, bhante, vihāre nisinno bhikkhū’’ti? ‘‘Cūḷapanthako nāma, jīvakā’’ti. ‘‘Gaccha <pageBreak edition="Pali Text Society" number="2.0238" />, bhaṇe, ‘cūḷapanthako nāma kataro’ti pucchitvā taṃ ānehī’’ti. So vihāraṃ gantvā ‘‘cūḷapanthako nāma kataro, bhante’’ti pucchi. ‘‘Ahaṃ cūḷapanthako’’,‘‘ahaṃ cūḷapanthako’’ti ekapahāreneva bhikkhusahassampi kathesi. So punāgantvā taṃ pavattiṃ jīvakassa ārocesi. Jīvako paṭividdhasaccattā ‘‘iddhimā maññe, ayyo’’ti nayato ñatvā ‘‘gaccha, bhaṇe, paṭhamaṃ kathanakamayyameva ‘tumhe satthā pakkosatī’ti vatvā cīvarakaṇṇe gaṇhā’’ti āha. So vihāraṃ gantvā tathā akāsi, tāvadeva nimmitabhikkhū antaradhāyiṃsu. So theraṃ gahetvā agamāsi.</paragraph>
    <paragraph line="326">Satthā tasmiṃ khaṇe yāguñca khajjakādibhedañca paṭiggaṇhi. Dasabale bhattakiccaṃ katvā vihāraṃ gate dhammasabhāyaṃ kathā udapādi – ‘‘aho buddhānaṃ ānubhāvo, yatra hi nāma cattāro māse ekagāthaṃ gahetuṃ asakkontampi lahukena khaṇeneva evaṃ mahiddhikaṃ akaṃsū’’ti. Satthā tesaṃ bhikkhūnaṃ kathāsallāpaṃ sutvā āgantvā buddhāsane nisajja, ‘‘kiṃ vadetha, bhikkhave’’ti pucchitvā, ‘‘imaṃ nāma, bhante’’ti vutte, ‘‘bhikkhave, cūḷapanthakena idāni mayhaṃ ovāde ṭhatvā lokuttaradāyajjaṃ laddhaṃ, pubbe pana lokiyadāyajja’’nti vatvā tehi yācito cūḷaseṭṭhijātakaṃ (jā. 1.1.4) kathesi. Aparabhāge taṃ satthā ariyagaṇaparivuto dhammāsane nisinno manomayaṃ kāyaṃ <pageBreak edition="Vipassana Research Institut" number="2.0164" /> abhinimminantānaṃ bhikkhūnaṃ cetovivaṭṭakusalānañca aggaṭṭhāne ṭhapesi. So aparena samayena bhikkhūhi ‘‘tathā dandhadhātukena kathaṃ tayā saccāni paṭividdhānī’’ti puṭṭho bhātu paṇāmanato paṭṭhāya attano paṭipattiṃ pakāsento –</paragraph>
    <hangnum line="327" number="557"></hangnum>
    <gatha1 line="328"> ‘‘Dandhā mayhaṃ gatī āsi, paribhūto pure ahaṃ;</gatha1>
    <gathalast line="329">Bhātā ca maṃ paṇāmesi, gaccha dāni tuvaṃ gharaṃ.</gathalast>
    <hangnum line="330" number="558"></hangnum>
    <gatha1 line="331"> ‘‘Sohaṃ <pageBreak edition="Myanmar" number="2.0193" /> paṇāmito santo, saṅghārāmassa koṭṭhake;</gatha1>
    <gathalast line="332">Dummano tattha aṭṭhāsiṃ, sāsanasmiṃ apekkhavā.</gathalast>
    <hangnum line="333" number="559"></hangnum>
    <gatha1 line="334"> ‘‘Bhagavā <pageBreak edition="Pali Text Society" number="2.0239" /> tattha āgacchi, sīsaṃ mayhaṃ parāmasi;</gatha1>
    <gathalast line="335">Bāhāya maṃ gahetvāna, saṅghārāmaṃ pavesayi.</gathalast>
    <hangnum line="336" number="560"></hangnum>
    <gatha1 line="337"> ‘‘Anukampāya me satthā, pādāsi pādapuñchaniṃ;</gatha1>
    <gathalast line="338">Etaṃ suddhaṃ adhiṭṭhehi, ekamantaṃ svadhiṭṭhitaṃ.</gathalast>
    <hangnum line="339" number="561"></hangnum>
    <gatha1 line="340"> ‘‘Tassāhaṃ vacanaṃ sutvā, vihāsiṃ sāsane rato;</gatha1>
    <gathalast line="341">Samādhiṃ paṭipādesiṃ, uttamatthassa pattiyā.</gathalast>
    <hangnum line="342" number="562"></hangnum>
    <gatha1 line="343"> ‘‘Pubbenivāsaṃ jānāmi, dibbacakkhu visodhitaṃ;</gatha1>
    <gathalast line="344">Tisso vijjā anuppattā, kataṃ buddhassa sāsanaṃ.</gathalast>
    <hangnum line="345" number="563"></hangnum>
    <gatha1 line="346"> ‘‘Sahassakkhattumattānaṃ, nimminitvāna panthako;</gatha1>
    <gathalast line="347">Nisīdambavane ramme, yāva kālappavedanā.</gathalast>
    <hangnum line="348" number="564"></hangnum>
    <gatha1 line="349"> ‘‘Tato me satthā pāhesi, dūtaṃ kālappavedakaṃ;</gatha1>
    <gathalast line="350">Paveditamhi kālamhi, vehāsādupasaṅkamiṃ.</gathalast>
    <hangnum line="351" number="565"></hangnum>
    <gatha1 line="352"> ‘‘Vanditvā satthuno pāde, ekamantaṃ nisīdahaṃ;</gatha1>
    <gathalast line="353">Nisinnaṃ maṃ viditvāna, attha satthā paṭiggahi.</gathalast>
    <hangnum line="354" number="566"></hangnum>
    <gatha1 line="355"> ‘‘Āyāgo sabbalokassa, āhutīnaṃ paṭiggaho;</gatha1>
    <gathalast line="356">Puññakkhettaṃ manussānaṃ, paṭiggaṇhittha dakkhiṇa’’nti. –</gathalast>
    <unindented line="357">Imā gāthā abhāsi.</unindented>
    <paragraph line="358">Tattha <bold>dandhā</bold>ti, mandā, catuppadikaṃ gāthaṃ catūhi māsehi gahetuṃ asamatthabhāvena dubbalā. <bold>Gatī</bold>ti ñāṇagati. <bold>Āsī</bold>ti, ahosi. <bold>Paribhūto</bold>ti, tato eva ‘‘muṭṭhassati asampajāno’’ti hīḷito. <bold>Pure</bold>ti, pubbe puthujjanakāle. <bold>Bhātā cā</bold>ti samuccayattho ca-saddo, na kevalaṃ paribhūtova, atha kho bhātāpi maṃ <bold>paṇāmesi,</bold> ‘‘panthaka, tvaṃ duppañño ahetuko maññe, tasmā pabbajitakiccaṃ <pageBreak edition="Vipassana Research Institut" number="2.0165" /> matthakaṃ pāpetuṃ asamattho <pageBreak edition="Myanmar" number="2.0194" />, na imassa sāsanassa anucchaviko, gaccha dāni tuyhaṃ ayyakaghara’’nti nikkaḍḍhesi. <bold>Bhātā</bold>ti, bhātarā.</paragraph>
    <paragraph line="359"><bold>Koṭṭhake</bold>ti, dvārakoṭṭhakasamīpe. <bold>Dummano</bold>ti, domanassito. <bold>Sāsanasmiṃ apekkhavā</bold>ti, sammāsambuddhassa sāsane sāpekkho avibbhamitukāmo.</paragraph>
    <paragraph line="360"><bold>Bhagavā tattha āgacchī</bold>ti, mahākaruṇāsañcoditamānaso maṃ anuggaṇhanto bhagavā yatthāhaṃ ṭhito, tattha āgacchi. Āgantvā ca, ‘‘panthaka, ahaṃ te satthā, na mahāpanthako, maṃ uddissa tava pabbajjā’’ti samassāsento <bold>sīsaṃ mayhaṃ parāmasi</bold> jālābandhanamudutalunapīṇavarāyataṅgulisamupasobhitena vikasitapadumasassirīkena cakkaṅkitena hatthatalena ‘‘idāniyeva mama putto bhavissatī’’ti dīpento mayhaṃ sīsaṃ parāmasi. <bold>Bāhāya maṃ gahetvānā</bold>ti, ‘‘kasmā tvaṃ, idha tiṭṭhasī’’ti candanagandhagandhinā attano hatthena maṃ bhuje gahetvā antosaṅghārāmaṃ pavesesi. <bold>Pādāsi</bold><pageBreak edition="Pali Text Society" number="2.0240" /><bold>pādapuñchani</bold>nti pādapuñchaniṃ katvā pādāsi ‘‘rajoharaṇanti manasi karohī’’ti adāsīti attho. ‘‘Adāsī’’ti ‘‘pādapuñchani’’nti ca paṭhanti. Keci pana <bold>‘‘pādapuñchani’’</bold>nti pādapuñchanacoḷakkhaṇḍaṃ pādāsī’’ti vadanti. Tadayuttaṃ iddhiyā abhisaṅkharitvā coḷakkhaṇḍassa dinnattā. <bold>Etaṃ suddhaṃ adhiṭṭhehi, ekamantaṃ svadhiṭṭhita</bold>nti, etaṃ suddhaṃ coḷakkhaṇḍaṃ ‘‘rajoharaṇaṃ, rajoharaṇa’’nti manasikārena svadhiṭṭhitaṃ katvā ekamantaṃ ekamante vivitte gandhakuṭipamukhe nisinno adhiṭṭhehi tathā cittaṃ samāhitaṃ katvā pavattehi.</paragraph>
    <paragraph line="361"><bold>Tassāhaṃ vacanaṃ sutvā</bold>ti, tassa bhagavato vacanaṃ ovādaṃ ahaṃ sutvā tasmiṃ <bold>sāsane</bold> ovāde <bold>rato</bold> abhirato hutvā <bold>vihāsiṃ</bold> yathānusiṭṭhaṃ paṭipajjiṃ. Paṭipajjanto ca <bold>samādhiṃ paṭipādesiṃ, uttamatthassa pattiyā</bold>ti, uttamattho nāma arahattaṃ, tassa adhigamāya kasiṇaparikammavasena rūpajjhānāni nibbattetvā jhānapādakaṃ vipassanaṃ paṭṭhapetvā maggapaṭipāṭiyā aggamaggasamādhiṃ sampādesinti attho. Ettha hi samādhīti upacārasamādhito paṭṭhāya yāva catutthamaggasamādhi, tāva samādhisāmaññena gahito, aggaphalasamādhi pana uttamatthaggahaṇena, sātisayaṃ cevāyaṃ samādhikusalo, tasmā ‘‘samādhiṃ paṭipādesi’’nti āha. Samādhikusalatāya <pageBreak edition="Myanmar" number="2.0195" /> hi ayamāyasmā cetovivaṭṭakusalo nāma jāto, mahāpanthakatthero pana vipassanākusalatāya saññāvivaṭṭakusalo nāma. Eko cettha samādhilakkhaṇe cheko, eko vipassanālakkhaṇe, eko samādhigāḷho, eko vipassanāgāḷho eko aṅgasaṃkhitte cheko, eko ārammaṇasaṃkhitte, eko aṅgavavatthāne, eko ārammaṇavavatthāneti vaṇṇenti. Apica cūḷapanthakatthero <pageBreak edition="Vipassana Research Institut" number="2.0166" /> sātisayaṃ catunnaṃ rūpāvacarajjhānānaṃ lābhitāya cetovivaṭṭakusalo vutto, mahāpanthakatthero sātisayaṃ catunnaṃ arūpāvacarajjhānānaṃ lābhitāya saññāvivaṭṭakusalo. Paṭhamo vā rūpāvacarajjhānalābhī hutvā jhānaṅgehi vuṭṭhāya arahattaṃ pattoti cetovivaṭṭakusalo, itaro arūpāvacarajjhānalābhī hutvā jhānaṅgehi vuṭṭhāya arahattaṃ pattoti saññāvivaṭṭakusalo. Manomayaṃ pana kāyaṃ nibbattento aññe tayo vā cattāro vā nibbattanti, na bahuke, ekasadiseyeva ca katvā nibbattenti, ekavidhameva kammaṃ kurumāne. Ayaṃ pana thero ekāvajjanena samaṇasahassaṃ māpesi, dvepi na kāyena ekasadise akāsi, na ekavidhaṃ kammaṃ kurumāne. Tasmā manomayaṃ kāyaṃ abhinimminantānaṃ aggo nāma jāto.</paragraph>
    <paragraph line="362">Idāni <pageBreak edition="Pali Text Society" number="2.0241" /> attano adhigatavisesaṃ dassetuṃ <bold>‘‘pubbenivāsaṃ jānāmī’’</bold>tiādimāha. Kāmañcāyaṃ thero chaḷabhiñño, yā pana abhiññā āsavakkhayañāṇādhigamassa bahūpakārā, taṃ dassanatthaṃ <bold>‘‘pubbenivāsaṃ jānāmi, dibbacakkhu visodhita’’</bold>nti vatvā <bold>‘‘tisso vijjā anuppattā’’</bold>ti vuttaṃ. Pubbenivāsayathākammupagaanāgataṃsañāṇāni hi vipassanācārassa bahūpakārāni, na tathā itarañāṇāni.</paragraph>
    <paragraph line="363"><bold>Sahassakkhattu</bold>nti sahassaṃ. ‘‘Sahassavāra’’nti keci vadanti. Ekāvajjanena pana thero sahasse manomaye kāye nimmini, na vārena. Te ca kho aññamaññamasadise vividhañca kammaṃ karonte. ‘‘Kiṃ pana sāvakānampi evarūpaṃ iddhinimmānaṃ sambhavatī’’ti? Na sambhavati sabbesaṃ, abhinīhārasampattiyā pana ayameva thero evamakāsi, tathā hesa iminā aṅgena etadagge ṭhapito. <bold>Panthako nisīdī</bold>ti attānameva paraṃ viya vadati. <bold>Ambavane</bold>ti, ambavane jīvakena <pageBreak edition="Myanmar" number="2.0196" /> katavihāre. <bold>Vehāsādupasaṅkami</bold>nti <bold>vehāsā</bold>ti karaṇe nissakkavacanaṃ, vehāsenāti attho, <bold>da</bold>-kāro padasandhikaro. <bold>Athā</bold>ti, mama nisajjāya pacchā. <bold>Paṭiggahī</bold>ti dakkhiṇodakaṃ paṭiggaṇhi. <bold>Āyāgo sabbalokassā</bold>ti, sabbassa sadevakassa lokassa aggadakkhiṇeyyatāya deyyadhammaṃ ānetvā yajitabbaṭṭhānabhūto. <bold>Āhutīnaṃ paṭiggaho</bold>ti, mahāphalabhāvakaraṇena dakkhiṇāhutīnaṃ paṭiggaṇhako. <bold>Paṭiggaṇhittha dakkhiṇa</bold>nti jīvakena upanītaṃ yāgukhajjādibhedaṃ dakkhiṇaṃ paṭiggahesi.</paragraph>
    <paragraph line="364">Atha kho bhagavā katabhattakicco āyasmantaṃ cūḷapanthakaṃ āṇāpesi – ‘‘anumodanaṃ karohī’’ti. So sineruṃ gahetvā mahāsamuddaṃ manthento viya pabhinnapaṭisambhidāppattatāya tepiṭakaṃ buddhavacanaṃ saṅkhobhento satthu ajjhāsayaṃ gaṇhanto anumodanaṃ akāsi. Tathā upanissayasampannopi <pageBreak edition="Vipassana Research Institut" number="2.0167" /> cāyamāyasmā tathārūpāya kammapilotikāya paribādhito catuppadikaṃ gāthaṃ catūhipi māsehi gahetuṃ nāsakkhi. Taṃ panassa upanissayasampattiṃ oloketvā satthā pubbacariyānurūpaṃ yonisomanasikāre niyojesi. Tathā hi bhagavā tadā jīvakassa nivesane nisinno eva ‘‘cūḷapanthakassa cittaṃ samāhitaṃ, vīthipaṭipannā vipassanā’’ti ñatvā yathānisinnova attānaṃ dassetvā, ‘‘panthaka, yadipāyaṃ pilotikā saṃkiliṭṭhā rajānukiṇṇā, ito pana añño eva ariyassa vinaye saṃkileso rajo cāti dassento –</paragraph>
    <gatha1 line="365">‘‘Rāgo rajo na ca pana reṇu vuccati, rāgassetaṃ adhivacanaṃ rajoti;</gatha1>
    <gathalast line="366">Etaṃ <pageBreak edition="Pali Text Society" number="2.0242" /> rajaṃ vippajahitvā bhikkhavo, viharanti te vītarajassa sāsane.</gathalast>
    <gatha1 line="367">‘‘Doso rajo…pe… sāsane.</gatha1>
    <gatha1 line="368">‘‘Moho rajo…pe… vītarajassa sāsane’’ti. –</gatha1>
    <unindented line="369">Imā tisso obhāsagāthā abhāsi. Gāthāpariyosāne cūḷapanthako abhiññāpaṭisambhidāparivāraṃ arahattaṃ pāpuṇīti.</unindented>
    <centered line="370">Cūḷapanthakattheragāthāvaṇṇanā niṭṭhitā.</centered>
    <subhead line="371">5. Kappattheragāthāvaṇṇanā</subhead>
    <paragraph line="372"><bold>Nānākulamalasampuṇṇo</bold>tiādikā <pageBreak edition="Myanmar" number="2.0197" /> āyasmato kappattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle vibhavasampanne kule nibbattitvā pitu accayena viññutaṃ patto nānāvirāgavaṇṇavicittehi vatthehi anekavidhehi ābharaṇehi nānāvidhehi maṇiratanehi bahuvidhehi pupphadāmamālādīhi ca kapparukkhaṃ nāma alaṅkaritvā tena satthu thūpaṃ pūjesi. So tena puññakammena devamanussesu saṃsaranto imasmiṃ buddhuppāde magadharaṭṭhe maṇḍalikarājakule nibbattitvā pitu accayena rajje patiṭṭhito kāmesu ativiya ratto giddho hutvā viharati. Taṃ satthā mahākaruṇāsamāpattito vuṭṭhāya lokaṃ volokento ñāṇajāle paññāyamānaṃ disvā, ‘‘kiṃ nu kho bhavissatī’’ti āvajjento, ‘‘esa mama santike asubhakathaṃ sutvā kāmesu virattacitto hutvā pabbajitvā arahattaṃ pāpuṇissatī’’ti ñatvā ākāsena tattha gantvā –</paragraph>
    <hangnum line="373" number="567"></hangnum>
    <gatha1 line="374"> ‘‘Nānākulamalasampuṇṇo <pageBreak edition="Vipassana Research Institut" number="2.0168" />, mahāukkārasambhavo;</gatha1>
    <gathalast line="375">Candanikaṃva paripakkaṃ, mahāgaṇḍo mahāvaṇo.</gathalast>
    <hangnum line="376" number="568"></hangnum>
    <gatha1 line="377"> ‘‘Pubbaruhirasampuṇṇo, gūthakūpena gāḷhito;</gatha1>
    <gathalast line="378">Āpopaggharaṇo kāyo, sadā sandati pūtikaṃ.</gathalast>
    <hangnum line="379" number="569"></hangnum>
    <gatha1 line="380"> ‘‘Saṭṭhikaṇḍarasambandho, maṃsalepanalepito;</gatha1>
    <gathalast line="381">Cammakañcukasannaddho, pūtikāyo niratthako.</gathalast>
    <hangnum line="382" number="570"></hangnum>
    <gatha1 line="383"> ‘‘Aṭṭhisaṅghātaghaṭito, nhārusuttanibandhano;</gatha1>
    <gathalast line="384">Nekesaṃ saṃgatībhāvā, kappeti iriyāpathaṃ.</gathalast>
    <hangnum line="385" number="571"></hangnum>
    <gatha1 line="386"> ‘‘Dhuvappayāto maraṇāya, maccurājassa santike;</gatha1>
    <gathalast line="387">Idheva chaḍḍayitvāna, yenakāmaṅgamo naro.</gathalast>
    <hangnum line="388" number="572"></hangnum>
    <gatha1 line="389"> ‘‘Avijjāya <pageBreak edition="Pali Text Society" number="2.0243" /> nivuto kāyo, catuganthena ganthito;</gatha1>
    <gathalast line="390">Oghasaṃsīdano kāyo, anusayājālamotthato.</gathalast>
    <hangnum line="391" number="573"></hangnum>
    <gatha1 line="392"> ‘‘Pañcanīvaraṇe yutto, vitakkena samappito;</gatha1>
    <gathalast line="393">Taṇhāmūlenānugato, mohacchādanachādito.</gathalast>
    <hangnum line="394" number="574"></hangnum>
    <gatha1 line="395"> ‘‘Evāyaṃ <pageBreak edition="Myanmar" number="2.0198" /> vattate kāyo, kammayantena yantito;</gatha1>
    <gathalast line="396">Sampatti ca vipatyantā, nānābhāvo vipajjati.</gathalast>
    <hangnum line="397" number="575"></hangnum>
    <gatha1 line="398"> ‘‘Yemaṃ kāyaṃ mamāyanti, andhabālā puthujjanā;</gatha1>
    <gathalast line="399">Vaḍḍhenti kaṭasiṃ ghoraṃ, ādiyanti punabbhavaṃ.</gathalast>
    <hangnum line="400" number="576"></hangnum>
    <gatha1 line="401"> ‘‘Yemaṃ kāyaṃ vivajjenti, gūthalittaṃva pannagaṃ;</gatha1>
    <gathalast line="402">Bhavamūlaṃ vamitvāna, parinibbissantināsavā’’ti. –</gathalast>
    <unindented line="403">Imāhi gāthāhi tassa asubhakathaṃ kathesi. So satthu sammukhā anekākāravokāraṃ yāthāvato sarīrasabhāvavibhāvanaṃ asubhakathaṃ sutvā sakena kāyena aṭṭīyamāno harāyamāno jigucchamāno saṃviggahadayo satthāraṃ vanditvā, ‘‘labheyyāhaṃ, bhante, bhagavato santike pabbajja’’nti pabbajjaṃ yāci. Satthā samīpe ṭhitamaññataraṃ bhikkhuṃ āṇāpesi – ‘‘gaccha, bhikkhu, imaṃ pabbājetvā upasampādetvā ānehī’’ti. So taṃ tacapañcakakammaṭṭhānaṃ datvā pabbājesi. So khuraggeyeva saha paṭisambhidāhi arahattaṃ pāpuṇi. Tena vuttaṃ <bold>apadāne</bold> (apa. tera 1.4.102-107) –</unindented>
    <gatha1 line="404">‘‘Siddhatthassa bhagavato, thūpaseṭṭhassa sammukhā;</gatha1>
    <gathalast line="405">Vicittadusse lagetvā, kapparukkhaṃ ṭhapesahaṃ.</gathalast>
    <gatha1 line="406">‘‘Yaṃ <pageBreak edition="Vipassana Research Institut" number="2.0169" /> yaṃ yonupapajjāmi, devattaṃ atha mānusaṃ;</gatha1>
    <gathalast line="407">Sobhayanto mama dvāraṃ, kapparukkho patiṭṭhati.</gathalast>
    <gatha1 line="408">‘‘Ahañca parisā ceva, ye keci mamavassitā;</gatha1>
    <gathalast line="409">Tamhā dussaṃ gahetvāna, nivāsema mayaṃ sadā.</gathalast>
    <gatha1 line="410">‘‘Catunnavutito kappe, yaṃ rukkhaṃ ṭhapayiṃ ahaṃ;</gatha1>
    <gathalast line="411">Duggatiṃ nābhijānāmi, kapparukkhassidaṃ phalaṃ.</gathalast>
    <gatha1 line="412">‘‘Ito ca sattame kappe, suceḷā aṭṭha khattiyā;</gatha1>
    <gathalast line="413">Sattaratanasampannā, cakkavattī mahabbalā.</gathalast>
    <gatha1 line="414">‘‘Paṭisambhidā catasso…pe… kataṃ buddhassa sāsana’’nti.</gatha1>
    <paragraph line="415">Arahattaṃ <pageBreak edition="Myanmar" number="2.0199" /> pana patvā laddhūpasampado satthāraṃ upasaṅkamitvā vanditvā ekamantaṃ nisinno aññaṃ byākaronto tā eva gāthā abhāsi. Teneva tā theragāthā nāma jātā.</paragraph>
    <paragraph line="416">Tattha <bold>nānākulamalasampuṇṇo</bold>ti, nānākulehi nānābhāgehi malehi sampuṇṇo, kesalomādinānāvidhaasucikoṭṭhāsabharitoti attho. <bold>Mahāukkārasambhavo</bold>ti, ukkāro vuccati vaccakūpaṃ. Yattakavayā mātā, tattakaṃ kālaṃ kārapariseditavaccakūpasadisatāya mātu kucchi idha ‘‘mahāukkāro’’ti adhippeto. So kucchi sambhavo uppattiṭṭhānaṃ etassāti mahāukkārasambhavo. <bold>Candanikaṃvā</bold>ti candanikaṃ nāma ucchiṭṭhodakagabbhamalādīnaṃ chaḍḍanaṭṭhānaṃ, yaṃ jaṇṇumattaṃ asucibharitampi hoti, tādisanti attho. <bold>Paripakka</bold>nti, pariṇataṃ purāṇaṃ. Tena yathā caṇḍālagāmadvāre nidāghasamaye thullaphusitake deve vassante udakena samupabyūḷhamuttakarīsaaṭṭhicammanhārukhaṇḍakheḷasiṅghāṇikādinānākuṇapabharitaṃ kaddamodakāluḷitaṃ <pageBreak edition="Pali Text Society" number="2.0244" /> katipayadivasātikkamena saṃjāta kimikulākulaṃ sūriyātapasantāpakuthitaṃ upari pheṇapubbuḷakāni muñcantaṃ abhinīlavaṇṇaṃ paramaduggandhaṃ jegucchaṃ candanikāvāṭaṃ neva upagantuṃ, na daṭṭhuṃ araharūpaṃ hutvā tiṭṭhati, tathārūpoyaṃ kāyoti dasseti. Sadā dukkhatāmūlayogato asucipaggharaṇato uppādajarāmaraṇehi uddhumāyanaparipaccanabhijjanasabhāvattā ca mahanto gaṇḍo viyāti <bold>mahāgaṇḍo</bold>. Sabbatthakameva dukkhavedanānubaddhattā gaṇḍānaṃ sahanato asucivissandanato ca mahanto vaṇo viyāti <bold>mahāvaṇo gūthakūpena gāḷito</bold>ti, vaccakūpena vacceneva vā bharito. ‘‘Gūthakūpanigāḷhito’’tipi pāḷi, vaccakūpato nikkhantoti attho. <bold>Āpopaggharaṇo kāyo, sadā sandati pūtika</bold>nti, ayaṃ kāyo āpodhātuyā sadā paggharaṇasīlo, tañca kho pittasemhasedamuttādikaṃ pūtikaṃ asuciṃyeva sandati, na kadāci sucinti attho.</paragraph>
    <paragraph line="417"><bold>Saṭṭhikaṇḍarasambandho</bold>ti <pageBreak edition="Vipassana Research Institut" number="2.0170" />, gīvāya uparimabhāgato paṭṭhāya sarīraṃ vinaddhamānā sarīrassa purimapacchimadakkhiṇavāmapassesu paccekaṃ pañca pañca katvā vīsati, hatthapāde vinaddhamānā tesaṃ purimapacchimapassesu pañca pañca katvā cattālīsāti <pageBreak edition="Myanmar" number="2.0200" /> saṭṭhiyā kaṇḍarehi mahānhārūhi sabbaso baddho vinaddhoti saṭṭhikaṇḍarasambandho. <bold>Maṃsalepanalepito</bold>ti, maṃsasaṅkhātena lepanena litto, navamaṃsapesisatānulittoti attho. <bold>Cammakañcukasannaddho</bold>ti, cammasaṅkhātena kañcukena sabbaso onaddho pariyonaddho paricchinno. <bold>Pūtikāyo</bold>ti, sabbaso pūtigandhiko kāyo. <bold>Niratthako</bold>ti, nippayojano. Aññesañhi pāṇīnaṃ kāyo cammādiviniyogena siyā sappayojano, na tathā manussakāyoti. <bold>Aṭṭhisaṅghātaghaṭito</bold>ti, atirekatisatānaṃ aṭṭhīnaṃ saṅghātena ghaṭito sambandho. <bold>Nhārusuttanibandhano</bold>ti, suttasadisehi navahi nhārusatehi nibandhito. <bold>Nekesaṃ saṃgatībhāvā</bold>ti, catumahābhūtajīvitindriyaassāsapassāsaviññāṇādīnaṃ samavāyasambandhena suttamerakasamavāyena yantaṃ viya ṭhānādiiriyāpathaṃ kappeti.</paragraph>
    <paragraph line="418"><bold>Dhuvappayāto maraṇāyā</bold>ti, maraṇassa atthāya ekantagamano, nibbattito paṭṭhāya maraṇaṃ pati pavatto. Tato eva maccurājassa maraṇassa <pageBreak edition="Pali Text Society" number="2.0245" /> santike ṭhito. <bold>Idheva chaḍḍayitvānā</bold>ti, imasmiṃyeva loke kāyaṃ chaḍḍetvā, yathārucitaṭṭhānagāmī ayaṃ satto, tasmā ‘‘pahāya gamanīyo ayaṃ kāyo’’ti evampi saṅgo na kātabboti dasseti.</paragraph>
    <paragraph line="419"><bold>Avijjāya nivuto</bold>ti, avijjānīvaraṇena nivuto paṭicchāditādīnavo, aññathā ko ettha saṅgaṃ janeyyāti adhippāyo. <bold>Catuganthenā</bold>ti, abhijjhākāyaganthādinā catubbidhena ganthena ganthito, ganthaniyabhāvena vinaddhito. <bold>Oghasaṃsīdano</bold>ti, oghaniyabhāvena kāmoghādīsu catūsu oghesu saṃsīdanako. Appahīnabhāvena santāne anu anu sentīti anusayā, kāmarāgādayo anusayā. Tesaṃ jālena otthato abhibhūtoti <bold>anusayājālamotthato</bold>. Makāro padasandhikaro, gāthāsukhatthaṃ dīghaṃ katvā vuttaṃ. Kāmacchandādinā pañcavidhena nīvaraṇena yutto adhimuttoti <bold>pañcanīvaraṇe yutto,</bold> karaṇatthe bhummavacanaṃ.</paragraph>
    <paragraph line="420">Kāmavitakkādinā <pageBreak edition="Myanmar" number="2.0201" /> micchāvitakkena samappito samassitoti <bold>vitakkena samappito. Taṇhāmūlenānugato</bold>ti, taṇhāsaṅkhātena bhavamūlena anubaddho. <bold>Mohacchādanachādito</bold>ti, sammohasaṅkhātena āvaraṇena paliguṇṭhito. Sabbametaṃ saviññāṇakaṃ karajakāyaṃ sandhāya vadati. Saviññāṇako hi attabhāvo ‘‘ucchinnabhavanettiko, bhikkhave, tathāgatassa kāyo tiṭṭhati, ayañceva kāyo bahiddhā ca nāmarūpa’’ntiādīsu (dī. ni. 1.1.147) kāyoti vuccati, <bold>evāyaṃ vattate kāyo</bold>ti <pageBreak edition="Vipassana Research Institut" number="2.0171" /> evaṃ ‘‘nānākulamalasampuṇṇo’’tiādinā ‘‘avijjāya nivuto’’tiādinā ca vuttappakārena ayaṃ kāyo vattati, vattanto ca <bold>kammayantena</bold> sukatadukkaṭena kammasaṅkhātena yantena <bold>yantito</bold> saṅghaṭito. Yathā vā khemantaṃ gantuṃ na sakkoti, tathā saṅkhobhito sugatiduggatīsu vattati paribbhamati. <bold>Sampatti ca vipatyantā</bold>ti yā ettha sampatti, sā vipattipariyosānā. Sabbañhi yobbanaṃ jarāpariyosānaṃ, sabbaṃ ārogyaṃ byādhipariyosānaṃ, sabbaṃ jīvitaṃ maraṇapariyosānaṃ, sabbo samāgamo viyogapariyosāno. Tenāha <bold>‘‘nānābhāvo vipajjatī’’</bold>ti. <bold>Nānābhāvo</bold>ti, vinābhāvo vippayogo, so kadāci vippayuñjakassa vasena, kadāci vippayuñjitabbassa vasenāti vividhaṃ pajjati pāpuṇīyati.</paragraph>
    <paragraph line="421"><bold>Yemaṃ kāyaṃ mamāyantī</bold>ti ye andhabālā puthujjanā evaṃ asubhaṃ aniccaṃ adhuvaṃ dukkhaṃ asāraṃ imaṃ kāyaṃ ‘‘mama ida’’nti gaṇhantā mamāyanti chandarāgaṃ uppādenti, te jātiādīhi nirayādīhi ca <bold>ghoraṃ</bold> bhayānakaṃ apaṇḍitehi abhiramitabbato kaṭasisaṅkhātaṃ saṃsāraṃ punappunaṃ jananamaraṇādīhi vaḍḍhenti, tenāha <bold>‘‘ādiyanti punabbhava’’</bold>nti.</paragraph>
    <paragraph line="422"><bold>Yemaṃ kāyaṃ vivajjenti, gūthalittaṃva pannaga</bold>nti yathā nāma <pageBreak edition="Pali Text Society" number="2.0246" /> puriso sukhakāmo jīvitukāmo gūthagataṃ āsīvisaṃ disvā jigucchaniyatāya vā sappaṭibhayatāya vā vivajjeti na allīyati, evamevaṃ ye paṇḍitā kulaputtā asucibhāvena jegucchaṃ aniccādibhāvena sappaṭibhayaṃ imaṃ kāyaṃ vivajjenti chandarāgappahānena pajahanti. Te bhavamūlaṃ avijjaṃ bhavataṇhañca vamitvā chaḍḍetvā accantameva pahāya tato eva sabbaso anāsavā saupādisesāya anupādisesāya ca nibbānadhātuyā parinibbāyissantīti.</paragraph>
    <centered line="423">Kappattheragāthāvaṇṇanā niṭṭhitā.</centered>
    <subhead line="424">6. Vaṅgantaputtaupasenattheragāthāvaṇṇanā</subhead>
    <paragraph line="425"><bold>Vivittaṃ</bold><pageBreak edition="Myanmar" number="2.0202" /><bold>appanigghosa</bold>ntiādikā āyasmato upasenattherassa gāthā. Kā uppatti? Ayaṃ kira padumuttarassa bhagavato kāle haṃsavatīnagare kulagehe nibbattitvā vayappatto satthu santikaṃ gantvā dhammaṃ suṇamāno satthāraṃ ekaṃ bhikkhuṃ samantapāsādikānaṃ aggaṭṭhāne ṭhapentaṃ disvā satthu adhikārakammaṃ katvā taṃ ṭhānantaraṃ patthetvā yāvajīvaṃ kusalaṃ katvā devamanussesu saṃsaranto imasmiṃ <pageBreak edition="Vipassana Research Institut" number="2.0172" /> buddhuppāde nālakagāme rūpasārībrāhmaṇiyā kucchimhi nibbatti, <bold>upaseno</bold>tissa nāmaṃ ahosi. So vayappatto tayo vede uggahetvā satthu santike dhammaṃ sutvā paṭiladdhasaddho pabbajitvā upasampadāya ekavassiko ‘‘ariyagabbhaṃ vaḍḍhemī’’ti ekaṃ kulaputtaṃ attano santike upasampādetvā tena saddhiṃ satthu santikaṃ gato. Satthārā cassa tassa avassikassa bhikkhuno saddhivihārikabhāvaṃ sutvā, ‘‘atilahuṃ kho tvaṃ, moghapurisa, bāhullāya āvatto’’ti (mahāva. 75) garahito. ‘‘Idānāhaṃ yadipi parisaṃ nissāya satthārā garahito, parisaṃyeva pana nissāya satthu pāsaṃsopi bhavissāmī’’ti vipassanāya kammaṃ karonto nacirasseva arahattaṃ pāpuṇi. Tena vuttaṃ <bold>apadāne</bold> (apa. thera 1.2.86-96) –</paragraph>
    <gatha1 line="426">‘‘Padumuttaraṃ bhagavantaṃ, lokajeṭṭhaṃ narāsabhaṃ;</gatha1>
    <gathalast line="427">Pabbhāramhi nisīdantaṃ, upagacchiṃ naruttamaṃ.</gathalast>
    <gatha1 line="428">‘‘Kaṇikārapupphaṃ disvā, vaṇṭe chetvānahaṃ tadā;</gatha1>
    <gathalast line="429">Alaṅkaritvā chattamhi, buddhassa abhiropayiṃ.</gathalast>
    <gatha1 line="430">‘‘Piṇḍapātañca pādāsiṃ, paramannaṃ subhojanaṃ;</gatha1>
    <gathalast line="431">Buddhena navame tattha, samaṇe aṭṭha bhojayiṃ.</gathalast>
    <gatha1 line="432">‘‘Anumodi mahāvīro, sayambhū aggapuggalo;</gatha1>
    <gathalast line="433">Iminā chattadānena, paramannapavecchanā.</gathalast>
    <gatha1 line="434">‘‘Tena cittappasādena, sampattimanubhossasi;</gatha1>
    <gathalast line="435">Chattiṃsakkhattuṃ devindo, devarajjaṃ karissati.</gathalast>
    <gatha1 line="436">‘‘Ekavīsatikkhattuñca, cakkavattī bhavissati;</gatha1>
    <gathalast line="437">Padesarajjaṃ vipulaṃ, gaṇanāto asaṅkhiyaṃ.</gathalast>
    <gatha1 line="438">‘‘Satasahassito <pageBreak edition="Myanmar" number="2.0203" /> kappe, okkākakulasambhavo;</gatha1>
    <gathalast line="439">Gotamo nāma gottena, satthā loke bhavissati.</gathalast>
    <gatha1 line="440">‘‘Sāsane dibbamānamhi, manussattaṃ gamissati;</gatha1>
    <gathalast line="441">Tassa dhammesu dāyādo, oraso dhammanimmito.</gathalast>
    <gatha1 line="442">‘‘Upasenoti nāmena, hessati satthu sāvako;</gatha1>
    <gathalast line="443">Samantapāsādikattā, aggaṭṭhāne ṭhapessati.</gathalast>
    <gatha1 line="444">‘‘Carimaṃ vattate mayhaṃ, bhavā sabbe samūhatā;</gatha1>
    <gathalast line="445">Dhāremi antimaṃ dehaṃ, jetvā māraṃ savāhanaṃ.</gathalast>
    <gatha1 line="446">‘‘Paṭisambhidā catasso…pe… kataṃ buddhassa sāsana’’nti.</gatha1>
    <paragraph line="447">Arahattaṃ pana patvā sayampi sabbe dhutaṅgadhamme samādāya vattati, aññepi tadatthāya samādapeti <pageBreak edition="Vipassana Research Institut" number="2.0173" />, tena naṃ bhagavā samantapāsādikānaṃ aggaṭṭhāne ṭhapesi. So aparena samayena kosambiyaṃ kalahe <pageBreak edition="Pali Text Society" number="2.0247" /> uppanne bhikkhusaṅghe ca dvidhābhūte ekena bhikkhunā taṃ kalahaṃ parivajjitukāmena ‘‘etarahi kho kalaho uppanno, saṅgho dvidhābhūto, kathaṃ nu kho mayā paṭipajjitabba’’nti puṭṭho vivekavāsato paṭṭhāya tassa paṭipattiṃ kathento –</paragraph>
    <hangnum line="448" number="577"></hangnum>
    <gatha1 line="449"> ‘‘Vivittaṃ appanigghosaṃ, vāḷamiganisevitaṃ;</gatha1>
    <gathalast line="450">Seve senāsanaṃ bhikkhu, paṭisallānakāraṇā.</gathalast>
    <hangnum line="451" number="578"></hangnum>
    <gatha1 line="452"> ‘‘Saṅkārapuñjā āhatvā, susānā rathiyāhi ca;</gatha1>
    <gathalast line="453">Tato saṅghāṭikaṃ katvā, lūkhaṃ dhāreyya cīvaraṃ.</gathalast>
    <hangnum line="454" number="579"></hangnum>
    <gatha1 line="455"> ‘‘Nīcaṃ manaṃ karitvāna, sapadānaṃ kulā kulaṃ;</gatha1>
    <gathalast line="456">Piṇḍikāya care bhikkhu, guttadvāro susaṃvuto.</gathalast>
    <hangnum line="457" number="580"></hangnum>
    <gatha1 line="458"> ‘‘Lūkhenapi vā santusse, nāññaṃ patthe rasaṃ bahuṃ;</gatha1>
    <gathalast line="459">Rasesu anugiddhassa, jhāne na ramatī mano.</gathalast>
    <hangnum line="460" number="581"></hangnum>
    <gatha1 line="461"> ‘‘Appiccho ceva santuṭṭho, pavivitto vase muni;</gatha1>
    <gathalast line="462">Asaṃsaṭṭho gahaṭṭhehi, anāgārehi cūbhayaṃ.</gathalast>
    <hangnum line="463" number="582"></hangnum>
    <gatha1 line="464"> ‘‘Yathā <pageBreak edition="Myanmar" number="2.0204" /> jaḷo va mūgo va, attānaṃ dassaye tathā;</gatha1>
    <gathalast line="465">Nātivelaṃ sambhāseyya, saṅghamajjhamhi paṇḍito.</gathalast>
    <hangnum line="466" number="583"></hangnum>
    <gatha1 line="467"> ‘‘Na so upavade kañci, upaghātaṃ vivajjaye;</gatha1>
    <gathalast line="468">Saṃvuto pātimokkhasmiṃ, mattaññū cassa bhojane.</gathalast>
    <paragraph line="469" number="584"> ‘‘Suggahītanimittassa, cittassuppādakovido.</paragraph>
    <gathalast line="470">Samathaṃ anuyuñjeyya, kālena ca vipassanaṃ.</gathalast>
    <hangnum line="471" number="585"></hangnum>
    <gatha1 line="472"> ‘‘Vīriyasātaccasampanno, yuttayogo sadā siyā;</gatha1>
    <gathalast line="473">Na ca appatvā dukkhantaṃ, vissāsaṃ eyya paṇḍito.</gathalast>
    <hangnum line="474" number="586"></hangnum>
    <gatha1 line="475"> ‘‘Evaṃ viharamānassa, suddhikāmassa bhikkhuno;</gatha1>
    <gathalast line="476">Khīyanti āsavā sabbe, nibbutiñcādhigacchatī’’ti. –</gathalast>
    <unindented line="477">Imā gāthā abhāsi.</unindented>
    <paragraph line="478">Tattha <bold>vivitta</bold>nti, janavivittaṃ suññaṃ araññādiṃ. <bold>Appanigghosa</bold>nti, nissaddaṃ saddasaṅghaṭṭanarahitaṃ. <bold>Vāḷamiganisevita</bold>nti, sīhabyagghadīpivāḷamigehi caritaṃ. Imināpi janavivekaṃyeva dasseti pantasenāsanabhāvadīpanato. <bold>Senāsana</bold>nti, sayituṃ āsayituñca yuttabhāvena <pageBreak edition="Vipassana Research Institut" number="2.0174" /> vasanaṭṭhānaṃ idha senāsananti adhippetaṃ. <bold>Paṭisallānakāraṇā</bold>ti, paṭisallānanimittaṃ, nānārammaṇato nivattetvā kammaṭṭhāneyeva cittassa paṭi paṭi sammadeva allīyanatthaṃ.</paragraph>
    <paragraph line="479">Evaṃ bhāvanānurūpaṃ senāsanaṃ niddisanto senāsane santosaṃ dassetvā idāni cīvarādīsupi taṃ dassetuṃ <bold>‘‘saṃkārapuñjā’’</bold>tiādi vuttaṃ. Tattha <pageBreak edition="Pali Text Society" number="2.0248" /><bold>saṃkārapuñjā</bold>ti saṃkārānaṃ puñjaṃ saṃkārapuñjaṃ, tato kacavaraṭṭhānā. <bold>Āhatvā</bold>ti āharitvā. <bold>Tato</bold>ti tathā āhaṭacoḷakkhaṇḍehi. Karaṇe hi idaṃ nissakkavacanaṃ <bold>lūkha</bold>nti satthalūkharajanalūkhādinā lūkhaṃ avaṇṇāmaṭṭhaṃ. <bold>Dhāreyyā</bold>ti nivāsanādivasena parihareyya, etena cīvarasantosaṃ vadati.</paragraph>
    <paragraph line="480"><bold>Nīca manaṃ karitvānā</bold>ti ‘‘antamidaṃ, bhikkhave, jīvikāna’’ntiādikaṃ (itivu. 91; saṃ. ni. 3.80) sugatovādaṃ anussaritvā nihatamānadappaṃ cittaṃ katvā. <bold>Sapadāna</bold>nti gharesu <pageBreak edition="Myanmar" number="2.0205" /> avakhaṇḍarahitaṃ; anugharanti attho. Tenāha <bold>‘‘kulā kula’’</bold>nti. <bold>Kulā kula</bold>nti kulato kulaṃ, kulānupubbiyā gharapaṭipāṭiyāti attho. <bold>Piṇḍikāyā</bold>ti missakabhikkhāya, iminā piṇḍapātasantosaṃ vadati. <bold>Guttadvāro</bold>ti supihitacakkhādidvāro. <bold>Susaṃvuto</bold>ti hatthakukkuccādīnaṃ abhāvena suṭṭhu saṃvuto.</paragraph>
    <paragraph line="481"><bold>Lūkhenapi vā</bold>ti apisaddo samuccaye, vā-saddo vikappe. Ubhayenapi lūkhenapi appenapi yena kenaci sulabhena itarītarena <bold>santusse</bold> samaṃ sammā tusseyya. Tenāha <bold>‘‘nāññaṃ patthe rasaṃ bahu’’</bold>nti. <bold>Nāññaṃ patthe rasaṃ bahu</bold>nti attanā yathāladdhato aññaṃ madhurādirasaṃ bahuṃ paṇītañca na pattheyya na piheyya, iminā gilānapaccayepi santoso dassito hoti. Rasesu gedhavāraṇatthaṃ pana kāraṇaṃ vadanto <bold>rasesu anugiddhassa, jhāne na ramatī mano’’</bold>ti āha. Indriyasaṃvarampi aparipūrentassa kuto vikkhittacittasamādhānanti adhippāyo.</paragraph>
    <paragraph line="482">Evaṃ catūsu paccayesu sallekhapaṭipattiṃ dassetvā idāni avasiṭṭhakathāvatthūni dassetuṃ <bold>‘‘appiccho cevā’’</bold>tiādi vuttaṃ. Tattha <bold>appiccho</bold>ti, aniccho catūsu paccayesu icchārahito, tena catubbidhapaccayesu taṇhuppādavikkhambhanamāha. <bold>Santuṭṭho</bold>ti, catūsu paccayesu yathālābhasantosādinā santuṭṭho. Yo hi –</paragraph>
    <gatha1 line="483">‘‘Atītaṃ nānusoceyya, nappajappeyyanāgataṃ;</gatha1>
    <gathalast line="484">Paccuppannena yāpeyya, so ‘santuṭṭho’ti pavuccatī’’ti.</gathalast>
    <paragraph line="485"><bold>Pavivitto</bold>ti <pageBreak edition="Vipassana Research Institut" number="2.0175" /> gaṇasaṅgaṇikaṃ pahāya kāyena pavivitto vūpakaṭṭho. Cittavivekādike hi parato vakkhati. <bold>Vase</bold>ti sabbattha yojetabbaṃ. Moneyyadhammasamannāgamena <bold>muni. Asaṃsaṭṭho</bold>ti dassanasavanasamullapanasambhogakāyasaṃsaggānaṃ abhāvena <pageBreak edition="Pali Text Society" number="2.0249" /> asaṃsaṭṭho yathāvuttasaṃsaggarahito. <bold>Ubhaya</bold>nti, gahaṭṭhehi anāgārehi cāti ubhayehipi asaṃsaṭṭho. Karaṇe hi idaṃ paccattavacanaṃ.</paragraph>
    <paragraph line="486"><bold>Attānaṃ dassaye tathā</bold>ti ajaḷo amūgopi samāno yathā jaḷo vā mūgo vā, tathā attānaṃ dasseyya, etena pāgabbiyappahānamāha. <bold>Jaḷo va mūgo vā</bold>ti ca gāthāsukhatthaṃ rassattaṃ kataṃ, samuccayattho ca <pageBreak edition="Myanmar" number="2.0206" /> vāsaddo. <bold>Nātivelaṃ sambhāseyyā</bold>ti ativelaṃ atikkantapamāṇaṃ na bhāseyya, mattabhāṇī assāti attho. <bold>Saṅghamajjhamhī</bold>ti bhikkhusaṅghe, janasamūhe vā.</paragraph>
    <paragraph line="487"><bold>Na so upavade kañcī</bold>ti so yathāvuttapaṭipattiko bhikkhu hīnaṃ vā majjhimaṃ vā ukkaṭṭhaṃ vā yaṃkiñci na vācāya upavadeyya. <bold>Upaghātaṃ vivajjaye</bold>ti kāyena upaghātaṃ pariviheṭhanaṃ vajjeyya. <bold>Saṃvuto pātimokkhasmi</bold>nti pātimokkhamhi pātimokkhasaṃvarasīle saṃvuto assa, pātimokkhasaṃvarena pihitakāyavāco siyāti attho. <bold>Mattaññū cassa bhojane</bold>ti pariyesanapaṭiggahaṇaparibhogavissajjanesu bhojane pamāṇaññū siyā.</paragraph>
    <paragraph line="488"><bold>Suggahītanimittassā</bold>ti ‘‘evaṃ me manasi karoto cittaṃ samāhitaṃ ahosī’’ti tadākāraṃ sallakkhento suṭṭhu gahitasamādhinimitto assa. ‘‘Suggahītanimitto so’’tipi pāṭho, so yogīti attho. <bold>Cittassuppādakovido</bold>ti evaṃ bhāvayato cittaṃ līnaṃ hoti, ‘‘evaṃ uddhata’’nti līnassa uddhatassa ca cittassa uppattikāraṇe kusalo assa. Līne hi citte dhammavicayavīriyapītisambojjhaṅgā bhāvetabbā, uddhate passaddhisamādhiupekkhāsambojjhaṅgā. Satisambojjhaṅgo pana sabbattha icchitabbo. Tenāha bhagavā – ‘‘yasmiñca kho, bhikkhave, samaye līnaṃ cittaṃ hoti, kālo tasmiṃ samaye dhammavicayasambojjhaṅgassa bhāvanāyā’’tiādi (saṃ. ni. 5.234). <bold>Samathaṃ anuyuñjeyyā</bold>ti samathabhāvanaṃ bhāveyya, anuppannaṃ samādhiṃ uppādeyya, uppannañca yāva vasībhāvappatti, tāva vaḍḍheyya byūheyyāti attho. <bold>Kālena ca vipassana</bold>nti yathāladdhaṃ samādhiṃ nikantiyā apariyādānena hānabhāgiyaṃ ṭhitibhāgiyaṃ vā akatvā nibbedhabhāgiyaṃva katvā kālena vipassanañca anuyuñjeyya. Atha vā <bold>kālena ca vipassana</bold>nti samathaṃ anuyuñjanto tassa thirībhūtakāle saṅkocaṃ anāpajjitvā ariyamaggādhigamāya vipassanaṃ anuyuñjeyya. Yathāha –</paragraph>
    <gatha1 line="489">‘‘Atha <pageBreak edition="Vipassana Research Institut" number="2.0176" /> vā samādhilābhena, vivittasayanena vā;</gatha1>
    <gathalast line="490">Bhikkhu vissāsamāpādi, appatto āsavakkhaya’’nti. (dha. pa. 271-272);</gathalast>
    <paragraph line="491">Tena <pageBreak edition="Myanmar" number="2.0207" /><pageBreak edition="Pali Text Society" number="2.0250" /> vuttaṃ – <bold>‘‘vīriyasātaccasampanno’’</bold>tiādi. Satatabhāvo <bold>sātaccaṃ,</bold> vīriyassa sātaccaṃ, tena sampanno samannāgato, satatapavattavīriyo, niccapaggahitavīriyoti attho. <bold>Yuttayogo sadā siyā</bold>ti sabbakālaṃ bhāvanānuyutto siyā. <bold>Dukkhanta</bold>nti vaṭṭadukkhassa antaṃ pariyosānaṃ nirodhaṃ nibbānaṃ appatvā vissāsaṃ <bold>na eyya</bold> na gaccheyya. ‘‘Ahaṃ parisuddhasīlo jhānalābhī abhiññālābhī vipassanaṃ matthakaṃ pāpetvā ṭhito’’ti vā vissaṭṭho na bhaveyyāti attho.</paragraph>
    <paragraph line="492"><bold>Evaṃ viharamānassā</bold>ti, evaṃ vivittasenāsanasevanādinā vipassanāvasena yuttayogatāpariyosānena vidhinā viharantassa. <bold>Suddhikāmassā</bold>ti, ñāṇadassanavisuddhiṃ accantavisuddhiṃ nibbānaṃ arahattañca icchantassa. Saṃsāre bhayassa ikkhato <bold>bhikkhuno,</bold> kāmāsavādayo sabbe <bold>āsavā khīyanti</bold> khayaṃ abbhatthaṃ gacchanti, tesaṃ khayagamaneneva saupādisesaanupādisesapabhedaṃ duvidhampi nibbānaṃ <bold>adhigacchati</bold> pāpuṇāti.</paragraph>
    <paragraph line="493">Evaṃ thero tassa bhikkhuno ovādadānāpadesena attanā tathāpaṭipannabhāvaṃ dīpento aññaṃ byākāsi.</paragraph>
    <centered line="494">Vaṅgantaputtaupasenattheragāthāvaṇṇanā niṭṭhitā.</centered>
    <subhead line="495">7. (Apara)-gotamattheragāthāvaṇṇanā</subhead>
    <paragraph line="496"><bold>Vijāneyya sakaṃ attha</bold>ntiādikā āyasmato aparassa gotamattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinitvā amhākaṃ bhagavato uppattito puretarameva sāvatthiyaṃ udiccabrāhmaṇakule nibbattitvā vayappatto tiṇṇaṃ vedānaṃ pāragū hutvā, vādamaggaṃ uggahetvā attano vādassa upari uttariṃ vadantaṃ alabhanto tehi tehi viggāhikakathaṃ anuyutto vicarati. Atha amhākaṃ bhagavā loke uppajjitvā <pageBreak edition="Vipassana Research Institut" number="2.0177" /> pavattitavaradhammacakko anupubbena yasādike veneyye vinetvā anāthapiṇḍikassa abhiyācanāya sāvatthiṃ upagacchi. Tadā satthu jetavanapaṭiggahe paṭiladdhasaddho satthāraṃ upasaṅkamitvā dhammaṃ sutvā pabbajjaṃ yāci. Satthā <pageBreak edition="Myanmar" number="2.0208" /> aññataraṃ piṇḍacārikaṃ bhikkhuṃ āṇāpesi – ‘‘bhikkhu, imaṃ pabbājehī’’ti. So tena pabbājiyamāno khuraggeyeva arahattaṃ pāpuṇitvā kosalajanapadaṃ gantvā tattha ciraṃ vasitvā puna sāvatthiṃ paccāgami. Taṃ bahū ñātakā brāhmaṇamahāsālā upasaṅkamitvā payirupāsitvā nisinnā ‘‘imasmiṃ loke <pageBreak edition="Pali Text Society" number="2.0251" /> bahū samaṇabrāhmaṇā saṃsāre suddhivādā, tesu katamesaṃ nu kho vādo niyyāniko, kathaṃ paṭipajjanto saṃsārato sujjhatī’’ti pucchiṃsu. Thero tesaṃ tamatthaṃ pakāsento –</paragraph>
    <hangnum line="497" number="587"></hangnum>
    <gatha1 line="498"> ‘‘Vijāneyya sakaṃ atthaṃ, avalokeyyātha pāvacanaṃ;</gatha1>
    <gathalast line="499">Yañcettha assa patirūpaṃ, sāmaññaṃ ajjhūpagatassa.</gathalast>
    <hangnum line="500" number="588"></hangnum>
    <gatha1 line="501"> ‘‘Mittaṃ idha ca kalyāṇaṃ, sikkhā vipulaṃ samādānaṃ;</gatha1>
    <gathalast line="502">Sussūsā ca garūnaṃ, etaṃ samaṇassa patirūpaṃ.</gathalast>
    <hangnum line="503" number="589"></hangnum>
    <gatha1 line="504"> ‘‘Buddhesu sagāravatā, dhamme apaciti yathābhūtaṃ;</gatha1>
    <gathalast line="505">Saṅghe ca cittīkāro, etaṃ samaṇassa patirūpaṃ.</gathalast>
    <hangnum line="506" number="590"></hangnum>
    <gatha1 line="507"> ‘‘Ācāragocare yutto, ājīvo sodhito agārayho;</gatha1>
    <gathalast line="508">Cittassa ca saṇṭhapanaṃ, etaṃ samaṇassa patirūpaṃ.</gathalast>
    <hangnum line="509" number="591"></hangnum>
    <gatha1 line="510"> ‘‘Cārittaṃ atha vārittaṃ, iriyāpathiyaṃ pasādaniyaṃ;</gatha1>
    <gathalast line="511">Adhicitte ca āyogo, etaṃ samaṇassa patirūpaṃ.</gathalast>
    <hangnum line="512" number="592"></hangnum>
    <gatha1 line="513"> ‘‘Āraññakāni senāsanāni, pantāni appasaddāni;</gatha1>
    <gathalast line="514">Bhajitabbāni muninā, etaṃ samaṇassa patirūpaṃ.</gathalast>
    <hangnum line="515" number="593"></hangnum>
    <gatha1 line="516"> ‘‘Sīlañca bāhusaccañca, dhammānaṃ pavicayo yathābhūtaṃ;</gatha1>
    <gathalast line="517">Saccānaṃ abhisamayo, etaṃ samaṇassa patirūpaṃ.</gathalast>
    <hangnum line="518" number="594"></hangnum>
    <gatha1 line="519"> ‘‘Bhāveyya ca aniccanti, anattasaññaṃ asubhasaññañca;</gatha1>
    <gathalast line="520">Lokamhi ca anabhiratiṃ, etaṃ samaṇassa patirūpaṃ.</gathalast>
    <hangnum line="521" number="595"></hangnum>
    <gatha1 line="522"> ‘‘Bhāveyya <pageBreak edition="Myanmar" number="2.0209" /> ca bojjhaṅge, iddhipādāni indriyāni balāni;</gatha1>
    <gathalast line="523">Aṭṭhaṅgamaggamariyaṃ, etaṃ samaṇassa patirūpaṃ.</gathalast>
    <hangnum line="524" number="596"></hangnum>
    <gatha1 line="525"> ‘‘Taṇhaṃ pajaheyya muni, samūlake āsave padāleyya;</gatha1>
    <gathalast line="526">Vihareyya vippamutto, etaṃ samaṇassa patirūpa’’nti. –</gathalast>
    <unindented line="527">Imā gāthā abhāsi.</unindented>
    <paragraph line="528">Tattha <pageBreak edition="Vipassana Research Institut" number="2.0178" /><bold>vijāneyya sakaṃ attha</bold>nti, viññūjātiko puriso attano atthaṃ yāthāvato vicāretvā jāneyya. Vicārento ca <bold>avalokeyyātha pāvacanaṃ</bold> idha loke puthusamaṇabrāhmaṇehi sammāsambuddhena ca pavuttaṃ pāvacanaṃ, samayo. Tattha yaṃ niyyānikaṃ, taṃ olokeyya paññācakkhunā passeyya. Ime hi nānātitthiyā samaṇabrāhmaṇā anicce ‘‘nicca’’nti, anattani ‘‘attā’’ti, asuddhimaggañca ‘‘suddhimaggo’’ti micchābhinivesino aññamaññañca viruddhavādā, tasmā nesaṃ vādo aniyyāniko. Sammāsambuddho pana ‘‘sabbe saṅkhārā aniccā, sabbe dhammā anattā, santaṃ nibbāna’’nti sayambhūñāṇena yathābhūtaṃ abbhaññāya pavedeti, tasmā ‘‘tassa <pageBreak edition="Pali Text Society" number="2.0252" /> vādo niyyāniko’’ti satthu sāsanamahantataṃ olokeyyāti attho. <bold>Yañcettha assa patirūpaṃ, sāmaññaṃ ajjhūpagatassā</bold>ti, sāmaññaṃ samaṇabhāvaṃ pabbajjaṃ upagatassa kulaputtassa yaṃ ettha sāsane pabbajitabhāve vā patirūpaṃ yuttarūpaṃ sāruppaṃ assa siyā, tampi apalokeyya.</paragraph>
    <paragraph line="529">Kiṃ pana tanti āha <bold>‘‘mittaṃ idha ca kalyāṇa’’</bold>ntiādi. Imasmiṃ sāsane kalyāṇamittaṃ seviyamānaṃ samaṇassa patirūpanti yojanā. Esa nayo itaresupi. Kalyāṇamittañhi nissāya akusalaṃ pajahati, kusalaṃ bhāveti, suddhamattānaṃ pariharati. <bold>Sikkhā vipulaṃ samādāna</bold>nti vipulaṃ sikkhāsamādānaṃ, mahatiyā nibbānāvahāya adhisīlādisikkhāya anuṭṭhānanti attho. <bold>Sussūsā ca garūna</bold>nti garūnaṃ ācariyupajjhāyādīnaṃ kalyāṇamittānaṃ ovādassa sotukamyatā pāricariyā ca. <bold>Eta</bold>nti kalyāṇamittasevanādi.</paragraph>
    <paragraph line="530"><bold>Buddhesu sagāravatā</bold>ti sabbaññubuddhesu ‘‘sammāsambuddho bhagavā’’ti gāravayogo garucittīkāro. <bold>Dhamme apaciti yathābhūta</bold>nti ariyadhamme yāthāvato <pageBreak edition="Myanmar" number="2.0210" /> apacāyanaṃ ādarena abhipūjanaṃ. <bold>Saṅghe</bold>ti ariyasaṅghe. <bold>Cittīkāro</bold>ti sakkāro sammānanaṃ. <bold>Eta</bold>nti ratanattayagarukaraṇaṃ.</paragraph>
    <paragraph line="531"><bold>Ācāragocare yutto</bold>ti kāyikavācasikavītikkamanasaṅkhātaṃ anācāraṃ, piṇḍapātādīnaṃ atthāya upasaṅkamituṃ ayuttaṭṭhānabhūtaṃ vesiyādiagocarañca pahāya kāyikavācasikaavītikkamanasaṅkhātena ācārena piṇḍapātādīnaṃ atthāya upasaṅkamituṃ yuttaṭṭhānabhūtena gocarena ca yutto sampanno, sampannaācāragocaroti attho. <bold>Ājīvo sodhito</bold>ti veḷudānādiṃ buddhapaṭikuṭṭhaṃ anesanaṃ pahāya anavajjuppāde paccaye sevantassa ājīvo sodhito hoti suvisuddho, sodhitattā eva <bold>agārayho</bold> viññūhi. <bold>Cittassa ca saṇṭhapana</bold>nti yathā cakkhādidvārehi rūpādiārammaṇesu abhijjhādayo nappavattanti, evaṃ diṭṭhe diṭṭhamattādivasena cittassa <pageBreak edition="Vipassana Research Institut" number="2.0179" /> sammā ṭhapanaṃ. <bold>Eta</bold>nti ācāragocarasampatti ājīvapārisuddhi indriyesu guttadvāratāti etaṃ tayaṃ.</paragraph>
    <paragraph line="532"><bold>Cāritta</bold>nti caritvā paripūretabbasīlaṃ. <bold>Vāritta</bold>nti viratiyā akaraṇena paripūretabbasīlaṃ. <bold>Iriyāpathiyaṃ pasādaniya</bold>nti paresaṃ pasādāvahaṃ ākappasampattinimittaṃ iriyāpathanissitaṃ sampajaññaṃ. <bold>Adhicitte ca āyogo</bold>ti samathavipassanāsu anuyogo bhāvanā.</paragraph>
    <paragraph line="533"><bold>Āraññakānī</bold>ti araññe pariyāpannāni. <bold>Pantānī</bold>ti vivittāni.</paragraph>
    <paragraph line="534"><bold>Sīla</bold>nti catupārisuddhisīlaṃ. Heṭṭhā hi bhinditvā vuttaṃ, idha abhinditvā <pageBreak edition="Pali Text Society" number="2.0253" /> vadati. <bold>Bāhusacca</bold>nti bahussutabhāvo. So hi bhāvanānuyogassa bahukāro, bojjhaṅgakosallaanuttarasītibhāvaadhicittayuttatādīsu sammā pavicayabahulassa samathavipassanānuyogo sampajjati. <bold>Dhammānaṃ pavicayo yathābhūta</bold>nti rūpārūpadhammānaṃ aviparītasalakkhaṇato sāmaññalakkhaṇato ca parivīmaṃsā. Iminā adhipaññādhammavipassanamāha. <bold>Saccānaṃ abhisamayo</bold>ti dukkhādīnaṃ ariyasaccānaṃ pariññābhisamayādivasena paṭivedho.</paragraph>
    <paragraph line="535">Svāyaṃ saccābhisamayo yathā hoti, taṃ dassetuṃ <bold>‘‘bhāveyyā’’</bold>tiādi vuttaṃ. Tattha <bold>bhāveyya ca anicca</bold>nti ‘‘sabbe saṅkhārā aniccā’’tiādinā (dha. pa. 277) avibhāgato <pageBreak edition="Myanmar" number="2.0211" /> ‘‘yaṃ kiñci rūpaṃ atītānāgatapaccuppanna’’ntiādinā (vibha. 2; saṃ. ni. 3.49) vibhāgato vā sabbasaṅkhāresu aniccasaññaṃ bhāveyya uppādeyya ceva vaḍḍheyya cāti attho. <bold>Anattasañña</bold>nti, ‘‘sabbe dhammā anattā’’ti pavattaṃ anattasaññañca bhāveyyāti yojanā. Evaṃ sesesupi. <bold>Asubhasañña</bold>nti, karajakāye sabbasmimpi vā tebhūmakasaṅkhāre kilesāsucipaggharaṇato ‘‘asubhā’’ti pavattasaññaṃ. Dukkhasaññāparivārā hi ayaṃ, eteneva cettha dukkhasaññāpi gahitāti veditabbaṃ. <bold>Lokamhi ca anabhirati</bold>nti sabbaloke tebhūmakesu saṅkhāresu anābhiratisaññaṃ. Etena ādīnavānupassanaṃ nibbidānupassanañca vadati.</paragraph>
    <paragraph line="536">Evaṃ pana vipassanābhāvanaṃ anuyutto taṃ ussukkāpento ime dhamme vaḍḍheyyāti dassento <bold>‘‘bhāveyya ca bojjhaṅge’’</bold>ti gāthamāha. Tassattho – bodhiyā satiādisattavidhadhammasāmaggiyā, bodhissa vā taṃsamaṅgino puggalassa aṅgāti bojjhaṅgā, satiādayo dhammā. Te satiādike sattabojjhaṅge, chandaādīni cattāri iddhipādāni, saddhādīni pañcindriyāni, saddhādīniyeva pañca <pageBreak edition="Vipassana Research Institut" number="2.0180" /> balāni, sammādiṭṭhiādīnaṃ vasena aṭṭhaṅgaariyamaggañca. Ca-saddena satipaṭṭhānāni sammappadhānāni ca gahitānīti sabbepi sattatiṃsappabhede bodhipakkhiyadhamme bhāveyya uppādeyya ceva vaḍḍheyya ca. Tattha yadetesaṃ paṭhamamaggakkhaṇe uppādanaṃ, uparimaggakkhaṇe ca vaḍḍhanaṃ, etaṃ <bold>samaṇassa</bold> bhikkhuno sāruppanti.</paragraph>
    <paragraph line="537">Evaṃ bodhipakkhiyasattatiṃsadhamme bhāvento yathā maggasaccaṃ bhāvanābhisamayavasena abhisameti, evaṃ samudayasaccaṃ pahānābhisamayavasena, nirodhasaccaṃ sacchikiriyābhisamayavasena abhisametīti dassento <bold>‘‘taṇhaṃ pajaheyyā’’</bold>ti osānagāthamāha. Tattha <bold>taṇhaṃ pajaheyyā</bold>ti, kāmataṇhādipabhedaṃ sabbaṃ taṇhaṃ ariyamaggena anavasesato samucchindeyya, monaṃ vuccati ñāṇaṃ, tena <pageBreak edition="Pali Text Society" number="2.0254" /> samannāgatattā <bold>muni. Samūlake āsave padāleyyā</bold>ti kāmarāgānusayādisamūlake kāmāsavādike sabbepi āsave bhindeyya samucchindeyya. <bold>Vihareyya vippamutto</bold>ti evaṃ sabbaso kilesānaṃ pahīnattā sabbadhi vimutto sabbūpadhipaṭinissaggaṃ <pageBreak edition="Myanmar" number="2.0212" /> nirodhaṃ nibbānaṃ sacchikatvā vihareyya. <bold>Eta</bold>nti yadetaṃ viharaṇaṃ, etaṃ samaṇassa samitapāpassa bhikkhuno patirūpaṃ sāruppanti attho.</paragraph>
    <paragraph line="538">Evaṃ thero samaṇasāruppapaṭipattikittanamukhena sāsanassa niyyānikabhāvaṃ tabbilomato bāhirakasamayassa aniyyānikatañca vibhāvesi. Taṃ sutvā te brāhmaṇamahāsālā sāsane abhippasannā saraṇādīsu patiṭṭhahiṃsu.</paragraph>
    <centered line="539">(Apara)-gotamattheragāthāvaṇṇanā niṭṭhitā.</centered>
    <centered line="540">Dasakanipātavaṇṇanā niṭṭhitā.</centered>
  </content>
</document>