<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0508a2.att2.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/6. chakkanipato.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/theragatha-atthakatha-2</directory>
    <basename>6. chakkanipato</basename>
    <titlePath>6. Chakkanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">6. Chakkanipāto</chapter>
    <subhead line="2">1. Uruvelakassapattheragāthāvaṇṇanā</subhead>
    <paragraph line="3">Chakkanipāte <pageBreak edition="Myanmar" number="2.0078" /><pageBreak edition="Vipassana Research Institut" number="2.0068" /><bold>disvāna pāṭihīrānī</bold>tiādikā āyasmato uruvelakassapattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto padumuttarassa bhagavato kāle kulagehe nibbattitvā, vayappatto satthu santike dhammaṃ suṇanto satthāraṃ ekaṃ bhikkhuṃ mahāparisānaṃ aggaṭṭhāne ṭhapentaṃ disvā, sayampi taṃ ṭhānantaraṃ patthetvā mahādānaṃ datvā paṇidhānamakāsi. Bhagavā cassa anantarāyataṃ disvā, ‘‘anāgate gotamabuddhassa sāsane mahāparisānaṃ aggo bhavissatī’’ti byākāsi.</paragraph>
    <paragraph line="4">So <pageBreak edition="Pali Text Society" number="2.0160" /> tattha yāvajīvaṃ puññāni katvā tato cavitvā devamanussesu saṃsaranto ito dvānavutikappamatthake phussassa bhagavato vemātikakaniṭṭhabhātā hutvā nibbatti. Aññepissa dve kaniṭṭhabhātaro ahesuṃ. Te tayopi buddhappamukhaṃ saṅghaṃ paramāya pūjāya pūjetvā yāvajīvaṃ kusalaṃ katvā devamanussesu saṃsaranto amhākaṃ bhagavato nibbattito puretarameva bārāṇasiyaṃ brāhmaṇakule bhātaro hutvā, anukkamena nibbattā gottavasena tayopi kassapā eva nāma jātā. Te vayappattā tayo vede uggaṇhiṃsu. Tesaṃ jeṭṭhabhātikassa pañca māṇavakasatāni parivāro, majjhimassa tīṇi, kaniṭṭhassa dve. Te attano ganthe sāraṃ olokentā diṭṭhadhammikameva atthaṃ disvā pabbajjaṃ rocesuṃ. Tesu jeṭṭhabhātā attano parivārena saddhiṃ uruvelaṃ gantvā isipabbajjaṃ pabbajitvā <bold>uruvelakassapo</bold> nāma jāto mahāgaṅgānadīvaṅke pabbajito <bold>nadīkassapo</bold> nāma jāto, gayāsīse pabbajito <bold>gayākassapo</bold> nāma jāto.</paragraph>
    <paragraph line="5">Evaṃ tesu isipabbajjaṃ pabbajitvā tattha tattha vasantesu bahūnaṃ divasānaṃ accayena amhākaṃ bodhisatto mahābhinikkhamanaṃ nikkhamitvā, paṭividdhasabbaññutaññāṇo anukkamena dhammacakkaṃ pavattetvā, pañcavaggiyatthere arahatte patiṭṭhāpetvā yasappamukhe pañcapaññāsa sahāyake vinetvā saṭṭhi arahante ‘‘caratha, bhikkhave, cārika’’nti vissajjetvā, bhaddavaggiye vinetvā uruvelakassapassa <pageBreak edition="Vipassana Research Institut" number="2.0069" /> vasanaṭṭhānaṃ gantvā vasanatthāya agyāgāraṃ pavisitvā <pageBreak edition="Myanmar" number="2.0079" />, tattha katanāgadamanaṃ ādiṃ katvā aḍḍhuḍḍhasahassehi pāṭihāriyehi uruvelakassapaṃ saparisaṃ vinetvā pabbājesi. Tassa pabbajitabhāvaṃ ñatvā itarepi dve bhātaro saparisā āgantvā satthu santike pabbajiṃsu. Sabbeva ehibhikkhū iddhimayapattacīvaradharā ahesuṃ.</paragraph>
    <paragraph line="6">Satthā taṃ samaṇasahassaṃ ādāya gayāsīsaṃ gantvā piṭṭhipāsāṇe nisinno <bold>ādittapariyāyadesanāya</bold> sabbe arahatte patiṭṭhāpesi. Tena vuttaṃ <bold>apadāne</bold> (apa. thera 2.54.251-295) –</paragraph>
    <gatha1 line="7">‘‘Padumuttaro nāma jino, sabbalokavidū muni;</gatha1>
    <gathalast line="8">Ito satasahassamhi, kappe uppajji cakkhumā.</gathalast>
    <gatha1 line="9">‘‘Ovādako viññāpako, tārako sabbapāṇinaṃ;</gatha1>
    <gathalast line="10">Desanākusalo buddho, tāresi janataṃ bahuṃ.</gathalast>
    <gatha1 line="11">‘‘Anukampako kāruṇiko, hitesī sabbapāṇinaṃ;</gatha1>
    <gathalast line="12">Sampatte titthiye sabbe, pañcasīle patiṭṭhapi.</gathalast>
    <gatha1 line="13">‘‘Evaṃ nirākulaṃ āsi, suññataṃ titthiyehi ca;</gatha1>
    <gathalast line="14">Vicittaṃ arahantehi, vasībhūtehi tādibhi.</gathalast>
    <gatha1 line="15">‘‘Ratanānaṭṭhapaññāsaṃ, uggato so mahāmuni;</gatha1>
    <gathalast line="16">Kañcanagghiyasaṅkāso, bāttiṃsavaralakkhaṇo.</gathalast>
    <gatha1 line="17">‘‘Vassasatasahassāni, āyu vijjati tāvade;</gatha1>
    <gathalast line="18">Tāvatā tiṭṭhamāno so, tāresi janataṃ bahuṃ.</gathalast>
    <gatha1 line="19">‘‘Tadāhaṃ haṃsavatiyā, brāhmaṇo sādhusammato;</gatha1>
    <gathalast line="20">Upecca lokapajjotaṃ, assosiṃ dhammadesanaṃ.</gathalast>
    <gatha1 line="21">‘‘Tadā mahāparisatiṃ, mahāparisasāvakaṃ;</gatha1>
    <gathalast line="22">Ṭhapentaṃ etadaggamhi, sutvāna mudito ahaṃ.</gathalast>
    <gatha1 line="23">‘‘Mahatā parivārena, nimantetvā mahājinaṃ;</gatha1>
    <gathalast line="24">Brāhmaṇānaṃ sahassena, sahadānamadāsahaṃ.</gathalast>
    <gatha1 line="25">‘‘Mahādānaṃ daditvāna, abhivādiya nāyakaṃ;</gatha1>
    <gathalast line="26">Ekamantaṃ ṭhito haṭṭho, idaṃ vacanamabraviṃ.</gathalast>
    <gatha1 line="27">‘‘Tayi <pageBreak edition="Myanmar" number="2.0080" /> saddhāya me vīra, adhikāraguṇena ca;</gatha1>
    <gathalast line="28">Parisā mahatī hotu, nibbattassa tahiṃ tahiṃ.</gathalast>
    <gatha1 line="29">‘‘Tadā <pageBreak edition="Vipassana Research Institut" number="2.0070" /> avoca parisaṃ, gajagajjitasussaro;</gatha1>
    <gathalast line="30">Karavīkaruto satthā, etaṃ passatha brāhmaṇaṃ.</gathalast>
    <gatha1 line="31">‘‘Hemavaṇṇaṃ mahābāhuṃ, kamalānanalocanaṃ;</gatha1>
    <gathalast line="32">Udaggatanujaṃ haṭṭhaṃ, saddhavantaṃ guṇe mama.</gathalast>
    <gatha1 line="33">‘‘Esa patthayate ṭhānaṃ, sīhaghosassa bhikkhuno;</gatha1>
    <gathalast line="34">Anāgatamhi addhāne, lacchase taṃ manorathaṃ.</gathalast>
    <gatha1 line="35">‘‘Satasahassito kappe, okkākakulasambhavo;</gatha1>
    <gathalast line="36">Gotamo nāma gottena, satthā loke bhavissati.</gathalast>
    <gatha1 line="37">‘‘Tassa dhammesu dāyādo, oraso dhammanimmito;</gatha1>
    <gathalast line="38">Kassapo nāma gottena, hessati satthu sāvako.</gathalast>
    <gatha1 line="39">‘‘Ito dvenavute kappe, ahu satthā anuttaro;</gatha1>
    <gathalast line="40">Anūpamo asadiso, phusso lokagganāyako.</gathalast>
    <gatha1 line="41">‘‘So ca sabbaṃ tamaṃ hantvā, vijaṭetvā mahājaṭaṃ;</gatha1>
    <gathalast line="42">Vassate amataṃ vuṭṭhiṃ, tappayanto sadevakaṃ.</gathalast>
    <gatha1 line="43">‘‘Tadā hi bārāṇasiyaṃ, rājāpaccā ahumhase;</gatha1>
    <gathalast line="44">Bhātaromha tayo sabbe, saṃvisaṭṭhāva rājino.</gathalast>
    <gatha1 line="45">‘‘Vīraṅgarūpā balino, saṅgāme aparājitā;</gatha1>
    <gathalast line="46">Tadā kupitapaccanto, amhe āha mahīpati.</gathalast>
    <gatha1 line="47">‘‘Etha gantvāna paccantaṃ, sodhetvā aṭṭavībalaṃ;</gatha1>
    <gathalast line="48">Khemaṃ vijiritaṃ katvā, puna dethāti bhāsatha.</gathalast>
    <gatha1 line="49">‘‘Tato <pageBreak edition="Vipassana Research Institut" number="2.0071" /> mayaṃ avocumha, yadi deyyāsi nāyakaṃ;</gatha1>
    <gathalast line="50">Upaṭṭhānāya amhākaṃ, sādhayissāma vo tato.</gathalast>
    <gatha1 line="51">‘‘Tato mayaṃ laddhavarā, bhūmipālena pesitā;</gatha1>
    <gathalast line="52">Nikkhittasatthaṃ paccantaṃ, katvā punarupecca taṃ.</gathalast>
    <gatha1 line="53">‘‘Yācitvā <pageBreak edition="Myanmar" number="2.0081" /> satthupaṭṭhānaṃ, rājānaṃ lokanāyakaṃ;</gatha1>
    <gathalast line="54">Munivīraṃ labhitvāna, yāvajīvaṃ yajimha taṃ.</gathalast>
    <gatha1 line="55">‘‘Mahagghāni ca vatthāni, paṇītāni rasāni ca;</gatha1>
    <gathalast line="56">Senāsanāni rammāni, bhesajjāni hitāni ca.</gathalast>
    <gatha1 line="57">‘‘Datvā sasaṅghamunino, dhammenuppāditāni no;</gatha1>
    <gathalast line="58">Sīlavanto kāruṇikā, bhāvanāyuttamānasā.</gathalast>
    <gatha1 line="59">‘‘Saddhā paricaritvāna, mettacittena nāyakaṃ;</gatha1>
    <gathalast line="60">Nibbute tamhi lokagge, pūjaṃ katvā yathābalaṃ.</gathalast>
    <gatha1 line="61">‘‘Tato cutā santusitaṃ, gatā tattha mahāsukhaṃ;</gatha1>
    <gathalast line="62">Anubhūtā mayaṃ sabbe, buddhapūjāyidaṃ phalaṃ.</gathalast>
    <gatha1 line="63">‘‘Māyākāro yathā raṅge, dassesi vikatiṃ bahuṃ;</gatha1>
    <gathalast line="64">Tathā bhave bhamantohaṃ, videhādhipatī ahuṃ.</gathalast>
    <gatha1 line="65">‘‘Guṇācelassa vākyena, micchādiṭṭhigatāsayo;</gatha1>
    <gathalast line="66">Narakaṃ maggamārūḷho, rucāya mama dhītuyā.</gathalast>
    <gatha1 line="67">‘‘Ovādaṃ nādiyitvāna, brahmunā nāradenahaṃ;</gatha1>
    <gathalast line="68">Bahudhā saṃsito santo, diṭṭhiṃ hitvāna pāpikaṃ.</gathalast>
    <gatha1 line="69">‘‘Pūrayitvā visesena, dasa kammapathānihaṃ;</gatha1>
    <gathalast line="70">Hitvāna dehamagamiṃ, saggaṃ sabhavanaṃ yathā.</gathalast>
    <gatha1 line="71">‘‘Pacchime bhave sampatte, brahmabandhu ahosahaṃ;</gatha1>
    <gathalast line="72">Bārāṇasiyaṃ phītāyaṃ, jāto vippamahākule.</gathalast>
    <gatha1 line="73">‘‘Maccubyādhijarābhīto, ogāhetvā mahāvanaṃ;</gatha1>
    <gathalast line="74">Nibbānaṃ padamesanto, jaṭilesu paribbajiṃ.</gathalast>
    <gatha1 line="75">‘‘Tadā dve bhātaro mayhaṃ, pabbajiṃsu mayā saha;</gatha1>
    <gathalast line="76">Uruvelāyaṃ māpetvā, assamaṃ nivasiṃ ahaṃ.</gathalast>
    <gatha1 line="77">‘‘Kassapo nāma gottena, uruvelanivāsiko;</gatha1>
    <gathalast line="78">Tato me āsi paññatti, uruvelakassapo iti.</gathalast>
    <gatha1 line="79">‘‘Nadīsakāse <pageBreak edition="Myanmar" number="2.0082" /> bhātā me, nadīkassapasavhayo;</gatha1>
    <gathalast line="80">Āsī sakāsanāmena, gayāyaṃ gayākassapo.</gathalast>
    <gatha1 line="81">‘‘Dve satāni kaniṭṭhassa, tīṇi, majjhassa bhātuno;</gatha1>
    <gathalast line="82">Mama pañca satānūnā, sissā sabbe mamānugā.</gathalast>
    <gatha1 line="83">‘‘Tadā upecca maṃ buddho, katvāna vividhāni me;</gatha1>
    <gathalast line="84">Pāṭihīrāni lokaggo, vinesi narasārathi.</gathalast>
    <gatha1 line="85">‘‘Sahassaparivārena, ahosiṃ ehibhikkhuko;</gatha1>
    <gathalast line="86">Teheva saha sabbehi, arahattamapāpuṇiṃ.</gathalast>
    <gatha1 line="87">‘‘Te cevaññe ca bahavo, sissā maṃ parivārayuṃ;</gatha1>
    <gathalast line="88">Bhāsituñca samatthohaṃ, tato maṃ isisattamo.</gathalast>
    <gatha1 line="89">‘‘Mahāparisabhāvasmiṃ, etadagge ṭhapesi maṃ;</gatha1>
    <gathalast line="90">Aho buddhe kataṃ kāraṃ, saphalaṃ me ajāyatha.</gathalast>
    <gatha1 line="91">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="92">Arahattaṃ pana patvā attano paṭipattiṃ paccavekkhitvā sīhanādaṃ nadanto –</paragraph>
    <hangnum line="93" number="375"></hangnum>
    <gatha1 line="94"> ‘‘Disvāna <pageBreak edition="Vipassana Research Institut" number="2.0072" /> pāṭihīrāni, gotamassa yasassino;</gatha1>
    <gathalast line="95">Na tāvāhaṃ paṇipatiṃ, issāmānena vañcito.</gathalast>
    <hangnum line="96" number="376"></hangnum>
    <gatha1 line="97"> ‘‘Mama saṅkappamaññāya, codesi narasārathi;</gatha1>
    <gathalast line="98">Tato me āsi saṃvego, abbhuto lomahaṃsano.</gathalast>
    <hangnum line="99" number="377"></hangnum>
    <gatha1 line="100"> ‘‘Pubbe <pageBreak edition="Pali Text Society" number="2.0161" /> jaṭilabhūtassa, yā me siddhi parittikā;</gatha1>
    <gathalast line="101">Tāhaṃ tadā nirākatvā, pabbajiṃ jinasāsane.</gathalast>
    <hangnum line="102" number="378"></hangnum>
    <gatha1 line="103"> ‘‘Pubbe yaññena santuṭṭho, kāmadhātupurakkhato;</gatha1>
    <gathalast line="104">Pacchā rāgañca dosañca, mohañcāpi samūhaniṃ.</gathalast>
    <hangnum line="105" number="379"></hangnum>
    <gatha1 line="106"> ‘‘Pubbenivāsaṃ jānāmi, dibbacakkhu visodhitaṃ;</gatha1>
    <gathalast line="107">Iddhimā paracittaññū, dibbasotañca pāpuṇiṃ.</gathalast>
    <hangnum line="108" number="380"></hangnum>
    <gatha1 line="109"> ‘‘Yassa <pageBreak edition="Myanmar" number="2.0083" /> catthāya pabbajito, agārasmānagāriyaṃ;</gatha1>
    <gathalast line="110">So me attho anuppatto, sabbasaṃyojanakkhayo’’ti. –</gathalast>
    <unindented line="111">Imā cha gāthā abhāsi.</unindented>
    <paragraph line="112">Tattha <bold>disvāna pāṭihīrānī</bold>ti nāgarājadamanādīni aḍḍhuḍḍhasahassāni pāṭihāriyāni disvā. ‘‘Pāṭihīraṃ, pāṭiheraṃ, pāṭihāriya’’nti hi atthato ekaṃ, byañjanameva nānaṃ. <bold>Yasassino’’</bold>ti ‘‘itipi so bhagavā’’tiādinā sadevake loke yathābhuccaṃ patthaṭakittisaddassa. <bold>Na tāvāhaṃ paṇipati</bold>nti yāva maṃ bhagavā ‘‘neva kho tvaṃ, kassapa, arahā, nāpi arahattamaggaṃ samāpanno, sāpi te paṭipadā natthi, yāya tvaṃ arahā vā assa, arahattamaggaṃ vā samāpanno’’ti na tajjesi, tāva ahaṃ na paṇipātanaṃ akāsiṃ. Kiṃkāraṇā? <bold>Issāmānena vañcito,</bold> ‘‘imassa mayi sāvakattaṃ upagate mama lābhasakkāro parihāyissati, imassa eva vaḍḍhissatī’’ti evaṃ parasampattiasahanalakkhaṇāya issāya ceva, ‘‘ahaṃ gaṇapāmokkho bahujanasammato’’ti evaṃ abbhunnatilakkhaṇena mānena ca vañcito, palambhito hutvāti attho.</paragraph>
    <paragraph line="113"><bold>Mama saṅkappamaññāyā</bold>ti mayhaṃ micchāsaṅkappaṃ jānitvā, yaṃ yaṃ bhagavā uttari manussadhammā iddhipāṭihāriyaṃ dasseti, taṃ taṃ disvā ‘‘mahiddhiko kho mahāsamaṇo mahānubhāvo’’ti cintetvāpi ‘‘na tveva kho arahā yathā aha’’nti evaṃ pavattaṃ micchāvitakkaṃ jānantopi ñāṇaparipākaṃ āgamento ajjhupekkhitvā pacchā nerañjarāya majjhe samantato udakaṃ ussāretvā reṇuhatāya bhūmiyā caṅkamitvā tena ābhatanāvāya ṭhito tadāpi ‘‘mahiddhiko’’tiādikaṃ cintetvā puna ‘‘na tveva kho arahā yathā aha’’nti pavattitaṃ micchāsaṅkappaṃ ñatvāti attho. <bold>Codesi narasārathī</bold>ti tadā me <pageBreak edition="Vipassana Research Institut" number="2.0073" /> ñāṇaparipākaṃ ñatvā ‘‘neva kho tvaṃ arahā’’tiādinā purisadammasārathi satthā maṃ codesi niggaṇhi. <bold>Tato me āsi saṃvego, abbhuto lomahaṃsano</bold>ti tato yathāvuttacodanāhetu ettakaṃ kālaṃ abhūtapubbatāya <bold>abbhuto</bold> lomahaṃsanavasena pavattiyā <bold>lomahaṃsano</bold> ‘‘anarahāva samāno ‘arahā’ti <pageBreak edition="Myanmar" number="2.0084" /> maññi’’nti <bold>saṃvego</bold> sahottappo ñāṇuppādo mayhaṃ ahosi.</paragraph>
    <paragraph line="114"><bold>Jaṭilabhūtassā</bold>ti <pageBreak edition="Pali Text Society" number="2.0162" /> tāpasabhūtassa. <bold>Siddhī</bold>ti lābhasakkārasamiddhi. <bold>Parittikā</bold>ti appamattikā. <bold>Tāha</bold>nti taṃ ahaṃ. <bold>Tadā</bold>ti bhagavato codanāya saṃveguppattikāle. <bold>Nirākatvā</bold>ti apanetvā chaḍḍetvā, anapekkho hutvāti attho. <bold>‘‘Iddhī</bold>ti bhāvanāmayaiddhī’’ti vadanti. Tadayuttaṃ tadā tassa ajhānalābhībhāvato. Tathā hi vuttaṃ ‘‘kāmadhātupurakkhato’’ti.</paragraph>
    <paragraph line="115"><bold>Yaññena santuṭṭho</bold>ti ‘‘yaññaṃ yajitvā saggasukhaṃ anubhavissāmi, alamettāvatā’’ti yaññayajanena santuṭṭho niṭṭhitakiccasaññī. <bold>Kāmadhātupurakkhato</bold>ti kāmasugatiṃ ārabbha uppannataṇho yaññayajanena kāmalokaṃ purakkhatvā ṭhito. So ce yañño pāṇātipātapaṭisaṃyutto hoti, na tena sugatiṃ sakkā laddhuṃ. Na hi akusalassa iṭṭho kanto vipāko nibbattati. Yā pana tattha dānādikusalacetanā, tāya sati paccayasamavāye sugatiṃ gaccheyya. <bold>Pacchā</bold>ti tāpasapabbajjāto pacchā satthu ovādena tāpasaladdhiṃ pahāya catusaccakammaṭṭhānānuyogakāle. <bold>Samūhani</bold>nti vipassanaṃ ussukkāpetvā maggapaṭipāṭiyā rāgañca dosañca mohañca anavasesato samugghātesiṃ.</paragraph>
    <paragraph line="116">Yasmā panāyaṃ thero ariyamaggena rāgādayo samūhanantoyeva chaḷabhiñño ahosi, tasmā taṃ attano chaḷabhiññabhāvaṃ dassento <bold>‘‘pubbenivāsaṃ jānāmī’’</bold>tiādimāha. Tattha <bold>pubbenivāsaṃ jānāmī</bold>ti attano paresañca pubbenivāsaṃ atītāsu jātīsu nibbattakkhandhe khandhapaṭibaddhe ca pubbenivāsañāṇena hatthatale āmalakaṃ viya paccakkhato jānāmi bujjhāmi. <bold>Dibbacakkhu visodhita</bold>nti dibbacakkhuñāṇaṃ visodhitaṃ, pakaticakkhunā āpāthagataṃ pakatirūpaṃ viya dibbaṃ mānusampi dūraṃ tiroṭṭhitaṃ atisukhumañca rūpaṃ vibhāvetuṃ samatthañāṇaṃ bhāvanāya mayā visuddhaṃ katvā paṭiladdhanti attho. <bold>Iddhimā</bold>ti adhiṭṭhāniddhivikubbaniddhiādīhi iddhīhi iddhimā, iddhividhañāṇalābhīti attho. Sarāgādibhedassa paresaṃ cittassa jānanato <bold>paracittaññū,</bold> cetopariyañāṇalābhīti vuttaṃ hoti. <bold>Dibbasotañca pāpuṇi</bold>nti dibbasotañāṇañca paṭilabhiṃ.</paragraph>
    <paragraph line="117"><bold>So</bold><pageBreak edition="Myanmar" number="2.0085" /><bold>me attho anuppatto, sabbasaṃyojanakkhayo</bold>ti yo sabbesaṃ saṃyojanānaṃ khayabhūto khayena <pageBreak edition="Vipassana Research Institut" number="2.0074" /> vā laddhabbo, so sadattho paramattho ca mayā ariyamaggādhigamena adhigatoti. Evametāya gāthāya therassa aññābyākaraṇaṃ ahosīti veditabbo.</paragraph>
    <centered line="118">Uruvelakassapattheragāthāvaṇṇanā niṭṭhitā.</centered>
    <subhead line="119">2. Tekicchakārittheragāthāvaṇṇanā</subhead>
    <paragraph line="120"><bold>Atihitā</bold><pageBreak edition="Pali Text Society" number="2.0163" /><bold>vīhī</bold>tiādikā āyasmato tekicchakārittherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekanavute kappe vipassissa bhagavato kāle kulagehe nibbattitvā viññutaṃ patvā vejjasatthe nipphattiṃ gato. Vipassissa bhagavato upaṭṭhākaṃ asokaṃ nāma theraṃ byādhitaṃ arogamakāsi, aññesañca sattānaṃ rogābhibhūtānaṃ anukampāya bhesajjaṃ saṃvidahi.</paragraph>
    <paragraph line="121">So tena puññakammena devamanussesu saṃsaranto imasmiṃ buddhuppāde subuddhassa nāma brāhmaṇassa putto hutvā nibbatti. Tassa tikicchakehi gabbhakāle parissayaṃ apaharitvā paripālitatāya <bold>tekicchakārī</bold>ti nāmaṃ akaṃsu. So attano kulānurūpāni vijjāṭṭhānāni sippāni ca sikkhanto vaḍḍhati. Tadā cāṇakko subuddhassa paññāveyyattiyaṃ kiriyāsu upāyakosallañca disvā, ‘‘ayaṃ imasmiṃ rājakule patiṭṭhaṃ labhanto maṃ abhibhaveyyā’’ti issāpakato raññā candaguttena taṃ bandhanāgāre khipāpesi. Tekicchakārī pitu bandhanāgārappavesanaṃ sutvā bhīto palāyitvā sāṇavāsittherassa santikaṃ gantvā attano saṃvegakāraṇaṃ therassa kathetvā pabbajitvā kammaṭṭhānaṃ gahetvā abbhokāsiko nesajjiko ca hutvā viharati, sītuṇhaṃ agaṇento <pageBreak edition="Myanmar" number="2.0086" /> samaṇadhammameva karoti, visesato brahmavihārabhāvanamanuyuñjati. Taṃ disvā māro pāpimā ‘‘na imassa mama visayaṃ atikkamituṃ dassāmī’’ti vikkhepaṃ kātukāmo sassānaṃ nipphattikāle khettagopakavaṇṇena therassa santikaṃ gantvā taṃ nippaṇḍento –</paragraph>
    <hangnum line="122" number="381"></hangnum>
    <gatha1 line="123"> ‘‘Atihitā vīhi, khalagatā sālī;</gatha1>
    <gathalast line="124">Na ca labhe piṇḍaṃ, kathamahaṃ kassa’’nti. – āha; Taṃ sutvā thero –</gathalast>
    <hangnum line="125" number="382"></hangnum>
    <gatha1 line="126"> ‘‘Buddhamappameyyaṃ <pageBreak edition="Vipassana Research Institut" number="2.0075" /> anussara pasanno, pītiyā phuṭasarīro hohisi satatamudaggo.</gatha1>
    <hangnum line="127" number="383"></hangnum>
    <gatha1 line="128"> ‘‘Dhammamappameyyaṃ <pageBreak edition="Pali Text Society" number="2.0164" />…pe… satatamudaggo.</gatha1>
    <hangnum line="129" number="384"></hangnum>
    <gatha1 line="130"> ‘‘Saṅghamappameyyaṃ…pe… satatamudaggo’’ti. – āha; Taṃ sutvā māro –</gatha1>
    <hangnum line="131" number="385"></hangnum>
    <gatha1 line="132"> ‘‘Abbhokāse viharasi, sītā hemantikā imā ratyo;</gatha1>
    <gathalast line="133">Mā sītena pareto vihaññittho, pavisa tvaṃ vihāraṃ phusitaggaḷa’’nti. –</gathalast>
    <unindented line="134">Āha. Atha thero –</unindented>
    <hangnum line="135" number="386"></hangnum>
    <gatha1 line="136"> ‘‘Phusissaṃ catasso appamaññāyo, tāhi ca sukhito viharissaṃ;</gatha1>
    <gathalast line="137">Nāhaṃ sītena vihaññissaṃ, aniñjito viharanto’’ti. – āha;</gathalast>
    <paragraph line="138">Tattha <bold>atihitā vīhī</bold>ti vīhayo koṭṭhāgāraṃ atinetvā ṭhapitā, tattha paṭisāmitā khalato vā gharaṃ upanītāti attho. Vīhiggahaṇena cettha itarampi dhaññaṃ saṅgaṇhāti. Sālī pana yebhuyyena vīhito <pageBreak edition="Myanmar" number="2.0087" /> pacchā paccantīti āha. <bold>Khalagatā sālī</bold>ti khalaṃ dhaññakaraṇaṭṭhānaṃ gatā, tattha rāsivasena maddanacāvanādivasena ṭhitāti attho. Padhānadhaññabhāvadassanatthañcettha sālīnaṃ visuṃ gahaṇaṃ, ubhayenapi gāme, gāmato bahi ca dhaññaṃ paripuṇṇaṃ ṭhitanti dasseti. <bold>Na ca labhe piṇḍa</bold>nti evaṃ sulabhadhaññe subhikkhakāle ahaṃ piṇḍamattampi na labhāmi. Idāni <bold>kathamahaṃ kassa</bold>nti ahaṃ kathaṃ karissāmi, kathaṃ jīvissāmīti parihāsakeḷiṃ akāsi.</paragraph>
    <paragraph line="139">Taṃ sutvā thero ‘‘ayaṃ varāko attanā attano pavattiṃ mayhaṃ pakāsesi, mayā pana attanāva attā ovaditabbo, na mayā kiñci kathetabba’’nti vatthuttayānussatiyaṃ attānaṃ niyojento <bold>‘‘buddhamappameyya’’</bold>ntiādinā tisso gāthā abhāsi. Tattha <bold>buddhamappameyyaṃ anussara pasanno</bold>ti savāsanāya avijjāniddāya accantavigamena, buddhiyā ca vikasitabhāvena buddhaṃ bhagavantaṃ pamāṇakarānaṃ rāgādikilesānaṃ abhāvā aparimāṇaguṇasamaṅgitāya appameyyapuññakkhettatāya ca appameyyaṃ. Okappanalakkhaṇena abhippasādena pasanno, pasannamānaso ‘‘itipi so bhagavā arahaṃ sammāsambuddho’’tiādinā (ma. ni. 1.74; saṃ. ni. 5.997) anussara anu anu buddhārammaṇaṃ satiṃ pavattehi, pītiyā phuṭasarīro hohisi. <bold>Satatamudaggo</bold>ti anussarantova pharaṇalakkhaṇāya pītiyā satataṃ sabbadā phuṭasarīro pītisamuṭṭhānapaṇītarūpehi ajjhotthaṭasarīro ubbegapītiyā <pageBreak edition="Pali Text Society" number="2.0165" /> udaggo kāyaṃ udaggaṃ katvā ākāsaṃ laṅghituṃ samattho ca bhaveyyāsi, buddhānussatiyā buddhārammaṇaṃ uḷāraṃ pītisomanassaṃ paṭisaṃvedeyyāsi. Yato sītuṇhehi viya jighacchāpipāsāhipi anabhibhūto hohisīti attho.</paragraph>
    <paragraph line="140"><bold>Dhamma</bold>nti <pageBreak edition="Vipassana Research Institut" number="2.0076" /> ariyaṃ lokuttaradhammaṃ. <bold>Saṅgha</bold>nti ariyaṃ paramatthasaṅghaṃ. Sesaṃ vuttanayameva. <bold>Anussarā</bold>ti panettha ‘‘svākkhāto bhagavatā dhammo’’tiādinā dhammaṃ, ‘‘suppaṭipanno bhagavato sāvakasaṅgho’’tiādinā saṅghaṃ anussarāti yojetabbaṃ.</paragraph>
    <paragraph line="141">Evaṃ therena ratanattayaguṇānussaraṇe niyojanavasena attani ovadite puna māro vivekavāsato naṃ vivecetukāmo hitesībhāvaṃ <pageBreak edition="Myanmar" number="2.0088" /> viya dassento <bold>‘‘abbhokāse viharasī’’</bold>ti pañcamaṃ gāthamāha. Tassattho – tvaṃ, bhikkhu, <bold>abbhokāse</bold> kenaci apaṭicchanne vivaṭaṅgaṇe <bold>viharasi</bold> iriyāpathe kappesi. <bold>Hemantikā</bold> himapātasamaye pariyāpannā imā sītā rattiyo vattanti. Tasmā sītena <bold>pareto</bold> abhibhūto hutvā <bold>mā vihaññittho</bold> vighātaṃ mā āpajji mā kilami. <bold>Phusitaggaḷaṃ</bold> pihitakavāṭaṃ senāsanaṃ pavisa, evaṃ te sukhavihāro bhavissatīti.</paragraph>
    <paragraph line="142">Taṃ sutvā thero ‘‘na mayhaṃ senāsanapariyesanāya payojanaṃ, etthevāhaṃ sukhavihārī’’ti dassento <bold>‘‘phusissa’’</bold>ntiādinā chaṭṭhaṃ gāthamāha. Tattha <bold>phusissaṃ catasso appamaññāyo</bold>ti appamāṇagocaratāya ‘‘appamaññā’’ti laddhavohāre cattāro brahmavihāre phusissaṃ phusissāmi, kālena kālaṃ samāpajjissāmi. <bold>Tāhi ca sukhito viharissa</bold>nti tāhi appamaññāhi sukhito sañjātasukho hutvā viharissaṃ cattāropi iriyāpathe kappessāmīti. Tena mayhaṃ sabbakāle sukhameva, na dukkhaṃ. <bold>Yato nāhaṃ sītena vihaññissaṃ</bold> antaraṭṭhakepi himapātasamaye ahaṃ sītena na kilamissāmi, tasmā <bold>aniñjito viharanto</bold> cittassa iñjitakāraṇānaṃ byāpādādīnaṃ suppahīnattā paccayuppanniñjanāya ca abhāvato samāpattisukheneva sukhito viharissāmīti. Evaṃ thero imaṃ gāthaṃ vadantoyeva vipassanaṃ vaḍḍhetvā arahattaṃ sacchākāsi. Tena vuttaṃ <bold>apadāne</bold> (apa. thera 1.18.39-44) –</paragraph>
    <gatha1 line="143">‘‘Nagare bandhumatiyā, vejjo āsiṃ susikkhito;</gatha1>
    <gathalast line="144">Āturānaṃ sadukkhānaṃ, mahājanasukhāvaho.</gathalast>
    <gatha1 line="145">‘‘Byādhitaṃ samaṇaṃ disvā, sīlavantaṃ mahājutiṃ;</gatha1>
    <gathalast line="146">Pasannacitto sumano, bhesajjamadadiṃ tadā.</gathalast>
    <gatha1 line="147">‘‘Arogo āsi teneva, samaṇo saṃvutindriyo;</gatha1>
    <gathalast line="148">Asoko nāma nāmena, upaṭṭhāko vipassino.</gathalast>
    <gatha1 line="149">‘‘Ekanavutito kappe, yaṃ osadhamadāsahaṃ;</gatha1>
    <gathalast line="150">Duggatiṃ nābhijānāmi, bhesajjassa idaṃ phalaṃ.</gathalast>
    <gatha1 line="151">‘‘Ito <pageBreak edition="Myanmar" number="2.0089" /> ca aṭṭhame kappe, sabbosadhasanāmako;</gatha1>
    <gathalast line="152">Sattaratanasampanno, cakkavattī mahapphalo.</gathalast>
    <gatha1 line="153">‘‘Kilesā <pageBreak edition="Vipassana Research Institut" number="2.0077" /> jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="154">Ettha ca bindusārarañño kāle imassa therassa uppannattā tatiyasaṅgītiyaṃ imā gāthā saṅgītāti veditabbā.</paragraph>
    <centered line="155">Tekicchakārittheragāthāvaṇṇanā niṭṭhitā.</centered>
    <subhead line="156">3. Mahānāgattheragāthāvaṇṇanā</subhead>
    <paragraph line="157"><bold>Yassa sabrahmacārīsū</bold>tiādikā āyasmato mahānāgattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto kakusandhassa bhagavato kāle <pageBreak edition="Pali Text Society" number="2.0166" /> kulagehe nibbattitvā viññutaṃ patto ekadivasaṃ kakusandhaṃ bhagavantaṃ araññaṃ ajjhogāhetvā aññatarasmiṃ rukkhamūle jhānasukhena nisinnaṃ disvā pasannamānaso tassa dāḷimaphalaṃ adāsi. So tena puññakammena devamanussesu saṃsaranto imasmiṃ buddhuppāde sākete madhuvāseṭṭhassa nāma brāhmaṇassa putto hutvā nibbatti, <bold>mahānāgo</bold>tissa nāmaṃ ahosi. So viññutaṃ patto bhagavati sākete añjanavane viharante āyasmato gavampatittherassa pāṭihāriyaṃ disvā paṭiladdhasaddho therasseva santike pabbajitvā tassovāde ṭhatvā arahattaṃ pāpuṇi. Tena vuttaṃ <bold>apadāne</bold> (apa. thera 2.45.1-7) –</paragraph>
    <gatha1 line="158">‘‘Kakusandho mahāvīro, sabbadhammāna pāragū;</gatha1>
    <gathalast line="159">Gaṇamhā vūpakaṭṭho so, agamāsi vanantaraṃ.</gathalast>
    <gatha1 line="160">‘‘Bījamiñjaṃ gahetvāna, latāya āvuṇiṃ ahaṃ;</gatha1>
    <gathalast line="161">Bhagavā tamhi samaye, jhāyate pabbatantare.</gathalast>
    <gatha1 line="162">‘‘Disvānahaṃ devadevaṃ, vippasannena cetasā;</gatha1>
    <gathalast line="163">Dakkhiṇeyyassa vīrassa, bījamiñjamadāsahaṃ.</gathalast>
    <gatha1 line="164">‘‘Imasmiṃyeva <pageBreak edition="Myanmar" number="2.0090" /> kappamhi, yaṃ miñjamadadiṃ tadā;</gatha1>
    <gathalast line="165">Duggatiṃ nābhijānāmi, bījamiñjassidaṃ phalaṃ.</gathalast>
    <gatha1 line="166">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="167">Arahattaṃ pana patvā vimuttisukhena viharanto thero chabbaggiye bhikkhū sabrahmacārīsu gāravaṃ akatvā viharante disvā tesaṃ ovādadānavasena –</paragraph>
    <hangnum line="168" number="387"></hangnum>
    <gatha1 line="169"> ‘‘Yassa <pageBreak edition="Vipassana Research Institut" number="2.0078" /> sabrahmacārīsu, gāravo nūpalabbhati;</gatha1>
    <gathalast line="170">Parihāyati saddhammā, maccho appodake yathā.</gathalast>
    <hangnum line="171" number="388"></hangnum>
    <gatha1 line="172"> ‘‘Yassa sabrahmacārīsu, gāravo nūpalabbhati;</gatha1>
    <gathalast line="173">Na virūhati saddhamme, khette bījaṃva pūtikaṃ.</gathalast>
    <hangnum line="174" number="389"></hangnum>
    <gatha1 line="175"> ‘‘Yassa sabrahmacārīsu, gāravo nūpalabbhati;</gatha1>
    <gathalast line="176">Ārakā hoti nibbānā, dhammarājassa sāsane.</gathalast>
    <hangnum line="177" number="390"></hangnum>
    <gatha1 line="178"> ‘‘Yassa sabrahmacārīsu, gāravo upalabbhati;</gatha1>
    <gathalast line="179">Na vihāyati saddhammā, maccho bavhodake yathā.</gathalast>
    <hangnum line="180" number="391"></hangnum>
    <gatha1 line="181"> ‘‘Yassa sabrahmacārīsu, gāravo upalabbhati;</gatha1>
    <gathalast line="182">So virūhati saddhamme, khette bījaṃva bhaddakaṃ.</gathalast>
    <hangnum line="183" number="392"></hangnum>
    <gatha1 line="184"> ‘‘Yassa sabrahmacārīsu, gāravo upalabbhati;</gatha1>
    <gathalast line="185">Santike hoti nibbānaṃ, dhammarājassa sāsane’’ti. –</gathalast>
    <unindented line="186">Imā cha gāthā abhāsi.</unindented>
    <paragraph line="187">Tattha <bold>sabrahmacārīsū</bold>ti samānaṃ brahmaṃ sīlādidhammaṃ carantīti sabrahmacārino, sīladiṭṭhisāmaññagatā sahadhammikā, tesu. <bold>Gāravo</bold>ti garubhāvo sīlādiguṇanimittaṃ garukaraṇaṃ. <bold>Nūpalabbhatī</bold>ti na vijjati na pavattati, na upatiṭṭhatīti attho. <bold>Nibbānā</bold>ti kilesānaṃ nibbāpanato kilesakkhayāti attho. <bold>Dhammarājassā</bold>ti satthuno. Satthā hi sadevakaṃ lokaṃ yathārahaṃ lokiyalokuttarena dhammena rañjeti tosetīti <bold>dhammarājā</bold>. Ettha ca ‘‘dhammarājassa sāsane’’ti iminā nibbānaṃ nāma dhammarājasseva sāsane <pageBreak edition="Pali Text Society" number="2.0167" />, na aññattha. Tattha yo sabrahmacārīsu <pageBreak edition="Myanmar" number="2.0091" /> gāravarahito, so yathā nibbānā ārakā hoti, tathā dhammarājassa sāsanatopi ārakā hotīti dasseti. <bold>Bavhodake</bold>ti bahuudake. <bold>Santike hoti nibbāna</bold>nti nibbānaṃ tassa santike samīpe eva hoti. Sesaṃ vuttanayameva. Imā eva ca therassa aññābyākaraṇagāthā ahesuṃ.</paragraph>
    <centered line="188">Mahānāgattheragāthāvaṇṇanā niṭṭhitā.</centered>
    <subhead line="189">4. Kullattheragāthāvaṇṇanā</subhead>
    <paragraph line="190"><bold>Kullo sivathika</bold>ntiādikā āyasmato kullattherassa gāthā. Kā uppatti? Ayampi purimabuddhesu <pageBreak edition="Vipassana Research Institut" number="2.0079" /> katādhikāro tattha tattha bhave puññāni upacinanto imasmiṃ buddhuppāde sāvatthiyaṃ kuṭumbiyakule nibbattitvā <bold>kullo</bold>ti laddhanāmo viññutaṃ patto satthu santike dhammaṃ sutvā paṭiladdhasaddho pabbaji. So ca rāgacaritattā tibbarāgajātiko hoti. Tenassa abhikkhaṇaṃ kilesā cittaṃ pariyādāya tiṭṭhanti. Athassa satthā cittācāraṃ ñatvā asubhakammaṭṭhānaṃ datvā, ‘‘kulla, tayā abhiṇhaṃ susāne cārikā caritabbā’’ti āha. So susānaṃ pavisitvā uddhumātakādīni tāni tāni asubhāni disvā taṃ muhuttaṃ asubhamanasikāraṃ uppādetvā susānato nikkhantamattova kāmarāgena abhibhuyyati. Puna bhagavā tassa taṃ pavattiṃ ñatvā ekadivasaṃ tassa susānaṭṭhānaṃ gatakāle ekaṃ taruṇitthirūpaṃ adhunā mataṃ avinaṭṭhacchaviṃ nimminitvā dasseti. Tassa taṃ diṭṭhamattassa jīvamānavisabhāgavatthusmiṃ viya sahasā rāgo uppajjati. Atha naṃ satthā tassa pekkhantasseva navahi vaṇamukhehi paggharamānāsuciṃ kimikulākulaṃ ativiya bībhacchaṃ duggandhaṃ jegucchaṃ paṭikkūlaṃ katvā dassesi. So taṃ pekkhanto virattacitto hutvā aṭṭhāsi. Athassa bhagavā obhāsaṃ pharitvā satiṃ janento –</paragraph>
    <gatha1 line="191">‘‘Āturaṃ asuciṃ pūtiṃ, passa kulla samussayaṃ;</gatha1>
    <gathalast line="192">Uggharantaṃ paggharantaṃ, bālānaṃ abhinandita’’nti. –</gathalast>
    <unindented line="193">Āha <pageBreak edition="Myanmar" number="2.0092" />. Taṃ sutvā thero sammadeva sarīrasabhāvaṃ upadhārento asubhasaññaṃ paṭilabhitvā tattha paṭhamaṃ jhānaṃ nibbattetvā taṃ pādakaṃ katvā vipassanaṃ vaḍḍhetvā arahattaṃ pāpuṇitvā attano paṭipattiṃ paccavekkhitvā –</unindented>
    <hangnum line="194" number="393"></hangnum>
    <gatha1 line="195"> ‘‘Kullo <pageBreak edition="Pali Text Society" number="2.0168" /> sivathikaṃ gantvā, addasa itthimujjhitaṃ;</gatha1>
    <gathalast line="196">Apaviddhaṃ susānasmiṃ, khajjantiṃ kimihī phuṭaṃ.</gathalast>
    <hangnum line="197" number="394"></hangnum>
    <gatha1 line="198"> ‘‘Āturaṃ…pe… bālānaṃ abhinanditaṃ.</gatha1>
    <hangnum line="199" number="395"></hangnum>
    <gatha1 line="200"> ‘‘Dhammādāsaṃ gahetvāna, ñāṇadassanapattiyā;</gatha1>
    <gathalast line="201">Paccavekkhiṃ imaṃ kāyaṃ, tucchaṃ santarabāhiraṃ.</gathalast>
    <hangnum line="202" number="396"></hangnum>
    <gatha1 line="203"> ‘‘Yathā idaṃ tathā etaṃ, yathā etaṃ tathā idaṃ;</gatha1>
    <gathalast line="204">Yathā adho tathā uddhaṃ, yathā uddhaṃ tathā adho.</gathalast>
    <hangnum line="205" number="397"></hangnum>
    <gatha1 line="206"> ‘‘Yathā divā tathā rattiṃ, yathā rattiṃ tathā divā;</gatha1>
    <gathalast line="207">Yathā pure tathā pacchā, yathā pacchā tathā pure.</gathalast>
    <hangnum line="208" number="398"></hangnum>
    <gatha1 line="209"> ‘‘Pañcaṅgikena turiyena, na ratī hoti tādisī;</gatha1>
    <gathalast line="210">Yathā ekaggacittassa, sammā dhammaṃ vipassato’’ti. –</gathalast>
    <unindented line="211">Udānavasena imā gāthā abhāsi.</unindented>
    <paragraph line="212">Tattha <pageBreak edition="Vipassana Research Institut" number="2.0080" /><bold>kullo</bold>ti attānameva thero paraṃ viya katvā vadati.</paragraph>
    <paragraph line="213"><bold>Ātura</bold>nti nānappakārehi dukkhehi abhiṇhaṃ paṭipīḷitaṃ. <bold>Asuci</bold>nti sucirahitaṃ jegucchaṃ paṭikkūlaṃ. <bold>Pūti</bold>nti duggandhaṃ. <bold>Passā</bold>ti sabhāvato olokehi. <bold>Kullā</bold>ti ovādakāle bhagavā theraṃ ālapati. Udānakāle pana thero sayameva attānaṃ vadati. <bold>Samussaya</bold>nti sarīraṃ. <bold>Uggharanta</bold>nti uddhaṃ vaṇamukhehi asuciṃ savantaṃ. <bold>Paggharanta</bold>nti adho vaṇamukhehi samantato ca asuciṃ savantaṃ. <bold>Bālānaṃ abhinandita</bold>nti bālehi andhaputhujjanehi diṭṭhitaṇhābhinandanāhi ‘‘ahaṃ mama’’nti abhinivissa nanditaṃ.</paragraph>
    <paragraph line="214"><bold>Dhammādāsa</bold>nti dhammamayaṃ ādāsaṃ. Yathā hi sattā adāsena attano mukhe kāye vā guṇadose passanti, evaṃ yogāvacaro yena attabhāve <pageBreak edition="Myanmar" number="2.0093" /> saṃkilesavodānadhamme yāthāvato passati, taṃ vipassanāñāṇaṃ idha ‘‘dhammādāsa’’nti vuttaṃ. Taṃ ñāṇadassanassa maggañāṇasaṅkhātassa dhammacakkhussa adhigamāya attano santāne uppādetvā. <bold>Paccavekkhiṃ imaṃ kāya</bold>nti imaṃ karajakāyaṃ niccasārādivirahato <bold>tucchaṃ</bold> attaparasantānānaṃ vibhāgato <bold>santarabāhiraṃ</bold> ñāṇacakkhunā patiavekkhiṃ passiṃ.</paragraph>
    <paragraph line="215">Yathā pana paccavekkhiṃ, taṃ dassetuṃ <bold>‘‘yathā ida’’</bold>ntiādi vuttaṃ. Tattha <bold>yathā idaṃ tathā eta</bold>nti yathā idaṃ mayhaṃ sarīrasaṅkhātaṃ asubhaṃ āyuusmāviññāṇānaṃ anapagamā nānāvidhaṃ māyopamaṃ kiriyaṃ dasseti, tathāva etaṃ matasarīraṃ pubbe tesaṃ dhammānaṃ anapagamā ahosi. Yathā etaṃ etarahi matasarīraṃ tesaṃ dhammānaṃ apagamā na kiñci kiriyaṃ dasseti, tathā idaṃ mama sarīrampi tesaṃ dhammānaṃ apagamā nassatevāti. Yathā ca idaṃ mama sarīraṃ etarahi susāne na mataṃ na sayitaṃ, na uddhumātakādibhāvaṃ upagataṃ, tathā etaṃ etarahi matasarīrampi pubbe <pageBreak edition="Pali Text Society" number="2.0169" /> ahosi. Yathā panetaṃ etarahi matasarīraṃ susāne sayitaṃ uddhumātakādibhāvaṃ upagataṃ, tathā idaṃ mama sarīrampi bhavissati. Atha vā yathā idaṃ mama sarīraṃ asuci duggandhaṃ jegucchaṃ paṭikkūlaṃ aniccaṃ dukkhaṃ anattā, tathā etaṃ matasarīrampi. Yathā vā etaṃ matasarīraṃ asuciādisabhāvañceva aniccādisabhāvañca, tathā idaṃ mama sarīrampi. <bold>Yathā adho tathā uddha</bold>nti yathā nābhito adho heṭṭhā ayaṃ kāyo asuci duggandho jeguccho paṭikkūlo anicco dukkho anattā ca, tathā uddhaṃ nābhito upari asuciādisabhāvo ca. <bold>Yathā uddhaṃ tathā adho</bold>ti yathā ca nābhito, uddhaṃ asuciādisabhāvo, tathā adho nābhito heṭṭhāpi.</paragraph>
    <paragraph line="216"><bold>Yathā</bold><pageBreak edition="Vipassana Research Institut" number="2.0081" /><bold>divā tathā ratti</bold>nti yathā ayaṃ kāyo divā ‘‘akkhimhā akkhigūthako’’tiādinā (su. ni. 199) asuci paggharati, tathā rattimpi. <bold>Yathā rattiṃ tathā divā</bold>ti yathā ca rattiṃ ayaṃ kāyo asuci paggharati, tathā divāpi, nayimassa kālavibhāgena aññathābhāvoti attho. <bold>Yathā pure tathā pacchā</bold>ti yathā ayaṃ kāyo pure pubbe taruṇakāle asuci duggandho jeguccho paṭikkūlo, tathā ca pacchā jiṇṇakāle. Yathā ca pacchā jiṇṇakāle asuciādisabhāvo, tathā pure taruṇakālepi <pageBreak edition="Myanmar" number="2.0094" />. Yathā vā pure atītakāle saviññāṇakāle asuciādisabhāvo ca aniccādisabhāvo ca, tathā pacchā anāgatakāle aviññāṇakāleti evampettha attho veditabbo.</paragraph>
    <paragraph line="217"><bold>Pañcaṅgikena turiyenā</bold>ti ‘‘ātataṃ vitataṃ ātatavitataṃ ghanaṃ susīra’’nti evaṃ pañcaṅgikena pañcahi aṅgehi samannāgatena turiyena paricariyamānassa kāmasukhasamaṅgino issarajanassa <bold>tādisī</bold> tathārūpā <bold>rati</bold> sukhassādo na hoti. <bold>Yathā ekaggacittassa, sammā dhammaṃ vipassato</bold>ti samathavipassanaṃ yuganaddhaṃ katvā indriyānaṃ ekarasabhāvena vīthipaṭipannāya vipassanāya khandhānaṃ udayabbayaṃ passantassa yogāvacarassa yādisā dhammarati, tassā kalampi kāmarati na upetīti. Vuttañhetaṃ bhagavatā –</paragraph>
    <gatha1 line="218">‘‘Yato yato sammasati, khandhānaṃ udayabbayaṃ;</gatha1>
    <gathalast line="219">Labhatī pītipāmojjaṃ, amataṃ taṃ vijānata’’nti. (dha. pa. 374);</gathalast>
    <paragraph line="220">Imā eva ca therassa aññābyākaraṇagāthāpi ahesuṃ.</paragraph>
    <centered line="221">Kullattheragāthāvaṇṇanā niṭṭhitā.</centered>
    <subhead line="222">5. Mālukyaputtattheragāthāvaṇṇanā</subhead>
    <paragraph line="223"><bold>Manujassā</bold>tiādikā <pageBreak edition="Pali Text Society" number="2.0170" /> āyasmato mālukyaputtattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde sāvatthiyaṃ kosalarañño aggāsanikassa putto hutvā nibbatti. Tassa mātā mālukyā nāma, tassā vasena <bold>mālukyaputto</bold>tveva paññāyittha. So vayappatto nissaraṇajjhāsayatāya gharāvāsaṃ pahāya paribbājakapabbajjaṃ <pageBreak edition="Vipassana Research Institut" number="2.0082" /> pabbajitvā vicaranto satthu santike dhammaṃ sutvā sāsane paṭiladdhasaddho pabbajitvā vipassanāya kammaṃ karonto nacirasseva chaḷabhiñño ahosi. So ñātīsu anukampāya ñātikulaṃ agamāsi. Taṃ ñātakā paṇītena khādanīyena bhojanīyena parivisitvā dhanena palobhetukāmā mahantaṃ dhanarāsiṃ <pageBreak edition="Myanmar" number="2.0095" /> purato upaṭṭhapetvā ‘‘idaṃ dhanaṃ tava santakaṃ, vibbhamitvā iminā dhanena puttadāraṃ paṭijagganto puññāni karohī’’ti yāciṃsu. Thero tesaṃ ajjhāsayaṃ viparivattento ākāse ṭhatvā –</paragraph>
    <hangnum line="224" number="399"></hangnum>
    <gatha1 line="225"> ‘‘Manujassa pamattacārino, taṇhā vaḍḍhati māluvā viya;</gatha1>
    <gathalast line="226">So plavatī hurā huraṃ, phalamicchaṃva vanasmi vānaro.</gathalast>
    <hangnum line="227" number="400"></hangnum>
    <gatha1 line="228"> ‘‘Yaṃ esā sahate jammī, taṇhā loke visattikā;</gatha1>
    <gathalast line="229">Sokā tassa pavaḍḍhanti, abhivaṭṭhaṃva bīraṇaṃ.</gathalast>
    <hangnum line="230" number="401"></hangnum>
    <gatha1 line="231"> ‘‘Yo cetaṃ sahate jammiṃ, taṇhaṃ loke duraccayaṃ;</gatha1>
    <gathalast line="232">Sokā tamhā papatanti, udabindūva pokkharā.</gathalast>
    <hangnum line="233" number="402"></hangnum>
    <gatha1 line="234"> ‘‘Taṃ vo vadāmi bhaddaṃ vo, yāvantettha samāgatā;</gatha1>
    <gatha2 line="235">Taṇhāya mūlaṃ khaṇatha, usīratthova bīraṇaṃ;</gatha2>
    <gathalast line="236">Mā vo naḷaṃva sotova, māro bhañji punappunaṃ.</gathalast>
    <hangnum line="237" number="403"></hangnum>
    <gatha1 line="238"> ‘‘Karotha buddhavacanaṃ, khaṇo vo mā upaccagā;</gatha1>
    <gathalast line="239">Khaṇātītā hi socanti, nirayamhi samappitā.</gathalast>
    <hangnum line="240" number="404"></hangnum>
    <gatha1 line="241"> ‘‘Pamādo rajo pamādo, pamādānupatito rajo;</gatha1>
    <gathalast line="242">Appamādena vijjāya, abbahe sallamattano’’ti. –</gathalast>
    <unindented line="243">Imāhi chahi gāthāhi dhammaṃ deseti.</unindented>
    <paragraph line="244">Tattha <bold>manujassā</bold>ti sattassa. <bold>Pamattacārino</bold>ti sativossaggalakkhaṇena pamādena pamattacārissa, neva jhānaṃ, na vipassanā <pageBreak edition="Pali Text Society" number="2.0171" />, na maggaphalāni vaḍḍhanti. Yathā pana rukkhaṃ saṃsibbantī pariyonandhantī tassa vināsāya māluvā latā vaḍḍhati, evamassa cha dvārāni nissāya rūpādīsu punappunaṃ uppajjamānā taṇhā vaḍḍhati. Vaḍḍhamānāva yathā māluvā latā attano apassayabhūtaṃ rukkhaṃ ajjhottharitvā pāteti, evaṃ taṇhāvasikaṃ puggalaṃ apāye nipāteti. <bold>So plavatī</bold>ti so taṇhāvasiko puggalo aparāparaṃ bhavābhave uplavati dhāvati. Yathā kiṃ? <bold>Phalamicchaṃva vanasmi vānaro</bold> yathā rukkhaphalaṃ icchanto vānaro vanasmiṃ dhāvanto rukkhassa ekaṃ sākhaṃ gaṇhāti, taṃ muñcitvā aññaṃ gaṇhāti, taṃ muñcitvā aññanti ‘‘sākhaṃ <pageBreak edition="Vipassana Research Institut" number="2.0083" /> alabhitvā nisinno’’ti vattabbataṃ <pageBreak edition="Myanmar" number="2.0096" /> nāpajjati; evameva taṇhāvasiko puggalo hurā huraṃ dhāvanto ‘‘ārammaṇaṃ alabhitvā taṇhāya appavattiṃ patto’’ti vattabbataṃ nāpajjati.</paragraph>
    <paragraph line="245"><bold>Ya</bold>nti yaṃ puggalaṃ. Esā lāmakabhāvena <bold>jammī</bold> visāhāratāya visamūlatāya visaphalatāya visaparibhogatāya rūpādīsu visattatāya āsattatāya ca <bold>visattikā</bold>ti saṅkhaṃ gatā chadvārikā taṇhā <bold>sahate</bold> abhibhavati tassa puggalassa. Yathā nāma vane punappunaṃ vassante deve abhivaṭṭhaṃ <bold>bīraṇaṃ</bold> bīraṇatiṇaṃ vaḍḍhati, evaṃ vaṭṭamūlakā sokā abhivaḍḍhanti vuddhiṃ āpajjantīti attho.</paragraph>
    <paragraph line="246"><bold>Yo cetaṃ…pe… duraccaya</bold>nti yo pana puggalo evaṃ vuttappakāraṃ atikkamituṃ pajahituṃ dukkaratāya duraccayaṃ taṇhaṃ <bold>sahate</bold> abhibhavati, tamhā puggalā vaṭṭamūlakā sokā papatanti. Yathā nāma pokkhare padumapatte patitaṃ udabindu na patiṭṭhāti, evaṃ na patiṭṭhahantīti attho.</paragraph>
    <paragraph line="247"><bold>Taṃ vo vadāmī</bold>ti tena kāraṇena ahaṃ tumhe vadāmi. <bold>Bhaddaṃ vo</bold>ti bhaddaṃ tumhākaṃ hotu, mā taṇhaṃ anuvattapuggalo viya vibhavaṃ anatthaṃ pāpuṇāthāti attho. <bold>Yāvantettha samāgatā</bold>ti imasmiṃ ṭhāne yattakā sannipatitā, tattakā. Kiṃ vadasīti ce? <bold>Taṇhāya mūlaṃ khaṇatha</bold> imissā chadvārikataṇhāya mūlaṃ kāraṇaṃ avijjādikilesaggahanaṃ arahattamaggañāṇakudālena khaṇatha samucchindatha. Kiṃ viyāti? <bold>Usīratthova bīraṇaṃ</bold> yathā usīrena atthiko puriso mahantena kudālena bīraṇāparanāmaṃ usīraṃ nāma tiṇaṃ khaṇati, evamassa mūlaṃ khaṇathāti attho. <bold>Mā vo naḷaṃva sotova, māro bhañji punappuna</bold>nti tumhe nadītīre jātaṃ naḷaṃ mahāvegena āgato nadīsoto viya kilesamāro maccumāro devaputtamāro ca punappunaṃ mā bhañjīti attho.</paragraph>
    <paragraph line="248">Tasmā <bold>karotha buddhavacanaṃ</bold> ‘‘jhāyatha, bhikkhave, mā pamādatthā’’tiādinā (ma. ni. 1.215) vuttaṃ buddhassa bhagavato vacanaṃ karotha, yathānusiṭṭhaṃ paṭipattiyā sampādetha. <bold>Khaṇo vo mā</bold><pageBreak edition="Pali Text Society" number="2.0172" /><bold>upaccagā</bold>ti yo hi buddhavacanaṃ na karoti, taṃ <pageBreak edition="Myanmar" number="2.0097" /> puggalaṃ ayaṃ buddhuppādakkhaṇo patirūpadesavāse uppattikkhaṇo sammadiṭṭhiyā paṭiladdhakkhaṇo channaṃ āyatanānaṃ avekallakkhaṇoti sabbopi khaṇo atikkamati, so khaṇo mā tumhe atikkamatu. <bold>Khaṇātītā</bold>ti ye hi taṃ khaṇaṃ atītā, ye vā puggale so khaṇo atīto, te <bold>nirayamhi samappitā</bold> tattha nibbattā cirakālaṃ socanti.</paragraph>
    <paragraph line="249"><bold>Pamādo rajo</bold>ti rūpādīsu ārammaṇesu sativossaggalakkhaṇo pamādo, saṃkilesasabhāvattā rāgarajādimissatāya <pageBreak edition="Vipassana Research Institut" number="2.0084" /> ca rajo. <bold>Pamādānupatito rajo</bold>ti yo hi koci rajo nāma rāgādiko, so sabbo pamādānupatito pamādavaseneva uppajjati. <bold>Appamādenā</bold>ti appamajjanena appamādapaṭipattiyā. <bold>Vijjāyā</bold>ti aggamaggavijjāya. <bold>Abbahe sallamattano</bold>ti attano hadayanissitaṃ rāgādisallaṃ uddhareyya samūhaneyyāti.</paragraph>
    <centered line="250">Mālukyaputtattheragāthāvaṇṇanā niṭṭhitā.</centered>
    <subhead line="251">6. Sappadāsattheragāthāvaṇṇanā</subhead>
    <paragraph line="252"><bold>Paṇṇavīsatī</bold>tiādikā āyasmato sappadāsattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde kapilavatthusmiṃ suddhodanamahārājassa purohitaputto hutvā nibbatti, tassa <bold>sappadāso</bold>ti nāmaṃ ahosi. So vayappatto satthu ñātisamāgame paṭiladdhasaddho pabbajitvā kilesābhibhavena cetosamādhiṃ alabhanto brahmacariyaṃ caritvā saṃvegajāto pacchā satthaṃ āharanto yoniso manasikāraṃ vaḍḍhetvā arahattaṃ pāpuṇitvā aññaṃ byākaronto –</paragraph>
    <hangnum line="253" number="405"></hangnum>
    <gatha1 line="254"> ‘‘Paṇṇavīsati vassāni, yato pabbajito ahaṃ;</gatha1>
    <gathalast line="255">Accharāsaṅghātamattampi, cetosantimanajjhagaṃ.</gathalast>
    <hangnum line="256" number="406"></hangnum>
    <gatha1 line="257"> ‘‘Aladdhā cittassekaggaṃ, kāmarāgena aṭṭito;</gatha1>
    <gathalast line="258">Bāhā paggayha kandanto, vihārā upanikkhamiṃ.</gathalast>
    <hangnum line="259" number="407"></hangnum>
    <gatha1 line="260"> ‘‘Satthaṃ <pageBreak edition="Myanmar" number="2.0098" /> vā āharissāmi, ko attho jīvitena me;</gatha1>
    <gathalast line="261">Kathañhi sikkhaṃ paccakkhaṃ, kālaṃ kubbetha mādiso.</gathalast>
    <hangnum line="262" number="408"></hangnum>
    <gatha1 line="263"> ‘‘Tadāhaṃ <pageBreak edition="Pali Text Society" number="2.0173" /> khuramādāya, mañcakamhi upāvisiṃ;</gatha1>
    <gathalast line="264">Parinīto khuro āsi, dhamaniṃ chettumattano.</gathalast>
    <hangnum line="265" number="409"></hangnum>
    <gatha1 line="266"> ‘‘Tato me manasīkāro, yoniso udapajjatha;</gatha1>
    <gathalast line="267">Ādīnavo pāturahu, nibbidā samatiṭṭhatha.</gathalast>
    <hangnum line="268" number="410"></hangnum>
    <gatha1 line="269"> ‘‘Tato cittaṃ vimucci me, passa dhammasudhammataṃ;</gatha1>
    <gathalast line="270">Tisso vijjā anuppattā, kataṃ buddhassa sāsana’’nti. –</gathalast>
    <unindented line="271">Imā gāthā abhāsi.</unindented>
    <paragraph line="272">Tattha <pageBreak edition="Vipassana Research Institut" number="2.0085" /><bold>paṇṇavīsativassāni, yato pabbajito aha</bold>nti yato paṭṭhāya ahaṃ pabbajito tānimāni paṇṇavīsativassāni. <bold>Accharāsaṅghātamattampi, cetosantimanajjhaga</bold>nti sohaṃ ettakaṃ kālaṃ brahmacariyaṃ caranto accharāsaṅghātamattampi aṅguliphoṭanamattampi khaṇaṃ cetosantiṃ cetaso samādhānaṃ na labhiṃ.</paragraph>
    <paragraph line="273">Evaṃ pana aladdhā cittassekaggataṃ, tattha kāraṇamāha <bold>‘‘kāmarāgena aṭṭito</bold>’’ti. Tattha <bold>aṭṭito</bold>ti pīḷito, abhibhūtoti attho. <bold>Bāhā paggayha kandanto</bold>ti ‘‘idamidha ativiya ayuttaṃ vattati, yadāhaṃ niyyānike sāsane pabbajitvā attānaṃ kilesapaṅkato uddharituṃ na sakkomī’’ti uddhaṃmukho bāhā paggayha kandamāno. <bold>Vihārā upanikkhami</bold>nti vasanakavihārato bahi nikkhanto.</paragraph>
    <paragraph line="274">Yenādhippāyena nikkhanto, taṃ dassetuṃ <bold>‘‘satthaṃ vā āharissāmī’’</bold>tiādi vuttaṃ. Tattha <bold>satthaṃ vā āharissāmī</bold>ti <bold>vā</bold>-saddo vikappanattho. Tena ‘‘rukkhā vā papatissāmi, ubbandhitvā vā marissāmī’’tiādike maraṇappakāre saṅgaṇhāti. <bold>Sikkha</bold>nti adhisīlasikkhaṃ. <bold>Paccakkha</bold>nti paccācikkhanto pariccajanto. ‘‘Paccakkhā’’tipi pāḷi, paccakkhāyāti attho. <bold>Kāla</bold>nti maraṇaṃ. Kathañhi nāma mādiso sikkhāpaccakkhānena kālaṃ kareyyāti attho. Sikkhāpaccakkhānañhi ariyassa vinaye maraṇaṃ nāma. Yathāha bhagavā – ‘‘maraṇañhetaṃ <pageBreak edition="Myanmar" number="2.0099" />, bhikkhave, yo sikkhaṃ paccakkhāya hīnāyāvattatī’’ti (ma. ni. 3.63). ‘‘Sikkhaṃ paccakkhā’’ti pana pāṭhe kathañhi nāma mādiso sikkhaṃ paccakkhāya kālaṃ kareyya, sikkhāsamaṅgī eva pana hutvā kālaṃ kareyya? Tasmā satthaṃ vā āharissāmi, ko attho jīvitena meti yojanā.</paragraph>
    <paragraph line="275"><bold>Tadāha</bold>nti yadā kilesābhibhavena samaṇadhammaṃ kātuṃ asamatthatāya jīvite nibbindanto tadā. <bold>Khura</bold>nti nisitakhuraṃ, khurasadisaṃ vā satthakaṃ. <bold>Mañcakamhi upāvisi</bold>nti paresaṃ nivāraṇabhayena ovarakaṃ pavisitvā mañcake nisīdiṃ. <bold>Parinīto</bold>ti upanīto, gale ṭhapitoti adhippāyo. <bold>Dhamani</bold>nti ‘‘kaṇṭhe dhamaniṃ, kaṇṭhadhamaniṃ galavalaya’’ntipi vadanti. <bold>Chettu</bold>nti chindituṃ.</paragraph>
    <paragraph line="276"><bold>Tato me manasīkāro, yoniso udapajjathā</bold>ti ‘‘yadāhaṃ marissāmī’’ti kaṇṭhe dhamaniṃ chindituṃ khuraṃ upanesiṃ, tato paraṃ ‘‘arogaṃ nu kho me sīla’’nti paccavekkhantassa akkhaṇḍaṃ acchiddaṃ suparisuddhaṃ <pageBreak edition="Vipassana Research Institut" number="2.0086" /> sīlaṃ disvā pīti uppajji, pītimanassa kāyo passambhi, passaddhakāyassa nirāmisaṃ sukhaṃ anubhavantassa cittassa samāhitatāya vipassanāvasena <pageBreak edition="Pali Text Society" number="2.0174" /> yoniso manasikāro uppajji. Atha vā tatoti kaṇṭhe khurassa upanayato vaṇe jāte uppannaṃ vedanaṃ vikkhambhento vipassanāya vasena yonisomanasikāro uppajji. Idāni tato paraṃ maggaphalapaccavekkhaṇañāṇaṃ uppannabhāvaṃ dassetuṃ ‘‘ādīnavo pāturahū’’tiādi vuttaṃ. Taṃ heṭṭhā vuttatthameva.</paragraph>
    <centered line="277">Sappadāsattheragāthāvaṇṇanā niṭṭhitā.</centered>
    <subhead line="278">7. Kātiyānattheragāthāvaṇṇanā</subhead>
    <paragraph line="279"><bold>Uṭṭhehī</bold>tiādikā āyasmato kātiyānattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde sāvatthiyaṃ aññatarassa kosiyagottassa brāhmaṇassa <pageBreak edition="Myanmar" number="2.0100" /> putto hutvā nibbatto, mātugottavasena pana <bold>kātiyāno</bold>ti laddhanāmo vayappatto sāmaññakānittherassa gihisahāyo theraṃ disvā pabbajito samaṇadhammaṃ karonto rattiṃ ‘‘niddābhibhavaṃ vinodessāmī’’ti caṅkamaṃ āruhi. So caṅkamanto niddāya abhibhūto pacalāyamāno paripatitvā tattheva anantarahitāya bhūmiyā nipajji, satthā tassa taṃ pavattiṃ disvā sayaṃ tattha gantvā ākāse ṭhatvā <bold>‘‘kātiyānā’’</bold>ti saññaṃ adāsi. So satthāraṃ disvā uṭṭhahitvā vanditvā saṃvegajāto aṭṭhāsi. Athassa satthā dhammaṃ desento –</paragraph>
    <hangnum line="280" number="411"></hangnum>
    <gatha1 line="281"> ‘‘Uṭṭhehi nisīda kātiyāna, mā niddābahulo ahu jāgarassu;</gatha1>
    <gathalast line="282">Mā taṃ alasaṃ pamattabandhu, kūṭeneva jinātu maccurājā.</gathalast>
    <hangnum line="283" number="412"></hangnum>
    <gatha1 line="284"> ‘‘Seyyathāpi mahāsamuddavego, evaṃ jātijarāti vattate taṃ;</gatha1>
    <gathalast line="285">So karohi sudīpamattano tvaṃ, na hi tāṇaṃ tava vijjateva aññaṃ.</gathalast>
    <hangnum line="286" number="413"></hangnum>
    <gatha1 line="287"> ‘‘Satthā hi vijesi maggametaṃ, saṅgā jātijarābhayā atītaṃ;</gatha1>
    <gathalast line="288">Pubbāpararattamappamatto, anuyuñjassu daḷhaṃ karohi yogaṃ.</gathalast>
    <hangnum line="289" number="414"></hangnum>
    <gatha1 line="290"> ‘‘Purimāni pamuñca bandhanāni, saṅghāṭikhuramuṇḍabhikkhabhojī;</gatha1>
    <gathalast line="291">Mā <pageBreak edition="Pali Text Society" number="2.0175" /> khiḍḍāratiñca mā niddaṃ, anuyuñjittha jhāya kātiyāna.</gathalast>
    <hangnum line="292" number="415"></hangnum>
    <gatha1 line="293"> ‘‘Jhāyāhi jināhi kātiyāna, yogakkhemapathesu kovidosi;</gatha1>
    <gathalast line="294">Pappuyya anuttaraṃ visuddhiṃ, parinibbāhisi vārināva joti.</gathalast>
    <hangnum line="295" number="416"></hangnum>
    <gatha1 line="296"> ‘‘Pajjotakaro <pageBreak edition="Myanmar" number="2.0101" /><pageBreak edition="Vipassana Research Institut" number="2.0087" /> parittaraṃso, vātena vinamyate latāva;</gatha1>
    <gatha2 line="297">Evampi tuvaṃ anādiyāno, māraṃ indasagotta niddhunāhi;</gatha2>
    <gathalast line="298">So vedayitāsu vītarāgo, kālaṃ kaṅkha idheva sītibhūto’’ti. –</gathalast>
    <unindented line="299">Imā gāthā abhāsi.</unindented>
    <paragraph line="300">Tattha <bold>uṭṭhehī</bold>ti niddūpagamanato uṭṭhahanto uṭṭhānavīriyaṃ karohi. Yasmā nipajjā nāma kosajjapakkhiyā, tasmā mā sayi. <bold>Nisīdā</bold>ti pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā nisīda. <bold>Kātiyānā</bold>ti taṃ nāmena ālapati. <bold>Mā niddābahulo ahū</bold>ti niddābahulo niddābhibhūto mā ahu. <bold>Jāgarassū</bold>ti jāgara, jāgariyamanuyutto hohi. <bold>Mā taṃ alasa</bold>nti jāgariyaṃ ananuyuñjantaṃ taṃ alasaṃ kusītaṃ pamattabandhu maccurājā <bold>kūṭeneva</bold> adduhanena viya nesādo migaṃ vā pakkhiṃ vā jarārogehi mā jinātu mā abhibhavatu, mā ajjhottharatūti attho.</paragraph>
    <paragraph line="301"><bold>Seyyathāpī</bold>ti seyyathā api. <bold>Mahāsamuddavego</bold>ti mahāsamuddassa ūmivego. <bold>Eva</bold>nti yathā nāma mahāsamuddaūmivego uparūpari uṭṭhahanto taṃ abhikkamituṃ asakkontaṃ purisaṃ abhibhavati, evaṃ jāti jarā ca kosajjābhibhūtaṃ taṃ <bold>ativattate</bold> uparūpari ajjhottharati. <bold>So karohī</bold>ti so tvaṃ, kātiyāna, catūhi oghehi anajjhottharaṇīyaṃ arahattaphalasaṅkhātaṃ <bold>sudīpaṃ attano karohi</bold> attano santāne uppādehi. <bold>Na hi tāṇaṃ tava vijjateva añña</bold>nti <bold>hī</bold>ti hetuatthe nipāto. Yasmā tato aggaphalato aññaṃ tava tāṇaṃ nāma idha vā huraṃ vā na upalabbhati, tasmā taṃ arahattasaṅkhātaṃ sudīpaṃ karohīti.</paragraph>
    <paragraph line="302"><bold>Satthā hi vijesi maggameta</bold>nti yaṃ sādhetuṃ avisahantā yato parājitā puthū aññatitthiyā, tadetaṃ tassa sudīpassa kāraṇabhūtaṃ pañcavidhasaṅgato jātiādibhayato ca atītaṃ ariyamaggaṃ devaputtamārādike abhibhavitvā tuyhaṃ satthā vijesi sādhesi. Yasmā satthu santakaṃ <pageBreak edition="Myanmar" number="2.0102" /> nāma sāvakena adhigantabbaṃ na vissajjetabbaṃ, tasmā tassa adhigamāya pubbarattāpararattaṃ purimayāmaṃ pacchimayāmañca <pageBreak edition="Pali Text Society" number="2.0176" />, <bold>appamatto</bold> sato sampajāno hutvā <bold>anuyuñja yogaṃ</bold> bhāvanaṃ daḷhañca karohi.</paragraph>
    <paragraph line="303"><bold>Purimāni pamuñca bandhanānī</bold>ti purimakāni gihikāle ābaddhāni gihibandhanāni kāmaguṇabandhanāni pamuñca vissajjehi, tattha anapekkho hohi. <bold>Saṅghāṭikhuramuṇḍabhikkhabhojī</bold>ti saṅghāṭidhārī <pageBreak edition="Vipassana Research Institut" number="2.0088" /> khurena katasiramuṇḍo bhikkhāhārabhojī, tividhampetaṃ purimabandhanapamokkhassa khiḍḍāratiniddānanuyogassa ca kāraṇavacanaṃ. Yasmā tvaṃ saṅghāṭipāruto muṇḍo bhikkhāhāro jīvati, tasmā te kāmasukhānuyogo khiḍḍāratiniddānuyogo ca na yuttoti tato purimāni pamuñca bandhanāni khiḍḍāratiṃ niddañca mānuyuñjitthāti yojanā. <bold>Jhāyā</bold>ti jhāyassu ārammaṇūpanijjhānaṃ <bold>anuyuñja</bold>.</paragraph>
    <paragraph line="304">Taṃ pana anuyuñjanto yena jhānena jhāyato kilesā sabbaso jitā honti, taṃ lakkhaṇūpanijjhānaṃ anuyuñjāti dassento <bold>‘‘jhāyāhi jināhī’’</bold>ti āha. <bold>Yogakkhemapathesu kovidosī</bold>ti catūhi yogehi khemassa nibbānassa pathabhūtesu bodhipakkhiyadhammesu kusalo cheko asi, tasmā bhāvanaṃ ussukkāpento <bold>anuttaraṃ</bold> uttararahitaṃ, <bold>visuddhiṃ</bold> nibbānaṃ arahattañca <bold>pappuyya</bold> pāpuṇitvā pana tvaṃ parinibbāhisi. <bold>Vārināva jotī</bold>ti mahatā salilavuṭṭhinipātena aggikhandho viya ariyamaggavuṭṭhinipātena parinibbāyissati.</paragraph>
    <paragraph line="305"><bold>Pajjotakaro</bold>ti pajjotiṃ karo padīpo. <bold>Parittaraṃso</bold>ti khuddakacciko. <bold>Vinamyate</bold>ti vinamīyati apaniyyati. <bold>Latāvā</bold>ti valli viya. Idaṃ vuttaṃ hoti – yathā vaṭṭiādipaccayavekallena parittaraṃso mandapabho padīpo appikā latā vā vātena vidhamiyyati viddhaṃsiyyati, evaṃ tuvampi. Kosiyagottatāya, <bold>indasagotta,</bold> indasamānagottaṃ. Māraṃ tassa vase anāvattanā anupādānato ca <bold>anādiyāno, niddhunāhi</bold> vidhamehi viddhaṃsehi. Evaṃ pana viddhaṃsamāno so tvaṃ vedayitāsu sabbāsu vedanāsu vigatacchandarāgo <bold>idheva</bold> imasmiṃyeva attabhāve sabbakilesadarathapariḷāhābhāvena <bold>sītibhūto</bold> nibbuto attano parinibbānakālaṃ <bold>kaṅkha</bold> āgamehīti <pageBreak edition="Myanmar" number="2.0103" />. Evaṃ satthārā anupādisesaṃ nibbānaṃ pāpetvā desanāya katāya thero desanāvasāne vipassanaṃ vaḍḍhetvā arahattaṃ pāpuṇi. Arahattaṃ pana patvā satthārā desitaniyāmeneva imā gāthā abhāsi. Tā eva imā gāthā therassa aññābyākaraṇañca jātā.</paragraph>
    <centered line="306">Kātiyānattheragāthāvaṇṇanā niṭṭhitā.</centered>
    <subhead line="307">8. Migajālattheragāthāvaṇṇanā</subhead>
    <paragraph line="308"><bold>Sudesito</bold>tiādikā <pageBreak edition="Pali Text Society" number="2.0177" /> āyasmato migajālattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto imasmiṃ buddhuppāde sāvatthiyaṃ visākhāya <pageBreak edition="Vipassana Research Institut" number="2.0089" /> mahāupāsikāya putto hutvā nibbatti, <bold>migajālo</bold>tissa nāmaṃ ahosi. So vihāraṃ gantvā abhiṇhaso dhammassavanena paṭiladdhasaddho pabbajitvā vipassanaṃ vaḍḍhetvā arahattaṃ patvā aññaṃ byākaronto –</paragraph>
    <hangnum line="309" number="417"></hangnum>
    <gatha1 line="310"> ‘‘Sudesito cakkhumatā, buddhenādiccabandhunā;</gatha1>
    <gathalast line="311">Sabbasaṃyojanātīto, sabbavaṭṭavināsano.</gathalast>
    <hangnum line="312" number="418"></hangnum>
    <gatha1 line="313"> ‘‘Niyyāniko uttaraṇo, taṇhāmūlavisosano;</gatha1>
    <gathalast line="314">Visamūlaṃ āghātanaṃ, chetvā pāpeti nibbutiṃ.</gathalast>
    <hangnum line="315" number="419"></hangnum>
    <gatha1 line="316"> ‘‘Aññāṇamūlabhedāya, kammayantavighāṭano;</gatha1>
    <gathalast line="317">Viññāṇānaṃ pariggahe, ñāṇavajiranipātano.</gathalast>
    <hangnum line="318" number="420"></hangnum>
    <gatha1 line="319"></gatha1>
    <gatha1 line="320">‘‘Vedanānaṃ viññāpano, upādānappamocano;</gatha1>
    <gathalast line="321">Bhavaṃ aṅgārakāsuṃva, ñāṇena anupassano.</gathalast>
    <hangnum line="322" number="421"></hangnum>
    <gatha1 line="323"> ‘‘Mahāraso sugambhīro, jarāmaccunivāraṇo;</gatha1>
    <gathalast line="324">Ariyo aṭṭhaṅgiko maggo, dukkhūpasamano sivo.</gathalast>
    <hangnum line="325" number="422"></hangnum>
    <gatha1 line="326"> ‘‘Kammaṃ kammanti ñatvāna, vipākañca vipākato;</gatha1>
    <gatha2 line="327">Paṭiccuppannadhammānaṃ, yathāvālokadassano;</gatha2>
    <gathalast line="328">Mahākhemaṅgamo santo, pariyosānabhaddako’’ti. – imā gāthā abhāsi;</gathalast>
    <paragraph line="329">Tattha <pageBreak edition="Myanmar" number="2.0104" /><bold>sudesito</bold>ti suṭṭhu desito, veneyyajjhāsayānurūpaṃ diṭṭhadhammikasamparāyikaparamatthānaṃ yāthāvato vibhāvanavasena desitoti attho. Atha vā <bold>sudesito</bold>ti sammā desito, pavattinivattīnaṃ tadubhayahetūnañca aviparītato pakāsanavasena bhāsito svākhyātoti attho. <bold>Cakkhumatā</bold>ti maṃsacakkhu, dibbacakkhu, paññācakkhu, buddhacakkhu, samantacakkhūti imehi pañcahi cakkhūhi cakkhumatā. <bold>Buddhenā</bold>ti sabbaññubuddhena. <bold>Ādiccabandhunā</bold>ti ādiccagottena. Duvidho hi loke khattiyavaṃso – ādiccavaṃso, somavaṃsoti. Tattha ādiccavaṃso, okkākarājavaṃsoti jānitabbaṃ. Tato sañjātatāya sākiyā ādiccagottāti bhagavā ‘‘ādiccabandhū’’ti vuccati. Atha vā ādiccassa bandhūtipi bhagavā ādiccabandhu, svāyamattho heṭṭhā vuttoyeva. Kāmarāgasaṃyojanādīnaṃ sabbesaṃ saṃyojanānaṃ samatikkamanabhāvato <bold>sabbasaṃyojanātīto</bold> tato eva kilesakammavipākavaṭṭānaṃ vināsanato viddhaṃsanato <bold>sabbavaṭṭavināsano,</bold> saṃsāracārakato <pageBreak edition="Pali Text Society" number="2.0178" /> niyyānato <bold>niyyāniko,</bold> saṃsāramahoghato samuttaraṇaṭṭhena <bold>uttaraṇo,</bold> kāmataṇhādīnaṃ sabbataṇhānaṃ mūlaṃ avijjaṃ ayoniso manasikārañca visoseti sukkhāpetīti <bold>taṇhāmūlavisosano,</bold> tiṇṇampi vedānaṃ sampaṭivedhassa <pageBreak edition="Vipassana Research Institut" number="2.0090" /> viddhaṃsanato visassa dukkhassa kāraṇattā <bold>visamūlaṃ,</bold> sattānaṃ byasanuppattiṭṭhānatāya <bold>āghātanaṃ</bold> kammaṃ kilesaṃ vā <bold>chetvā</bold> samucchinditvā <bold>nibbutiṃ</bold> nibbānaṃ pāpeti.</paragraph>
    <paragraph line="330">Aññāṇassa mūlaṃ ayoniso manasikāro āsavā ca ‘‘āsavasamudayā avijjāsamudayo’’ti (ma. ni. 1.103) hi vuttaṃ, tassa <bold>bhedāya</bold> vajirūpamañāṇena bhindanatthāya. Atha vā ‘‘avijjāpaccayā saṅkhārā’’tiādivacanato (vibha. 225-226; saṃ. ni. 2.1) aññāṇaṃ mūlaṃ etassāti aññāṇamūlaṃ, bhavacakkaṃ, tassa maggañāṇavajirena padālanatthaṃ desitoti sambandho. <bold>Kammayantavighāṭano</bold>ti kammaghaṭitassa attabhāvayantassa viddhaṃsano. <bold>Viññāṇānaṃ pariggahe</bold>ti kāmabhavādīsu yathāsakakammunā viññāṇaggahaṇe upaṭṭhiteti vacanaseso. Tattha tattha hi bhave paṭisandhiyā gahitāya taṃtaṃbhavanissitaviññāṇānipi gahitāneva honti. <bold>Ñāṇavajiranipātano</bold>ti ñāṇavajirassa <pageBreak edition="Myanmar" number="2.0105" /> nipāto, ñāṇavajiraṃ nipātetvā tesaṃ padāletā. Lokuttaradhammo hi uppajjamāno sattamabhavādīsu uppajjanārahāni viññāṇāni bhindattameva uppajjatīti.</paragraph>
    <paragraph line="331"><bold>Vedanānaṃ viññāpano</bold>ti sukhādīnaṃ tissannaṃ vedanānaṃ yathākkamaṃ dukkhasallāniccavasena yāthāvato pavedako. <bold>Upādānappamocano</bold>ti kāmupādānādīhi catūhipi upādānehi cittasantānassa vimocako. <bold>Bhavaṃ aṅgārakāsuṃva, ñāṇena anupassano</bold>ti kāmabhavādinavavidhampi bhavaṃ ekādasahi aggīhi ādittabhāvato sādhikaporisaṃ aṅgārakāsuṃ viya maggañāṇena anupaccakkhato dassetā.</paragraph>
    <paragraph line="332">Santapaṇītabhāvato atittikaraṭṭhena <bold>mahāraso</bold> pariññādivasena vā mahākiccatāya sāmaññaphalavasena mahāsampattitāya ca <bold>mahāraso,</bold> anupacitasambhārehi duravagāhatāya alabbhaneyyapatiṭṭhatāya ca <bold>suṭṭhu gambhīro jarāmaccunivāraṇo,</bold> āyatiṃ bhavābhinipphattiyā nivattanena jarāya maccuno ca paṭisedhako. Idāni yathāvuttaguṇavisesayuttaṃ dhammaṃ sarūpato dassento <bold>‘‘ariyo aṭṭhaṅgiko’’</bold>ti vatvā punapi tassa katipaye guṇe vibhāvetuṃ <bold>‘‘dukkhūpasamano sivo</bold>’’tiādimāha. Tassattho – parisuddhaṭṭhena <bold>ariyo,</bold> sammādiṭṭhiādiaṭṭhadhammasamodhānatāya <bold>aṭṭhaṅgiko,</bold> nibbānagavesanaṭṭhena <bold>maggo</bold> sakalavaṭṭadukkhavūpasamanaṭṭhena <pageBreak edition="Pali Text Society" number="2.0179" /><bold>dukkhavūpasamano,</bold> khemaṭṭhena <bold>sivo</bold>.</paragraph>
    <paragraph line="333">Yathā ito bāhirakasamaye asammāsambuddhapaveditattā kammavipāko vipallāso siyāti evaṃ avipallāsetvā <bold>paṭiccuppannadhammānaṃ</bold> paṭiccasamuppannesu dhammesu kammaṃ kammanti vipākañca vipākato <pageBreak edition="Vipassana Research Institut" number="2.0091" /> ñatvāna pubbabhāgañāṇena jānanahetu sassatucchedaggāhānaṃ vidhamanena yāthāvato ālokadassano takkarassa lokuttarañāṇālokassa dassano. Kenaci kañci kadācipi anupaddutattā mahākhemaṃ nibbānaṃ gacchati satte gameti cāti <bold>mahākhemaṅgamo,</bold> sabbakilesadarathapariḷāhavūpasamanato <bold>santo,</bold> akuppāya cetovimuttiyā anupādisesāya ca nibbānadhātuyā pāpanena <bold>pariyosānabhaddako</bold> sudesito cakkhumatāti yojanā.</paragraph>
    <paragraph line="334">Evaṃ <pageBreak edition="Myanmar" number="2.0106" /> thero nānānayehi ariyadhammaṃ pasaṃsanto tassa dhammassa attanā adhigatabhāvaṃ aññāpadesena pakāsesi.</paragraph>
    <centered line="335">Migajālattheragāthāvaṇṇanā niṭṭhitā.</centered>
    <subhead line="336">9. Purohitaputtajentattheragāthāvaṇṇanā</subhead>
    <paragraph line="337"><bold>Jātimadena mattoha</bold>ntiādikā āyasmato jentattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde sāvatthiyaṃ kosalarañño purohitassa putto hutvā nibbatti, tassa <bold>jento</bold>ti nāmaṃ ahosi. So vayappatto jātimadena bhogaissariyarūpamadena ca matto aññe hīḷento garuṭṭhāniyānampi apacitiṃ akaronto mānathaddho vicarati. So ekadivasaṃ satthāraṃ mahatiyā parisāya parivutaṃ dhammaṃ desentaṃ disvā upasaṅkamanto ‘‘sace maṃ samaṇo gotamo paṭhamaṃ ālapissati, ahampi ālapissāmi; no ce, nālapissāmī’’ti cittaṃ uppādetvā upasaṅkamitvā ṭhito bhagavati paṭhamaṃ anālapante sayampi mānena anālapitvā gamanākāraṃ dassesi. Taṃ bhagavā –</paragraph>
    <gatha1 line="338">‘‘Na mānaṃ brāhmaṇa sādhu, atthikassīdha brāhmaṇa;</gatha1>
    <gathalast line="339">Yena atthena āgacchi, tamevamanubrūhaye’’ti. (saṃ. ni. 1.201) –</gathalast>
    <unindented line="340">Gāthāya <pageBreak edition="Pali Text Society" number="2.0180" /> ajjhabhāsi. So ‘‘cittaṃ me samaṇo gotamo jānātī’’ti abhippasanno bhagavato pādesu sirasā nipatitvā paramanipaccākāraṃ katvā –</unindented>
    <gatha1 line="341">‘‘Kesu na mānaṃ kayirātha, kesu cassa sagāravo;</gatha1>
    <gathalast line="342">Kyassa apacitā assu, kyassu sādhu supūjitā’’ti. –</gathalast>
    <unindented line="343">Pucchi. Tassa bhagavā –</unindented>
    <gatha1 line="344">‘‘Mātari <pageBreak edition="Vipassana Research Institut" number="2.0092" /> pitari cāpi, atho jeṭṭhamhi bhātari;</gatha1>
    <gathalast line="345">Ācariye catutthamhi, samaṇabrāhmaṇesu ca.</gathalast>
    <gatha1 line="346">‘‘Tesu <pageBreak edition="Myanmar" number="2.0107" /> na mānaṃ kayirātha, tesu assa sagāravo;</gatha1>
    <gathalast line="347">Kyassa apacitā assu, tyassu sādhu supūjitā.</gathalast>
    <gatha1 line="348">‘‘Arahante sītibhūte, katakicce anāsave;</gatha1>
    <gathalast line="349">Nihacca mānaṃ atthaddho, te namasse anuttare’’ti. (saṃ. ni. 1.201) –</gathalast>
    <unindented line="350">Pañhaṃ vissajjento dhammaṃ desesi. So tāya desanāya sotāpanno hutvā pabbajitvā vipassanāya kammaṃ karonto arahattaṃ patvā attano paṭipattikittanamukhena aññaṃ byākaronto –</unindented>
    <hangnum line="351" number="423"></hangnum>
    <gatha1 line="352"> ‘‘Jātimadena mattohaṃ, bhogaissariyena ca;</gatha1>
    <gathalast line="353">Saṇṭhānavaṇṇarūpena, madamatto acārihaṃ.</gathalast>
    <hangnum line="354" number="424"></hangnum>
    <gatha1 line="355"> ‘‘Nāttano samakaṃ kañci, atirekañca maññisaṃ;</gatha1>
    <gathalast line="356">Atimānahato bālo, patthaddho ussitaddhajo.</gathalast>
    <hangnum line="357" number="425"></hangnum>
    <gatha1 line="358"> ‘‘Mātaraṃ pitarañcāpi, aññepi garusammate;</gatha1>
    <gathalast line="359">Na kañci abhivādesiṃ, mānatthaddho anādaro.</gathalast>
    <hangnum line="360" number="426"></hangnum>
    <gatha1 line="361"> ‘‘Disvā vināyakaṃ aggaṃ, sārathīnaṃ varuttamaṃ;</gatha1>
    <gathalast line="362">Tapantamiva ādiccaṃ, bhikkhusaṅghapurakkhataṃ.</gathalast>
    <hangnum line="363" number="427"></hangnum>
    <gatha1 line="364"> ‘‘Mānaṃ madañca chaḍḍetvā, vippasannena cetasā;</gatha1>
    <gathalast line="365">Sirasā abhivādesiṃ, sabbasattānamuttamaṃ.</gathalast>
    <hangnum line="366" number="428"></hangnum>
    <gatha1 line="367"> ‘‘Atimāno ca omāno, pahīnā susamūhatā;</gatha1>
    <gathalast line="368">Asmimāno samucchinno, sabbe mānavidhā hatā’’ti. –</gathalast>
    <unindented line="369">Imā gāthā abhāsi.</unindented>
    <paragraph line="370">Tattha <bold>jātimadena mattoha</bold>nti ahaṃ udicce brāhmaṇakule nibbatto, ‘‘na mādiso ubhato sujāto añño atthī’’ti kulamānena matto mānathaddho acārinti yojanā. <bold>Bhogaissariyena cā</bold>ti vibhavena ādhipaccena ca hetubhūtena bhogasampadañca issariyasampadañca paṭicca uppannamadena matto ahaṃ acārinti yojanā. <bold>Saṇṭhānavaṇṇarūpenā</bold>ti saṇṭhānaṃ <pageBreak edition="Myanmar" number="2.0108" /> ārohapariṇāhasampatti, vaṇṇo <pageBreak edition="Pali Text Society" number="2.0181" /> odātasāmatādichavisampatti, rūpaṃ aṅgapaccaṅgasobhā. Idhāpi vuttanayena yojanā veditabbā. <bold>Madamatto</bold>ti vuttappakārato aññenapi madena matto.</paragraph>
    <paragraph line="371"><bold>Nāttano</bold><pageBreak edition="Vipassana Research Institut" number="2.0093" /><bold>samakaṃ kañcī</bold>ti attano samakaṃ sadisaṃ jātiādīhi samānaṃ atirekaṃ vā kañci na maññisaṃ na maññiṃ, mayā samānampi na maññiṃ, kuto adhikanti adhippāyo. <bold>Atimānahato bālo</bold>ti bālo ahaṃ tato bālabhāvato atimānena khatūpahatakusalācāro, tato eva <bold>patthaddho ussitaddhajo</bold> thambhavasena garūnampi nipaccakārassa akaraṇato bhusaṃ thaddho anonamanathaddhajāto ussitamānaddhajo.</paragraph>
    <paragraph line="372">Vuttamevatthaṃ pākaṭataraṃ kātuṃ <bold>‘‘mātara’’</bold>ntiādi vuttaṃ. Tattha <bold>aññe</bold>ti jeṭṭhabhātuādike, samaṇabrāhmaṇe ca. <bold>Garusammate</bold>ti garūti sammate garuṭṭhāniye. <bold>Anādaro</bold>ti ādararahito.</paragraph>
    <paragraph line="373"><bold>Disvā vināyakaṃ agga</bold>nti evaṃ mānathaddho hutvā vicaranto diṭṭhadhammikasamparāyikaparamatthehi veneyyānaṃ vinayanato sayambhutāya nāyakabhāvato ca vināyakaṃ. Sadevake loke sīlādiguṇehi seṭṭhabhāvato aggaṃ. Purisadammānaṃ accantatāya damanato <bold>sārathīnaṃ varuttamaṃ,</bold> ativiya uttamaṃ byāmappabhādiobhāsena ādiccamiva <bold>tapantaṃ,</bold> obhāsantaṃ bhikkhusaṅghapurakkhataṃ dhammaṃ desentaṃ sabbasattānaṃ uttamaṃ satthāraṃ disvā buddhānubhāvena santajjito ‘‘ahameva seṭṭho, aññe hīnā’’ti pavattamānaṃ bhogamadādimadañca <bold>chaḍḍetvā</bold> pahāya vippasannena cetasā sirasā abhivādesinti yojanā. Kathaṃ panāyaṃ mānathaddho samāno satthu dassanamattena mānaṃ pahāsīti? Na kho panetaṃ evaṃ daṭṭhabbaṃ. Satthu dassanamattena mānaṃ na pahāsi ‘‘na mānaṃ, brāhmaṇa, sādhū’’tiādikāya pana desanāya mānaṃ pahāsi. Taṃ sandhāya vuttaṃ ‘‘mānaṃ madañca chaḍḍetvā, vippasannena cetasā. Sirasā abhivādesi’’nti. <bold>Vippasannena cetasā</bold>ti ca itthambhūtalakkhaṇe karaṇavacanaṃ daṭṭhabbaṃ.</paragraph>
    <paragraph line="374">‘‘Ahameva <pageBreak edition="Myanmar" number="2.0109" /> seṭṭho’’ti pavatto māno <bold>atimāno</bold>. ‘‘Ime pana nihīnā’’ti aññe hīnato dahantassa māno <bold>‘‘omāno’’</bold>ti vadanti. ‘‘Seyyohamasmī’’ti pana aññaṃ atikkamitvā attānaṃ seyyato dahantassa pavatto seyyamāno <bold>atimāno</bold>. ‘‘Hīnohamasmī’’ti pavatto hīnamāno <bold>omāno. Pahīnā susamūhatā</bold>ti heṭṭhimamaggehi pahīnā hutvā aggamaggena suṭṭhu samugghāṭitā. <bold>Asmimāno</bold>ti ‘‘esohamasmī’’ti khandhe ‘‘aha’’nti <pageBreak edition="Pali Text Society" number="2.0182" /> gahaṇavasena pavattamāno. <bold>Sabbe</bold>ti na kevalaṃ atimānaomānaasmimānā eva, atha kho seyyassa seyyamānādayo navavidhā antarabhedena anekavidhā ca sabbe mānavidhā mānakoṭṭhāsā <bold>hatā</bold> aggamaggena samugghāṭitāti.</paragraph>
    <centered line="375">Purohitaputtajentattheragāthāvaṇṇanā niṭṭhitā.</centered>
    <subhead line="376">10. Sumanattheragāthāvaṇṇanā</subhead>
    <paragraph line="377"><bold>Yadā</bold><pageBreak edition="Vipassana Research Institut" number="2.0094" /><bold>navo pabbajito</bold>tiādikā āyasmato sumanattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle mālākārakule nibbattitvā viññutaṃ patto ekadivasaṃ sikhiṃ bhagavantaṃ passitvā pasannamānaso sumanapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde aññatarassa upāsakassa gehe paṭisandhiṃ gaṇhi. So ca upāsako āyasmato anuruddhattherassa upaṭṭhāko ahosi. Tassa ca tato pubbe jātājātā dārakā mariṃsu. Tena so ‘‘sacāhaṃ idāni ekaṃ puttaṃ labhissāmi, ayyassa anuruddhattherassa santike pabbājessāmī’’ti cittaṃ uppādesi. So ca dasamāsaccayena jāto arogoyeva hutvā anukkamena vaḍḍhento sattavassiko ahosi, taṃ pitā therassa santike pabbājesi. So pabbajitvā tato paripakkañāṇattā vipassanāya kammaṃ karonto nacirasseva chaḷabhiñño hutvā theraṃ upaṭṭhahanto ‘‘pānīyaṃ āharissāmī’’ti ghaṭaṃ ādāya iddhiyā anotattadahaṃ agamāsi. Atheko micchādiṭṭhiko nāgarājā anotattadahaṃ paṭicchādento sattakkhattuṃ bhogena parikkhipitvā <pageBreak edition="Myanmar" number="2.0110" /> upari mahantaṃ phaṇaṃ katvā sumanassa pānīyaṃ gahetuṃ okāsaṃ na deti. Sumano garuḷarūpaṃ gahetvā taṃ nāgarājaṃ abhibhavitvā pānīyaṃ gahetvā therassa vasanaṭṭhānaṃ uddissa ākāsena gacchati. Taṃ satthā jetavane nisinno tathā gacchantaṃ disvā dhammasenāpatiṃ āmantetvā, ‘‘sāriputta, imaṃ passā’’tiādinā catūhi gāthāhi tassa guṇe abhāsi. Atha sumanatthero –</paragraph>
    <hangnum line="378" number="429"></hangnum>
    <gatha1 line="379"> ‘‘Yadā navo pabbajito, jātiyā sattavassiko;</gatha1>
    <gathalast line="380">Iddhiyā abhibhotvāna, pannagindaṃ mahiddhikaṃ.</gathalast>
    <hangnum line="381" number="430"></hangnum>
    <gatha1 line="382"> ‘‘Upajjhāyassa udakaṃ, anotattā mahāsarā;</gatha1>
    <gathalast line="383">Āharāmi tato disvā, maṃ satthā etadabravi.</gathalast>
    <hangnum line="384" number="431"></hangnum>
    <gatha1 line="385"> ‘‘Sāriputta imaṃ passa, āgacchantaṃ kumārakaṃ;</gatha1>
    <gathalast line="386">Udakakumbhamādāya, ajjhattaṃ susamāhitaṃ.</gathalast>
    <hangnum line="387" number="432"></hangnum>
    <gatha1 line="388"> ‘‘Pāsādikena <pageBreak edition="Pali Text Society" number="2.0183" /> vattena, kalyāṇairiyāpatho;</gatha1>
    <gathalast line="389">Sāmaṇeronuruddhassa, iddhiyā ca visārado.</gathalast>
    <hangnum line="390" number="433"></hangnum>
    <gatha1 line="391"> ‘‘Ājānīyena ājañño, sādhunā sādhukārito;</gatha1>
    <gathalast line="392">Vinīto anuruddhena, katakiccena sikkhito.</gathalast>
    <hangnum line="393" number="434"></hangnum>
    <gatha1 line="394"> ‘‘So <pageBreak edition="Vipassana Research Institut" number="2.0095" /> patvā paramaṃ santiṃ, sacchikatvā akuppataṃ;</gatha1>
    <gathalast line="395">Sāmaṇero sa sumano, mā maṃ jaññāti icchatī’’ti. –</gathalast>
    <unindented line="396">Aññābyākaraṇavasena cha gāthā abhāsi.</unindented>
    <paragraph line="397">Tattha ādito dve gāthā sumanatthereneva bhāsitā, itarā catasso taṃ pasaṃsantena satthārā bhāsitā. Tā sabbā ekajjhaṃ katvā sumanatthero pacchā aññābyākaraṇavasena abhāsi. Tattha <bold>pannaginda</bold>nti nāgarājaṃ. <bold>Tato</bold>ti tattha, yadā navo pabbajito jātiyā sattavassiko iddhibalena mahiddhikaṃ nāgarājaṃ abhibhavitvā anotattadahato upajjhāyassa pānīyaṃ āharāmi, tasmiṃ kāleti attho.</paragraph>
    <paragraph line="398">Maṃ <pageBreak edition="Myanmar" number="2.0111" /> uddissa mayhaṃ satthā etadabravi, taṃ dassento, <bold>‘‘sāriputta, imaṃ passā’’</bold>tiādimāha. <bold>Ajjhattaṃ susamāhita</bold>nti visayajjhattabhūtena aggaphalasamādhinā suṭṭhu samāhitaṃ.</paragraph>
    <paragraph line="399"><bold>Pāsādikena vattenā</bold>ti passantānaṃ pasādāvahena ācāravattena, karaṇatthe idaṃ karaṇavacanaṃ. <bold>Kalyāṇairiyāpatho</bold>ti sampanniriyāpatho. Pāsādikena vattenāti vā itthambhūtalakkhaṇe karaṇavacanaṃ. Samaṇassa bhāvo sāmaṇyaṃ, sāmaññanti attho. Tadatthaṃ īrati pavattatīti sāmaṇero, samaṇuddeso. <bold>Iddhiyā ca visārado</bold>ti iddhiyampi byatto sukusalo. <bold>Ājānīyenā</bold>ti purisājānīyena. Attahitaparahitānaṃ sādhanato <bold>sādhunā</bold> katakiccena anuruddhena <bold>sādhu</bold> ubhayahitasādhako, suṭṭhu vā ājañño <bold>kārito</bold> damito. Aggavijjāya <bold>vinīto</bold> asekkhabhāvāpādanena <bold>sikkhito</bold> sikkhāpitoti attho.</paragraph>
    <paragraph line="400">So sāmaṇero sumano paramaṃ <bold>santiṃ</bold> nibbānaṃ <bold>patvā</bold> aggamaggādhigamena adhigantvā <bold>sacchikatvā</bold> attapaccakkhaṃ katvā <bold>akuppataṃ</bold> arahattaphalaṃ appicchabhāvassa paramukkaṃsagatattā <bold>mā maṃ jaññā</bold>ti maṃ ‘‘ayaṃ khīṇāsavo’’ti vā ‘‘chaḷabhiñño’’ti vā kocipi mā jāneyyāti <bold>icchati</bold> abhikaṅkhatīti.</paragraph>
    <centered line="401">Sumanattheragāthāvaṇṇanā niṭṭhitā.</centered>
    <subhead line="402">11. Nhātakamunittheragāthāvaṇṇanā</subhead>
    <paragraph line="403"><bold>Vātarogābhinīto</bold>tiādikā <pageBreak edition="Vipassana Research Institut" number="2.0096" /><pageBreak edition="Pali Text Society" number="2.0184" /> āyasmato nhātakamunissa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde rājagahe brāhmaṇakule nibbattitvā vayappatto vijjāṭṭhānādīsu nipphattiṃ gato nhātakalakkhaṇayogena <bold>nhātako</bold>ti paññāyittha. So tāpasapabbajjaṃ pabbajitvā rājagahassa tiyojanappamāṇe ṭhāne araññāyatane nīvārehi yāpento aggiṃ paricārayamāno vasati. Tassa satthā ghaṭe viya padīpaṃ hadayabbhantare pajjalantaṃ arahattūpanissayaṃ disvā assamapadaṃ agamāsi. So bhagavantaṃ disvā haṭṭhatuṭṭho attano <pageBreak edition="Myanmar" number="2.0112" /> upakappananiyāmena āhāraṃ upanesi. Taṃ bhagavā paribhuñji. Evaṃ tayo divase datvā catutthadivase ‘‘bhagavā tumhe paramasukhumālā, kathaṃ iminā āhārena yāpethā’’ti āha. Tassa satthā ariyasantosaguṇaṃ pakāsento dhammaṃ desesi. Tāpaso taṃ sutvā sotāpanno hutvā pabbajitvā arahattaṃ pāpuṇi. Bhagavā taṃ arahatte patiṭṭhapetvā gato. So pana tattheva viharanto aparabhāge vātābādhena upadduto ahosi. Satthā tattha gantvā paṭisanthāramukhena tassa vihāraṃ pucchanto –</paragraph>
    <hangnum line="404" number="435"></hangnum>
    <gatha1 line="405"> ‘‘Vātarogābhinīto tvaṃ, viharaṃ kānane vane;</gatha1>
    <gathalast line="406">Paviddhagocare lūkhe, kathaṃ bhikkhu karissasī’’ti. – gāthamāha; Atha thero –</gathalast>
    <hangnum line="407" number="436"></hangnum>
    <gatha1 line="408"> ‘‘Pītisukhena vipulena, pharitvāna samussayaṃ;</gatha1>
    <gathalast line="409">Lūkhampi abhisambhonto, viharissāmi kānane.</gathalast>
    <hangnum line="410" number="437"></hangnum>
    <gatha1 line="411"> ‘‘Bhāvento satta bojjhaṅge, indriyāni balāni ca;</gatha1>
    <gathalast line="412">Jhānasokhummasampanno, viharissaṃ anāsavo.</gathalast>
    <hangnum line="413" number="438"></hangnum>
    <gatha1 line="414"> ‘‘Vippamuttaṃ kilesehi, suddhacittaṃ anāvilaṃ;</gatha1>
    <gathalast line="415">Abhiṇhaṃ paccavekkhanto, viharissaṃ anāsavo.</gathalast>
    <hangnum line="416" number="439"></hangnum>
    <gatha1 line="417"> ‘‘Ajjhattañca bahiddhā ca, ye me vijjiṃsu āsavā;</gatha1>
    <gathalast line="418">Sabbe asesā ucchinnā, na ca uppajjare puna.</gathalast>
    <hangnum line="419" number="440"></hangnum>
    <gatha1 line="420"> ‘‘Pañcakkhandhā pariññātā, tiṭṭhanti chinnamūlakā;</gatha1>
    <gathalast line="421">Dukkhakkhayo anuppatto, natthi dāni punabbhavo’’ti. –</gathalast>
    <unindented line="422">Imāhi sesagāthāhi attano vihāraṃ satthu pavedesi.</unindented>
    <paragraph line="423">Tattha <pageBreak edition="Vipassana Research Institut" number="2.0097" /><bold>jhānasokhummasampanno</bold>ti jhānasukhumabhāvena samannāgato. Jhānasukhumaṃ nāma arūpajjhānaṃ, tasmā aṭṭhasamāpattilābhimhīti vuttaṃ hoti. Tena attano ubhatobhāgavimuttitaṃ dasseti. Apare panāhu – ‘‘sokhummanti aggamaggaphalesu adhipaññāsikkhā <pageBreak edition="Pali Text Society" number="2.0185" /> adhippetā, tato jhānaggahaṇena <pageBreak edition="Myanmar" number="2.0113" /> attano ubhatobhāgavimuttitaṃ vibhāvetī’’ti. <bold>Vippamuttaṃ kilesehī</bold>ti paṭippassaddhivimuttiyā sabbakilesehi vimuttaṃ, tato eva <bold>suddhacittaṃ,</bold> anāvilasaṅkappatāya <bold>anāvilaṃ,</bold> tīhipi padehi arahattaphalacittameva vadati. Sesaṃ heṭṭhā vuttanayameva. Imameva ca therassa aññābyākaraṇaṃ ahosīti.</paragraph>
    <centered line="424">Nhātakamunittheragāthāvaṇṇanā niṭṭhitā.</centered>
    <subhead line="425">12. Brahmadattattheragāthāvaṇṇanā</subhead>
    <paragraph line="426"><bold>Akkodhassā</bold>tiādikā āyasmato brahmadattattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde sāvatthiyaṃ kosalarañño putto hutvā nibbatti, <bold>brahmadatto</bold>tissa nāmaṃ ahosi. So vayappatto jetavanamahe buddhānubhāvaṃ disvā paṭiladdhasaddho pabbajitvā vipassanāya kammaṃ karonto saha paṭisambhidāhi chaḷabhiñño ahosi. Taṃ ekadivasaṃ nagare piṇḍāya carantaṃ aññataro brāhmaṇo akkosi. Thero taṃ sutvāpi tuṇhībhūto piṇḍāya caratiyeva, brāhmaṇo punapi akkosiyeva. Manussā evaṃ akkosantampi naṃ ‘‘ayaṃ thero na kiñci bhaṇatī’’ti āhaṃsu. Taṃ sutvā thero tesaṃ manussānaṃ dhammaṃ desento –</paragraph>
    <hangnum line="427" number="441"></hangnum>
    <gatha1 line="428"> ‘‘Akkodhassa kuto kodho, dantassa samajīvino;</gatha1>
    <gathalast line="429">Sammadaññā vimuttassa, upasantassa tādino.</gathalast>
    <hangnum line="430" number="442"></hangnum>
    <gatha1 line="431"> ‘‘Tasseva tena pāpiyo, yo kuddhaṃ paṭikujjhati;</gatha1>
    <gathalast line="432">Kuddhaṃ appaṭikujjhanto, saṅgāmaṃ jeti dujjayaṃ.</gathalast>
    <hangnum line="433" number="443"></hangnum>
    <gatha1 line="434"> ‘‘Ubhinnamatthaṃ carati, attano ca parassa ca;</gatha1>
    <gathalast line="435">Paraṃ saṅkupitaṃ ñatvā, yo sato upasammati.</gathalast>
    <hangnum line="436" number="444"></hangnum>
    <gatha1 line="437"> ‘‘Ubhinnaṃ tikicchantaṃ taṃ, attano ca parassa ca;</gatha1>
    <gathalast line="438">Janā maññanti bāloti, ye dhammassa akovidā. (saṃ. ni. 1.189);</gathalast>
    <hangnum line="439" number="445"></hangnum>
    <gatha1 line="440"> ‘‘Uppajje <pageBreak edition="Myanmar" number="2.0114" /><pageBreak edition="Vipassana Research Institut" number="2.0098" /><pageBreak edition="Pali Text Society" number="2.0186" /> te sace kodho, āvajja kakacūpamaṃ;</gatha1>
    <gathalast line="441">Uppajje ce rase taṇhā, puttamaṃsūpamaṃ sara.</gathalast>
    <hangnum line="442" number="446"></hangnum>
    <gatha1 line="443"> ‘‘Sace dhāvati cittaṃ te, kāmesu ca bhavesu ca;</gatha1>
    <gathalast line="444">Khippaṃ niggaṇha satiyā, kiṭṭhādaṃ viya duppasu’’nti. –</gathalast>
    <unindented line="445">Imā gāthā abhāsi.</unindented>
    <paragraph line="446">Tattha <bold>akkodhassā</bold>ti kodharahitassa maggena samucchinnakodhassa. <bold>Kuto kodho</bold>ti kuto nāma hetu kodho uppajjeyya, tassa uppattikāraṇaṃ natthīti attho. <bold>Dantassā</bold>ti uttamena damena aggamaggadamathena dantassa. <bold>Samajīvino</bold>ti kāyavisamādīni sabbaso pahāya kāyasamādīnaṃ vasena samaṃ jīvantassa sattaṭṭhāniyena sampajaññena sammadeva vattantassa. <bold>Sammadaññā vimuttassā</bold>ti sammā aññāya abhiññeyyādike dhamme jānitvā sabbāsavehi vippamuttassa. Tato eva sabbakilesadarathapariḷāhavūpasamena <bold>upasantassa</bold>. Iṭṭhādīsu tādilakkhaṇappattiyā <bold>tādino</bold> khīṇāsavassa kuto kodhoti aññāpadesena thero attano kodhābhāvaṃ tassa ca kāraṇāni vatvā idāni kodhe akodhe ca ādīnavānisaṃsadassanena dhammaṃ kathento <bold>‘‘tassevā’’</bold>tiādimāha. Tattha <bold>yo kuddhaṃ paṭikujjhatī</bold>ti yo puggalo attano upari kuddhaṃ kupitaṃ puggalaṃ paṭikujjhati, tasseva tena paṭikujjhanapaccakkosanapaṭippaharaṇādinā <bold>pāpiyo</bold> idhaloke viññūgarahādivasena paraloke nirayadukkhādivasena abhaddakataraṃ akalyāṇataraṃ hoti. Kujjhanena pana akuddhassa pāpaṃ hotīti vattabbameva natthi. Keci pana ‘‘yo akuddhaṃ paṭikuddhaṃ ārabbha kujjhatī’’ti atthaṃ vadanti. <bold>Kuddhaṃ appaṭikujjhanto</bold>ti yo pana kuddhaṃ puggalaṃ ‘‘ayaṃ kuddho kodhapareto’’ti ñatvā na paṭikujjhati khamati, so <bold>dujjayaṃ</bold> kilesasaṅgāmaṃ jeti nāma. Na kevalañcassa kilesasaṅgāmajayo eva, atha kho ubhayahitapaṭipattimpīti dassento āha <bold>‘‘ubhinnamatthaṃ…pe… upasammatī’’</bold>ti. Yo <bold>paraṃ</bold> puggalaṃ <bold>saṅkupitaṃ</bold> kuddhaṃ ‘‘kodhapareto’’ti ñatvā taṃ mettāyanto ajjhupekkhanto vā sato <pageBreak edition="Myanmar" number="2.0115" /> sampajāno hutvā <bold>upasammati</bold> khamati na paṭippharati. So <bold>attano ca parassa cā</bold>ti ubhinnaṃ ubhayalokasukhāvahaṃ <bold>atthaṃ</bold> hitaṃ carati.</paragraph>
    <paragraph line="447"><bold>Ubhinnaṃ tikicchantaṃ ta</bold>nti taṃ attano ca parassa cāti ubhinnaṃ dvinnaṃ kodhabyādhitikicchāya tikicchantaṃ khamantaṃ puggalaṃ ye janā <bold>dhammassa</bold> ariyācāradhamme akusalā, te bālā ‘‘ayaṃ aviddasu yo attānaṃ akkosantassa paharantassa kiñci na karotī’’ti maññanti <pageBreak edition="Pali Text Society" number="2.0187" />, taṃ tesaṃ ayoniso maññananti adhippāyo. ‘‘Tikicchana’’ntipi paṭhanti, tikicchanasabhāvanti attho.</paragraph>
    <paragraph line="448">Evaṃ <pageBreak edition="Vipassana Research Institut" number="2.0099" /> therena vuccamānaṃ dhammaṃ sutvā akkosakabrāhmaṇo saṃviggo pasannacitto ca hutvā theraṃ khamāpetvā tasseva santike pabbaji. Thero tassa kammaṭṭhānaṃ dento ‘‘imassa mettābhāvanā yuttā’’ti mettākammaṭṭhānaṃ datvā kodhapariyuṭṭhānādīsu paccavekkhaṇādividhiṃ dassento <bold>‘‘uppajje te’’</bold>tiādimāha. Tattha <bold>uppajje te sace</bold>ti sace te kammaṭṭhānaṃ anuyuñjantassa kañci puggalaṃ nissāya ciraparicayo kodho uppajjeyya, tassa vūpasamāya –</paragraph>
    <indent line="449">‘‘Ubhatodaṇḍakena cepi, bhikkhave, kakacena corā ocarakā aṅgamaṅgāni okanteyyuṃ, tatrāpi yo mano padūseyya, na me so tena sāsanakaro’’ti (ma. ni. 1.232) –</indent>
    <unindented line="450">Satthārā vuttaṃ kakacūpamaṃ ovādaṃ āvajjehi. <bold>Uppajje ce rase taṇhā</bold>ti sace te madhurādibhede rase taṇhā abhilāso uppajjeyya, tassa vūpasamāya –</unindented>
    <indent line="451">‘‘Puttamaṃsaṃ jāyampatikā yathā kantāranittharaṇatthameva khādiṃsu, na rasataṇhāya evaṃ kulaputtopi pabbajito piṇḍapātaṃ paṭisevati…pe… phāsuvihāro cā’’ti (saṃ. ni. 2.63 atthato samānaṃ) –</indent>
    <unindented line="452">Evaṃ vuttaṃ puttamaṃsūpamovādaṃ <bold>sara</bold> anussara.</unindented>
    <paragraph line="453"><bold>Sace dhāvati te citta</bold>nti ayoniso manasi karoto tava cittaṃ <bold>kāmesu</bold> pañcakāmaguṇesu chandarāgavasena, kāmabhavādīsu <bold>bhavesu</bold> bhavapatthanāvasena sace dhāvati sarati javati. <bold>Khippaṃ niggaṇha satiyā, kiṭṭhādaṃ</bold><pageBreak edition="Myanmar" number="2.0116" /><bold>viya duppasu</bold>nti tathā dhāvituṃ adento yathā nāma puriso kiṭṭhādaṃ sassakhādakaṃ duppasuṃ duṭṭhagoṇaṃ yottena thambhe bandhitvā attano vase vatteti, evaṃ satiyā satiyottena sammādhithambhe bandhanto khippaṃ sīghameva niggaṇha, yathā kilesavigamena nibbisevanaṃ hoti, tathā damehīti. Keci pana ‘‘thero puthujjanova hutvā akkosaṃ adhivāsento tesaṃ manussānaṃ ariyaguṇe pakāsento dhammaṃ kathetvā pacchā dvīhi gāthāhi attānaṃ ovadanto vipassanaṃ vaḍḍhetvā arahattaṃ patvā aññaṃ byākaronto imāyeva gāthā abhāsī’’ti vadanti.</paragraph>
    <centered line="454">Brahmadattattheragāthāvaṇṇanā niṭṭhitā.</centered>
    <subhead line="455">13. Sirimaṇḍattheragāthāvaṇṇanā</subhead>
    <paragraph line="456"><bold>Channamativassatī</bold>tiādikā <pageBreak edition="Vipassana Research Institut" number="2.0100" /> āyasmato sirimaṇḍattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde saṃsumāragire brāhmaṇakule nibbattitvā <pageBreak edition="Pali Text Society" number="2.0188" /><bold>sirimaṇḍo</bold>ti laddhanāmo vayappatto bhesakalāvane bhagavati viharante satthāraṃ upasaṅkamitvā dhammaṃ sutvā paṭiladdhasaddho pabbajitvā laddhūpasampado samaṇadhammaṃ karonto ekasmiṃ uposathadivase pātimokkhuddesaṭṭhāne nisinno nidānuddesassa pariyosāne ‘‘āvikatā hissa phāsu hotī’’ti (mahāva. 134) pāḷiyā atthaṃ upadhārento āpannaṃ āpattiṃ anāvikatvā paṭicchādento uparūpari āpattiyo āpajjati, tenassa na phāsu hoti, āvikatvā pana yathādhammaṃ paṭikarontassa phāsu hotīti imamatthaṃ manasi katvā ‘‘aho satthu sāsanaṃ suvisuddha’’nti laddhappasādo tathā uppannaṃ pītiṃ vikkhambhetvā vipassanaṃ vaḍḍhetvā arahattaṃ patvā attano paṭipattiṃ paccavekkhitvā pasannamānaso bhikkhūnaṃ ovādaṃ dento –</paragraph>
    <hangnum line="457" number="447"></hangnum>
    <gatha1 line="458"> ‘‘Channamativassati, vivaṭaṃ nātivassati;</gatha1>
    <gathalast line="459">Tasmā channaṃ vivaretha, evaṃ taṃ nātivassati.</gathalast>
    <hangnum line="460" number="448"></hangnum>
    <gatha1 line="461"> ‘‘Maccunābbhāhato <pageBreak edition="Myanmar" number="2.0117" /> loko, jarāya parivārito;</gatha1>
    <gathalast line="462">Taṇhāsallena otiṇṇo, icchādhūpāyito sadā. (saṃ. ni. 1.66);</gathalast>
    <hangnum line="463" number="449"></hangnum>
    <gatha1 line="464"> ‘‘Maccunābbhāhato loko, parikkhitto jarāya ca;</gatha1>
    <gathalast line="465">Haññati niccamattāṇo, pattadaṇḍova takkaro.</gathalast>
    <hangnum line="466" number="450"></hangnum>
    <gatha1 line="467"> ‘‘Āgacchantaggikhandhāva, maccu byādhi jarā tayo;</gatha1>
    <gathalast line="468">Paccuggantuṃ balaṃ natthi, javo natthi palāyituṃ.</gathalast>
    <hangnum line="469" number="451"></hangnum>
    <gatha1 line="470"> ‘‘Amoghaṃ divasaṃ kayirā, appena bahukena vā;</gatha1>
    <gathalast line="471">Yaṃ yaṃ vijahate rattiṃ, tadūnaṃ tassa jīvitaṃ.</gathalast>
    <hangnum line="472" number="452"></hangnum>
    <gatha1 line="473"> ‘‘Carato tiṭṭhato vāpi, āsīnasayanassa vā;</gatha1>
    <gathalast line="474">Upeti carimā ratti, na te kālo pamajjitu’’nti. –</gathalast>
    <unindented line="475">Imā gāthā abhāsi.</unindented>
    <paragraph line="476">Tattha <bold>channa</bold>nti chāditaṃ yathābhūtaṃ avivaṭaṃ appakāsitaṃ duccaritaṃ. <bold>Ativassatī</bold>ti āpattivassañceva kilesavassañca ativiya vassati. Āpattiyā hi chādanaṃ alajjibhāvādinā <pageBreak edition="Vipassana Research Institut" number="2.0101" /> tādisova, chādanena tato aññathāva punapi tathārūpaṃ tato vā pāpiṭṭhataraṃ āpattiṃ āpajjeyyāti chādanaṃ vassanassa kāraṇaṃ vuttaṃ. <bold>Vivaṭa</bold>nti pakāsitaṃ appaṭicchannaṃ. <bold>Nātivassatī</bold>ti ettha <bold>atī</bold>ti upasaggamattaṃ, na vassatīti attho. Avassanañcettha vuttavipariyāyena veditabbaṃ cittasantānassa visodhitattā. <bold>Tasmā</bold>ti vuttamevatthaṃ kāraṇabhāvena paccāmasati, channassa duccaritassa āpattivassādīnaṃ ativassanato vivaṭassa ca avassanatoti attho. <bold>Channaṃ vivarethā</bold>ti puthujjanabhāvena chādanādhippāye uppannepi taṃ <pageBreak edition="Pali Text Society" number="2.0189" /> ananuvattitvā vivaretha āvikareyya, yathādhammaṃ paṭikareyya. <bold>Eva</bold>nti vivaraṇena yathādhammaṃ paṭipattiyā. <bold>Ta</bold>nti taṃ channaṃ duccaritaṃ. <bold>Nātivassati</bold> āpattivassaṃ kilesavassañca na vassati, suddhante puggalaṃ patiṭṭhapetīti attho.</paragraph>
    <paragraph line="477">Idāni <pageBreak edition="Myanmar" number="2.0118" /> ‘‘ekaṃsena sīghaṃyeva ca attā sodhetabbo, appamādo kātabbo’’ti tassa kāraṇaṃ saṃvegavatthuṃ dassento <bold>‘‘maccunābbhāhato loko’’</bold>tiādimāha. Tattha <bold>maccunābbhāhato loko</bold>ti ayaṃ sabbopi sattaloko coro viya coraghātakena, sabbavaṭṭanipātinā maccunā maraṇena abhihato, na tassa hatthato muccati. <bold>Jarāya parivārito</bold>ti ayaṃ loko uppādato uddhaṃ maraṇūpanayanarasāya jarāya parivārito ajjhotthaṭo, jarāsaṅghātaparimukkoti attho. <bold>Taṇhāsallena otiṇṇo</bold>ti sarīrassa anto nimuggena visapītakhurappena viya upādānalakkhaṇena taṇhāsaṅkhātena sallena otiṇṇo hadayabbhantare ogāḷho. Taṇhā hi pīḷājananato anto tudanato duruddhārato ca ‘‘sallo’’ti vuccati. <bold>Icchādhūpāyito</bold>ti ārammaṇābhipatthanalakkhaṇāya icchāya santāpito. Taṃ visayaṃ icchanto hi puggalo yadicchitaṃ visayaṃ labhanto vā alabhanto vā tāya eva anudahanalakkhaṇāya icchāya santatto pariḷāhappatto hoti. <bold>Sadā</bold>ti sabbakālaṃ, idañca padaṃ sabbapadesu yojetabbaṃ.</paragraph>
    <paragraph line="478"><bold>Parikkhitto jarāya cā</bold>ti na kevalaṃ maccunā abbhāhatoyeva, atha kho jarāya ca parikkhitto. Jarāya samavaruddho jarāpākāraparikkhitto, na taṃ samatikkamatīti attho. <bold>Haññati niccamattāṇo</bold>ti atāṇo asaraṇo hutvā niccakālaṃ jarāmaraṇehi haññati vibādhīyati. Yathā kiṃ? <bold>Pattadaṇḍova takkaro</bold> yathā takkaro coro katāparādho vajjhappatto atāṇo rājāṇāya haññati, evamayaṃ loko jarāmaraṇehīti dasseti.</paragraph>
    <paragraph line="479"><bold>Āgacchantaggikhandhāvā</bold>ti mahāvane ḍayhamāne taṃ abhibhavantā mahantā aggikkhandhā viya maccu byādhi jarāti ime tayo anudahanaṭṭhena aggikkhandhā imaṃ sattalokaṃ abhibhavantā āgacchanti <pageBreak edition="Vipassana Research Institut" number="2.0102" />, tesaṃ pana paṭibalo hutvā <bold>paccuggantuṃ</bold> abhibhavituṃ <bold>balaṃ</bold> ussāho natthi, imassa lokassa, <bold>javo natthi palāyituṃ</bold> javantesu, ajjhottharantesu. Yattha te nābhibhavanti, piṭṭhiṃ dassetvā tato palāyitumpi imassa lokassa jaṅghājavo natthi, evaṃ <pageBreak edition="Myanmar" number="2.0119" /> attanā asamattho māyādīhi upāyehi appaṭikāre tividhe balavati paccāmitte niccupaṭṭhite kiṃ kātabbanti ce? <bold>Amoghaṃ</bold><pageBreak edition="Pali Text Society" number="2.0190" /><bold>divasaṃ kayirā, appena bahukena vā</bold>ti appena antamaso gaddūhanamattampi kālaṃ pavattitena bahukena vā sakalaṃ ahorattaṃ pavattitena vipassanāmanasikārena amoghaṃ avañjhaṃ divasaṃ kareyya, yasmā <bold>yaṃ yaṃ vijahate rattiṃ, tadūnaṃ tassa jīvitaṃ</bold> ayaṃ satto yaṃ yaṃ rattiṃ vijahati nāseti khepeti, tadūnaṃ tena ūnaṃ tassa sattassa jīvitaṃ hoti. Etena rattikkhayo nāma jīvitakkhayo tassa anivattanatoti dasseti. Tenāha –</paragraph>
    <gatha1 line="480">‘‘Yamekarattiṃ paṭhamaṃ, gabbhe vasati māṇavo;</gatha1>
    <gathalast line="481">Abbhuṭṭhitova so yāti, sa gacchaṃ na nivattatī’’ti. (jā. 1.15.363);</gathalast>
    <paragraph line="482">Na kevalaṃ rattivaseneva, atha kho iriyāpathavasenāpi jīvitakkhayo upadhāretabboti āha <bold>‘‘carato’’</bold>tiādi. <bold>Carato</bold>ti gacchantassa. <bold>Tiṭṭhato</bold>ti ṭhitaṃ kappentassa. <bold>Āsīnasayanassa vā</bold>ti āsīnassa sayanassa vā, nisinnassa nipajjantassa vāti attho. ‘‘Āsīdana’’ntipi paṭhanti, tattha sāmiatthe upayogavacanaṃ daṭṭhabbaṃ. <bold>Upeti carimā rattī</bold>ti carimakacittasahitā ratti upagacchati, rattiggahaṇañcettha desanāsīsamattaṃ. Gamanādīsu yena kenaci iriyāpathena samaṅgībhūtassa carimakāloyeva, tenevassa iriyāpathakkhaṇā jīvitaṃ khepetvā eva gacchanti, tasmā <bold>na te kālo pamajjituṃ</bold> nāyaṃ tuyhaṃ pamādaṃ āpajjituṃ kālo ‘‘imasmiṃ nāma kāle maraṇaṃ na hotī’’ti aviditattā. Vuttaṃ hi –</paragraph>
    <gatha1 line="483">‘‘Animittamanaññātaṃ, maccānaṃ idha jīvitaṃ;</gatha1>
    <gathalast line="484">Kasirañca parittañca, tañca dukkhena saṃyuta’’nti. (su. ni. 579);</gathalast>
    <paragraph line="485">Tasmā evaṃ attānaṃ ovaditvā appamattena tīsu sikkhāsu anuyogo kātabboti adhippāyo.</paragraph>
    <centered line="486">Sirimaṇḍattheragāthāvaṇṇanā niṭṭhitā.</centered>
    <subhead line="487">14. Sabbakāmittheragāthāvaṇṇanā</subhead>
    <paragraph line="488"><bold>Dvipādako</bold>tiādikā <pageBreak edition="Myanmar" number="2.0120" /><pageBreak edition="Vipassana Research Institut" number="2.0103" /> āyasmato sabbakāmittherassa gāthā. Kā uppatti? Ayaṃ kira padumuttarassa bhagavato sāsane uppannaṃ abbudaṃ sodhetvā paṭipākatikaṃ ṭhapentaṃ ekaṃ theraṃ disvā, ‘‘ahampi anāgate ekassa buddhassa sāsane abbudaṃ sodhetvā paṭipākatikaṃ ṭhapetuṃ samattho bhaveyya’’nti patthanaṃ paṭṭhapetvā tadanurūpāni puññāni katvā <pageBreak edition="Pali Text Society" number="2.0191" /> devamanussesu saṃsaranto imasmiṃ buddhuppāde aparinibbute eva bhagavati vesāliyaṃ khattiyakule nibbattitvā <bold>sabbakāmo</bold>ti laddhanāmo vayappatto ñātakehi dārapariggahaṃ kārito nissaraṇajjhāsayatāya gharāvāsaṃ jigucchanto dhammabhaṇḍāgārikassa santike pabbajitvā samaṇadhammaṃ karonto upajjhāyena saddhiṃ vesāliṃ upagato ñātigharaṃ agamāsi. Tattha naṃ purāṇadutiyikā pativiyogadukkhitā kisā dubbaṇṇā analaṅkatā kiliṭṭhavatthanivasanā vanditvā rodamānā ekamantaṃ aṭṭhāsi. Taṃ disvā therassa karuṇāpurassaraṃ mettaṃ upaṭṭhāpayato anubhūtārammaṇe ayonisomanasikāravasena sahasā kileso uppajji.</paragraph>
    <paragraph line="489">So tena kasāhi tāḷito ājānīyo viya sañjātasaṃvego tāvadeva susānaṃ gantvā, asubhanimittaṃ uggahetvā, tattha paṭiladdhajhānaṃ pādakaṃ katvā, vipassanaṃ vaḍḍhetvā, arahattaṃ pāpuṇi. Athassa sasuro alaṅkatapaṭiyattaṃ dhītaraṃ ādāya mahatā parivārena naṃ uppabbājetukāmo vihāraṃ agamāsi. Thero tassā adhippāyaṃ ñatvā attano kāmesu virattabhāvaṃ sabbattha ca anupalittataṃ pakāsento –</paragraph>
    <hangnum line="490" number="453"></hangnum>
    <gatha1 line="491"> ‘‘Dvipādakoyaṃ asuci, duggandho parihīrati;</gatha1>
    <gathalast line="492">Nānākuṇapaparipūro, vissavanto tato tato.</gathalast>
    <hangnum line="493" number="454"></hangnum>
    <gatha1 line="494"> ‘‘Migaṃ nilīnaṃ kūṭena, baḷiseneva ambujaṃ;</gatha1>
    <gathalast line="495">Vānaraṃ viya lepena, bādhayanti puthujjanaṃ.</gathalast>
    <hangnum line="496" number="455"></hangnum>
    <gatha1 line="497"> ‘‘Rūpā saddā rasā gandhā, phoṭṭhabbā ca manoramā;</gatha1>
    <gathalast line="498">Pañca kāmaguṇā ete, itthirūpasmi dissare.</gathalast>
    <hangnum line="499" number="456"></hangnum>
    <gatha1 line="500"> ‘‘Ye etā upasevanti, rattacittā puthujjanā;</gatha1>
    <gathalast line="501">Vaḍḍhenti kaṭasiṃ ghoraṃ, ācinanti punabbhavaṃ.</gathalast>
    <hangnum line="502" number="457"></hangnum>
    <gatha1 line="503"> ‘‘Yo <pageBreak edition="Myanmar" number="2.0121" /><pageBreak edition="Vipassana Research Institut" number="2.0104" /> cetā parivajjeti, sappasseva padā siro;</gatha1>
    <gathalast line="504">Somaṃ visattikaṃ loke, sato samativattati.</gathalast>
    <hangnum line="505" number="458"></hangnum>
    <gatha1 line="506"> ‘‘Kāmesvādīnavaṃ disvā, nekkhammaṃ daṭṭhu khemato;</gatha1>
    <gathalast line="507">Nissaṭo sabbakāmehi, patto me āsavakkhayo’’ti. –</gathalast>
    <unindented line="508">Imā gāthā abhāsi.</unindented>
    <paragraph line="509">Tattha <bold>dvipādako</bold>ti yadipi apādakādayopi kāyā asucīyeva, adhikāravasena pana ukkaṭṭhaparicchedena vā evaṃ vuttaṃ. Yasmā vā aññe asucibhūtāpi kāyā loṇambilādīhi abhisaṅkharitvā manussānaṃ bhojanepi upanīyanti, na pana manussakāyo, tasmā asucitarasabhāvamassa dassento ‘‘dvipādako’’ti āha. <bold>Aya</bold>nti tadā upaṭṭhitaṃ itthirūpaṃ <pageBreak edition="Pali Text Society" number="2.0192" /> sandhāyāha. <bold>Asucī</bold>ti asuci eva, na ettha kiñcipi sucīti attho. <bold>Duggandho parihīratī</bold>ti duggandho samāno pupphagandhādīhi saṅkharitvā pariharīyati. <bold>Nānākuṇapaparipūro</bold>ti kesādianekappakārakuṇapabharito. <bold>Vissavanto tato tato</bold>ti pupphagandhādīhissa jegucchabhāvaṃ paṭicchādetuṃ vāyamantānampi taṃ vāyāmaṃ nipphalaṃ katvā navahi dvārehi kheḷasiṅghāṇikādīni lomakūpehi ca sedajallikaṃ ‘vissavantoyeva parihīratī’ti sambandho.</paragraph>
    <paragraph line="510">Evaṃ jegucchopi samāno cāyaṃ kāyo kūṭādīhi viya migādike attano rūpādīhi andhaputhujjane vañcetiyevāti dassento <bold>‘‘miga’’</bold>ntiādimāha. Tattha <bold>migaṃ nilīnaṃ kūṭenā</bold>ti pāsavākarādinā kūṭena nilīnaṃ, paṭicchannaṃ katvā migaṃ viya nesādo. Vakkhamāno hi <bold>iva</bold>-saddo idhāpi ānetvā yojetabbo. <bold>Baḷiseneva ambuja</bold>nti ambujaṃ macchaṃ āmisabaddhena baḷisena viya bāḷisiko. <bold>Vānaraṃ viya lepenā</bold>ti rukkhasilādīsu pakkhittena makkaṭalepena makkaṭaṃ viya migaluddo andhaputhujjanaṃ vañcento bādhentīti.</paragraph>
    <paragraph line="511">Ke pana bādhentīti āha. <bold>‘‘Rūpā saddā’’</bold>tiādi. Rūpādayo hi pañca kāmakoṭṭhāsā visesato visabhāgavatthusannissayā vipallāsūpanissayena ayonisomanasikārena parikkhittānaṃ andhaputhujjanānaṃ mano ramento kilesavatthutāya anatthāvahabhāvato te bādhenti nāma. Tena vuttaṃ <bold>‘‘rūpā saddā…pe… itthirūpasmi dissare’’</bold>ti.</paragraph>
    <paragraph line="512">Itthiggahaṇañcettha <pageBreak edition="Myanmar" number="2.0122" /> adhikāravasena katanti veditabbaṃ. Tenevāha <bold>‘‘ye etā upasevantī’’</bold>tiādi. Tassattho – <bold>ye</bold> puthujjanā <bold>etā</bold> itthiyo <bold>rattacittā</bold> rāgābhibhūtacittā upabhogavatthusaññāya <pageBreak edition="Vipassana Research Institut" number="2.0105" /> upasevanti. <bold>Vaḍḍhenti kaṭasiṃ ghora</bold>nti te jātiādīhi nirayādīhi ca ghoraṃ, bhayānakaṃ, andhabālehi abhiramitabbato kaṭasisaṅkhātaṃ saṃsāraṃ punappunaṃ uppattimaraṇādinā vaḍḍhenti. Tenāha <bold>‘‘ācinanti punabbhava’’</bold>nti.</paragraph>
    <paragraph line="513"><bold>Yo cetā</bold>ti yo pana puggalo etā itthiyo tattha chandarāgassa vikkhambhanena vā samucchindanena vā attano pādena sappassa siraṃ viya parivajjeti, so sabbaṃ lokaṃ visajitvā ṭhitattā loke visattikāsaṅkhātaṃ taṇhaṃ sato hutvā samativattati.</paragraph>
    <paragraph line="514"><bold>Kāmesvādīnavaṃ disvā</bold>ti ‘‘aṭṭhikaṅkalūpamā kāmā bahudukkhā bahupāyāsā’’tiādinā (pāci. 417; cūḷava. 65; ma. ni. 1.234) vatthukāmesu kilesakāmesu anekākāravokāraṃ ādīnavaṃ, dosaṃ, disvā. <bold>Nekkhammaṃ daṭṭhu khemato</bold>ti kāmehi bhavehi ca nikkhantabhāvato nekkhammaṃ, pabbajjaṃ <pageBreak edition="Pali Text Society" number="2.0193" />, nibbānañca, khemato, anupaddavato, daṭṭhu, disvā. <bold>Sabbakāmehi</bold>pi tebhūmakadhammehi <bold>nissaṭo</bold> visaṃyutto. Sabbepi tebhūmakā dhammā kāmanīyaṭṭhena kāmā, tehi ca thero visaṃyutto. Tenāha <bold>‘‘patto me āsavakkhayo’’</bold>ti.</paragraph>
    <paragraph line="515">Evaṃ thero ādito pañcahi gāthāhi dhammaṃ kathetvā chaṭṭhagāthāya aññaṃ byākāsi. Taṃ sutvā sasuro ‘‘ayaṃ sabbattha anupalitto, na sakkā imaṃ kāmesu patāretu’’nti yathāgatamaggeneva gato. Theropi vassasataparinibbute bhagavati upasampadāya vīsavassasatiko pathabyā thero hutvā, vesālikehi vajjiputtehi uppāditaṃ sāsanassa abbudaṃ sodhetvā, dutiyaṃ dhammasaṅgītiṃ saṅgāyitvā ‘‘anāgate dhammāsokakāle uppajjanakaṃ abbudaṃ sodhehī’’ti tissamahābrahmānaṃ āṇāpetvā anupādisesāya nibbānadhātuyā parinibbāyi.</paragraph>
    <centered line="516">Sabbakāmittheragāthāvaṇṇanā niṭṭhitā.</centered>
    <centered line="517">Chakkanipātavaṇṇanā niṭṭhitā.</centered>
  </content>
</document>