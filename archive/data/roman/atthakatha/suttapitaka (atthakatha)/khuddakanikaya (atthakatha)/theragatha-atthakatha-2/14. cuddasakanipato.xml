<?xml version="1.0"?>
<document>
<metadata>
<normativeSource>http://tipitaka.org/romn/cscd/s0508a2.att10.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/theragatha-atthakatha-2/14. cuddasakanipato.xml</archivePath>
<title>14. Cuddasakanipāto - Theragāthā-aṭṭhakathā-2 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">14. Cuddasakanipāto</chapter>
<subhead line="2">1. Khadiravaniyarevatattheragāthāvaṇṇanā</subhead>
<paragraph line="3">Cuddasakanipāte <pageBreak edition="M" number="2.0239" /><pageBreak edition="V" number="2.0202" /><pageBreak edition="P" number="2.0272" /><bold>yadā aha</bold>ntiādikā āyasmato khadiravaniyarevatattherassa gāthā. Kā uppatti? Kāmañcimassa therassa gāthā heṭṭhā ekakanipāte (theragā. aṭṭha. 1. khadiravaniyattheragāthāvaṇṇanā) āgatā. Tattha panassa attano bhāgineyyesu satijananamattaṃ dassitanti tassā ekakanipāte saṅgaho kato. Imā pana therassa pabbajitakālato paṭṭhāya yāva parinibbānā paṭipattipakāsitā gāthā imasmiṃ cuddasakanipāte saṅgahaṃ āropitā. Tattha aṭṭhuppatti heṭṭhā vuttāyeva. Ayaṃ pana viseso – thero kira arahattaṃ patvā kālena kālaṃ satthu dhammasenāpatippabhūtīnaṃ mahātherānañca upaṭṭhānaṃ gantvā katipāhameva tattha vasitvā khadiravanameva paccāgantvā phalasamāpattisukhena brahmavihārehi ca vītināmeti. Evaṃ gacchante kāle jiṇṇo vuḍḍho vayo anuppatto ahosi. So ekadivasaṃ buddhupaṭṭhānaṃ gacchanto antarāmagge sāvatthiyā avidūre araññe vasi. Tena ca samayena corā nagare katakammā ārakkhamanussehi anubandhā palāyantā therassa samīpe gahitabhaṇḍaṃ chaḍḍetvā palāyiṃsu. Manussā anudhāvantā therassa samīpe bhaṇḍaṃ disvā theraṃ bandhitvā ‘‘coro’’ti saññāya gahetvā rañño dassesuṃ, ‘‘ayaṃ, deva, coro’’ti. Rājā theraṃ muñcāpetvā, ‘‘kiṃ, bhante, tumhehi idaṃ corikakammaṃ kataṃ vā, no vā’’ti pucchi. Thero kiñcāpi jātito paṭṭhāya attanā tādisaṃ na katapubbaṃ, taṃ pabbajitato paṭṭhāya pana akatabhāvassa, sabbaso kilesānaṃ samucchinnattā tādisassa karaṇe abhabbatāya pakāsanatthaṃ samīpe ṭhitānaṃ bhikkhūnaṃ rañño ca dhammaṃ desento –</paragraph>
<hangnum line="4" number="645"></hangnum>
<gatha1 line="5">‘‘Yadā ahaṃ pabbajito, agārasmānagāriyaṃ;</gatha1>
<gathalast line="6">Nābhijānāmi saṅkappaṃ, anariyaṃ dosasaṃhitaṃ.</gathalast>
<hangnum line="7" number="646"></hangnum>
<gatha1 line="8">‘‘‘Ime haññantu vajjhantu, dukkhaṃ pappontu pāṇino’;</gatha1>
<gathalast line="9">Saṅkappaṃ nābhijānāmi, imasmiṃ dīghamantare.</gathalast>
<hangnum line="10" number="647"></hangnum>
<gatha1 line="11">‘‘Mettañca <pageBreak edition="M" number="2.0240" /><pageBreak edition="V" number="2.0203" />abhijānāmi, appamāṇaṃ subhāvitaṃ;</gatha1>
<gathalast line="12">Anupubbaṃ paricitaṃ, yathā buddhena desitaṃ.</gathalast>
<hangnum line="13" number="648"></hangnum>
<gatha1 line="14">‘‘Sabbamitto sabbasakho, sabbabhūtānukampako;</gatha1>
<gathalast line="15">Mettacittañca bhāvemi, abyāpajjarato sadā.</gathalast>
<hangnum line="16" number="649"></hangnum>
<gatha1 line="17">‘‘Asaṃhīraṃ asaṃkuppaṃ, cittaṃ āmodayāmahaṃ;</gatha1>
<gathalast line="18">Brahmavihāraṃ bhāvemi, akāpurisasevitaṃ.</gathalast>
<hangnum line="19" number="650"></hangnum>
<gatha1 line="20">‘‘Avitakkaṃ samāpanno, sammāsambuddhasāvako;</gatha1>
<gathalast line="21">Ariyena tuṇhībhāvena, upeto hoti tāvade.</gathalast>
<hangnum line="22" number="651"></hangnum>
<gatha1 line="23">‘‘Yathāpi <pageBreak edition="P" number="2.0273" />pabbato selo, acalo suppatiṭṭhito;</gatha1>
<gathalast line="24">Evaṃ mohakkhayā bhikkhu, pabbatova na vedhati.</gathalast>
<hangnum line="25" number="652"></hangnum>
<gatha1 line="26">‘‘Anaṅgaṇassa posassa, niccaṃ sucigavesino;</gatha1>
<gathalast line="27">Vālaggamattaṃ pāpassa, abbhamattaṃva khāyati.</gathalast>
<hangnum line="28" number="653"></hangnum>
<gatha1 line="29">‘‘Nagaraṃ yathā paccantaṃ, guttaṃ santarabāhiraṃ;</gatha1>
<gathalast line="30">Evaṃ gopetha attānaṃ, khaṇo vo mā upaccagā.</gathalast>
<hangnum line="31" number="654"></hangnum>
<gatha1 line="32">‘‘Nābhinandāmi maraṇaṃ, nābhinandāmi jīvitaṃ;</gatha1>
<gathalast line="33">Kālañca paṭikaṅkhāmi, nibbisaṃ bhatako yathā.</gathalast>
<hangnum line="34" number="655"></hangnum>
<gatha1 line="35">‘‘Nābhinandāmi maraṇaṃ, nābhinandāmi jīvitaṃ;</gatha1>
<gathalast line="36">Kālañca paṭikaṅkhāmi, sampajāno patissato.</gathalast>
<hangnum line="37" number="656"></hangnum>
<gatha1 line="38">‘‘Pariciṇṇo mayā satthā, kataṃ buddhassa sāsanaṃ;</gatha1>
<gathalast line="39">Ohito garuko bhāro, bhavanetti samūhatā.</gathalast>
<hangnum line="40" number="657"></hangnum>
<gatha1 line="41">‘‘Yassa catthāya pabbajito, agārasmānagāriyaṃ;</gatha1>
<gathalast line="42">So me attho anuppatto, sabbasaṃyojanakkhayo.</gathalast>
<hangnum line="43" number="658"></hangnum>
<gatha1 line="44">‘‘Sampādethappamādena, esā me anusāsanī;</gatha1>
<gathalast line="45">Handāhaṃ parinibbissaṃ vippamuttomhi sabbadhī’’ti. – imā gāthā abhāsi;</gathalast>
<paragraph line="46">Tatthāyaṃ <pageBreak edition="M" number="2.0241" />apubbapadavaṇṇanā <bold>imasmiṃ dīghamantare</bold>ti, yadā ahaṃ pabbajitomhi, tato paṭṭhāya ayañca me carimakālo, etasmiṃ dīghamantare kāle ‘‘idaṃ mayhaṃ hotū’’ti abhijjhāvasena vā, ‘‘ime sattā haññantū’’tiādinā byāpādavasena vā anariyaṃ dosasaṃhitaṃ saṅkappaṃ nābhijānāmīti yojanā.</paragraph>
<paragraph line="47"><bold>Mettañca</bold><pageBreak edition="V" number="2.0204" /><bold>abhijānāmī</bold>ti, mijjati siniyhati etāyāti mettā, abyāpādo. Mettā etissā atthīti mettā, mettābhāvanā mettābrahmavihāro, taṃ mettaṃ. Ca-saddena karuṇaṃ muditaṃ upekkhañcāti itarabrahmavihāre saṅgaṇhāti. <bold>Abhijānāmī</bold>ti, abhimukhato jānāmi. Adhigatañhi jhānaṃ paccavekkhato paccavekkhaṇañāṇassa abhimukhaṃ hoti. Kīdisanti āha <bold>‘‘appamāṇa’’</bold>ntiādi. Tañhi yathā <bold>buddhena</bold>bhagavatā desitaṃ, tathā anodissakapharaṇavasena aparimāṇasattārammaṇatāya <bold>appamāṇaṃ</bold>. Paguṇabalavabhāvāpādanena suṭṭhu bhāvitattā <bold>subhāvitaṃ</bold>. Paṭhamaṃ mettā, tato karuṇā, tato muditā, pacchā upekkhāti evaṃ <bold>anupubbaṃ</bold>anukkamena <bold>paricitaṃ</bold>āsevitaṃ, bahulīkataṃ abhijānāmīti yojanā.</paragraph>
<paragraph line="48">Sabbesaṃ sattānaṃ mitto, sabbe vā te mayhaṃ mittāti <bold>sabbamitto</bold>. Mettañhi <pageBreak edition="P" number="2.0274" />bhāvento sattānaṃ piyo hoti. <bold>Sabbasakho</bold>ti, etthāpi eseva nayo. <bold>Sabbabhūtānukampako</bold>ti, sabbasattānaṃ anuggaṇhanako. <bold>Mettacittañca bhāvemī</bold>ti, mettāya sahitaṃ sampayuttaṃ cittaṃ visesato bhāvemi, vaḍḍhemi, pakāsemi vā akathentepi bhāvanāya ukkaṃsagatabhāvato. ‘‘Mettaṃ cittañca bhāvemī’’ti vā pāṭho. Tassattho heṭṭhā vuttanayova. <bold>Abyāpajjarato</bold>ti, abyāpajje sattānaṃ hitūpasaṃhāre abhirato. <bold>Sadā</bold>ti, sabbakālaṃ, tena tattha sātaccakiriyaṃ dasseti.</paragraph>
<paragraph line="49"><bold>Asaṃhīra</bold>nti na saṃhīraṃ, āsannapaccatthikena rāgena anākaḍḍhaniyaṃ. <bold>Asaṃkuppa</bold>nti na kuppaṃ, dūrapaccatthikena byāpādena akopiyaṃ, evaṃbhūtaṃ katvā mama mettacittaṃ <bold>āmodayāmi</bold>abhippamodayāmi brahmavihāraṃ bhāvemi. <bold>Akāpurisasevita</bold>nti, kāpurisehi nīcajanehi asevitaṃ, akāpurisehi vā ariyehi buddhādīhi sevitaṃ brahmaṃ seṭṭhaṃ niddosaṃ mettādivihāraṃ bhāvemi vaḍḍhemīti attho.</paragraph>
<paragraph line="50">Evaṃ <pageBreak edition="M" number="2.0242" />attuddesavasena pañcahi gāthāhi attano paṭipattiṃ dassetvā idāni taṃ aññāpadesena dassento <bold>‘‘avitakka’’</bold>ntiādinā catasso gāthā abhāsi. Tattha <bold>avitakkaṃ samāpanno</bold>ti, vitakkavirahitaṃ dutiyādijhānaṃ samāpanno, etena thero brahmavihārabhāvanāya aññāpadesena attanā dutiyādijhānādhigamamāha. Yasmā panāyaṃ thero tameva jhānaṃ pādakaṃ katvā vipassanaṃ vaḍḍhetvā ekāsaneneva arahattaṃ gaṇhi, tasmā tamatthaṃ aññāpadeseneva dassento ‘‘avitakkaṃ samāpanno’’ti vatvā <bold>‘‘sammāsambuddhasāvako. Ariyena tuṇhībhāvena, upeto hoti tāvade’’</bold>ti āha. Tattha vacīsaṅkhārābhāvato avitakkāvicārā samāpatti ‘‘ariyo tuṇhībhāvo’’ti vadanti. ‘‘Sannipatitānaṃ vo, bhikkhave, dvayaṃ karaṇīyaṃ dhammī vā kathā ariyo <pageBreak edition="V" number="2.0205" />vā tuṇhībhāvo’’ti (ma. ni. 1.273) pana vacanato yā kāci samāpatti ariyo tuṇhībhāvo nāma. Idha pana catutthajjhānikā aggaphalasamāpatti adhippetā.</paragraph>
<paragraph line="51">Idāni tassādhigatattā lokadhammehi akampanīyataṃ upamāya pakāsento <bold>‘‘yathāpi pabbato’’</bold>ti gāthamāha. Tattha <bold>yathāpi pabbato selo</bold>ti, yathā silāmayo ekaghanaselo pabbato, na paṃsupabbato na missakapabbatoti attho. <bold>Acalo suppatiṭṭhito</bold>ti, suṭṭhu patiṭṭhitamūlo pakativātehi acalo akampanīyo hoti, tasmā arahattaṃ nibbānañca <bold>evaṃ mohakkhayā bhikkhu, pabbatova na vedhatī</bold>ti mohassa anavasesappahānā, mohamūlakattā ca sabbākusalānaṃ pahīnasabbākusalo bhikkhu yathā so pabbato pakativātehi, evaṃ lokadhammehi na vedhati na kampati, mohakkhayoti vā yasmā arahattaṃ nibbānañca vuccati <pageBreak edition="P" number="2.0275" />, tasmā mohakkhayāti mohakkhayassa hetu nibbānassa arahattassa ca adhigatattā catūsu ariyasaccesu suppatiṭṭhito asamāpannakālepi pabbato viya na vedhati, pageva samāpannakāleti adhippāyo.</paragraph>
<paragraph line="52">Idāni pāpaṃ nāmetaṃ asucisīlo eva samācarati, na ca sucisīlo, sucisīlassa pana taṃ aṇumattampi bhāriyaṃ hutvā upaṭṭhātīti dassento <bold>‘‘anaṅgaṇassā’’</bold>tiādigāthamāha <pageBreak edition="M" number="2.0243" />. Tassattho – rāgādiaṅgaṇābhāvato <bold>anaṅgaṇassa</bold>sabbakālaṃ sucianavajjadhamme eva gavesantassa sappurisassa <bold>vālaggamattaṃ</bold>kesaggamattaṃ pāpassa lesamattampi sakalaṃ lokadhātuṃ pharitvā ṭhitaṃ abbhamattaṃ hutvā upaṭṭhāti, tasmā na evarūpe kamme mādisā āsaṅkitabbāti adhippāyo.</paragraph>
<paragraph line="53">Yasmā nikkilesesupi andhabālā evarūpe apavāde samuṭṭhāpenti, tasmā atthakāmehi sakkaccaṃ attā rakkhitabboti ovādaṃ dento <bold>‘‘nagaraṃ yathā’’</bold>tiādigāthamāha. Tassattho – yathā pana paccantanagaravāsīhi manussehi paccantaṃ nagaraṃ dvārapākārādīni thirāni karontehi saantaraṃ, uddāpaparikhādīni thirāni karontehi sabāhiranti <bold>santarabāhiraṃ</bold>guttaṃ karīyati, evaṃ tumhehipi satiṃ upaṭṭhapetvā ajjhattikāni cha dvārāni pidahitvā dvārarakkhitaṃ satiṃ avissajjetvā yathā gayhamānāni bāhirāni cha āyatanāni ajjhattikāni upaghātāya saṃvattanti, tathā aggahaṇena tānipi thirāni katvā tesaṃ appavesāya dvārarakkhitaṃ satiṃ appahāya vicarantā attānaṃ gopetha. Kasmā? <bold>Khaṇo vo mā upaccagā</bold>. Yo hi evaṃ attānaṃ na gopeti, taṃ puggalaṃ buddhuppādakkhaṇo, manussattabhāvakkhaṇo, majjhimadese uppattikkhaṇo, sammādiṭṭhiyā paṭiladdhakkhaṇo, channaṃ āyatanānaṃ avekallakkhaṇoti sabbopi ayaṃ khaṇo atikkamati, so khaṇo tumhe mā atikkamatūti.</paragraph>
<paragraph line="54">Evaṃ <pageBreak edition="V" number="2.0206" />thero imāya gāthāya sarājikaṃ parisaṃ bhikkhū ca ovaditvā puna maraṇe jīvite ca attano samacittataṃ katakiccatañca pakāsento <bold>‘‘nābhinandāmi maraṇa’’</bold>ntiādimāha. Taṃ heṭṭhā vuttatthameva (theragā. aṭṭha. 2.607).</paragraph>
<paragraph line="55">Evaṃ pana vatvā attano parinibbānakālaṃ upaṭṭhitaṃ disvā saṅkhepeneva nesaṃ ovādaṃ datvā parinibbānaṃ pavedento osānagāthamāha. Tattha <bold>sampādethappamādenā</bold>ti sampādetabbaṃ dānasīlādiṃ appamādena sampādetha, diṭṭhadhammikasamparāyikapabhede gahaṭṭhavatte sīlānurakkhaṇe samathaanuyoge vipassanābhāvanāya ca <pageBreak edition="P" number="2.0276" />appamattā hotha. <bold>Esā me anusāsanī</bold>ti dānasīlādīsu na pamajjathāti esā mama anusiṭṭhi ovādo.</paragraph>
<paragraph line="56">Evaṃ <pageBreak edition="M" number="2.0244" />sikhāpattaṃ parahitapaṭipattiṃ dīpetvā attahitapaṭipattiyāpi matthakaṃ gaṇhanto <bold>‘‘handāhaṃ parinibbissaṃ, vippamuttomhi sabbadhī’’</bold>ti āha. Tattha <bold>vippamuttomhi sabbadhī</bold>ti sabbaso kilesehi bhavehi ca vippamutto amhi, tasmā ekaṃsena parinibbāyissāmīti.</paragraph>
<paragraph line="57">Evaṃ pana vatvā ākāse pallaṅkena nisinno tejodhātuṃ samāpajjitvā pajjalanto anupādisesāya nibbānadhātuyā parinibbāyi.</paragraph>
<centered line="58">Khadiravaniyarevatattheragāthāvaṇṇanā niṭṭhitā.</centered>
<subhead line="59">2. Godattattheragāthāvaṇṇanā</subhead>
<paragraph line="60"><bold>Yathāpi bhaddo</bold>tiādikā āyasmato godattattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinitvā devamanussesu saṃsaranto imasmiṃ buddhuppāde sāvatthiyaṃ satthavāhakule nibbatto. <bold>Godatto</bold>ti nāmena vayappatto pitari kālaṅkate kuṭumbaṃ saṇṭhapento pañcahi sakaṭasatehi bhaṇḍaṃ ādāya aparāparaṃ sañcaritvā vāṇijjena jīvikaṃ kappeti yathāvibhavaṃ puññānipi karoti. So ekadivasaṃ antarāmagge dhure yuttagoṇe vahituṃ asakkonte patite manussesu taṃ vuṭṭhāpetuṃ asakkontesu sayameva gantvā taṃ naṅguṭṭhe gāḷhaṃ vijjhi. Goṇo ‘‘ayaṃ asappuriso mama balābalaṃ ajānanto gāḷhaṃ vijjhatī’’ti kuddho manussavācāya, ‘‘bho godatta, ahaṃ ettakaṃ kālaṃ attano balaṃ aniguhanto tuyhaṃ <pageBreak edition="V" number="2.0207" />bhāraṃ vahiṃ, ajja pana asamatthabhāvena patitaṃ maṃ ativiya bādhasi, hotu, ito cavitvā nibbattanibbattaṭṭhāne taṃ bādhetuṃ samattho paṭisattu bhaveyya’’nti patthanānurūpena akkosi. Taṃ sutvā godatto ‘‘evaṃ nāma satte bādhetvā kiṃ imāya jīvikāyā’’ti saṃvegajāto sabbaṃ vibhavaṃ pahāya aññatarassa mahātherassa santike pabbajitvā vipassanāya kammaṃ karonto nacirasseva arahattaṃ patvā samāpattisukhena vītināmento ekadivasaṃ attano santikaṃ upagatānaṃ gahaṭṭhapabbajitānaṃ ariyagaṇānaṃ lokadhamme ārabbha dhammaṃ kathento –</paragraph>
<hangnum line="61" number="659"></hangnum>
<gatha1 line="62">‘‘Yathāpi <pageBreak edition="M" number="2.0245" />bhaddo ājañño, dhure yutto dhurassaho;</gatha1>
<gathalast line="63">Mathito atibhārena, saṃyugaṃ nātivattati.</gathalast>
<hangnum line="64" number="660"></hangnum>
<gatha1 line="65">‘‘Evaṃ paññāya ye tittā, samuddo vārinā yathā;</gatha1>
<gathalast line="66">Na pare atimaññanti, ariyadhammova pāṇinaṃ.</gathalast>
<hangnum line="67" number="661"></hangnum>
<gatha1 line="68">‘‘Kāle <pageBreak edition="P" number="2.0277" />kālavasaṃ pattā, bhavābhavavasaṃ gatā;</gatha1>
<gathalast line="69">Narā dukkhaṃ nigacchanti, tedha socanti māṇavā.</gathalast>
<hangnum line="70" number="662"></hangnum>
<gatha1 line="71">‘‘Unnatā sukhadhammena, dukkhadhammena conatā;</gatha1>
<gathalast line="72">Dvayena bālā haññanti, yathābhūtaṃ adassino.</gathalast>
<hangnum line="73" number="663"></hangnum>
<gatha1 line="74">‘‘Ye ca dukkhe sukhasmiñca, majjhe sibbinimaccagū;</gatha1>
<gathalast line="75">Ṭhitā te indakhīlova, na te unnataonatā.</gathalast>
<hangnum line="76" number="664"></hangnum>
<gatha1 line="77">‘‘Na heva lābhe nālābhe, na yase na ca kittiyā;</gatha1>
<gathalast line="78">Na nindāyaṃ pasaṃsāya, na te dukkhe sukhamhi ca.</gathalast>
<hangnum line="79" number="665"></hangnum>
<gatha1 line="80">‘‘Sabbattha te na limpanti, udabinduva pokkhare;</gatha1>
<gathalast line="81">Sabbattha sukhitā dhīrā, sabbattha aparājitā.</gathalast>
<hangnum line="82" number="666"></hangnum>
<gatha1 line="83">‘‘Dhammena ca alābho yo, yo ca lābho adhammiko;</gatha1>
<gathalast line="84">Alābho dhammiko seyyo, yañce lābho adhammiko.</gathalast>
<hangnum line="85" number="667"></hangnum>
<gatha1 line="86">‘‘Yaso ca appabuddhīnaṃ, viññūnaṃ ayaso ca yo;</gatha1>
<gathalast line="87">Ayasova seyyo viññūnaṃ, na yaso appabuddhinaṃ.</gathalast>
<hangnum line="88" number="668"></hangnum>
<gatha1 line="89">‘‘Dummedhehi pasaṃsā ca, viññūhi garahā ca yā;</gatha1>
<gathalast line="90">Garahāva seyyo viññūhi, yañce bālappasaṃsanā.</gathalast>
<hangnum line="91" number="669"></hangnum>
<gatha1 line="92">‘‘Sukhañca kāmamayikaṃ, dukkhañca pavivekiyaṃ;</gatha1>
<gathalast line="93">Pavivekadukkhaṃ seyyo, yañce kāmamayaṃ sukhaṃ.</gathalast>
<hangnum line="94" number="670"></hangnum>
<gatha1 line="95">‘‘Jīvitañca <pageBreak edition="V" number="2.0208" />adhammena, dhammena maraṇañca yaṃ;</gatha1>
<gathalast line="96">Maraṇaṃ dhammikaṃ seyyo, yañce jīve adhammikaṃ.</gathalast>
<hangnum line="97" number="671"></hangnum>
<gatha1 line="98">‘‘Kāmakopappahīnā <pageBreak edition="M" number="2.0246" />ye, santacittā bhavābhave;</gatha1>
<gathalast line="99">Caranti loke asitā, natthi tesaṃ piyāpiyaṃ.</gathalast>
<hangnum line="100" number="672"></hangnum>
<gatha1 line="101">‘‘Bhāvayitvāna bojjhaṅge, indriyāni balāni ca;</gatha1>
<gathalast line="102">Pappuyya paramaṃ santiṃ, parinibbantināsavā’’ti. – imā gāthā abhāsi;</gathalast>
<paragraph line="103">Tattha <bold>ājañño</bold>ti, usabhājānīyo. <bold>Dhure yutto</bold>ti, sakaṭadhure yojito. <bold>Dhurassaho</bold>ti, dhuravāho. Gāthāsukhatthañcettha dvisakārato niddeso kato, sakaṭabhāraṃ vahituṃ samatthoti attho. <bold>Mathito atibhārenā</bold>ti, atibhārena garubhārena pīḷito. ‘‘Maddito’’tipi pāḷi, so evattho. <bold>Saṃyuga</bold>nti, attano khandhe ṭhapitaṃ yugaṃ <bold>nātivattati</bold>na atikkāmeti, sammā yo uddharitvā dhuraṃ chaḍḍetvā na tiṭṭhati. <bold>Eva</bold>nti yathā so dhorayho attano bhadrājānīyatāya attano dhīravīratāya attano bhāraṃ nātivattati na pariccajati, evaṃ ye vārinā viya mahāsamuddo lokiyalokuttarāya <bold>paññāya tittā</bold>dhātā paripuṇṇā, te pare nihīnapaññe na atimaññanti, na paribhavanti. Tattha <pageBreak edition="P" number="2.0278" />kāraṇamāha <bold>‘‘ariyadhammova pāṇina’’</bold>nti, pāṇinaṃ sattesu ayaṃ ariyānaṃ dhammo yadidaṃ tesaṃ paññāya pāripūriṃ gatattā lābhādinā attānukkaṃsanaṃ viya alābhādinā paresaṃ avambhanaṃ.</paragraph>
<paragraph line="104">Evaṃ paññāpāripūriyā ariyānaṃ sukhavihāraṃ dassetvā tadabhāvato anariyānaṃ dukkhavihāraṃ dassetuṃ <bold>‘‘kāle’’</bold>tiādi vuttaṃ. Tattha <bold>kāle</bold>ti lābhālābhādinā samaṅgībhūtakāle. <bold>Kālavasaṃ pattā</bold>ti lābhādikālassa ca vasaṃ upagatā, lābhādinā somanassitā alābhādinā ca domanassitāti attho. <bold>Bhavābhavavasaṃ gatā</bold>ti bhavassa abhavassa ca vasaṃ upagatā vuddhihāniyo anuvattantā te. <bold>Narā dukkhaṃ nigacchanti, tedha socanti māṇavā</bold>ti te narā ‘‘māṇavā’’ti laddhanāmā sattā lābhālābhādivasena vuddhihānivasena anurodhapaṭivirodhaṃ āpannā idhaloke socanti, paraloke ca nirayādidukkhaṃ gacchanti pāpuṇantīti attho.</paragraph>
<paragraph line="105"><bold>‘‘Unnatā’’</bold>tiādināpi <pageBreak edition="M" number="2.0247" />lokadhammavasena sattānaṃ anatthappattimeva dasseti. Tattha <bold>unnatā sukhadhammenā</bold>ti sukhahetunā sukhapaccayena bhogasampattiādinā unnatiṃ gatā, bhogamadādinā mattāti attho. <bold>Dukkhadhammena conatā</bold>ti dukkhahetunā dukkhapaccayena bhogavipattiādinā nihīnataṃ gatā dāliddiyādinā kāpaññataṃ pattā. <bold>Dvayenā</bold>ti yathāvuttena unnationatidvayena lābhālābhādidvayena <pageBreak edition="V" number="2.0209" />vā bālaputhujjanā haññanti, anurodhapaṭivirodhavasena vibādhīyanti pīḷiyanti. Kasmā? <bold>Yathābhūtaṃ adassino</bold>yasmā te dhammasabhāvaṃ yāthāvato nabbhaññaṃsu, pariññātakkhandhā pahīnakilesā ca na honti, tasmāti attho. ‘‘Yathābhūtaṃ adassanā’’tipi paṭhanti, adassanahetūti attho. <bold>Ye ca dukkhe sukhasmiñca, majjhe sibbinimaccagū</bold>ti ye pana ariyā dukkhavedanāya sukhavedanāya majjhattatāvedanāya ca tappaṭibaddhaṃ chandarāgabhūtaṃ sibbiniṃ taṇhaṃ aggamaggādhigamena accagū atikkamiṃsu, te indakhīlo viya vātehi lokadhammehi asampakampiyā ṭhitā, na te unnataonatā, kadācipi unnatā vā onatā vā na honti sabbaso anunayapaṭighābhāvato.</paragraph>
<paragraph line="106">Evaṃ vedanādhiṭṭhānaṃ arahato anupalepaṃ dassetvā idāni lokadhamme vibhajitvā sabbatthakamevassa anupalepaṃ dassento <bold>‘‘na hevā’’</bold>tiādimāha. Tattha <bold>lābhe</bold>ti cīvarādīnaṃ paccayānaṃ paṭilābhe. <bold>Alābhe</bold>ti tesaṃyeva appaṭilābhe apagame. <bold>Na yase</bold>ti parivārahāniyaṃ akittiyañca. <bold>Kittiyā</bold>ti parammukhā kittane patthaṭayasatāyaṃ. <bold>Nindāya</bold>nti sammukhā garahāyaṃ. <bold>Pasaṃsāya</bold>nti, paccakkhato guṇābhitthavane. <bold>Dukkhe</bold>ti dukkhe uppanne. <bold>Sukhe</bold>ti etthāpi eseva nayo.</paragraph>
<paragraph line="107"><bold>Sabbatthā</bold>ti <pageBreak edition="P" number="2.0279" />sabbasmiṃ yathāvutte aṭṭhavidhepi lokadhamme, sabbattha vā rūpādike visaye te khīṇāsavā na limpanti sabbaso pahīnakilesattā. Yathā kiṃ? <bold>Udabinduva pokkhare</bold>yathā kamaladale jalabindu allīyitvā ṭhitampi tena na limpati, jalabindunā ca kamaladalaṃ, aññadatthu visaṃsaṭṭhameva, evametepi upaṭṭhite lābhādike, āpāthagate rūpādiārammaṇe ca visaṃsaṭṭhā evaṃ. Tato eva dhīrā paṇḍitā <bold>sabbattha</bold>lābhādīsu ñāṇamukhena piyanimittānaṃ sokādīnañca abhāvato <bold>sukhitā</bold><pageBreak edition="M" number="2.0248" />lābhādīhi ca anabhibhavanīyato sabbattha aparājitāva honti.</paragraph>
<paragraph line="108">Idāni lābhālābhādīsu seyyaṃ niddhāretvā dassento <bold>‘‘dhammenā’’</bold>tiādimāha. Tattha <bold>dhammena ca alābho yo</bold>ti yo dhammaṃ rakkhantassa taṃnimittaṃ alābho lābhābhāvo, lābhahāni. <bold>Yo ca lābho adhammiko</bold>adhammena aññāyena buddhapaṭikuṭṭhena vidhinā uppanno, tesu dvīsu <bold>alābho dhammiko</bold>dhammāvaho seyyo, yādisaṃ lābhaṃ parivajjantassa akusalā dhammā parihāyanti, kusalā dhammā abhivaḍḍhanti, tādiso alābho pāsaṃsataro atthāvaho. <bold>Yañce lābho adhammiko</bold>ti yo lābho adhammena uppanno, so na seyyoti adhippāyo.</paragraph>
<paragraph line="109"><bold>Yaso</bold><pageBreak edition="V" number="2.0210" /><bold>ca appabuddhīnaṃ, viññūnaṃ ayaso ca yo</bold>ti yo appabuddhīnaṃ duppaññānaṃ vasena puggalassa yaso labbhati, yo ca <bold>viññūnaṃ</bold>paṇḍitānaṃ vasena <bold>ayaso</bold>yasahāni. Imesu dvīsu <bold>ayasova seyyo viññūnaṃ</bold>. Te hissa yathā akusalā dhammā parihāyanti, kusalā dhammā abhivaḍḍhanti, evaṃ yasahāniṃ iccheyyuṃ, tathā ca bhabbajātiko taṃ aguṇaṃ pahāya guṇe patiṭṭheyya. <bold>Na yaso appabuddhīna</bold>nti duppaññānaṃ vasena yaso seyyo hoti, te hi abhūtaguṇābhibyāhāravasenāpi naṃ uppādeyyuṃ, so cassa idha ceva viññūgarahādinā samparāye ca duggatiyaṃ dukkhaparikkilesādinā anatthāvaho. Tenāha bhagavā – ‘‘lābho siloko sakkāro, micchāladdho ca yo yaso’’ti (su. ni. 440) ‘‘sakkāro kāpurisaṃ hantī’’ti (cūḷava. 335; a. ni. 4.68) ca.</paragraph>
<paragraph line="110"><bold>Dummedhehī</bold>ti, nippaññehi. <bold>Yañce bālappasaṃsanā</bold>ti bālehi aviddasūhi yā nāma pasaṃsanā.</paragraph>
<paragraph line="111"><bold>Kāmamayika</bold>nti vatthukāmamayaṃ, kāmaguṇe paṭicca uppannaṃ. <bold>Dukkhañca pavivekiya</bold>nti pavivekato nibbattaṃ kāyakilamathavasena pavattaṃ visamāsanupatāpādihetukaṃ kāyikaṃ dukkhaṃ, taṃ pana nirāmisavivaṭṭūpanissayatāya viññūnaṃ pāsaṃsā. Tena vuttaṃ <bold>‘‘pavivekadukkhaṃ seyyo’’</bold>ti.</paragraph>
<paragraph line="112"><bold>Jīvitañca</bold><pageBreak edition="M" number="2.0249" /><pageBreak edition="P" number="2.0280" /><bold>adhammenā</bold>ti adhammena jīvikakappanaṃ jīvitahetu adhammacaraṇaṃ. <bold>Dhammena maraṇaṃ</bold>nāma ‘‘imaṃ nāma pāpaṃ akarontaṃ taṃ māressāmī’’ti kenaci vutte mārentepi tasmiṃ pāpaṃ akatvā dhammaṃ avikopentassa dhammahetumaraṇaṃ dhammikaṃ seyyoti tādisaṃ maraṇaṃ dhammato anapetattā dhammikaṃ saggasampāpanato nibbānupanissayato ca viññūnaṃ pāsaṃsataraṃ. Tathā hi vuttaṃ –</paragraph>
<gatha1 line="113">‘‘Caje dhanaṃ aṅgavarassa hetu, aṅgaṃ caje jīvitaṃ rakkhamāno;</gatha1>
<gathalast line="114">Aṅgaṃ dhanaṃ jīvitañcāpi sabbaṃ, caje naro dhammamanussaranto’’ti. (jā. 2.21.470);</gathalast>
<paragraph line="115"><bold>Yañce jīve adhammika</bold>nti puriso yaṃ dhammato apetaṃ jīvikaṃ jīveyya, taṃ na seveyya viññūhi garahitattā apāyasampāpanato cāti adhippāyo.</paragraph>
<paragraph line="116">Idāni <pageBreak edition="V" number="2.0211" />yathāvuttaṃ khīṇāsavānaṃ anupalepaṃ kāraṇato dassento <bold>‘‘kāmakopapahīnā’’</bold>tiādigāthamāha.</paragraph>
<paragraph line="117">Tattha <bold>kāmakopapahīnā</bold>ti ariyamaggena sabbasova pahīnā anurodhapaṭivirodhā. <bold>Santacittā bhavābhave</bold>ti khuddake ceva mahante ca bhave anavasesapahīnakilesapariḷāhatāya vūpasantacittā. <bold>Loke</bold>ti khandhādiloke. <bold>Asitā</bold>ti taṇhādiṭṭhinissayavasena anissitā. <bold>Natthi tesaṃ piyāpiya</bold>nti tesaṃ khīṇāsavānaṃ katthaci lābhādike rūpādivisaye ca <bold>piyaṃ vā apiyaṃ vā</bold>natthi, taṃnimittānaṃ kilesānaṃ sabbaso samucchinnattā.</paragraph>
<paragraph line="118">Idāni yāya bhāvanāya te evarūpā jātā, taṃ dassetvā anupādisesāya nibbānadhātuyā desanāya kūṭaṃ gaṇhanto <bold>‘‘bhāvayitvānā’’</bold>ti osānagāthamāha. Tattha <bold>pappuyyā</bold>ti, pāpuṇitvā. Sesaṃ heṭṭhā vuttanayameva. Imā eva ca gāthā therassa aññābyākaraṇāpi ahesuṃ.</paragraph>
<centered line="119">Godattattheragāthāvaṇṇanā niṭṭhitā.</centered>
<centered line="120">Cuddasakanipātavaṇṇanā niṭṭhitā.</centered>
</body>
</document>