<?xml version="1.0"?>
<document>
<metadata>
<normativeSource>http://tipitaka.org/romn/cscd/s0501a.att7.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/khuddakapatha-atthakatha/7. tirokuttasuttavannana.xml</archivePath>
<title>7. Tirokuṭṭasuttavaṇṇanā - Khuddakapāṭha-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">7. Tirokuṭṭasuttavaṇṇanā</chapter>
<subhead line="2">Nikkhepappayojanaṃ</subhead>
<paragraph line="3">Idāni <pageBreak edition="V" number="0.0159" /><bold>‘‘tirokuṭṭesu tiṭṭhantī’’</bold>tiādinā ratanasuttānantaraṃ nikkhittassa tirokuṭṭasuttassa atthavaṇṇanākkamo anuppatto, tassa idha nikkhepappayojanaṃ vatvā atthavaṇṇanaṃ karissāma.</paragraph>
<paragraph line="4">Tattha idañhi tirokuṭṭaṃ iminā anukkamena bhagavatā avuttampi yāyaṃ ito pubbe nānappakārena kusalakammapaṭipatti dassitā, tattha pamādaṃ āpajjamāno nirayatiracchānayonīhi visiṭṭhatarepi ṭhāne uppajjamāno yasmā evarūpesu petesu uppajjati, tasmā na ettha pamādo karaṇīyoti dassanatthaṃ, yehi ca bhūtehi upaddutāya vesāliyā upaddavavūpasamanatthaṃ ratanasuttaṃ vuttaṃ, tesu ekaccāni evarūpānīti dassanatthaṃ vā vuttanti.</paragraph>
<paragraph line="5">Idamassa idha nikkhepappayojanaṃ veditabbaṃ.</paragraph>
<subhead line="6">Anumodanākathā</subhead>
<paragraph line="7">Yasmā <pageBreak edition="M" number="0.0169" />panassa atthavaṇṇanā –</paragraph>
<gatha1 line="8">‘‘Yena yattha yadā yasmā, tirokuṭṭaṃ pakāsitaṃ;</gatha1>
<gatha2 line="9">Pakāsetvāna taṃ sabbaṃ, kayiramānā yathākkamaṃ;</gatha2>
<gathalast line="10">Sukatā hoti tasmāhaṃ, karissāmi tatheva taṃ’’.</gathalast>
<paragraph line="11">Kena panetaṃ pakāsitaṃ, kattha kadā kasmā cāti? Vuccate – bhagavatā pakāsitaṃ, taṃ kho pana rājagahe dutiyadivase <pageBreak edition="P" number="0.0202" />rañño māgadhassa anumodanatthaṃ. Imassa catthassa vibhāvanatthaṃ ayamettha vitthārakathā kathetabbā –</paragraph>
<paragraph line="12">Ito <pageBreak edition="V" number="0.0160" />dvānavutikappe kāsi nāma nagaraṃ ahosi. Tattha jayaseno nāma rājā. Tassa sirimā nāma devī, tassā kucchiyaṃ phusso nāma bodhisatto nibbattitvā anupubbena sammāsambodhiṃ abhisambujjhi. Jayaseno rājā ‘‘mama putto abhinikkhamitvā buddho jāto, mayhameva buddho, mayhaṃ dhammo, mayhaṃ saṅgho’’ti mamattaṃ uppādetvā sabbakālaṃ sayameva upaṭṭhahati, na aññesaṃ okāsaṃ deti.</paragraph>
<paragraph line="13">Bhagavato kaniṭṭhabhātaro vemātikā tayo bhātaro cintesuṃ – ‘‘buddhā nāma sabbalokahitāya uppajjanti, na cekassevatthāya, amhākañca pitā aññesaṃ okāsaṃ na deti, kathaṃ nu mayaṃ labheyyāma bhagavantaṃ upaṭṭhātu’’nti. Tesaṃ etadahosi – ‘‘handa mayaṃ kiñci upāyaṃ karomā’’ti. Te paccantaṃ kupitaṃ viya kārāpesuṃ. Tato rājā ‘‘paccanto kupito’’ti sutvā tayopi putte paccantavūpasamanatthaṃ pesesi. Te vūpasametvā āgatā, rājā tuṭṭho varaṃ adāsi ‘‘yaṃ icchatha, taṃ gaṇhathā’’ti. Te ‘‘mayaṃ bhagavantaṃ upaṭṭhātuṃ icchāmā’’ti āhaṃsu. Rājā ‘‘etaṃ ṭhapetvā aññaṃ gaṇhathā’’ti āha. Te ‘‘mayaṃ aññena anatthikā’’ti āhaṃsu. Tena hi paricchedaṃ katvā gaṇhathāti. Te satta vassāni yāciṃsu, rājā na adāsi. Evaṃ cha, pañca, cattāri, tīṇi, dve, ekaṃ, satta māsāni, cha, pañca, cattārīti yāva temāsaṃ yāciṃsu. Rājā ‘‘gaṇhathā’’ti adāsi.</paragraph>
<paragraph line="14">Te varaṃ labhitvā paramatuṭṭhā bhagavantaṃ upasaṅkamitvā vanditvā āhaṃsu – ‘‘icchāma mayaṃ, bhante, bhagavantaṃ temāsaṃ upaṭṭhātuṃ, adhivāsetu no, bhante <pageBreak edition="M" number="0.0170" />, bhagavā imaṃ temāsaṃ vassāvāsa’’nti. Adhivāsesi bhagavā tuṇhībhāvena. Tato te attano janapade niyuttakapurisassa <pageBreak edition="P" number="0.0203" />lekhaṃ pesesuṃ ‘‘imaṃ temāsaṃ amhehi bhagavā upaṭṭhātabbo, vihāraṃ ādiṃ katvā sabbaṃ bhagavato upaṭṭhānasambhāraṃ karohī’’ti. So taṃ sabbaṃ sampādetvā paṭinivedesi. Te kāsāyavatthanivatthā hutvā aḍḍhateyyehi purisasahassehi veyyāvaccakarehi bhagavantaṃ sakkaccaṃ upaṭṭhahamānā janapadaṃ netvā vihāraṃ niyyātetvā vasāpesuṃ.</paragraph>
<paragraph line="15">Tesaṃ bhaṇḍāgāriko eko gahapatiputto sapajāpatiko saddho ahosi pasanno. So buddhappamukhassa saṅghassa dānavattaṃ sakkaccaṃ adāsi. Janapade niyuttakapuriso taṃ gahetvā jānapadehi ekādasamattehi purisasahassehi saddhiṃ sakkaccameva dānaṃ pavattāpesi. Tattha keci jānapadā paṭihatacittā ahesuṃ. Te dānassa antarāyaṃ katvā deyyadhamme attanā khādiṃsu, bhattasālañca agginā dahiṃsu. Pavārite rājaputtā bhagavato mahantaṃ sakkāraṃ katvā bhagavantaṃ purakkhatvā <pageBreak edition="V" number="0.0161" />pituno sakāsameva agamaṃsu. Tattha gantvā eva bhagavā parinibbāyi. Rājā ca rājaputtā ca janapade niyuttakapuriso ca bhaṇḍāgāriko ca anupubbena kālaṃ katvā saddhiṃ parisāya sagge uppajjiṃsu, paṭihatacittajanā nirayesu nibbattiṃsu. Evaṃ tesaṃ dvinnaṃ gaṇānaṃ saggato saggaṃ, nirayato nirayaṃ upapajjantānaṃ dvānavutikappā vītivattā.</paragraph>
<paragraph line="16">Atha imasmiṃ bhaddakappe kassapabuddhassa kāle te paṭihatacittajanā petesu uppannā. Tadā manussā attano ñātakānaṃ petānaṃ atthāya dānaṃ datvā uddisanti ‘‘idaṃ amhākaṃ ñātīnaṃ hotū’’ti. Te sampattiṃ labhanti. Atha imepi petā taṃ disvā bhagavantaṃ kassapaṃ upasaṅkamitvā pucchiṃsu – ‘‘kiṃ nu kho, bhante, mayampi evarūpaṃ sampattiṃ labheyyāmā’’ti? Bhagavā āha – ‘‘idāni na labhatha <pageBreak edition="P" number="0.0204" />, apica anāgate gotamo nāma buddho bhavissati, tassa bhagavato kāle bimbisāro nāma rājā bhavissati, so tumhākaṃ ito dvānavutikappe ñāti ahosi, so buddhassa dānaṃ datvā tumhākaṃ uddisissati, tadā labhissathā’’ti. Evaṃ vutte kira tesaṃ petānaṃ taṃ vacanaṃ ‘‘sve labhissathā’’ti vuttaṃ viya ahosi.</paragraph>
<paragraph line="17">Atha ekasmiṃ buddhantare vītivatte amhākaṃ bhagavā loke uppajji. Tepi tayo rājaputtā tehi aḍḍhateyyehi purisasahassehi saddhiṃ <pageBreak edition="M" number="0.0171" />devalokā cavitvā magadharaṭṭhe brāhmaṇakule uppajjitvā anupubbena isipabbajjaṃ pabbajitvā gayāsīse tayo jaṭilā ahesuṃ, janapade niyuttakapuriso, rājā ahosi bimbisāro, bhaṇḍāgāriko, gahapati visākho nāma mahāseṭṭhi ahosi, tassa pajāpati dhammadinnā nāma seṭṭhidhītā ahosi. Evaṃ sabbāpi avasesā parisā rañño eva parivārā hutvā nibbattā.</paragraph>
<paragraph line="18">Amhākaṃ bhagavā loke uppajjitvā sattasattāhaṃ atikkamitvā anupubbena bārāṇasiṃ āgamma dhammacakkaṃ pavattetvā pañcavaggiye ādiṃ katvā yāva aḍḍhateyyasahassaparivāre tayo jaṭile vinetvā rājagahaṃ agamāsi. Tattha ca tadahupasaṅkamantaṃyeva rājānaṃ bimbisāraṃ sotāpattiphale patiṭṭhāpesi ekādasanavutehi māgadhakehi brāhmaṇagahapatikehi saddhiṃ. Atha raññā svātanāya bhattena nimantito bhagavā adhivāsetvā dutiyadivase sakkena devānamindena purato purato gacchantena –</paragraph>
<gatha1 line="19">‘‘Danto dantehi saha purāṇajaṭilehi, vippamutto vippamuttehi;</gatha1>
<gathalast line="20">Siṅgīnikkhasavaṇṇo, rājagahaṃ pāvisi bhagavā’’ti. (mahāva. 58) –</gathalast>
<unindented line="21">Evamādīhi <pageBreak edition="V" number="0.0162" />gāthāhi abhitthaviyamāno rājagahaṃ pavisitvā rañño nivesane mahādānaṃ sampaṭicchi. Te petā ‘‘idāni rājā <pageBreak edition="P" number="0.0205" />amhākaṃ dānaṃ uddisissati, idāni uddisissatī’’ti āsāya parivāretvā aṭṭhaṃsu.</unindented>
<paragraph line="22">Rājā dānaṃ datvā ‘‘kattha nu kho bhagavā vihareyyā’’ti bhagavato vihāraṭṭhānameva cintesi, na taṃ dānaṃ kassaci uddisi. Petā chinnāsā hutvā rattiṃ rañño nivesane ativiya bhiṃsanakaṃ vissaramakaṃsu. Rājā bhayasaṃvegasantāsamāpajji, tato pabhātāya rattiyā bhagavato ārocesi – ‘‘evarūpaṃ saddamassosiṃ, kiṃ nu kho me, bhante, bhavissatī’’ti. Bhagavā āha – ‘‘mā bhāyi, mahārāja, na te kiñci pāpakaṃ bhavissati, apica kho te purāṇañātakā petesu uppannā santi, te ekaṃ buddhantaraṃ tameva paccāsīsamānā vicaranti ‘buddhassa dānaṃ datvā amhākaṃ uddisissatī’ti <pageBreak edition="M" number="0.0172" />, na tesaṃ tvaṃ hiyyo uddisi, te chinnāsā tathārūpaṃ vissaramakaṃsū’’ti.</paragraph>
<paragraph line="23">So āha ‘‘idāni pana, bhante, dinne labheyyu’’nti? ‘‘Āma, mahārājā’’ti. ‘‘Tena hi me, bhante, adhivāsetu bhagavā ajjatanāya dānaṃ, tesaṃ uddisissāmī’’ti? Bhagavā adhivāsesi. Rājā nivesanaṃ gantvā mahādānaṃ paṭiyādetvā bhagavato kālaṃ ārocāpesi. Bhagavā rājantepuraṃ gantvā paññatte āsane nisīdi saddhiṃ bhikkhusaṅghena. Tepi kho petā ‘‘api nāma ajja labheyyāmā’’ti gantvā tirokuṭṭādīsu aṭṭhaṃsu. Bhagavā tathā akāsi, yathā te sabbeva rañño pākaṭā ahesuṃ. Rājā dakkhiṇodakaṃ dento ‘‘idaṃ me ñātīnaṃ hotū’’ti uddisi, taṅkhaṇaññeva tesaṃ petānaṃ padumasañchannā pokkharaṇiyo nibbattiṃsu. Te tattha nhatvā ca pivitvā ca paṭippassaddhadarathakilamathapipāsā suvaṇṇavaṇṇā ahesuṃ. Rājā yāgukhajjakabhojanāni datvā uddisi, taṅkhaṇaññeva tesaṃ dibbayāgukhajjakabhojanāni nibbattiṃsu. Te tāni paribhuñjitvā pīṇindriyā ahesuṃ. Atha vatthasenāsanāni datvā uddisi. Tesaṃ <pageBreak edition="P" number="0.0206" />dibbavatthadibbayānadibbapāsādadibbapaccattharaṇadibbaseyyādialaṅkāravidhayo nibbattiṃsu. Sāpi tesaṃ sampatti yathā sabbāva pākaṭā hoti, tathā bhagavā adhiṭṭhāsi. Rājā ativiya attamano ahosi. Tato bhagavā bhuttāvī pavārito rañño māgadhassa anumodanatthaṃ <bold>‘‘tirokuṭṭesu tiṭṭhantī’’</bold>ti imā gāthā abhāsi.</paragraph>
<paragraph line="24">Ettāvatā ca <bold>‘‘yena yattha yadā yasmā, tirokuṭṭaṃ pakāsitaṃ, pakāsetvāna taṃ sabba’’</bold>nti ayaṃ mātikā saṅkhepato vitthārato ca vibhattā hoti.</paragraph>
<subhead line="25">Paṭhamagāthāvaṇṇanā</subhead>
<paragraph line="26" number="1">Idāni <pageBreak edition="V" number="0.0163" />imassa tirokuṭṭassa yathākkamaṃ <bold>atthavaṇṇanaṃ</bold>karissāma. Seyyathidaṃ – paṭhamagāthāya tāva <bold>tirokuṭṭā</bold>ti kuṭṭānaṃ parabhāgā vuccanti. <bold>Tiṭṭhantī</bold>ti nisajjādippaṭikkhepato ṭhānakappanavacanametaṃ. Tena yathā pākāraparabhāgaṃ pabbataparabhāgañca gacchantaṃ ‘‘tiropākāraṃ tiropabbataṃ asajjamāno gacchatī’’ti vadanti, evamidhāpi kuṭṭassa parabhāgesu tiṭṭhante ‘‘tirokuṭṭesu <pageBreak edition="M" number="0.0173" />tiṭṭhantī’’ti āha. <bold>Sandhisiṅghāṭakesu cā</bold>ti ettha <bold>sandhiyo</bold>ti catukkoṇaracchā vuccanti gharasandhibhittisandhiālokasandhiyo cāpi. <bold>Siṅghāṭakā</bold>ti tikoṇaracchā vuccanti, tadekajjhaṃ katvā purimena saddhiṃ saṅghaṭento ‘‘sandhisiṅghāṭakesu cā’’ti āha. <bold>Dvārabāhāsu tiṭṭhantī</bold>ti nagaradvāragharadvārānaṃ bāhā nissāya tiṭṭhanti. <bold>Āgantvāna sakaṃ ghara</bold>nti ettha sakaṃ gharaṃ nāma pubbañātigharampi attanā sāmikabhāvena ajjhāvutthapubbagharampi. Tadubhayampi yasmā te sakagharasaññāya āgacchanti, tasmā ‘‘āgantvāna sakaṃ ghara’’nti āha.</paragraph>
<subhead line="27">Dutiyagāthāvaṇṇanā</subhead>
<paragraph line="28" number="2">Evaṃ bhagavā pubbe anajjhāvutthapubbampi pubbañātigharaṃ bimbisāranivesanaṃ sakagharasaññāya āgantvā tirokuṭṭasandhisiṅghāṭakadvārabāhāsu ṭhite issāmacchariyaphalaṃ anubhavante, appekacce dīghamassukesavikāradhare <pageBreak edition="P" number="0.0207" />andhakāramukhe sithilabandhanavilambamānakisapharusakāḷakaṅgapaccaṅge tattha tattha ṭhitavanadāhadaḍḍhatālarukkhasadise, appekacce jighacchāpipāsāraṇinimmathanena udarato uṭṭhāya mukhato viniccharantāya aggijālāya pariḍayhamānasarīre, appekacce sūcichiddāṇumattakaṇṭhabilatāya pabbatākārakucchitāya ca laddhampi pānabhojanaṃ yāvadatthaṃ bhuñjituṃ asamatthatāya khuppipāsāparete aññaṃ rasamavindamāne, appekacce aññamaññassa aññesaṃ vā sattānaṃ pabhinnagaṇḍapiḷakamukhā paggharitarudhirapubbalasikādiṃ laddhā amatamiva sāyamāne ativiya duddasikavirūpabhayānakasarīre bahū pete rañño nidassento –</paragraph>
<gatha1 line="29">‘‘Tirokuṭṭesu tiṭṭhanti, sandhisiṅghāṭakesu ca;</gatha1>
<gathalast line="30">Dvārabāhāsu tiṭṭhanti, āgantvāna sakaṃ ghara’’nti. –</gathalast>
<unindented line="31">Vatvā puna tehi katassa kammassa dāruṇabhāvaṃ dassento <bold>‘‘pahūte annapānamhī’’</bold>ti dutiyagāthamāha.</unindented>
<paragraph line="32">Tattha <pageBreak edition="V" number="0.0164" /><bold>pahūte</bold>ti anappake bahumhi, yāvadatthiketi vuttaṃ hoti. Bha-kārassa hi ha-kāro labbhati ‘‘pahu santo na bharatī’’tiādīsu (su. ni. 98) viya. Keci pana ‘‘bahūte’’ iti ca ‘‘bahūke’’ iti ca paṭhanti. Pamādapāṭhā ete <pageBreak edition="M" number="0.0174" />. Anne ca pānamhi ca <bold>annapānamhi</bold>. Khajje ca bhojje ca <bold>khajjabhojje,</bold>etena asitapītakhāyitasāyitavasena catubbidhaṃ āhāraṃ dasseti. <bold>Upaṭṭhite</bold>ti upagamma ṭhite, sajjite paṭiyatte samohiteti vuttaṃ hoti. <bold>Na tesaṃ koci sarati, sattāna</bold>nti tesaṃ pettivisaye uppannānaṃ sattānaṃ koci mātā vā pitā vā putto vā na sarati. Kiṃ kāraṇā? <bold>Kammapaccayā,</bold>attanā katassa adānadānappaṭisedhanādibhedassa kadariyakammassa <pageBreak edition="P" number="0.0208" />paccayā. Tañhi tesaṃ kammaṃ ñātīnaṃ sarituṃ na deti.</paragraph>
<subhead line="33">Tatiyagāthāvaṇṇanā</subhead>
<paragraph line="34" number="3">Evaṃ bhagavā anappakepi annapānādimhi paccupaṭṭhite ‘‘api nāma amhe uddissa kiñci dadeyyu’’nti ñātī paccāsīsantānaṃ vicarataṃ tesaṃ petānaṃ tehi katassa atikaṭukavipākakarassa kammassa paccayena kassaci ñātino anussaraṇamattābhāvaṃ dassento –</paragraph>
<gatha1 line="35">‘‘Pahūte annapānamhi, khajjabhojje upaṭṭhite;</gatha1>
<gathalast line="36">Na tesaṃ koci sarati, sattānaṃ kammapaccayā’’ti. –</gathalast>
<unindented line="37">Vatvā puna rañño pettivisayūpapanne ñātake uddissa dinnaṃ dānaṃ pasaṃsanto <bold>‘‘evaṃ dadanti ñātīna’’</bold>nti tatiyagāthamāha.</unindented>
<paragraph line="38">Tattha <bold>eva</bold>nti upamāvacanaṃ. Tassa dvidhā sambandho – tesaṃ sattānaṃ kammapaccayā asarantepi kismiñci dadanti, ñātīnaṃ, ye evaṃ anukampakā hontīti ca yathā tayā, mahārāja, dinnaṃ, evaṃ suciṃ paṇītaṃ kālena kappiyaṃ pānabhojanaṃ dadanti ñātīnaṃ, ye honti anukampakāti ca. <bold>Dadantī</bold>ti denti uddisanti niyyātenti. <bold>Ñātīna</bold>nti mātito ca pitito ca sambandhānaṃ. <bold>Ye</bold>ti ye keci puttā vā dhītaro vā bhātaro vā <bold>hontī</bold>ti bhavanti. <bold>Anukampakā</bold>ti atthakāmā hitesino. <bold>Suci</bold>nti vimalaṃ dassaneyyaṃ manoramaṃ dhammikaṃ dhammaladdhaṃ. <bold>Paṇīta</bold>nti uttamaṃ seṭṭhaṃ. <bold>Kālenā</bold>ti ñātipetānaṃ tirokuṭṭādīsu āgantvā ṭhitakālena. <bold>Kappiya</bold>nti anucchavikaṃ patirūpaṃ ariyānaṃ paribhogārahaṃ. <bold>Pānabhojana</bold>nti pānañca bhojanañca. Idha pānabhojanamukhena sabbopi deyyadhammo adhippeto.</paragraph>
<subhead line="39">Catutthagāthāpubbaddhavaṇṇanā</subhead>
<paragraph line="40" number="4">Evaṃ <pageBreak edition="V" number="0.0165" /><pageBreak edition="M" number="0.0175" />bhagavā raññā māgadhena petabhūtānaṃ ñātīnaṃ anukampāya dinnaṃ pānabhojanaṃ pasaṃsanto –</paragraph>
<gatha1 line="41">‘‘Evaṃ dadanti ñātīnaṃ, ye honti anukampakā;</gatha1>
<gathalast line="42">Suciṃ paṇītaṃ kālena, kappiyaṃ pānabhojana’’nti. –</gathalast>
<unindented line="43">Vatvā puna yena pakārena dinnaṃ tesaṃ hoti, taṃ dassento <bold>‘‘idaṃ vo ñātīnaṃ hotū’’</bold>ti catutthagāthāya pubbaddhamāha taṃ tatiyagāthāya pubbaddhena sambandhitabbaṃ –</unindented>
<gatha1 line="44">‘‘Evaṃ dadanti ñātīnaṃ, ye honti anukampakā <pageBreak edition="P" number="0.0209" />;</gatha1>
<gathalast line="45">Idaṃ vo ñātīnaṃ hotu, sukhitā hontu ñātayo’’ti.</gathalast>
<paragraph line="46">Tena ‘‘idaṃ vo ñātīnaṃ hotūti evaṃ dadanti, no aññathā’’ti ettha ākāratthena evaṃsaddena dātabbākāranidassanaṃ kataṃ hoti.</paragraph>
<paragraph line="47">Tattha <bold>ida</bold>nti deyyadhammanidassanaṃ. <bold>Vo</bold>ti ‘‘kacci pana vo anuruddhā samaggā sammodamānā’’ti ca (ma. ni. 1.326; mahāva. 466), ‘‘yehi vo ariyā’’ti ca evamādīsu viya kevalaṃ nipātamattaṃ, na sāmivacanaṃ. <bold>Ñātīnaṃ hotū</bold>ti pettivisaye uppannānaṃ ñātakānaṃ hotu. <bold>Sukhitā hontu ñātayo</bold>ti te pettivisayūpapannā ñātayo idaṃ paccanubhavantā sukhitā hontūti.</paragraph>
<subhead line="48">Catutthagāthāparaddhapañcamagāthāpubbaddhavaṇṇanā</subhead>
<paragraph line="49" number="4-5">Evaṃ bhagavā yena pakārena pettivisayūpapannānaṃ ñātīnaṃ dātabbaṃ, taṃ dassento ‘‘idaṃ vo ñātīnaṃ hotu, sukhitā hontu ñātayo’’ti vatvā puna yasmā ‘‘idaṃ vo ñātīnaṃ hotū’’ti vuttepi na aññena kataṃ kammaṃ aññassa phaladaṃ hoti, kevalantu tathā uddissa diyyamānaṃ taṃ vatthu ñātīnaṃ kusalakammassa paccayo hoti. Tasmā yathā tesaṃ tasmiṃyeva vatthusmiṃ taṅkhaṇe phalanibbattakaṃ kusalakammaṃ hoti, taṃ dassento <bold>‘‘te ca tatthā’’</bold>ti catutthagāthāya pacchimaddhaṃ <bold>‘‘pahūte annapānamhī’’</bold>ti pañcamagāthāya pubbaddhañca āha.</paragraph>
<paragraph line="50">Tesaṃ <pageBreak edition="V" number="0.0166" /><pageBreak edition="M" number="0.0176" />attho – te ñātipetā yattha taṃ dānaṃ dīyati, tattha samantato āgantvā samāgantvā, samodhāya vā ekajjhaṃ hutvāti vuttaṃ hoti, sammā āgatā samāgatā ‘‘ime no ñātayo amhākaṃ atthāya dānaṃ uddisissantī’’ti etadatthaṃ sammā āgatā hutvāti vuttaṃ hoti. <bold>Pahūte annapānamhī</bold>ti tasmiṃ attano uddissamāne pahūte annapānamhi. Sakkaccaṃ <bold>anumodare</bold>ti abhisaddahantā kammaphalaṃ avijahantā cittīkāraṃ avikkhittacittā hutvā ‘‘idaṃ no dānaṃ hitāya sukhāya hotū’’ti modanti anumodanti, pītisomanassajātā hontīti.</paragraph>
<subhead line="51">Pañcamagāthāparaddhachaṭṭhagāthāpubbaddhavaṇṇanā</subhead>
<paragraph line="52" number="5-6">Evaṃ <pageBreak edition="P" number="0.0210" />bhagavā yathā pettivisayūpapannānaṃ taṅkhaṇe phalanibbattakaṃ kusalaṃ kammaṃ hoti, taṃ dassento –</paragraph>
<gatha1 line="53">‘‘Te ca tattha samāgantvā, ñātipetā samāgatā;</gatha1>
<gathalast line="54">Pahūte annapānamhi, sakkaccaṃ anumodare’’ti. –</gathalast>
<unindented line="55">Vatvā puna ñātake nissāya nibbattakusalakammaphalaṃ paccanubhontānaṃ tesaṃ ñātī ārabbha thomanākāraṃ dassento <bold>‘‘ciraṃ jīvantū’’</bold>ti pañcamagāthāya pacchimaddhaṃ <bold>‘‘amhākañca katā pūjā’’</bold>ti chaṭṭhagāthāya pubbaddhañca āha.</unindented>
<paragraph line="56">Tesaṃ attho – <bold>ciraṃ jīvantū</bold>ti cirajīvino dīghāyukā hontu. <bold>No ñātī</bold>ti amhākaṃ ñātakā. <bold>Yesaṃ hetū</bold>ti ye nissāya yesaṃ kāraṇā. <bold>Labhāmase</bold>ti labhāma. Attanā taṅkhaṇaṃ paṭiladdhasampattiṃ apadisantā bhaṇanti. Petānañhi attano anumodanena, dāyakānaṃ uddesena, dakkhiṇeyyasampadāya cāti tīhi aṅgehi dakkhiṇā samijjhati, taṅkhaṇe phalanibbattikā hoti. Tattha dāyakā visesahetu. Tenāhaṃsu ‘‘yesaṃ hetu labhāmase’’ti. <bold>Amhākañca katā pūjā</bold>ti ‘‘idaṃ vo ñātīnaṃ hotū’’ti evaṃ imaṃ dānaṃ uddisantehi amhākañca pūjā katā. <bold>Dāyakā ca anipphalā</bold>ti yamhi santāne pariccāgamayaṃ kammaṃ kataṃ, tassa tattheva phaladānato dāyakā ca anipphalāti.</paragraph>
<paragraph line="57">Etthāha <pageBreak edition="M" number="0.0177" />– ‘‘kiṃ pana pettivisayūpapannā eva ñātayo labhanti, udāhu aññepi labhantī’’ti <pageBreak edition="V" number="0.0167" />? Vuccate – bhagavatā evetaṃ byākataṃ jāṇussoṇinā brāhmaṇena puṭṭhena, kimettha amhehi vattabbaṃ atthi. Vuttaṃ hetaṃ –</paragraph>
<indent line="58">‘‘Mayamassu, bho gotama, brāhmaṇā nāma dānāni dema, saddhāni karoma ‘idaṃ dānaṃ petānaṃ ñātisālohitānaṃ upakappatu, idaṃ dānaṃ petā ñātisālohitā paribhuñjantū’ti, kacci taṃ, bho gotama, dānaṃ petānaṃ ñātisālohitānaṃ upakappati, kacci te petā ñātisālohitā taṃ dānaṃ paribhuñjantīti. Ṭhāne kho, brāhmaṇa, upakappati, no aṭṭhāneti.</indent>
<indent line="59">‘‘Katamaṃ pana taṃ, bho gotama, ṭhānaṃ, katamaṃ aṭṭhānanti? Idha, brāhmaṇa, ekacco pāṇātipātī hoti…pe… micchādiṭṭhiko hoti, so <pageBreak edition="P" number="0.0211" />kāyassa bhedā paraṃ maraṇā nirayaṃ upapajjati. Yo nerayikānaṃ sattānaṃ āhāro, tena so tattha yāpeti, tena so tattha tiṭṭhati. Idaṃ kho, brāhmaṇa, aṭṭhānaṃ, yattha ṭhitassa taṃ dānaṃ na upakappati.</indent>
<indent line="60">‘‘Idha pana, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa bhedā paraṃ maraṇā tiracchānayoniṃ upapajjati. Yo tiracchānayonikānaṃ sattānaṃ āhāro, tena so tattha yāpeti, tena so tattha tiṭṭhati. Idampi kho, brāhmaṇa, aṭṭhānaṃ, yattha ṭhitassa taṃ dānaṃ na upakappati.</indent>
<indent line="61">‘‘Idha pana, brāhmaṇa, ekacco pāṇātipātā paṭivirato hoti…pe… sammādiṭṭhiko hoti, so kāyassa bhedā paraṃ maraṇā manussānaṃ sahabyataṃ upapajjati…pe… devānaṃ sahabyataṃ upapajjati. Yo devānaṃ āhāro, tena so tattha yāpeti, tena so tattha tiṭṭhati. Idampi kho, brāhmaṇa, aṭṭhānaṃ, yattha ṭhitassa taṃ dānaṃ na upakappati.</indent>
<indent line="62">‘‘Idha pana, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa bhedā paraṃ maraṇā pettivisayaṃ upapajjati. Yo pettivesayikānaṃ sattānaṃ āhāro, tena <pageBreak edition="M" number="0.0178" />so tattha yāpeti, tena so tattha tiṭṭhati. Yaṃ vā panassa ito anupavecchanti <pageBreak edition="V" number="0.0168" />mittāmaccā vā ñātisālohitā vā, tena so tattha yāpeti, tena so tattha tiṭṭhati. Idaṃ kho, brāhmaṇa, ṭhānaṃ, yattha ṭhitassa taṃ dānaṃ upakappatīti.</indent>
<indent line="63">‘‘Sace pana, bho gotama, so peto ñātisālohito taṃ ṭhānaṃ anupapanno hoti, ko taṃ dānaṃ paribhuñjatīti? Aññepissa, brāhmaṇa, petā ñātisālohitā taṃ ṭhānaṃ upapannā honti, te taṃ dānaṃ paribhuñjantīti.</indent>
<indent line="64">‘‘Sace pana, bho gotama, so ceva peto ñātisālohito taṃ ṭhānaṃ anupapanno hoti, aññepissa petā ñātisālohitā taṃ ṭhānaṃ anupapannā honti, ko taṃ dānaṃ paribhuñjatīti? Aṭṭhānaṃ kho etaṃ brāhmaṇa anavakāso, yaṃ taṃ ṭhānaṃ vivittaṃ assa iminā dīghena addhunā yadidaṃ petehi ñātisālohitehi. Apica brāhmaṇa dāyakopi anipphalo’’ti (a. ni. 10.177).</indent>
<subhead line="65">Chaṭṭhagāthāparaddhasattamagāthāvaṇṇanā</subhead>
<paragraph line="66" number="6-7">Evaṃ <pageBreak edition="P" number="0.0212" />bhagavā rañño māgadhassa pettivisayūpapannānaṃ pubbañātīnaṃ sampattiṃ nissāya thomento ‘‘ete te, mahārāja, ñātī imāya dānasampadāya attamanā evaṃ thomentī’’ti dassento –</paragraph>
<gatha1 line="67">‘‘Ciraṃ jīvantu no ñātī, yesaṃ hetu labhāmase;</gatha1>
<gathalast line="68">Amhākañca katā pūjā, dāyakā ca anipphalā’’ti. –</gathalast>
<unindented line="69">Vatvā puna tesaṃ pettivisayūpapannānaṃ aññassa kasigorakkhādino sampattipaṭilābhakāraṇassa abhāvaṃ ito dinnena yāpanabhāvañca dassento <bold>‘‘na hi tattha kasī atthī</bold>’’ti chaṭṭhagāthāya pacchimaddhaṃ <bold>‘‘vaṇijjā tādisī’’</bold>ti imaṃ sattamagāthañca āha.</unindented>
<paragraph line="70">Tatrāyaṃ atthavaṇṇanā – na hi, mahārāja, tattha pettivisaye kasi atthi, yaṃ nissāya te petā sampattiṃ paṭilabheyyuṃ. <bold>Gorakkhettha na vijjatī</bold>ti na kevalaṃ kasi eva, gorakkhāpi ettha pettivisaye na vijjati, yaṃ <pageBreak edition="M" number="0.0179" />nissāya te sampattiṃ paṭilabheyyuṃ. <bold>Vaṇijjā tādisī natthī</bold>ti vāṇijjāpi tādisī natthi, yā tesaṃ sampattipaṭilābhahetu bhaveyya. <bold>Hiraññena kayākaya</bold>nti <pageBreak edition="V" number="0.0169" />hiraññena kayavikkayampi tattha tādisaṃ natthi, yaṃ tesaṃ sampattipaṭilābhahetu bhaveyya. <bold>Ito dinnena yāpenti, petā kālagatā tahi</bold>nti kevalaṃ pana ito ñātīhi vā mittāmaccehi vā dinnena yāpenti, attabhāvaṃ gamenti. <bold>Petā</bold>ti pettivisayūpapannā sattā. <bold>Kālagatā</bold>ti attano maraṇakālena gatā, ‘‘kālakatā’’ti vā pāṭho, katakālā katamaraṇāti attho. <bold>Tahi</bold>nti tasmiṃ pettivisaye.</paragraph>
<subhead line="71">Aṭṭhamanavamagāthādvayavaṇṇanā</subhead>
<paragraph line="72" number="8-9">Evaṃ ‘‘ito dinnena yāpenti, petā kālagatā tahi’’nti vatvā idāni upamāhi tamatthaṃ pakāsento <bold>‘‘unname udakaṃ vuṭṭha</bold>’’nti idaṃ gāthādvayamāha.</paragraph>
<paragraph line="73">Tassattho – yathā unnate thale ussāde bhūmibhāge meghehi abhivuṭṭhaṃ udakaṃ ninnaṃ pavattati, yo yo bhūmibhāgo ninno oṇato, taṃ taṃ pavattati gacchati pāpuṇāti, evameva <pageBreak edition="P" number="0.0213" />ito dinnaṃ dānaṃ petānaṃ upakappati nibbattati, pātubhavatīti attho. Ninnamiva hi udakappavattiyā ṭhānaṃ petaloko dānupakappanāya. Yathāha – ‘‘idaṃ kho, brāhmaṇa, ṭhānaṃ, yattha ṭhitassa taṃ dānaṃ upakappatī’’ti (a. ni. 10.177). Yathā ca kandarapadarasākhāpasākhakusobbhamahāsobbhasannipātehi vārivahā mahānajjo pūrā hutvā sāgaraṃ paripūrenti, evampi ito dinnadānaṃ pubbe vuttanayeneva petānaṃ upakappatīti.</paragraph>
<subhead line="74">Dasamagāthāvaṇṇanā</subhead>
<paragraph line="75" number="10">Evaṃ bhagavā ‘‘ito dinnena yāpenti, petā kālagatā tahi’’nti imaṃ atthaṃ upamāhi pakāsetvā puna yasmā te petā ‘‘ito kiñci lacchāmā’’ti āsābhibhūtā ñātigharaṃ āgantvāpi ‘‘idaṃ nāma no dethā’’ti yācituṃ asamatthā, tasmā tesaṃ imāni anussaraṇavatthūni anussaranto <pageBreak edition="M" number="0.0180" />kulaputto dakkhiṇaṃ dajjāti dassento <bold>‘‘adāsi me’’</bold>ti imaṃ gāthamāha.</paragraph>
<paragraph line="76">Tassattho – ‘‘idaṃ nāma me dhanaṃ vā dhaññaṃ vā adāsī’’ti ca, ‘‘idaṃ nāma me kiccaṃ attanā uyyogamāpajjanto akāsī’’ti ca, ‘‘amu me mātito vā pitito vā sambandhattā ñātī’’ti ca sinehavasena tāṇasamatthatāya ‘‘mittā’’ti ca, ‘‘asuko me saha paṃsukīḷako sakhā’’ti <pageBreak edition="V" number="0.0170" />ca evaṃ sabbamanussaranto petānaṃ dakkhiṇaṃ dajjā, dānaṃ niyyāteyyāti. Aparo pāṭho <bold>‘‘petānaṃ dakkhiṇā dajjā’’</bold>ti. Tassattho – dātabbāti dajjā. Kā sā? Petānaṃ dakkhiṇā, teneva ‘‘adāsi me’’tiādinā nayena pubbe katamanussaraṃ anussaratāti vuttaṃ hoti. Karaṇavacanappasaṅge paccattavacanaṃ veditabbaṃ.</paragraph>
<subhead line="77">Ekādasamagāthāvaṇṇanā</subhead>
<paragraph line="78" number="11">Evaṃ bhagavā petānaṃ dakkhiṇāniyyātane kāraṇabhūtāni anussaraṇavatthūni dassento –</paragraph>
<gatha1 line="79">‘‘Adāsi me akāsi me, ñātimittā sakhā ca me;</gatha1>
<gathalast line="80">Petānaṃ dakkhiṇaṃ dajjā, pubbe katamanussara’’nti. –</gathalast>
<paragraph line="81">Vatvā <pageBreak edition="P" number="0.0214" />puna ye ñātimaraṇena ruṇṇasokādiparā eva hutvā tiṭṭhanti, na tesaṃ atthāya kiñci denti, tesaṃ taṃ ruṇṇasokādi kevalaṃ attaparitāpanameva hoti, na petānaṃ kiñci atthaṃ nipphādetīti dassento <bold>‘‘na hi ruṇṇaṃ vā’’</bold>ti imaṃ gāthamāha.</paragraph>
<paragraph line="82">Tattha <bold>ruṇṇa</bold>nti rodanā roditattaṃ assupātanaṃ, <bold>etena</bold>kāyaparissamaṃ dasseti. <bold>Soko</bold>ti socanā socitattaṃ, etena cittaparissamaṃ dasseti. <bold>Yā caññā</bold>ti yā ca ruṇṇasokehi aññā. <bold>Paridevanā</bold>ti ñātibyasanena phuṭṭhassa lālappanā, ‘‘kahaṃ ekaputtaka piya manāpā’’ti evamādinā nayena guṇasaṃvaṇṇanā, etena vacīparissamaṃ dasseti.</paragraph>
<subhead line="83">Dvādasamagāthāvaṇṇanā</subhead>
<paragraph line="84" number="12">Evaṃ <pageBreak edition="M" number="0.0181" />bhagavā ‘‘ruṇṇaṃ vā soko vā yā caññā paridevanā, sabbampi taṃ petānaṃ atthāya na hoti, kevalantu attānaṃ paritāpanamattameva, evaṃ tiṭṭhanti ñātayo’’ti ruṇṇādīnaṃ niratthakabhāvaṃ dassetvā puna māgadharājena yā dakkhiṇā dinnā, tassā sātthakabhāvaṃ dassento <bold>‘‘ayañca kho dakkhiṇā’’</bold>ti imaṃ gāthamāha.</paragraph>
<paragraph line="85">Tassattho – ayañca kho, mahārāja, dakkhiṇā tayā ajja attano ñātigaṇaṃ uddissa dinnā <pageBreak edition="V" number="0.0171" />, sā yasmā saṅgho anuttaraṃ puññakkhettaṃ lokassa, tasmā saṅghamhi suppatiṭṭhitā assa petajanassa dīgharattaṃ hitāya upakappati sampajjati phalatīti vuttaṃ hoti. <bold>Upakappatī</bold>ti ca ṭhānaso upakappati, taṃkhaṇaṃyeva upakappati, na cirena. Yathā hi taṃkhaṇaññeva paṭibhantaṃ ‘‘ṭhānasovetaṃ tathāgataṃ paṭibhātī’’ti vuccati, evamidhāpi taṃkhaṇaṃyeva upakappantā ‘‘ṭhānaso upakappatī’’ti vuttā. Yaṃ vā taṃ ‘‘idaṃ kho, brāhmaṇa, ṭhānaṃ, yattha ṭhitassa taṃ dānaṃ upakappatī’’ti (a. ni. 10.177) vuttaṃ, tattha khuppipāsikavantāsaparadattūpajīvinijjhāmataṇhikādibhedabhinne ṭhāne upakappatīti vuttaṃ yathā kahāpaṇaṃ dento ‘‘kahāpaṇaso detī’’ti <pageBreak edition="P" number="0.0215" />loke vuccati. Imasmiñca atthavikappe <bold>upakappatī</bold>ti pātubhavati, nibbattatīti vuttaṃ hoti.</paragraph>
<subhead line="86">Terasamagāthāvaṇṇanā</subhead>
<paragraph line="87" number="13">Evaṃ bhagavā raññā dinnāya dakkhiṇāya sātthakabhāvaṃ dassento –</paragraph>
<gatha1 line="88">‘‘Ayañca kho dakkhiṇā dinnā, saṅghamhi suppatiṭṭhitā;</gatha1>
<gathalast line="89">Dīgharattaṃ hitāyassa, ṭhānaso upakappatī’’ti. –</gathalast>
<unindented line="90">Vatvā puna yasmā imaṃ dakkhiṇaṃ dentena ñātīnaṃ ñātīhi kattabbakiccakaraṇavasena ñātidhammo nidassito, bahujanassa pākaṭīkato, nidassanaṃ vā kato, tumhehipi ñātīnaṃ evameva ñātīhi kattabbakiccakaraṇavasena ñātidhammo paripūretabbo, na niratthakehi ruṇṇādīhi attā paritāpetabboti ca pete dibbasampattiṃ adhigamentena petānaṃ pūjā katā uḷārā, buddhappamukhañca bhikkhusaṅghaṃ annapānādīhi santappentena bhikkhūnaṃ balaṃ anupadinnaṃ, anukampādiguṇaparivārañca cāgacetanaṃ nibbattentena anappakaṃ puññaṃ <pageBreak edition="M" number="0.0182" />pasutaṃ, tasmā bhagavā imehi yathābhuccaguṇehi rājānaṃ sampahaṃsento –</unindented>
<gatha1 line="91">‘‘So ñātidhammo ca ayaṃ nidassito,</gatha1>
<gatha2 line="92">Petāna pūjā ca katā uḷārā;</gatha2>
<gatha3 line="93">Balañca bhikkhūnamanuppadinnaṃ,</gatha3>
<gathalast line="94">Tumhehi puññaṃ pasutaṃ anappaka’’nti. –</gathalast>
<paragraph line="95">Imāya gāthāya desanaṃ pariyosāpeti.</paragraph>
<paragraph line="96">Atha <pageBreak edition="V" number="0.0172" />vā <bold>‘‘so ñātidhammo ca ayaṃ nidassito’’</bold>ti iminā gāthāpadena bhagavā rājānaṃ dhammiyā kathāya sandasseti. Ñātidhammanidassanameva hi ettha sandassanaṃ <bold>petāna pūjā ca katā uḷārā</bold>ti iminā samādapeti. Uḷārāti pasaṃsanameva hi ettha punappunaṃ pūjākaraṇe samādapanaṃ. <bold>Balañca bhikkhūnamanuppadinna</bold>nti iminā samuttejeti. Balānuppadānameva hi ettha evaṃ dānaṃ, balānuppadānatāti tassa ussāhavaḍḍhanena samuttejanaṃ. <bold>Tumhehi puññaṃ pasutaṃ anappaka</bold>nti iminā sampahaṃseti. Puññappasutakittanameva hi ettha tassa yathābhuccaguṇasaṃvaṇṇanabhāvena sampahaṃsanajananato <pageBreak edition="P" number="0.0216" />sampahaṃsananti veditabbaṃ.</paragraph>
<paragraph line="97">Desanāpariyosāne ca pettivisayūpapattiādīnavasaṃvaṇṇanena saṃviggānaṃ yoniso padahataṃ caturāsītiyā pāṇasahassānaṃ dhammābhisamayo ahosi. Dutiyadivasepi bhagavā devamanussānaṃ idameva tirokuṭṭaṃ desesi, evaṃ yāva sattamadivasā tādiso eva dhammābhisamayo ahosīti.</paragraph>
<centered line="98">Paramatthajotikāya khuddakapāṭha-aṭṭhakathāya</centered>
<centered line="99">Tirokuṭṭasuttavaṇṇanā niṭṭhitā.</centered>
</body>
</document>