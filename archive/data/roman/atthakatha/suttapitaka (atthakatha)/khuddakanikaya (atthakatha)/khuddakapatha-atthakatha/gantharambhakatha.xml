<?xml version="1.0"?>
<document>
<metadata>
<normativeSource>http://tipitaka.org/romn/cscd/s0501a.att0.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/khuddakapatha-atthakatha/gantharambhakatha.xml</archivePath>
<titlePath>Ganthārambhakathā - Khuddakapāṭha-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<nikaya line="2">Khuddakanikāye</nikaya>
<book line="3">Khuddakapāṭha-aṭṭhakathā</book>
<chapter line="4">Ganthārambhakathā</chapter>
<gatha1 line="5"><bold>Buddhaṃ</bold><pageBreak edition="M" number="0.0001" /><pageBreak edition="P" number="0.0011" /><pageBreak edition="V" number="0.0001" /><bold>saraṇaṃ gacchāmi;</bold></gatha1>
<gatha2 line="6"><bold>Dhammaṃ saraṇaṃ gacchāmi;</bold></gatha2>
<gathalast line="7"><bold>Saṅghaṃ saraṇaṃ gacchāmīti</bold>.</gathalast>
<paragraph line="8">Ayaṃ saraṇagamananiddeso khuddakānaṃ ādi.</paragraph>
<paragraph line="9">Imassa dāni atthaṃ paramatthajotikāya khuddakaṭṭhakathāya vivarituṃ vibhajituṃ uttānīkātuṃ idaṃ vuccati –</paragraph>
<gatha1 line="10">Uttamaṃ <pageBreak edition="V" number="0.0002" /> vandaneyyānaṃ, vanditvā ratanattayaṃ;</gatha1>
<gathalast line="11">Khuddakānaṃ karissāmi, kesañci atthavaṇṇanaṃ.</gathalast>
<gatha1 line="12">Khuddakānaṃ gambhīrattā, kiñcāpi atidukkarā;</gatha1>
<gathalast line="13">Vaṇṇanā mādisenesā, abodhantena sāsanaṃ.</gathalast>
<gatha1 line="14">Ajjāpi tu abbocchinno, pubbācariyanicchayo;</gatha1>
<gathalast line="15">Tatheva ca ṭhitaṃ yasmā, navaṅgaṃ satthusāsanaṃ.</gathalast>
<gatha1 line="16">Tasmāhaṃ kātumicchāmi, atthasaṃvaṇṇanaṃ imaṃ;</gatha1>
<gathalast line="17">Sāsanañceva nissāya, porāṇañca vinicchayaṃ.</gathalast>
<gatha1 line="18">Saddhammabahumānena, nāttukkaṃsanakamyatā;</gatha1>
<gathalast line="19">Nāññesaṃ vambhanatthāya, taṃ suṇātha samāhitāti.</gathalast>
<subhead line="20">Khuddakavavatthānaṃ</subhead>
<paragraph line="21">Tattha <pageBreak edition="M" number="0.0002" /><bold>‘‘khuddakānaṃ karissāmi, kesañci atthavaṇṇana’’</bold>nti vuttattā khuddakāni tāva vavatthapetvā pacchā atthavaṇṇanaṃ karissāmi. Khuddakāni nāma khuddakanikāyassa ekadeso, khuddakanikāyo nāma pañcannaṃ nikāyānaṃ ekadeso. Pañca nikāyā nāma –</paragraph>
<gatha1 line="22">Dīghamajjhimasaṃyutta, aṅguttarikakhuddakā;</gatha1>
<gathalast line="23">Nikāyā pañca gambhīrā, dhammato atthato cime.</gathalast>
<paragraph line="24">Tattha <pageBreak edition="P" number="0.0012" /> brahmajālasuttādīni catuttiṃsa suttāni <bold>dīghanikāyo</bold>. Mūlapariyāyasuttādīni diyaḍḍhasataṃ dve ca suttāni <bold>majjhimanikāyo</bold>. Oghataraṇasuttādīni satta suttasahassāni satta ca suttasatāni dvāsaṭṭhi ca suttāni <bold>saṃyuttanikāyo</bold>. Cittapariyādānasuttādīni nava suttasahassāni pañca ca suttasatāni sattapaññāsañca suttāni <bold>aṅguttaranikāyo</bold>. Khuddakapāṭho, dhammapadaṃ, udānaṃ, itivuttakaṃ, suttanipāto, vimānavatthu, petavatthu, theragāthā, therīgāthā, jātakaṃ, niddeso, paṭisambhidā <pageBreak edition="V" number="0.0003" />, apadānaṃ, buddhavaṃso, cariyāpiṭakaṃ, vinayābhidhammapiṭakāni, ṭhapetvā vā cattāro nikāye avasesaṃ buddhavacanaṃ <bold>khuddakanikāyo</bold>.</paragraph>
<paragraph line="25">Kasmā panesa khuddakanikāyoti vuccati? Bahūnaṃ khuddakānaṃ dhammakkhandhānaṃ samūhato nivāsato ca. Samūhanivāsā hi ‘‘nikāyo’’ti vuccanti. ‘‘Nāhaṃ, bhikkhave, aññaṃ ekanikāyampi samanupassāmi evaṃ cittaṃ, yathayidaṃ, bhikkhave, tiracchānagatā pāṇā (saṃ. ni. 3.100). Poṇikanikāyo, cikkhallikanikāyo’’ti evamādīni cettha sādhakāni sāsanato lokato ca. Ayamassa khuddakanikāyassa ekadeso. Imāni suttantapiṭakapariyāpannāni atthato vivarituṃ vibhajituṃ uttānīkātuñca adhippetāni khuddakāni, tesampi khuddakānaṃ saraṇasikkhāpadadvattiṃsākārakumārapañhamaṅgalasutta- ratanasuttatirokuṭṭanidhikaṇḍamettasuttānaṃ vasena navappabhedo khuddakapāṭho ādi ācariyaparamparāya vācanāmaggaṃ āropitavasena na bhagavatā vuttavasena. Bhagavatā hi vuttavasena –</paragraph>
<gatha1 line="26">‘‘Anekajātisaṃsāraṃ, sandhāvissaṃ anibbisaṃ;</gatha1>
<gathalast line="27">Gahakāraṃ gavesanto, dukkhā jāti punappunaṃ.</gathalast>
<gatha1 line="28">‘‘Gahakāraka <pageBreak edition="M" number="0.0003" /><pageBreak edition="P" number="0.0013" /> diṭṭhosi, puna gehaṃ na kāhasi;</gatha1>
<gatha2 line="29">Sabbā te phāsukā bhaggā, gahakūṭaṃ visaṅkhataṃ;</gatha2>
<gathalast line="30">Visaṅkhāragataṃ cittaṃ, taṇhānaṃ khayamajjhagā’’ti. (dha. pa. 153-154) –</gathalast>
<unindented line="31">Idaṃ gāthādvayaṃ sabbassāpi buddhavacanassa ādi. Tañca manasāva vuttavasena, na vacībhedaṃ katvā vuttavasena. Vacībhedaṃ pana katvā vuttavasena –</unindented>
<gatha1 line="32">‘‘Yadā have pātubhavanti dhammā,</gatha1>
<gatha2 line="33">Ātāpino jhāyato brāhmaṇassa;</gatha2>
<gatha3 line="34">Athassa kaṅkhā vapayanti sabbā,</gatha3>
<gathalast line="35">Yato pajānāti sahetudhamma’’nti. (udā. 1; mahāva. 1) –</gathalast>
<unindented line="36">Ayaṃ gāthā ādi. Tasmā yvāyaṃ navappabhedo khuddakapāṭho imesaṃ khuddakānaṃ ādi, tassa ādito pabhuti atthasaṃvaṇṇanaṃ ārabhissāmi.</unindented>
<subhead line="37">Nidānasodhanaṃ</subhead>
<paragraph line="38">Tassa <pageBreak edition="V" number="0.0004" /> cāyamādi <bold>‘‘buddhaṃ saraṇaṃ gacchāmi, dhammaṃ saraṇaṃ gacchāmi, saṅghaṃ saraṇaṃ gacchāmī’’</bold>ti. Tassāyaṃ atthavaṇṇanāya mātikā –</paragraph>
<gatha1 line="39">‘‘Kena kattha kadā kasmā, bhāsitaṃ saraṇattayaṃ;</gatha1>
<gathalast line="40">Kasmā cidhādito vutta, mavuttamapi ādito.</gathalast>
<gatha1 line="41">‘‘Nidānasodhanaṃ katvā, evamettha tato paraṃ;</gatha1>
<gathalast line="42">Buddhaṃ saraṇagamanaṃ, gamakañca vibhāvaye.</gathalast>
<gatha1 line="43">‘‘Bhedābhedaṃ phalañcāpi, gamanīyañca dīpaye;</gatha1>
<gathalast line="44">Dhammaṃ saraṇamiccādi, dvayepesa nayo mato.</gathalast>
<gatha1 line="45">‘‘Anupubbavavatthāne, kāraṇañca viniddise;</gatha1>
<gathalast line="46">Saraṇattayametañca, upamāhi pakāsaye’’ti.</gathalast>
<paragraph line="47">Tattha paṭhamagāthāya tāva idaṃ saraṇattayaṃ kena bhāsitaṃ, kattha bhāsitaṃ, kadā bhāsitaṃ, kasmā bhāsitaṃ <pageBreak edition="P" number="0.0014" /> avuttamapicādito tathāgatena kasmā idhādito vuttanti pañca pañhā.</paragraph>
<paragraph line="48">Tesaṃ <pageBreak edition="M" number="0.0004" /> vissajjanā <bold>kena bhāsita</bold>nti bhagavatā bhāsitaṃ, na sāvakehi, na isīhi, na devatāhi. <bold>Katthā</bold>ti bārāṇasiyaṃ isipatane migadāye. <bold>Kadā</bold>ti āyasmante yase saddhiṃ sahāyakehi arahattaṃ patte ekasaṭṭhiyā arahantesu bahujanahitāya loke dhammadesanaṃ karontesu. Kasmāti pabbajjatthañca upasampadatthañca. Yathāha –</paragraph>
<indent line="49">‘‘Evañca pana, bhikkhave, pabbājetabbo upasampādetabbo. Paṭhamaṃ kesamassuṃ ohāretvā kāsāyāni vatthāni acchādāpetvā ekaṃsaṃ uttarāsaṅgaṃ kārāpetvā bhikkhūnaṃ pāde vandāpetvā ukkuṭikaṃ nisīdāpetvā añjaliṃ paggaṇhāpetvā ‘evaṃ vadehī’ti vattabbo ‘buddhaṃ saraṇaṃ gacchāmi, dhammaṃ saraṇaṃ gacchāmi, saṅghaṃ saraṇaṃ gacchāmī’’’ti (mahāva. 34).</indent>
<paragraph line="50"><bold>Kasmā</bold><pageBreak edition="V" number="0.0005" /><bold>cidhādito vutta</bold>nti idañca navaṅgaṃ satthusāsanaṃ tīhi piṭakehi saṅgaṇhitvā vācanāmaggaṃ āropentehi pubbācariyehi yasmā iminā maggena devamanussā upāsakabhāvena vā pabbajitabhāvena vā sāsanaṃ otaranti, tasmā sāsanotārassa maggabhūtattā idha khuddakapāṭhe ādito vuttanti ñātabbaṃ.</paragraph>
<centered line="51">Kataṃ nidānasodhanaṃ.</centered>
</body>
</document>