<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0501a.att8.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/khuddakapatha-atthakatha/8. nidhikandasuttavannana.xml</archivePath>
    <baseFileName>8. nidhikandasuttavannana</baseFileName>
    <titlePath>8. Nidhikaṇḍasuttavaṇṇanā - Khuddakapāṭha-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">8. Nidhikaṇḍasuttavaṇṇanā</chapter>
    <subhead line="2">Nikkhepakāraṇaṃ</subhead>
    <paragraph line="3">Idāni <pageBreak edition="Vipassana Research Institut" number="0.0173" /> yadidaṃ tirokuṭṭānantaraṃ <bold>‘‘nidhiṃ nidheti puriso’’</bold>tiādinā nidhikaṇḍaṃ nikkhittaṃ, tassa –</paragraph>
    <gatha1 line="4">‘‘Bhāsitvā <pageBreak edition="Myanmar" number="0.0183" /> nidhikaṇḍassa, idha nikkhepakāraṇaṃ;</gatha1>
    <gathalast line="5">Aṭṭhuppattiñca dīpetvā, karissāmatthavaṇṇanaṃ’’.</gathalast>
    <paragraph line="6">Tattha idha nikkhepakāraṇaṃ tāvassa evaṃ veditabbaṃ. Idañhi nidhikaṇḍaṃ bhagavatā iminā anukkamena avuttampi yasmā anumodanavasena vuttassa tirokuṭṭassa mithunabhūtaṃ, tasmā idha nikkhittaṃ. Tirokuṭṭena vā puññavirahitānaṃ vipattiṃ dassetvā iminā katapuññānaṃ sampattidassanatthampi idaṃ idha nikkhittanti veditabbaṃ. Idamassa idha nikkhepakāraṇaṃ.</paragraph>
    <subhead line="7">Suttaṭṭhuppatti</subhead>
    <paragraph line="8">Aṭṭhuppatti panassa – sāvatthiyaṃ kira aññataro kuṭumbiko aḍḍho mahaddhano mahābhogo. So ca saddho hoti pasanno, vigatamalamaccherena cetasā agāraṃ ajjhāvasati. So ekasmiṃ divase buddhappamukhassa bhikkhusaṅghassa dānaṃ deti. Tena ca samayena rājā dhanatthiko hoti, so tassa santike purisaṃ pesesi ‘‘gaccha, bhaṇe, itthannāmaṃ kuṭumbikaṃ ānehī’’ti. So gantvā taṃ kuṭumbikaṃ āha ‘‘rājā taṃ gahapati āmantetī’’ti. Kuṭumbiko saddhādiguṇasamannāgatena <pageBreak edition="Pali Text Society" number="0.0217" /> cetasā buddhappamukhaṃ bhikkhusaṅghaṃ parivisanto āha ‘‘gaccha, bho purisa, pacchā āgamissāmi, idāni tāvamhi nidhiṃ nidhento ṭhito’’ti. Atha bhagavā bhuttāvī pavārito tameva puññasampadaṃ paramatthato nidhīti dassetuṃ tassa kuṭumbikassa anumodanatthaṃ <bold>‘‘nidhiṃ nidheti puriso’’</bold>ti imā gāthāyo abhāsi. Ayamassa aṭṭhuppatti.</paragraph>
    <paragraph line="9">Evamassa <pageBreak edition="Vipassana Research Institut" number="0.0174" /> –</paragraph>
    <gatha1 line="10">‘‘Bhāsitvā nidhikaṇḍassa, idha nikkhepakāraṇaṃ;</gatha1>
    <gathalast line="11">Aṭṭhuppattiñca dīpetvā, karissāmatthavaṇṇanaṃ’’.</gathalast>
    <subhead line="12">Paṭhamagāthāvaṇṇanā</subhead>
    <paragraph line="13" number="1"> Tattha <bold>nidhiṃ nidheti puriso</bold>ti nidhīyatīti nidhi, ṭhapīyati rakkhīyati gopīyatīti attho. So catubbidho thāvaro, jaṅgamo, aṅgasamo, anugāmikoti. Tattha <bold>thāvaro</bold> nāma bhūmigataṃ vā vehāsaṭṭhaṃ vā hiraññaṃ vā <pageBreak edition="Myanmar" number="0.0184" /> suvaṇṇaṃ vā khettaṃ vā vatthu vā, yaṃ vā panaññampi evarūpaṃ iriyāpathavirahitaṃ, ayaṃ thāvaro nidhi. <bold>Jaṅgamo</bold> nāma dāsidāsaṃ hatthigavassavaḷavaṃ ajeḷakaṃ kukkuṭasūkaraṃ yaṃ vā panaññampi evarūpaṃ iriyāpathapaṭisaṃyuttaṃ. Ayaṃ jaṅgamo nidhi <bold>aṅgasamo</bold> nāma kammāyatanaṃ, sippāyatanaṃ, vijjāṭṭhānaṃ, bāhusaccaṃ, yaṃ vā panaññampi evarūpaṃ sikkhitvā gahitaṃ aṅgapaccaṅgamiva attabhāvappaṭibaddhaṃ, ayaṃ aṅgasamo nidhi. <bold>Anugāmiko</bold> nāma dānamayaṃ puññaṃ sīlamayaṃ bhāvanāmayaṃ dhammassavanamayaṃ dhammadesanāmayaṃ, yaṃ vā panaññampi evarūpaṃ puññaṃ tattha tattha anugantvā viya iṭṭhaphalamanuppadeti, ayaṃ anugāmiko nidhi. Imasmiṃ pana ṭhāne thāvaro adhippeto.</paragraph>
    <paragraph line="14"><bold>Nidhetī</bold>ti ṭhapeti paṭisāmeti gopeti. <bold>Puriso</bold>ti manusso. Kāmañca purisopi itthīpi paṇḍakopi nidhiṃ nidheti, idha pana purisasīsena desanā katā, atthato pana tesampi idha samodhānaṃ daṭṭhabbaṃ. <bold>Gambhīre odakantike</bold>ti ogāhetabbaṭṭhena gambhīraṃ, udakassa antikabhāvena odakantikaṃ. Atthi gambhīraṃ na odakantikaṃ jaṅgale bhūmibhāge satikaporiso āvāṭo viya, atthi odakantikaṃ na gambhīraṃ ninne pallale ekadvividatthiko āvāṭo viya, atthi gambhīrañceva odakantikañca <pageBreak edition="Pali Text Society" number="0.0218" /> jaṅgale bhūmibhāge yāva idāni udakaṃ āgamissatīti, tāva khato āvāṭo viya. Taṃ sandhāya idaṃ vuttaṃ ‘‘gambhīre odakantike’’ti. <bold>Atthe kicce samuppanne</bold>ti atthā anapetanti atthaṃ, atthāvahaṃ hitāvahanti vuttaṃ hoti. Kātabbanti kiccaṃ, kiñcideva karaṇīyanti vuttaṃ hoti. Uppannaṃ eva samuppannaṃ, kattabbabhāvena upaṭṭhitanti vuttaṃ hoti. Tasmiṃ atthe kicce samuppanne. <bold>Atthāya me bhavissatī</bold>ti nidhānappayojananidassanametaṃ. Etadatthañhi so nidheti ‘‘atthāvahe kismiñcideva karaṇīye samuppanne atthāya me bhavissati, tassa me kiccassa nipphattiyā bhavissatī’’ti. Kiccanipphattiyeva hi tassa kicce samuppanne atthoti veditabbo.</paragraph>
    <subhead line="15">Dutiyagāthāvaṇṇanā</subhead>
    <paragraph line="16">Evaṃ <pageBreak edition="Vipassana Research Institut" number="0.0175" /> nidhānappayojanaṃ dassento atthādhigamādhippāyaṃ dassetvā idāni anatthāpagamādhippāyaṃ dassetumāha –</paragraph>
    <paragraph line="17" number="2"> ‘‘Rājato <pageBreak edition="Myanmar" number="0.0185" /> vā duruttassa, corato pīḷitassa vā.</paragraph>
    <gathalast line="18">Iṇassa vā pamokkhāya, dubbhikkhe āpadāsu vā’’ti.</gathalast>
    <paragraph line="19">Tassattho ‘‘atthāya me bhavissatī’’ti ca ‘‘iṇassa vā pamokkhāyā’’ti ca ettha vuttehi dvīhi bhavissatipamokkhāya-padehi saddhiṃ yathāsambhavaṃ yojetvā veditabbo.</paragraph>
    <paragraph line="20">Tatthāyaṃ yojanā – na kevalaṃ atthāya me bhavissatīti eva puriso nidhiṃ nidheti, kintu ‘‘ayaṃ coro’’ti vā ‘‘pāradāriko’’ti vā ‘‘suṅkaghātako’’ti vā evamādinā nayena paccatthikehi paccāmittehi duruttassa me sato rājato vā pamokkhāya bhavissati, sandhicchedādīhi dhanaharaṇena vā, ‘‘ettakaṃ hiraññasuvaṇṇaṃ dehī’’ti jīvaggāhena vā corehi me pīḷitassa sato corato vā pamokkhāya bhavissati. Santi me iṇāyikā, te maṃ ‘‘iṇaṃ dehī’’ti codessanti, tehi me codiyamānassa iṇassa vā pamokkhāya bhavissati. Hoti so samayo, yaṃ dubbhikkhaṃ hoti dussassaṃ dullabhapiṇḍaṃ, tattha na sukaraṃ appadhanena yāpetuṃ, tathāvidhe āgate dubbhikkhe vā me bhavissati <pageBreak edition="Pali Text Society" number="0.0219" />. Yathārūpā āpadā uppajjanti aggito vā udakato vā appiyadāyādato vā, tathārūpāsu vā uppannāsu āpadāsu me bhavissatītipi puriso nidhiṃ nidhetīti.</paragraph>
    <paragraph line="21">Evaṃ atthādhigamādhippāyaṃ anatthāpagamādhippāyañcāti dvīhi gāthāhi duvidhaṃ nidhānappayojanaṃ dassetvā idāni tameva duvidhaṃ payojanaṃ nigamento āha –</paragraph>
    <gathalast line="22">‘‘Etadatthāya lokasmiṃ, nidhi nāma nidhīyatī’’ti.</gathalast>
    <paragraph line="23">Tassattho – yvāyaṃ ‘‘atthāya me bhavissatī’’ti ca ‘‘rājato vā duruttassā’’ti evamādīhi ca atthādhigamo anatthāpagamo ca dassito. <bold>Etadatthāya</bold> etesaṃ nipphādanatthāya imasmiṃ <pageBreak edition="Vipassana Research Institut" number="0.0176" /> okāsaloke yo koci hiraññasuvaṇṇādibhedo <bold>nidhi nāma nidhīyati</bold> ṭhapīyati paṭisāmīyatīti.</paragraph>
    <subhead line="24">Tatiyagāthāvaṇṇanā</subhead>
    <paragraph line="25">Idāni <pageBreak edition="Myanmar" number="0.0186" /> yasmā evaṃ nihitopi so nidhi puññavataṃyeva adhippetatthasādhako hoti, na aññesaṃ, tasmā tamatthaṃ dīpento āha –</paragraph>
    <paragraph line="26" number="3"> ‘‘Tāvassunihito santo, gambhīre odakantike.</paragraph>
    <gathalast line="27">Na sabbo sabbadā eva, tassa taṃ upakappatī’’ti.</gathalast>
    <paragraph line="28">Tassattho – so nidhi <bold>tāva sunihito santo,</bold> tāva suṭṭhu nikhaṇitvā ṭhapito samānoti vuttaṃ hoti. Kīva suṭṭhūti? <bold>Gambhīre odakantike</bold>, yāva gambhīre odakantike nihitoti saṅkhaṃ gacchati, tāva suṭṭhūti vuttaṃ hoti. <bold>Na sabbo sabbadā eva, tassa taṃ upakappatī</bold>ti yena purisena nihito, tassa sabbopi sabbakālaṃ na upakappati na sampajjati, yathāvuttakiccakaraṇasamattho na hotīti vuttaṃ hoti. Kintu kocideva kadācideva upakappati, neva vā upakappatīti. Ettha ca nti padapūraṇamatte nipāto daṭṭhabbo ‘‘yathā taṃ appamattassa ātāpino’’ti evamādīsu (ma. ni. 2.18-19; 3.154) viya. Liṅgabhedaṃ vā katvā ‘‘so’’ti vattabbe ‘‘ta’’nti vuttaṃ. Evaṃ hi vuccamāne so attho sukhaṃ bujjhatīti.</paragraph>
    <subhead line="29">Catutthapañcamagāthāvaṇṇanā</subhead>
    <paragraph line="30">Evaṃ <pageBreak edition="Pali Text Society" number="0.0220" /> ‘‘na sabbo sabbadā eva, tassa taṃ upakappatī’’ti vatvā idāni yehi kāraṇehi na upakappati, tāni dassento āha –</paragraph>
    <paragraph line="31" number="4"> ‘‘Nidhi vā ṭhānā cavati, saññā vāssa vimuyhati.</paragraph>
    <gathalast line="32">Nāgā vā apanāmenti, yasmā vāpi haranti naṃ.</gathalast>
    <paragraph line="33" number="5"> ‘‘Appiyā vāpi dāyādā, uddharanti apassato’’ti.</paragraph>
    <paragraph line="34">Tassattho <pageBreak edition="Vipassana Research Institut" number="0.0177" /> – yasmiṃ ṭhāne sunihito hoti nidhi, so vā <bold>nidhi</bold> tamhā <bold>ṭhānā cavati</bold> apeti vigacchati, acetanopi samāno puññakkhayavasena aññaṃ ṭhānaṃ gacchati. <bold>Saññā vā assa vimuyhati,</bold> yasmiṃ ṭhāne nihito nidhi, taṃ na jānāti, assa puññakkhayacoditā <bold>nāgā vā</bold> taṃ nidhiṃ <bold>apanāmenti</bold> aññaṃ ṭhānaṃ gamenti. <bold>Yakkhā vāpi haranti</bold> yenicchakaṃ ādāya <pageBreak edition="Myanmar" number="0.0187" /> gacchanti. <bold>Apassato</bold> vā assa <bold>appiyā vā dāyādā</bold> bhūmiṃ khaṇitvā taṃ nidhiṃ <bold>uddharanti</bold>. Evamassa etehi ṭhānā cavanādīhi kāraṇehi so nidhi na upakappatīti.</paragraph>
    <paragraph line="35">Evaṃ ṭhānā cavanādīni lokasammatāni anupakappanakāraṇāni vatvā idāni yaṃ taṃ etesampi kāraṇānaṃ mūlabhūtaṃ ekaññeva puññakkhayasaññitaṃ kāraṇaṃ, taṃ dassento āha –</paragraph>
    <paragraph line="36">‘‘Yadā puññakkhayo hoti, sabbametaṃ vinassatī’’ti.</paragraph>
    <paragraph line="37">Tassattho – yasmiṃ samaye bhogasampattinipphādakassa puññassa khayo hoti, bhogapārijuññasaṃvattanikamapuññamokāsaṃ katvā ṭhitaṃ hoti, atha yaṃ nidhiṃ nidhentena nihitaṃ hiraññasuvaṇṇādidhanajātaṃ, sabbametaṃ vinassatīti.</paragraph>
    <subhead line="38">Chaṭṭhagāthāvaṇṇanā</subhead>
    <paragraph line="39">Evaṃ bhagavā tena tena adhippāyena nihitampi yathādhippāyaṃ anupakappantaṃ nānappakārehi nassanadhammaṃ lokasammataṃ nidhiṃ vatvā idāni yaṃ puññasampadaṃ paramatthato nidhīti dassetuṃ tassa kuṭumbikassa anumodanatthamidaṃ nidhikaṇḍamāraddhaṃ, taṃ dassento āha –</paragraph>
    <paragraph line="40" number="6"> ‘‘Yassa dānena sīlena, saṃyamena damena ca.</paragraph>
    <gathalast line="41">Nidhī sunihito hoti, itthiyā purisassa vā’’ti.</gathalast>
    <paragraph line="42"><bold>Tattha</bold><pageBreak edition="Pali Text Society" number="0.0221" /><bold>dāna</bold>nti ‘‘dānañca dhammacariyā cā’’ti ettha vuttanayeneva gahetabbaṃ. <bold>Sīla</bold>nti kāyikavācasiko avītikkamo. Pañcaṅgadasaṅgapātimokkhasaṃvarādi vā sabbampi sīlaṃ idha sīlanti adhippetaṃ. <bold>Saṃyamo</bold>ti saṃyamanaṃ saṃyamo, cetaso nānārammaṇagatinivāraṇanti vuttaṃ hoti, samādhissetaṃ adhivacanaṃ. Yena saṃyamena samannāgato ‘‘hatthasaṃyato, pādasaṃyato, vācāsaṃyato, saṃyatuttamo’’ti ettha saṃyatuttamoti vutto. Apare āhu ‘‘saṃyamanaṃ saṃyamo, saṃvaraṇanti <pageBreak edition="Vipassana Research Institut" number="0.0178" /> vuttaṃ hoti, indriyasaṃvarassetaṃ adhivacana’’nti. <bold>Damo</bold>ti damanaṃ, kilesūpasamananti vuttaṃ hoti, paññāyetaṃ adhivacanaṃ. Paññā hi katthaci paññātveva <pageBreak edition="Myanmar" number="0.0188" /> vuccati ‘‘sussūsā labhate pañña’’nti evamādīsu (saṃ. ni. 1.246; su. ni. 188). Katthaci dhammoti ‘‘saccaṃ dhammo dhiti cāgo’’ti evamādīsu. Katthaci damoti ‘‘yadi saccā damā cāgā, khantyā bhiyyo na vijjatī’’tiādīsu.</paragraph>
    <paragraph line="43">Evaṃ dānādīni ñatvā idāni evaṃ imissā gāthāya sampiṇḍetvā attho veditabbo – yassa itthiyā vā purisassa vā dānena sīlena saṃyamena damena cāti imehi catūhi dhammehi yathā hiraññena suvaṇṇena muttāya maṇinā vā dhanamayo nidhi tesaṃ suvaṇṇādīnaṃ ekattha pakkhipanena nidhīyati, evaṃ puññamayo nidhi tesaṃ dānādīnaṃ ekacittasantāne cetiyādimhi vā vatthumhi suṭṭhu karaṇena sunihito hotīti.</paragraph>
    <subhead line="44">Sattamagāthāvaṇṇanā</subhead>
    <paragraph line="45">Evaṃ bhagavā ‘‘yassa dānenā’’ti imāya gāthāya puññasampadāya paramatthato nidhibhāvaṃ dassetvā idāni yattha nihito, so nidhi sunihito hoti, taṃ vatthuṃ dassento āha –</paragraph>
    <paragraph line="46" number="7"> ‘‘Cetiyamhi ca saṅghe vā, puggale atithīsu vā.</paragraph>
    <gathalast line="47">Mātari pitari cāpi, atho jeṭṭhamhi bhātarī’’ti.</gathalast>
    <paragraph line="48">Tattha cayitabbanti <bold>cetiyaṃ,</bold> pūjetabbanti vuttaṃ hoti, citattā vā cetiyaṃ. Taṃ panetaṃ cetiyaṃ tividhaṃ hoti paribhogacetiyaṃ <pageBreak edition="Pali Text Society" number="0.0222" />, uddissakacetiyaṃ, dhātukacetiyanti. Tattha bodhirukkho paribhogacetiyaṃ, buddhapaṭimā uddissakacetiyaṃ, dhātugabbhathūpā sadhātukā dhātukacetiyaṃ. <bold>Saṅgho</bold>ti buddhappamukhādīsu yo koci. <bold>Puggalo</bold>ti gahaṭṭhapabbajitesu yo koci. Natthi assa tithi, yamhi vā tamhi divase āgacchatīti <bold>atithi</bold>. Taṅkhaṇe āgatapāhunakassetaṃ adhivacanaṃ. Sesaṃ vuttanayameva.</paragraph>
    <paragraph line="49">Evaṃ cetiyādīni ñatvā idāni evaṃ imissā gāthāya sampiṇḍetvā attho veditabbo – yo so nidhi ‘‘sunihito hotī’’ti vutto, so imesu vatthūsu sunihito hoti. Kasmā? Dīgharattaṃ <pageBreak edition="Vipassana Research Institut" number="0.0179" /> iṭṭhaphalānuppadānasamatthatāya. Tathā hi appakampi cetiyamhi datvā dīgharattaṃ iṭṭhaphalalābhino honti. Yathāha –</paragraph>
    <gatha1 line="50">‘‘Ekapupphaṃ <pageBreak edition="Myanmar" number="0.0189" /> yajitvāna, asītikappakoṭiyo;</gatha1>
    <gathalast line="51">Duggatiṃ nābhijānāmi, pupphadānassidaṃ phala’’nti ca.</gathalast>
    <gathalast line="52">‘‘Mattāsukhapariccāgā, passe ce vipulaṃ sukha’’nti ca. (dha. pa. 290);</gathalast>
    <paragraph line="53">Evaṃ dakkhiṇāvisuddhivelāmasuttādīsu vuttanayena saṅghādivatthūsupi dānaphalavibhāgo veditabbo. Yathā ca cetiyādīsu dānassa pavatti phalavibhūti ca dassitā, evaṃ yathāyogaṃ sabbattha taṃ taṃ ārabhitvā cārittavārittavasena sīlassa, buddhānussativasena saṃyamassa, tabbatthukavipassanāmanasikārapaccavekkhaṇavasena damassa ca pavatti tassa tassa phalavibhūti ca veditabbā.</paragraph>
    <subhead line="54">Aṭṭhamagāthāvaṇṇanā</subhead>
    <paragraph line="55">Evaṃ bhagavā dānādīhi nidhīyamānassa puññamayanidhino cetiyādibhedaṃ vatthuṃ dassetvā idāni etesu vatthūsu sunihitassa tassa nidhino gambhīre odakantike nihitanidhito visesaṃ dassento āha –</paragraph>
    <paragraph line="56" number="8"> ‘‘Eso <pageBreak edition="Pali Text Society" number="0.0223" /> nidhi sunihito, ajeyyo anugāmiko.</paragraph>
    <gathalast line="57">Pahāya gamanīyesu, etaṃ ādāya gacchatī’’ti.</gathalast>
    <paragraph line="58">Tattha pubbapadena taṃ dānādīhi sunihitanidhiṃ niddisati <bold>‘‘eso nidhi sunihito’’</bold>ti. <bold>Ajeyyo</bold>ti parehi jetvā gahetuṃ na sakkā, acceyyotipi pāṭho, tassa accitabbo accanāraho hitasukhatthikena upacitabboti attho. Etasmiñca pāṭhe eso nidhi acceyyoti sambandhitvā puna ‘‘kasmā’’ti anuyogaṃ dassetvā ‘‘yasmā sunihito anugāmiko’’ti sambandhitabbaṃ. Itarathā hi sunihitassa acceyyattaṃ vuttaṃ bhaveyya, na ca sunihito accanīyo. Accito eva hi soti. Anugacchatīti <bold>anugāmiko,</bold> paralokaṃ gacchantampi tattha tattha phaladānena na vijahatīti attho.</paragraph>
    <paragraph line="59"><bold>Pahāya</bold><pageBreak edition="Vipassana Research Institut" number="0.0180" /><bold>gamanīyesu etaṃ ādāya gacchatī</bold>ti maraṇakāle paccupaṭṭhite sabbabhogesu pahāya gamanīyesu etaṃ nidhiṃ ādāya paralokaṃ gacchatīti ayaṃ kira etassa attho. So pana na yujjati. Kasmā? Bhogānaṃ <pageBreak edition="Myanmar" number="0.0190" /> agamanīyato. Pahātabbā eva hi te te bhogā, na gamanīyā, gamanīyā pana te te gativisesā. Yato yadi esa attho siyā, pahāya bhoge gamanīyesu gativisesesu iti vadeyya. Tasmā evamettha attho veditabbo – ‘‘nidhi vā ṭhānā cavatī’’ti evamādinā pakārena pahāya maccaṃ bhogesu gacchantesu etaṃ ādāya gacchatīti. Eso hi anugāmikattā taṃ nappajahatīti.</paragraph>
    <paragraph line="60">Tattha siyā ‘‘gamanīyesūti ettha gantabbesūti attho, na gacchantesū’’ti. Taṃ na ekaṃsato gahetabbaṃ. Yathā hi ‘‘ariyā niyyānikā’’ti (dī. ni. 2.141) ettha niyyantāti attho, na niyyātabbāti, evamidhāpi gacchantesūti attho, na gantabbesūti.</paragraph>
    <paragraph line="61">Atha vā yasmā esa maraṇakāle kassaci dātukāmo bhoge āmasitumpi na labhati, tasmā tena te bhogā pubbaṃ kāyena <pageBreak edition="Pali Text Society" number="0.0224" /> pahātabbā, pacchā vihatāsena cetasā gantabbā, atikkamitabbāti vuttaṃ hoti. Tasmā pubbaṃ kāyena pahāya pacchā cetasā gamanīyesu bhogesūti evamettha attho daṭṭhabbo. Purimasmiṃ atthe niddhāraṇe bhummavacanaṃ, pahāya gamanīyesu bhogesu ekamevetaṃ puññanidhivibhavaṃ tato nīharitvā ādāya gacchatīti. Pacchime atthe bhāvenabhāvalakkhaṇe bhummavacanaṃ. Bhogānañhi gamanīyabhāvena etassa nidhissa ādāya gamanīyabhāvo lakkhīyatīti.</paragraph>
    <subhead line="62">Navamagāthāvaṇṇanā</subhead>
    <paragraph line="63">Evaṃ bhagavā imassa puññanidhino gambhīre odakantike nihitanidhito visesaṃ dassetvā puna attano bhaṇḍaguṇasaṃvaṇṇanena kayajanassa ussāhaṃ janento uḷārabhaṇḍavāṇijo viya attanā desitapuññanidhiguṇasaṃvaṇṇanena tasmiṃ puññanidhimhi devamanussānaṃ ussāhaṃ janento āha –</paragraph>
    <paragraph line="64" number="9"> ‘‘Asādhāraṇamaññesaṃ, acorāharaṇo nidhi.</paragraph>
    <gathalast line="65">Kayirātha dhīro puññāni, yo nidhi anugāmiko’’ti.</gathalast>
    <paragraph line="66">Tattha <pageBreak edition="Myanmar" number="0.0191" /><bold>asādhāraṇamaññesa</bold>nti asādhāraṇo aññesaṃ, <bold>ma</bold>kāro padasandhikaro ‘‘adukkhamasukhāya vedanāya <pageBreak edition="Vipassana Research Institut" number="0.0181" /> sampayuttā’’tiādīsu viya. Na corehi āharaṇo <bold>acorāharaṇo,</bold> corehi ādātabbo na hotīti attho. Nidhātabboti <bold>nidhi</bold>. Evaṃ dvīhi padehi puññanidhiguṇaṃ saṃvaṇṇetvā tato dvīhi tattha ussāhaṃ janeti <bold>‘‘kayirātha dhīro puññāni, yo nidhi anugāmiko’’</bold>ti. Tassattho – yasmā puññāni nāma asādhāraṇo aññesaṃ, acorāharaṇo ca nidhi hoti. Na kevalañca asādhāraṇo acorāharaṇo ca nidhi, atha kho pana ‘‘eso nidhi sunihito, ajeyyo anugāmiko’’ti ettha vutto yo nidhi anugāmiko. So ca yasmā puññāniyeva, tasmā kayirātha kareyya dhīro buddhisampanno dhitisampanno ca puggalo puññānīti.</paragraph>
    <subhead line="67">Dasamagāthāvaṇṇanā</subhead>
    <paragraph line="68">Evaṃ bhagavā guṇasaṃvaṇṇanena puññanidhimhi devamanussānaṃ ussāhaṃ janetvā idāni ye ussahitvā puññanidhikiriyāya sampādenti, tesaṃ so yaṃ phalaṃ deti, taṃ saṅkhepato dassento āha –</paragraph>
    <hangnum line="69" number="10"></hangnum>
    <gatha1 line="70"> ‘‘Esa devamanussānaṃ, sabbakāmadado nidhī’’ti.</gatha1>
    <paragraph line="71">Idāni <pageBreak edition="Pali Text Society" number="0.0225" /> yasmā patthanāya paṭibandhitassa sabbakāmadadattaṃ, na vinā patthanaṃ hoti. Yathāha –</paragraph>
    <indent line="72">‘‘Ākaṅkheyya ce gahapatayo dhammacārī samacārī ‘aho vatāhaṃ kāyassa bhedā paraṃ maraṇā khattiyamahāsālānaṃ sahabyataṃ upapajjeyya’nti, ṭhānaṃ kho panetaṃ vijjati yaṃ so kāyassa bhedā paraṃ maraṇā khattiyamahāsālānaṃ sahabyataṃ upapajjeyya. Taṃ kissa hetu? Tathā hi so dhammacārī samacārī’’ (ma. ni. 1.442).</indent>
    <indent line="73">Evaṃ ‘‘anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyya. Taṃ kissa hetu? Tathā hi so dhammacārī samacārī’’ti (ma. ni. 1.442).</indent>
    <paragraph line="74">Tathā <pageBreak edition="Myanmar" number="0.0192" /> cāha –</paragraph>
    <indent line="75">‘‘Idha, bhikkhave, bhikkhu saddhāya samannāgato hoti, sīlena, sutena, cāgena, paññāya samannāgato hoti, tassa evaṃ hoti ‘aho vatāhaṃ kāyassa bhedā paraṃ maraṇā khattiyamahāsālānaṃ <pageBreak edition="Vipassana Research Institut" number="0.0182" /> sahabyataṃ upapajjeyya’nti. So taṃ cittaṃ padahati, taṃ cittaṃ adhiṭṭhāti, taṃ cittaṃ bhāveti. Tassa te saṅkhārā ca vihārā ca evaṃ bhāvitā evaṃ bahulīkatā tatrūpapattiyā saṃvattantī’’ti (ma. ni. 3.161) evamādi.</indent>
    <paragraph line="76">Tasmā taṃ tathā tathā ākaṅkhapariyāyaṃ cittapadahanādhiṭṭhānabhāvanāparikkhāraṃ patthanaṃ tassa sabbakāmadadatte hetuṃ dassento āha –</paragraph>
    <paragraph line="77">‘‘Yaṃ yadevābhipatthenti, sabbametena labbhatī’’ti.</paragraph>
    <subhead line="78">Ekādasamagāthāvaṇṇanā</subhead>
    <paragraph line="79" number="11"> Idāni yaṃ taṃ sabbaṃ etena labbhati, taṃ odhiso odhiso dassento <bold>‘‘suvaṇṇatā susaratā’’</bold>ti evamādigāthāyo āha.</paragraph>
    <paragraph line="80">Tattha paṭhamagāthāya tāva <bold>suvaṇṇatā</bold> nāma sundaracchavivaṇṇatā kañcanasannibhattacatā, sāpi etena puññanidhinā labbhati. Yathāha –</paragraph>
    <indent line="81">‘‘Yampi, bhikkhave, tathāgato purimaṃ jātiṃ…pe… pubbe manussabhūto samāno akkodhano ahosi anupāyāsabahulo, bahumpi vutto samāno nābhisajji <pageBreak edition="Pali Text Society" number="0.0226" /> na kuppi na byāpajji na patitthīyi, na kopañca dosañca appaccayañca pātvākāsi, dātā ca ahosi sukhumānaṃ mudukānaṃ attharaṇānaṃ pāvuraṇānaṃ khomasukhumānaṃ kappāsika…pe… koseyya…pe… kambalasukhumānaṃ. So tassa kammassa katattā upacitattā…pe… itthattaṃ āgato samāno imaṃ mahāpurisalakkhaṇaṃ paṭilabhati. Suvaṇṇavaṇṇo hoti kañcanasannibhattaco’’ti (dī. ni. 3.218).</indent>
    <paragraph line="82"><bold>Susaratā</bold> nāma brahmassaratā karavīkabhāṇitā, sāpi etena labbhati. Yathāha –</paragraph>
    <indent line="83">‘‘Yampi <pageBreak edition="Myanmar" number="0.0193" />, bhikkhave, tathāgato purimaṃ jātiṃ…pe… pharusaṃ vācaṃ pahāya pharusāya vācāya paṭivirato ahosi, yā sā vācā nelā kaṇṇasukhā…pe… tathārūpiṃ vācaṃ bhāsitā ahosi. So tassa kammassa katattā upacitattā…pe… itthattaṃ <pageBreak edition="Vipassana Research Institut" number="0.0183" /> āgato samāno imāni dve mahāpurisalakkhaṇāni paṭilabhati. Pahutajivho ca hoti brahmassaro ca karavīkabhāṇī’’ti (dī. ni. 3.236).</indent>
    <paragraph line="84"><bold>Susaṇṭhānā</bold>ti suṭṭhu saṇṭhānatā, samacitavaṭṭitayuttaṭṭhānesu aṅgapaccaṅgānaṃ samacitavaṭṭitabhāvena sannivesoti vuttaṃ hoti. Sāpi etena labbhati. Yathāha –</paragraph>
    <indent line="85">‘‘Yampi, bhikkhave, tathāgato purimaṃ jātiṃ…pe… pubbe manussabhūto samāno bahujanassa atthakāmo ahosi hitakāmo phāsukāmo yogakkhemakāmo ‘kinti me saddhāya vaḍḍheyyuṃ, sīlena sutena cāgena paññāya dhanadhaññena khettavatthunā dvipadacatuppadehi puttadārehi dāsakammakaraporisehi ñātīhi mittehi bandhavehi vaḍḍheyyu’nti, so tassa kammassa…pe… samāno imāni tīṇi mahāpurisalakkhaṇāni paṭilabhati, sīhapubbaḍḍhakāyo ca hoti citantaraṃso ca samavaṭṭakkhandho <pageBreak edition="Pali Text Society" number="0.0227" /> cā’’ti (dī. ni. 3.224) evamādi.</indent>
    <paragraph line="86">Iminā nayena ito paresampi iminā puññanidhinā paṭilābhasādhakāni suttapadāni tato tato ānetvā vattabbāni. Ativitthārabhayena tu saṃkhittaṃ, idāni avasesapadānaṃ vaṇṇanaṃ karissāmi.</paragraph>
    <paragraph line="87"><bold>Surūpatā</bold>ti ettha sakalasarīraṃ rūpanti veditabbaṃ ‘‘ākāso parivārito rūpaṃtveva saṅkhaṃ gacchatī’’tiādīsu (ma. ni. 1.306) viya, tassa rūpassa sundaratā surūpatā nātidīghatā nātirassatā nātikisatā nātithūlatā nātikāḷatā naccodātatāti vuttaṃ hoti. <bold>Ādhipacca</bold>nti adhipatibhāvo, khattiyamahāsālādibhāvena sāmikabhāvoti attho. <bold>Parivāro</bold>ti agārikānaṃ sajanaparijanasampatti, anagārikānaṃ parisasampatti, ādhipaccañca <pageBreak edition="Myanmar" number="0.0194" /> parivāro ca <bold>ādhipaccaparivāro</bold>. Ettha ca suvaṇṇatādīhi sarīrasampatti, ādhipaccena bhogasampatti, parivārena sajanaparijanasampatti vuttāti veditabbā. <bold>Sabbametena labbhatī</bold>ti yaṃ taṃ ‘‘yaṃ yadevābhipatthenti, sabbametena labbhatī’’ti vuttaṃ, tattha idampi tāva paṭhamaṃ odhiso vuttasuvaṇṇatādi sabbametena labbhatīti veditabbanti dasseti.</paragraph>
    <subhead line="88">Dvādasamagāthāvaṇṇanā</subhead>
    <paragraph line="89" number="12"> Evamimāya <pageBreak edition="Vipassana Research Institut" number="0.0184" /> gāthāya puññānubhāvena labhitabbaṃ rajjasampattito oraṃ devamanussasampattiṃ dassetvā idāni tadubhayarajjasampattiṃ dassento <bold>‘‘padesarajja</bold>’’nti imaṃ gāthamāha.</paragraph>
    <paragraph line="90">Tattha <bold>padesarajja</bold>nti ekadīpampi sakalaṃ apāpuṇitvā pathaviyā ekamekasmiṃ padese rajjaṃ. Issarabhāvo <bold>issariyaṃ,</bold> iminā dīpacakkavattirajjaṃ dasseti. <bold>Cakkavattisukhaṃ piya</bold>nti iṭṭhaṃ kantaṃ manāpaṃ cakkavattisukhaṃ. Iminā cāturantacakkavattirajjaṃ dasseti. Devesu rajjaṃ <bold>devarajjaṃ,</bold> etena mandhātādīnampi manussānaṃ devarajjaṃ dassitaṃ hoti. <bold>Api dibbesū</bold>ti iminā ye te divi bhavattā ‘‘dibbā’’ti vuccanti, tesu dibbesu kāyesu uppannānampi devarajjaṃ dasseti. <bold>Sabbametena labbhatī</bold>ti yaṃ taṃ ‘‘yaṃ yadevābhipatthenti, sabbametena labbhatī’’ti <pageBreak edition="Pali Text Society" number="0.0228" /> vuttaṃ, tattha idampi dutiyaṃ odhiso padesarajjādi sabbametena labbhatīti veditabbanti dasseti.</paragraph>
    <subhead line="91">Terasamagāthāvaṇṇanā</subhead>
    <paragraph line="92" number="13"> Evamimāya gāthāya puññānubhāvena labhitabbaṃ devamanussarajjasampattiṃ dassetvā idāni dvīhi gāthāhi vuttaṃ sampattiṃ samāsato purakkhatvā nibbānasampattiṃ dassento <bold>‘‘mānussikā ca sampattī’’</bold>ti imaṃ gāthamāha.</paragraph>
    <paragraph line="93">Tassāyaṃ <bold>padavaṇṇanā</bold> – manussānaṃ ayanti mānussī, mānussī eva <bold>mānussikā</bold>. Sampajjanaṃ <bold>sampatti</bold>. Devānaṃ loko devaloko. Tasmiṃ <bold>devaloke. Yā</bold>ti anavasesapariyādānaṃ, ramanti etāya ajjhattaṃ uppannāya bahiddhā vā upakaraṇabhūtāyāti <bold>rati,</bold> sukhassa sukhavatthuno cetaṃ <pageBreak edition="Myanmar" number="0.0195" /> adhivacanaṃ. <bold>Yā</bold>ti aniyatavacanaṃ <bold>ca</bold>saddo pubbasampattiyā saha sampiṇḍanattho. Nibbānaṃyeva <bold>nibbānasampatti</bold>.</paragraph>
    <paragraph line="94">Ayaṃ pana <bold>atthavaṇṇanā</bold> – yā esā ‘‘suvaṇṇatā’’tiādīhi padehi mānussikā ca sampatti devaloke ca yā rati vuttā, sā ca sabbā, yā cāyamaparā saddhānusāribhāvādivasena pattabbā nibbānasampatti, sā cāti idaṃ tatiyampi odhiso sabbametena labbhatīti.</paragraph>
    <paragraph line="95">Atha <pageBreak edition="Vipassana Research Institut" number="0.0185" /> vā yā pubbe suvaṇṇatādīhi avuttā ‘‘sūrā satimanto idha brahmacariyavāso’’ti evamādinā (a. ni. 9.21) nayena niddiṭṭhā paññāveyyattiyādibhedā ca mānussikā sampatti, aparā devaloke ca yā jhānādirati, yā ca yathāvuttappakārā nibbānasampatti cāti idampi tatiyaṃ odhiso sabbametena labbhatīti. Evampettha atthavaṇṇanā veditabbā.</paragraph>
    <subhead line="96">Cuddasamagāthāvaṇṇanā</subhead>
    <paragraph line="97" number="14"> Evamimāya gāthāya puññānubhāvena labhitabbaṃ saddhānusārībhāvādivasena pattabbaṃ nibbānasampattimpi dassetvā idāni tevijjaubhatobhāgavimuttabhāvavasenapi pattabbaṃ tameva tassa upāyañca dassento <bold>‘‘mittasampadamāgammā</bold>’’ti imaṃ gāthamāha.</paragraph>
    <paragraph line="98">Tassāyaṃ <bold>padavaṇṇanā</bold> – sampajjati etāya guṇavibhūtiṃ pāpuṇātīti sampadā, mitto eva sampadā mittasampadā, taṃ <bold>mittasampadaṃ</bold><pageBreak edition="Pali Text Society" number="0.0229" />. <bold>Āgammā</bold>ti nissāya. <bold>Yoniso</bold>ti upāyena. <bold>Payuñjato</bold>ti yogānuṭṭhānaṃ karoto. Vijānāti etāyāti vijjā, vimuccati etāya, sayaṃ vā vimuccatīti vimutti, vijjā ca vimutti ca vijjāvimuttiyo, vijjāvimuttīsu vasībhāvo <bold>vijjāvimuttivasībhāvo</bold>.</paragraph>
    <paragraph line="99">Ayaṃ pana <bold>atthavaṇṇanā</bold> – yvāyaṃ mittasampadamāgamma satthāraṃ vā aññataraṃ vā garuṭṭhāniyaṃ sabrahmacāriṃ nissāya tato ovādañca anusāsaniñca gahetvā yathānusiṭṭhaṃ paṭipattiyā yoniso payuñjato pubbenivāsādīsu tīsu vijjāsu ‘‘tattha katamā vimutti? Cittassa ca adhimutti nibbānañcā’’ti (dha. sa. 1381) evaṃ āgatāya aṭṭhasamāpattinibbānabhedāya vimuttiyā ca tathā tathā adandhāyitattena <pageBreak edition="Myanmar" number="0.0196" /> vasībhāvo, idampi catutthaṃ odhiso sabbametena labbhatīti.</paragraph>
    <subhead line="100">Pannarasamagāthāvaṇṇanā</subhead>
    <paragraph line="101" number="15"> Evamimāya gāthāya pubbe kathitavijjāvimuttivasībhāvabhāgiyapuññānubhāvena labhitabbaṃ tevijjaubhatobhāgavimuttabhāvavasenapi pattabbaṃ nibbānasampattiṃ dassetvā idāni yasmā vijjāvimuttivasībhāvappattā tevijjā ubhatobhāgavimuttāpi sabbe paṭisambhidādiguṇavibhūtiṃ labhanti, imāya puññasampadāya ca tassā guṇavibhūtiyā padaṭṭhānavasena <pageBreak edition="Vipassana Research Institut" number="0.0186" /> tathā tathā sāpi labbhati, tasmā tampi dassento <bold>‘‘paṭisambhidā vimokkhā cā’’</bold>ti imaṃ gāthamāha.</paragraph>
    <paragraph line="102">‘‘Yato sammā katena yā cāyaṃ dhammatthaniruttipaṭibhānesu pabhedagatā paññā paṭisambhidā’’ti vuccati, ye cime ‘‘rūpī rūpāni passatī’’tiādinā (dī. ni. 2.129; 3.339) nayena aṭṭha vimokkhā, yā cāyaṃ bhagavato sāvakehi pattabbā sāvakasampattisādhikā sāvakapāramī, yā ca sayambhubhāvasādhikā paccekabodhi, yā ca sabbasattuttamabhāvasādhikā buddhabhūmi, idampi pañcamaṃ odhiso sabbametena labbhatīti veditabbaṃ.</paragraph>
    <subhead line="103">Soḷasamagāthāvaṇṇanā</subhead>
    <paragraph line="104" number="16"> Evaṃ bhagavā yaṃ taṃ ‘‘yaṃ yadevābhipatthenti, sabbametena labbhatī’’ti vuttaṃ, taṃ imāhi pañcahi gāthāhi odhiso odhiso dassetvā <pageBreak edition="Pali Text Society" number="0.0230" /> idāni sabbamevidaṃ sabbakāmadadanidhisaññitaṃ puññasampadaṃ pasaṃsanto <bold>‘‘evaṃ mahatthikā esā’’</bold>ti imāya gāthāya desanaṃ niṭṭhapesi.</paragraph>
    <paragraph line="105">Tassāyaṃ <bold>padavaṇṇanā – eva</bold>nti atītatthanidassanaṃ. Mahanto attho assāti <bold>mahatthikā,</bold> mahato atthāya saṃvattatīti vuttaṃ hoti, mahiddhikātipi pāṭho. <bold>Esā</bold>ti uddesavacanaṃ, tena ‘‘yassa dānena sīlenā’’ti ito pabhuti yāva ‘‘kayirātha dhīro puññānī’’ti vuttaṃ puññasampadaṃ uddisati. <bold>Yadida</bold>nti abhimukhakaraṇatthe nipāto, tena esāti uddiṭṭhaṃ niddisituṃ yā esāti abhimukhaṃ karoti. Puññānaṃ sampadā <bold>puññasampadā</bold><pageBreak edition="Myanmar" number="0.0197" />. <bold>Tasmā</bold>ti kāraṇavacanaṃ. <bold>Dhīrā</bold>ti dhitimanto. <bold>Pasaṃsantī</bold>ti vaṇṇayanti. <bold>Paṇḍitā</bold>ti paññāsampannā. <bold>Katapuññata</bold>nti katapuññabhāvaṃ.</paragraph>
    <paragraph line="106">Ayaṃ pana <bold>atthavaṇṇanā</bold> – iti bhagavā suvaṇṇatādiṃ buddhabhūmipariyosānaṃ puññasampadānubhāvena adhigantabbamatthaṃ vaṇṇayitvā idāni tamevatthaṃ sampiṇḍetvā dassento tenevatthena yathāvuttappakārāya puññasampadāya mahatthikattaṃ thunanto āha – evaṃ mahato atthassa āvahanena mahatthikā esā, yadidaṃ mayā ‘‘yassa dānena sīlenā’’tiādinā nayena desitā puññasampadā, tasmā mādisā sattānaṃ hitasukhāvahāya dhammadesanāya akilāsutāya yathābhūtaguṇena ca dhīrā paṇḍitā ‘‘asādhāraṇamaññesaṃ, acorāharaṇo nidhī’’tiādīhi idha vuttehi <pageBreak edition="Vipassana Research Institut" number="0.0187" /> ca, avuttehi ca ‘‘mā, bhikkhave, puññānaṃ bhāyittha, sukhassetaṃ, bhikkhave, adhivacanaṃ, yadidaṃ puññānī’’tiādīhi (a. ni. 7.62; itivu. 22; netti. 121) vacanehi anekākāravokāraṃ katapuññataṃ pasaṃsanti, na pakkhapātenāti.</paragraph>
    <paragraph line="107">Desanāpariyosāne so upāsako bahujanena saddhiṃ sotāpattiphale patiṭṭhāsi, rañño ca pasenadikosalassa santikaṃ gantvā etamatthaṃ ārocesi, rājā ativiya tuṭṭho hutvā ‘‘sādhu, gahapati, sādhu kho tvaṃ <pageBreak edition="Pali Text Society" number="0.0231" />, gahapati, mādisehipi anāharaṇīyaṃ nidhiṃ nidhesī’’ti saṃrādhetvā mahatiṃ pūjamakāsīti.</paragraph>
    <centered line="108">Paramatthajotikāya khuddakapāṭha-aṭṭhakathāya</centered>
    <centered line="109">Nidhikaṇḍasuttavaṇṇanā niṭṭhitā.</centered>
  </content>
</document>