<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0513a3.att5.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/jataka-atthakatha-3/9. navakanipato.xml</archivePath>
    <baseFileName>9. navakanipato</baseFileName>
    <titlePath>9. Navakanipāto - Jātaka-aṭṭhakathā-3 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">9. Navakanipāto</chapter>
    <hangnum line="2"></hangnum>
    <paragraph line="3"> [427] 1. Gijjhajātakavaṇṇanā</paragraph>
    <paragraph line="4"><bold>Parisaṅkupatho</bold><pageBreak edition="Vipassana Research Institut" number="3.0426" /><pageBreak edition="Pali Text Society" number="3.0483" /><pageBreak edition="Myanmar" number="3.0459" /><bold>nāmā</bold>ti idaṃ satthā jetavane viharanto ekaṃ dubbacabhikkhuṃ ārabbha kathesi. So kira eko kulaputto niyyānikasāsane pabbajitvāpi atthakāmehi ācariyupajjhāyehi ceva sabrahmacārīhi ca ‘‘evaṃ te abhikkamitabbaṃ, evaṃ paṭikkamitabbaṃ, evaṃ ālokitabbaṃ, evaṃ vilokitabbaṃ, evaṃ samiñjitabbaṃ, evaṃ pasāritabbaṃ, evaṃ nivāsetabbaṃ, evaṃ pārupitabbaṃ, evaṃ patto gahetabbo, yāpanamattaṃ bhattaṃ gahetvā paccavekkhitvāva paribhuñjitabbaṃ, indriyesu guttadvārena bhojane mattaññunā jāgariyamanuyuttena bhavitabbaṃ, idaṃ āgantukavattaṃ nāma jānitabbaṃ, idaṃ gamikavattaṃ nāma, imāni cuddasa khandhakavattāni, asīti mahāvattāni. Tattha te sammā vattitabbaṃ, ime terasa dhutaṅgaguṇā nāma, ete samādāya vattitabba’’nti ovadiyamāno dubbaco ahosi akkhamo appadakkhiṇaggāhī anusāsaniṃ. ‘‘Ahaṃ tumhe na vadāmi, tumhe pana maṃ kasmā vadatha, ahameva attano atthaṃ vā anatthaṃ vā jānissāmī’’ti attānaṃ avacanīyaṃ akāsi. Athassa dubbacabhāvaṃ ñatvā bhikkhū dhammasabhāyaṃ aguṇakathaṃ kathentā nisīdiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte taṃ bhikkhuṃ pakkosāpetvā ‘‘saccaṃ kira tvaṃ bhikkhu dubbacosī’’ti pucchitvā ‘‘sacca’’nti vutte ‘‘kasmā bhikkhu evarūpe niyyānikasāsane pabbajitvā <pageBreak edition="Pali Text Society" number="3.0484" /> atthakāmānaṃ vacanaṃ na karosi, pubbepi tvaṃ paṇḍitānaṃ vacanaṃ akatvā verambhavātamukhe cuṇṇavicuṇṇo jāto’’ti vatvā atītaṃ āhari.</paragraph>
    <paragraph line="5">Atīte gijjhakūṭe pabbate bodhisatto gijjhayoniyaṃ nibbatti. Putto panassa supatto nāma gijjharājā anekasahassagijjhaparivāro thāmasampanno ahosi. So mātāpitaro posesi, thāmasampannattā pana atidūraṃ uppatati. Atha naṃ pitā ‘‘tāta, ettakaṃ nāma ṭhānaṃ atikkamitvā na gantabba’’nti ovadi. So ‘‘sādhū’’ti vatvāpi ekadivasaṃ pana <pageBreak edition="Myanmar" number="3.0460" /> vuṭṭhe deve gijjhehi <pageBreak edition="Vipassana Research Institut" number="3.0427" /> saddhiṃ uppatitvā sese ohāya atibhūmiṃ gantvā verambhavātamukhaṃ patvā cuṇṇavicuṇṇabhāvaṃ pāpuṇi. Satthā tamatthaṃ dassento abhisambuddho hutvā imā gāthā abhāsi –</paragraph>
    <hangnum line="6" number="1"></hangnum>
    <gatha1 line="7"> ‘‘Parisaṅkupatho nāma, gijjhapantho sanantano;</gatha1>
    <gatha2 line="8">Tatrāsi mātāpitaro, gijjho posesi jiṇṇake;</gatha2>
    <gathalast line="9">Tesaṃ ajagaramedaṃ, accahāsi bahuttaso.</gathalast>
    <hangnum line="10" number="2"></hangnum>
    <gatha1 line="11"> ‘‘Pitā ca puttaṃ avaca, jānaṃ uccaṃ papātinaṃ;</gatha1>
    <gathalast line="12">Supattaṃ thāmasampannaṃ, tejassiṃ dūragāminaṃ.</gathalast>
    <hangnum line="13" number="3"></hangnum>
    <gatha1 line="14"> ‘‘Pariplavantaṃ pathaviṃ, yadā tāta vijānahi;</gatha1>
    <gatha2 line="15">Sāgarena parikkhittaṃ, cakkaṃva parimaṇḍalaṃ;</gatha2>
    <gathalast line="16">Tato tāta nivattassu, māssu etto paraṃ gami.</gathalast>
    <hangnum line="17" number="4"></hangnum>
    <gatha1 line="18"> ‘‘Udapattosi vegena, balī pakkhī dijuttamo;</gatha1>
    <gathalast line="19">Olokayanto vakkaṅgo, pabbatāni vanāni ca.</gathalast>
    <hangnum line="20" number="5"></hangnum>
    <gatha1 line="21"> ‘‘Addassa pathaviṃ gijjho, yathāsāsi pitussutaṃ;</gatha1>
    <gathalast line="22">Sāgarena parikkhittaṃ, cakkaṃva parimaṇḍalaṃ.</gathalast>
    <hangnum line="23" number="6"></hangnum>
    <gatha1 line="24"> ‘‘Tañca so samatikkamma, paramevaccavattatha;</gatha1>
    <gathalast line="25">Tañca vātasikhā tikkhā, accahāsi baliṃ dijaṃ.</gathalast>
    <hangnum line="26" number="7"></hangnum>
    <gatha1 line="27"> ‘‘Nāsakkhātigato poso, punadeva nivattituṃ;</gatha1>
    <gathalast line="28">Dijo byasanamāpādi, verambhānaṃ vasaṃ gato.</gathalast>
    <hangnum line="29" number="8"></hangnum>
    <gatha1 line="30"> ‘‘Tassa <pageBreak edition="Pali Text Society" number="3.0485" /> puttā ca dārā ca, ye caññe anujīvino;</gatha1>
    <gathalast line="31">Sabbe byasanamāpāduṃ, anovādakare dije.</gathalast>
    <hangnum line="32" number="9"></hangnum>
    <gatha1 line="33"> ‘‘Evampi <pageBreak edition="Vipassana Research Institut" number="3.0428" /> idha vuḍḍhānaṃ, yo vākyaṃ nāvabujjhati;</gatha1>
    <gatha2 line="34">Atisīmacaro ditto, gijjhovātītasāsano;</gatha2>
    <gathalast line="35">Sa ve byasanaṃ pappoti, akatvā vuḍḍhasāsana’’nti.</gathalast>
    <paragraph line="36">Tattha <bold>parisaṅkupatho</bold>ti saṅkupatho. Manussā hiraññasuvaṇṇatthāya gacchantā tasmiṃ padese khāṇuke koṭṭetvā tesu rajjuyo bandhitvā gacchanti, tena so gijjhapabbate jaṅghamaggo ‘‘saṅkupatho’’ti vuccati. <bold>Gijjhapantho</bold>ti <pageBreak edition="Myanmar" number="3.0461" /> gijjhapabbatamatthake mahāmaggo. <bold>Sanantano</bold>ti porāṇo. <bold>Tatrāsī</bold>ti tasmiṃ gijjhapabbatamatthake saṅkupathe eko gijjho āsi, so jiṇṇake mātāpitaro posesi. <bold>Ajagarameda</bold>nti ajagarānaṃ medaṃ. <bold>Accahāsī</bold>ti ativiya āhari. <bold>Bahuttaso</bold>ti bahuso. <bold>Jānaṃ uccaṃ papātina</bold>nti ‘‘putto te atiuccaṃ ṭhānaṃ laṅghatī’’ti sutvā ‘‘ucce papātī aya’’nti jānanto. <bold>Tejassi</bold>nti purisatejasampannaṃ. <bold>Dūragāmina</bold>nti teneva tejena dūragāmiṃ. <bold>Pariplavanta</bold>nti uppalapattaṃ viya udake uplavamānaṃ. <bold>Vijānahī</bold>ti vijānāsi. <bold>Cakkaṃva parimaṇḍala</bold>nti yasmiṃ te padese ṭhitassa samuddena paricchinno jambudīpo cakkamaṇḍalaṃva paññāyati, tato tāta nivattāhīti ovadanto evamāha.</paragraph>
    <paragraph line="37"><bold>Udapattosī</bold>ti pitu ovādaṃ akatvā ekadivasaṃ gijjhehi saddhiṃ uppatito te ohāya pitarā kathitaṭṭhānaṃ agamāsi. <bold>Olokayanto</bold>ti taṃ ṭhānaṃ patvā heṭṭhā olokento. <bold>Vakkaṅgo</bold>ti vaṅkagīvo. <bold>Yathāsāsi pitussuta</bold>nti yathāssa pitu santikā sutaṃ āsi, tatheva addasa, ‘‘yathāssāsī’’tipi pāṭho. <bold>Paramevaccavattathā</bold>ti pitarā akkhātaṭṭhānato paraṃ ativattova. <bold>Tañca vātasikhā tikkhā</bold>ti taṃ anovādakaṃ balimpi samānaṃ dijaṃ tikhiṇaverambhavātasikhā accahāsi atihari, cuṇṇavicuṇṇaṃ akāsi. <bold>Nāsakkhātigato</bold>ti nāsakkhi atigato. <bold>Poso</bold>ti satto. <bold>Anovādakare</bold>ti tasmiṃ dije paṇḍitānaṃ ovādaṃ akaronte sabbepi te mahādukkhaṃ pāpuṇiṃsu. <bold>Akatvā vuḍḍhasāsana</bold>nti vuḍḍhānaṃ hitakāmānaṃ vacanaṃ akatvā evameva byasanaṃ mahādukkhaṃ pāpuṇāti. Tasmā <pageBreak edition="Pali Text Society" number="3.0486" /> tvaṃ bhikkhu mā gijjhasadiso bhava, atthakāmānaṃ vacanaṃ karohīti. So satthārā evaṃ ovadito tato paṭṭhāya suvaco ahosi.</paragraph>
    <paragraph line="38">Satthā imaṃ dhammadesanaṃ āharitvā jātakaṃ samodhānesi – ‘‘tadā dubbacagijjho etarahi dubbacabhikkhu ahosi, gijjhapitā pana ahameva ahosi’’nti.</paragraph>
    <centered line="39">Gijjhajātakavaṇṇanā paṭhamā.</centered>
    <hangnum line="40"></hangnum>
    <paragraph line="41"> [428] 2. Kosambiyajātakavaṇṇanā</paragraph>
    <paragraph line="42"><bold>Puthusaddo</bold>ti <pageBreak edition="Vipassana Research Institut" number="3.0429" /><pageBreak edition="Myanmar" number="3.0462" /> idaṃ satthā kosambiṃ nissāya ghositārāme viharanto kosambiyaṃ bhaṇḍanakārake bhikkhū ārabbha kathesi. Vatthu <bold>kosambakakkhandhake</bold> (mahāva. 451 ādayo) āgatameva, ayaṃ panettha saṅkhepo. Tadā kira dve bhikkhū ekasmiṃ āvāse vasiṃsu vinayadharo ca suttantiko ca. Tesu suttantiko ekadivasaṃ sarīravalañjaṃ katvā udakakoṭṭhake ācamanaudakāvasesaṃ bhājane ṭhapetvā nikkhami. Pacchā vinayadharo tattha paviṭṭho taṃ udakaṃ disvā nikkhamitvā itaraṃ pucchi ‘‘āvuso, tayā udakaṃ ṭhapita’’nti. ‘‘Āmāvuso’’ti. ‘‘Kiṃ panettha āpattibhāvaṃ na jānāsī’’ti? ‘‘Āmāvuso na jānāmī’’ti. ‘‘Hoti, āvuso, ettha āpattī’’ti? ‘‘Tena hi paṭikarissāmi na’’nti. ‘‘Sace pana te, āvuso, asañcicca asatiyā kataṃ, natthi āpattī’’ti. So tassā āpattiyā anāpattidiṭṭhi ahosi. Vinayadharopi attano nissitakānaṃ ‘‘ayaṃ suttantiko āpattiṃ āpajjamānopi na jānātī’’ti ārocesi. Te tassa nissitake disvā ‘‘tumhākaṃ upajjhāyo āpattiṃ āpajjitvāpi āpattibhāvaṃ na jānātī’’ti āhaṃsu. Te gantvā attano upajjhāyassa ārocesuṃ. So evamāha – ‘‘ayaṃ vinayadharo pubbe ‘anāpattī’ti vatvā idāni ‘āpattī’ti vadati, musāvādī eso’’ti. Te gantvā ‘‘tumhākaṃ upajjhāyo musāvādī’’ti evaṃ aññamaññaṃ kalahaṃ vaḍḍhayiṃsu. Tato vinayadharo okāsaṃ labhitvā tassa āpattiyā adassanena ukkhepanīyakammaṃ akāsi. Tato paṭṭhāya tesaṃ paccayadāyakā upāsakāpi dve koṭṭhāsā ahesuṃ. Ovādapaṭiggāhikā bhikkhuniyopi ārakkhadevatāpi dve koṭṭhāsā ahesuṃ. Tāsaṃ sandiṭṭhasambhattā ākāsaṭṭhadevatāpi yāva <pageBreak edition="Pali Text Society" number="3.0487" /> brahmalokā sabbe puthujjanā dve pakkhā ahesuṃ. Yāva akaniṭṭhabhavanā pana idaṃ kolāhalaṃ agamāsi.</paragraph>
    <paragraph line="43">Atheko bhikkhu tathāgataṃ upasaṅkamitvā ukkhepakānaṃ ‘‘dhammikeneva kammena ayaṃ ukkhitto, ukkhittānuvattakānaṃ adhammikena kammena ukkhitto’’ti laddhiṃ, ukkhepakehi vāriyamānānampi tesaṃ taṃ anuparivāretvā caraṇabhāvañca satthu ārocesi. Bhagavā ‘‘samaggā kira hontū’’ti dve vāre pesetvā ‘‘na icchanti bhante samaggā bhavitu’’nti sutvā <pageBreak edition="Myanmar" number="3.0463" /> tatiyavāre ‘‘bhinno bhikkhusaṅgho’’ti tesaṃ santikaṃ gantvā ukkhepakānaṃ ukkhepane, itaresañca asañcicca āpattiyā adassane ādīnavaṃ vatvā pakkāmi. Puna tesaṃ tattheva ekasīmāyaṃ uposathādīni kāretvā bhattaggādīsu bhaṇḍanajātānaṃ ‘‘āsanantarikāya nisīditabba’’nti bhattagge vattaṃ paññāpetvā ‘‘idānipi bhaṇḍanajātā viharantī’’ti sutvā tattha gantvā ‘‘alaṃ, bhikkhave, mā bhaṇḍana’’ntiādīni <pageBreak edition="Vipassana Research Institut" number="3.0430" /> vatvā aññatarena bhikkhunā dhammavādinā bhagavato vihesaṃ anicchantena ‘‘āgametu, bhante, bhagavā dhammasāmi, appossukko bhante, bhagavā diṭṭhadhammasukhavihāraṃ anuyutto viharatu, mayaṃ tena bhaṇḍanena kalahena viggahena vivādena paññāyissāmā’’ti vutte –</paragraph>
    <paragraph line="44">Bhūtapubbaṃ, bhikkhave, bārāṇasiyaṃ brahmadatto nāma kāsirājā ahosīti brahmadattena dīghītissa kosalarañño rajjaṃ acchanditvā aññātakavesena vasantassa māritabhāvañceva dīghāvukumārena attano jīvite dinne tato paṭṭhāya tesaṃ samaggabhāvañca kathetvā ‘‘tesañhi nāma, bhikkhave, rājūnaṃ ādinnadaṇḍānaṃ ādinnasatthānaṃ evarūpaṃ khantisoraccaṃ bhavissati. Idha kho taṃ, bhikkhave, sobhetha, yaṃ tumhe evaṃ svākkhāte dhammavinaye pabbajitā samānā khamā ca bhaveyyātha soratā cā’’ti ovaditvā dutiyampi tatiyampi ‘‘alaṃ, bhikkhave, mā bhaṇḍana’’nti vāretvā anoramante disvā ‘‘pariyādiṇṇarūpā kho ime moghapurisā, na yime sukarā saññāpetu’’nti pakkamitvā punadivase piṇḍapātapaṭikkanto gandhakuṭiyā thokaṃ vissamitvā senāsanaṃ saṃsāmetvā attano pattacīvaramādāya saṅghamajjhe ākāse ṭhatvā imā gāthā abhāsi –</paragraph>
    <hangnum line="45" number="10"></hangnum>
    <gatha1 line="46"> ‘‘Puthusaddo <pageBreak edition="Pali Text Society" number="3.0488" /> samajano, na bālo koci maññatha;</gatha1>
    <gathalast line="47">Saṅghasmiṃ bhijjamānasmiṃ, nāññaṃ bhiyyo amaññaruṃ.</gathalast>
    <hangnum line="48" number="11"></hangnum>
    <gatha1 line="49"> ‘‘Parimuṭṭhā paṇḍitābhāsā, vācāgocarabhāṇino;</gatha1>
    <gathalast line="50">Yāvicchanti mukhāyāmaṃ, yena nītā na taṃ vidū.</gathalast>
    <hangnum line="51" number="12"></hangnum>
    <gatha1 line="52"> ‘‘Akkocchi maṃ avadhi maṃ, ajini maṃ ahāsi me;</gatha1>
    <gathalast line="53">Ye ca taṃ upanayhanti, veraṃ tesaṃ na sammati.</gathalast>
    <hangnum line="54" number="13"></hangnum>
    <gatha1 line="55"> ‘‘Akkocchi <pageBreak edition="Myanmar" number="3.0464" /> maṃ avadhi maṃ, ajini maṃ ahāsi me;</gatha1>
    <gathalast line="56">Ye ca taṃ nupanayhanti, veraṃ tesūpasammati.</gathalast>
    <hangnum line="57" number="14"></hangnum>
    <gatha1 line="58"> ‘‘Na hi verena verāni, sammantīdha kudācanaṃ;</gatha1>
    <gathalast line="59">Averena ca sammanti, esa dhammo sanantano.</gathalast>
    <hangnum line="60" number="15"></hangnum>
    <gatha1 line="61"> ‘‘Pare <pageBreak edition="Vipassana Research Institut" number="3.0431" /> ca na vijānanti, mayamettha yamāmase;</gatha1>
    <gathalast line="62">Ye ca tattha vijānanti, tato sammanti medhagā.</gathalast>
    <hangnum line="63" number="16"></hangnum>
    <gatha1 line="64"> ‘‘Aṭṭhicchinnā pāṇaharā, gavāssadhanahārino;</gatha1>
    <gatha2 line="65">Raṭṭhaṃ vilumpamānānaṃ, tesampi hoti saṅgati;</gatha2>
    <gathalast line="66">Kasmā tumhāka no siyā.</gathalast>
    <hangnum line="67" number="17"></hangnum>
    <gatha1 line="68"> ‘‘Sace labhetha nipakaṃ sahāyaṃ, saddhiṃcaraṃ sādhuvihāridhīraṃ;</gatha1>
    <gathalast line="69">Abhibhuyya sabbāni parissayāni, careyya tenattamano satīmā.</gathalast>
    <hangnum line="70" number="18"></hangnum>
    <gatha1 line="71"> ‘‘No ce labhetha nipakaṃ sahāyaṃ, saddhiṃcaraṃ sādhuvihāridhīraṃ;</gatha1>
    <gathalast line="72">Rājāva raṭṭhaṃ vijitaṃ pahāya, eko care mātaṅgaraññeva nāgo.</gathalast>
    <hangnum line="73" number="19"></hangnum>
    <gatha1 line="74"> ‘‘Ekassa caritaṃ seyyo, natthi bāle sahāyatā;</gatha1>
    <gathalast line="75">Eko care na pāpāni kayirā, appossukko mātaṅgaraññeva nāgo’’ti.</gathalast>
    <paragraph line="76">Tattha puthu mahāsaddo assāti <bold>puthusaddo. Samajano</bold>ti samāno ekasadiso jano, sabbovāyaṃ bhaṇḍanakārakajano samantato saddanicchāraṇena puthusaddo ceva sadiso cāti vuttaṃ hoti. <bold>Na bālo koci maññathā</bold>ti tattha koci ekopi ‘‘ahaṃ bālo’’ti <pageBreak edition="Myanmar" number="3.0465" /> na maññittha, sabbe paṇḍitamānino, sabbovāyaṃ bhaṇḍanakārako janoyeva. <bold>Nāññaṃ bhiyyo amaññaru</bold>nti koci ekopi ‘‘ahaṃ bālo’’ti na maññittha, bhiyyo ca saṅghasmiṃ bhijjamāne aññampi ekaṃ ‘‘mayhaṃ kāraṇā saṅgho bhijjatī’’ti idaṃ kāraṇaṃ na maññitthāti attho.</paragraph>
    <paragraph line="77"><bold>Parimuṭṭhā</bold>ti muṭṭhassatino. <bold>Paṇḍitābhāsā</bold>ti attano paṇḍitamānena <pageBreak edition="Pali Text Society" number="3.0489" /> paṇḍitasadisā. <bold>Vācāgocarabhāṇino</bold>ti rā-kārassa rassādeso kato, vācāgocarā ca na satipaṭṭhānādiariyadhammagocarā, bhāṇino ca. Kathaṃ bhāṇino? <bold>Yāvicchanti mukhāyāma</bold>nti, yāva mukhaṃ pasāretuṃ icchanti, tāva pasāretvā aggapādehi ṭhatvā bhāṇino, ekopi saṅghagāravena mukhasaṅkocanaṃ na karotīti attho. <bold>Yena nītā</bold>ti yena bhaṇḍanena imaṃ nillajjabhāvaṃ nītā. <bold>Na taṃ vidū</bold>ti evaṃ ‘‘ādīnavaṃ ida’’nti taṃ na jānanti.</paragraph>
    <paragraph line="78"><bold>Ye</bold><pageBreak edition="Vipassana Research Institut" number="3.0432" /><bold>ca taṃ upanayhantī</bold>ti taṃ ‘‘akkocchi ma’’ntiādikaṃ ākāraṃ ye upanayhanti. <bold>Sanantano</bold>ti porāṇo. <bold>Pare</bold>ti paṇḍite ṭhapetvā tato aññe bhaṇḍanakārakā pare nāma. Te ettha saṅghamajjhe kolāhalaṃ karontā ‘‘mayaṃ yamāmase upayamāma nassāma, satataṃ samitaṃ maccusantikaṃ gacchāmā’’ti na jānanti. <bold>Ye ca tattha vijānantī</bold>ti ye tattha paṇḍitā ‘‘mayaṃ maccusamīpaṃ gacchāmā’’ti vijānanti. <bold>Tato sammanti medhagā</bold>ti bhikkhave, evañhi te jānantā yonisomanasikāraṃ uppādetvā medhagānaṃ kalahānaṃ vūpasamāya paṭipajjanti.</paragraph>
    <paragraph line="79"><bold>Aṭṭhicchinnā</bold>ti ayaṃ gāthā brahmadattañca dīghāvukumārañca sandhāya vuttā. Tesampi hoti saṅgati. Kasmā tumhākaṃ na hoti? Yesaṃ vo neva mātāpitūnaṃ aṭṭhīni chinnāni, na pāṇā haṭā, na gavāssadhanāni haṭāni. Idaṃ vuttaṃ hoti – bhikkhave, tesañhi nāma ādinnadaṇḍānaṃ ādinnasatthānaṃ rājūnaṃ evarūpā saṅgati samāgamo āvāhavivāhasambandhaṃ katvā ekato pānabhojanaṃ hoti, tumhe evarūpe sāsane pabbajitvā attano veramattampi jahituṃ na sakkotha, ko tumhākaṃ bhikkhubhāvoti.</paragraph>
    <paragraph line="80"><bold>Sace</bold><pageBreak edition="Myanmar" number="3.0466" /><bold>labhethā</bold>tiādigāthāyo paṇḍitasahāyassa ca bālasahāyassa ca vaṇṇāvaṇṇadīpanatthaṃ vuttā. <bold>Abhibhuyya sabbāni parissayānī</bold>ti sabbe pākaṭaparissaye ca paṭicchannaparissaye ca abhibhavitvā tena saddhiṃ attamano satimā careyya. <bold>Rājāva raṭṭhaṃ vijitaṃ pahāyā</bold>ti yathā attano vijitaṃ raṭṭhaṃ mahājanakarājā ca arindamarājā ca pahāya ekakova cariṃsu, evaṃ careyyāti attho. <bold>Mātaṅgaraññeva nāgo</bold>ti mātaṅgo araññe nāgova. <bold>Mātaṅgo</bold>ti hatthī vuccati, <bold>nāgo</bold>ti mahantādhivacanametaṃ. Yathā hi mātuposako mātaṅganāgo araññe ekako cari, na ca pāpāni akāsi, yathā ca sīlavahatthināgo. Yathā ca pālileyyako, evaṃ eko care, na ca pāpāni kayirāti vuttaṃ hoti.</paragraph>
    <paragraph line="81">Satthā evaṃ kathetvāpi te bhikkhū samagge kātuṃ asakkonto bālakaloṇakagāmaṃ gantvā bhaguttherassa ekībhāve ānisaṃsaṃ kathetvā tato tiṇṇaṃ kulaputtānaṃ vasanaṭṭhānaṃ gantvā tesaṃ sāmaggivāse ānisaṃsaṃ kathetvā tato pālileyyakavanasaṇḍaṃ gantvā tattha <pageBreak edition="Pali Text Society" number="3.0490" /> temāsaṃ vasitvā puna kosambiṃ agantvā sāvatthimeva agamāsi. Kosambivāsinopi upāsakā ‘‘ime kho ayyā, kosambakā bhikkhū bahuno amhākaṃ anatthassa kārakā, imehi ubbāḷho bhagavā pakkanto, imesaṃ neva abhivādanādīni karissāma, na upagatānaṃ piṇḍapātaṃ dassāma, evaṃ ime <pageBreak edition="Vipassana Research Institut" number="3.0433" /> pakkamissanti vā veraṃ viramissanti vā bhagavantaṃ vā pasādessantī’’ti sammantayitvā tatheva akaṃsu. Te tena daṇḍakammena pīḷitā sāvatthiṃ gantvā bhagavantaṃ khamāpesuṃ.</paragraph>
    <paragraph line="82">Satthā imaṃ dhammadesanaṃ āharitvā jātakaṃ samodhānesi – ‘‘pitā suddhodanamahārājā ahosi, mātā mahāmāyā, dīghāvukumāro pana ahameva ahosi’’nti.</paragraph>
    <centered line="83">Kosambiyajātakavaṇṇanā dutiyā.</centered>
    <hangnum line="84"></hangnum>
    <paragraph line="85"> [429] 3. Mahāsuvajātakavaṇṇanā</paragraph>
    <paragraph line="86"><bold>Dumo</bold><pageBreak edition="Myanmar" number="3.0467" /><bold>yadā hotī</bold>ti idaṃ satthā jetavane viharanto aññataraṃ bhikkhuṃ ārabbha kathesi. So kira satthu santike kammaṭṭhānaṃ gahetvā kosalajanapade aññataraṃ paccantagāmaṃ upanissāya araññe vihāsi. Manussā tassa rattiṭṭhānadivāṭṭhānāni sampādetvā gamanāgamanasampanne ṭhāne senāsanaṃ katvā sakkaccaṃ upaṭṭhahiṃsu. Tassa vassūpagatassa paṭhamamāseyeva so gāmo jhāyi, manussānaṃ bījamattampi avasiṭṭhaṃ nāhosi. Te tassa paṇītaṃ piṇḍapātaṃ dātuṃ nāsakkhiṃsu. So sappāyasenāsanepi piṇḍapātena kilamanto maggaṃ vā phalaṃ vā nibbattetuṃ nāsakkhi. Atha naṃ temāsaccayena satthāraṃ vandituṃ āgataṃ satthā paṭisanthāraṃ katvā ‘‘kacci bhikkhu piṇḍapātena na kilamantosi, senāsanasappāyañca ahosī’’ti pucchi. So tamatthaṃ ārocesi. Satthā ‘‘tassa senāsanaṃ sappāya’’nti ñatvā ‘‘bhikkhu samaṇena nāma senāsanasappāye sati loluppacāraṃ pahāya kiñcideva yathāladdhaṃ paribhuñjitvā santuṭṭhena samaṇadhammaṃ kātuṃ vaṭṭati. Porāṇakapaṇḍitā tiracchānayoniyaṃ nibbattitvā attano nivāsasukkharukkhe cuṇṇaṃ <pageBreak edition="Pali Text Society" number="3.0491" /> khādantāpi loluppacāraṃ pahāya santuṭṭhā mittadhammaṃ abhinditvā aññattha na gamiṃsu, tvaṃ pana kasmā ‘piṇḍapāto paritto lūkho’ti sappāyasenāsanaṃ pariccajī’’ti vatvā tena yācito atītaṃ āhari.</paragraph>
    <paragraph line="87">Atīte himavante gaṅgātīre ekasmiṃ udumbaravane anekasatasahassā sukā vasiṃsu. Tatra eko suvarājā attano nivāsarukkhassa phalesu khīṇesu yadeva avasiṭṭhaṃ hoti aṅkuro vā pattaṃ vā taco vā papaṭikā vā, taṃ khāditvā gaṅgāya pānīyaṃ pivitvā paramappicchasantuṭṭho hutvā aññattha na gacchati. Tassa appicchasantuṭṭhabhāvaguṇena sakkassa bhavanaṃ kampi. Sakko āvajjamāno taṃ disvā tassa vīmaṃsanatthaṃ attano ānubhāvena taṃ rukkhaṃ sukkhāpesi. Rukkho <pageBreak edition="Vipassana Research Institut" number="3.0434" /> khāṇukamatto hutvā chiddāvachiddo vāte paharante ākoṭiyamāno viya aṭṭhāsi. Tassa chiddehi cuṇṇāni nikkhamanti. Suvarājā tāni cuṇṇāni khāditvā gaṅgāya pānīyaṃ pivitvā aññattha agantvā vātātapaṃ agaṇetvā udumbarakhāṇuke nisīdi. Sakko tassa paramappicchabhāvaṃ ñatvā ‘‘mittadhammaguṇaṃ kathāpetvā varamassa datvā udumbaraṃ <pageBreak edition="Myanmar" number="3.0468" /> amataphalaṃ karitvā āgamissāmī’’ti eko haṃsarājā hutvā sujaṃ asurakaññaṃ purato katvā taṃ udumbaravanaṃ gantvā avidūre ekarukkhassa sākhāya nisīditvā tena saddhiṃ kathaṃ samuṭṭhāpento paṭhamaṃ gāthamāha –</paragraph>
    <hangnum line="88" number="20"></hangnum>
    <gatha1 line="89"> ‘‘Dumo yadā hoti phalūpapanno, bhuñjanti naṃ vihaṅgamā sampatantā;</gatha1>
    <gathalast line="90">Khīṇanti ñatvāna dumaṃ phalaccaye, disodisaṃ yanti tato vihaṅgamā’’ti.</gathalast>
    <paragraph line="91">Tassattho – suvarāja, rukkho nāma yadā phalasampanno hoti, tadā taṃ sākhato sākhaṃ sampatantāva vihaṅgamā bhuñjanti, taṃ pana khīṇaṃ ñatvā phalānaṃ accayena tato rukkhato disodisaṃ vihaṅgamā gacchantīti.</paragraph>
    <paragraph line="92">Evañca <pageBreak edition="Pali Text Society" number="3.0492" /> pana vatvā tato naṃ uyyojetuṃ dutiyaṃ gāthamāha –</paragraph>
    <hangnum line="93" number="21"></hangnum>
    <gatha1 line="94"> ‘‘Cara cārikaṃ lohitatuṇḍa mā mari, kiṃ tvaṃ suva sukkhadumamhi jhāyasi;</gatha1>
    <gathalast line="95">Tadiṅgha maṃ brūhi vasantasannibha, kasmā suva sukkhadumaṃ na riñcasī’’ti.</gathalast>
    <paragraph line="96">Tattha <pageBreak edition="Myanmar" number="3.0469" /><bold>jhāyasī</bold>ti kiṃkāraṇā sukkhakhāṇumatthake jhāyanto pajjhāyanto tiṭṭhasi. <bold>Iṅghā</bold>ti codanatthe nipāto. <bold>Vasantasannibhā</bold>ti vasantakāle vanasaṇḍo suvagaṇasamokiṇṇo viya nīlobhāso hoti, tena taṃ ‘‘vasantasannibhā’’ti ālapati. <bold>Na riñcasī</bold>ti na chaḍḍesi.</paragraph>
    <paragraph line="97">Atha naṃ suvarājā ‘‘ahaṃ haṃsa attano kataññukataveditāya imaṃ rukkhaṃ na jahāmī’’ti vatvā dve gāthā abhāsi –</paragraph>
    <hangnum line="98" number="22"></hangnum>
    <gatha1 line="99"> ‘‘Ye ve sakhīnaṃ sakhāro bhavanti, pāṇaccaye dukkhasukhesu haṃsa;</gatha1>
    <gathalast line="100">Khīṇaṃ akhīṇampi na taṃ jahanti, santo sataṃ dhammamanussarantā.</gathalast>
    <hangnum line="101" number="23"></hangnum>
    <gatha1 line="102"> ‘‘Sohaṃ <pageBreak edition="Vipassana Research Institut" number="3.0435" /> sataṃ aññatarosmi haṃsa, ñātī ca me hoti sakhā ca rukkho;</gatha1>
    <gathalast line="103">Taṃ nussahe jīvikattho pahātuṃ, khīṇanti ñatvāna na hesa dhammo’’ti.</gathalast>
    <paragraph line="104">Tattha <bold>ye ve sakhīnaṃ sakhāro bhavantī</bold>ti ye sahāyānaṃ sahāyā honti. <bold>Khīṇaṃ akhīṇampī</bold>ti paṇḍitā nāma attano sahāyaṃ bhogaparikkhayena khīṇampi akhīṇampi na jahanti. <bold>Sataṃ dhammamanussarantā</bold>ti paṇḍitānaṃ paveṇiṃ anussaramānā. <bold>Ñātī ca me</bold>ti haṃsarāja, ayaṃ rukkho sampiyāyanatthena mayhaṃ ñāti ca samāciṇṇacaraṇatāya sakhā ca. <bold>Jīvikattho</bold>ti tamahaṃ jīvikāya atthiko hutvā pahātuṃ na sakkomi.</paragraph>
    <paragraph line="105">Sakko tassa vacanaṃ sutvā tuṭṭho pasaṃsitvā varaṃ dātukāmo dve gāthā abhāsi –</paragraph>
    <hangnum line="106" number="24"></hangnum>
    <gatha1 line="107"> ‘‘Sādhu <pageBreak edition="Pali Text Society" number="3.0493" /> sakkhi kataṃ hoti, metti saṃsati santhavo;</gatha1>
    <gathalast line="108">Sacetaṃ dhammaṃ rocesi, pāsaṃsosi vijānataṃ.</gathalast>
    <hangnum line="109" number="25"></hangnum>
    <gatha1 line="110"> ‘‘So te suva varaṃ dammi, pattayāna vihaṅgama;</gatha1>
    <gathalast line="111">Varaṃ varassu vakkaṅga, yaṃ kiñci manasicchasī’’ti.</gathalast>
    <paragraph line="112">Tattha <bold>sādhū</bold>ti sampahaṃsanaṃ. <bold>Sakkhi kataṃ hoti, metti saṃsati santhavo</bold>ti sakhibhāvo ca metti ca parisamajjhe santhavo cāti tayā mittaṃ kataṃ sādhu hoti laddhakaṃ bhaddakameva. <bold>Sacetaṃ dhamma</bold>nti sace etaṃ mittadhammaṃ. <bold>Vijānata</bold>nti evaṃ sante viññūnaṃ pasaṃsitabbayuttakosīti attho. <bold>So te</bold>ti so ahaṃ tuyhaṃ. <bold>Varassū</bold>ti icchassu. <bold>Yaṃ kiñci manasicchasī</bold>ti yaṃ kiñci manasā icchasi, sabbaṃ taṃ varaṃ dadāmi teti.</paragraph>
    <paragraph line="113">Taṃ sutvā suvarājā varaṃ gaṇhanto sattamaṃ gāthamāha –</paragraph>
    <hangnum line="114" number="26"></hangnum>
    <gatha1 line="115"> ‘‘Varañca me haṃsa bhavaṃ dadeyya, ayañca rukkho punarāyuṃ labhetha;</gatha1>
    <gathalast line="116">So sākhavā phalimā saṃvirūḷho, madhutthiko tiṭṭhatu sobhamāno’’ti.</gathalast>
    <paragraph line="117">Tattha <bold>sākhavā</bold>ti sākhasampanno. <bold>Phalimā</bold>ti phalena upeto. <bold>Saṃvirūḷho</bold>ti samantato virūḷhapatto <pageBreak edition="Vipassana Research Institut" number="3.0436" /> taruṇapattasampanno hutvā. <bold>Madhutthiko</bold>ti saṃvijjamānamadhuraphalesu pakkhittamadhu viya madhuraphalo hutvāti attho.</paragraph>
    <paragraph line="118">Athassa <pageBreak edition="Myanmar" number="3.0470" /> sakko varaṃ dadamāno aṭṭhamaṃ gāthamāha –</paragraph>
    <hangnum line="119" number="27"></hangnum>
    <gatha1 line="120"> ‘‘Taṃ passa samma phalimaṃ uḷāraṃ, sahāva te hotu udumbarena;</gatha1>
    <gathalast line="121">So sākhavā phalimā saṃvirūḷho, madhutthiko tiṭṭhatu sobhamāno’’ti.</gathalast>
    <paragraph line="122">Tattha <bold>sahāva te hotu udumbarenā</bold>ti tava udumbarena saddhiṃ saha ekatova vāso hotu.</paragraph>
    <paragraph line="123">Evañca <pageBreak edition="Pali Text Society" number="3.0494" /> pana vatvā sakko taṃ attabhāvaṃ vijahitvā attano ca sujāya ca ānubhāvaṃ dassetvā gaṅgāto hatthena udakaṃ gahetvā udumbarakhāṇukaṃ pahari. Tāvadeva sākhāviṭapasacchanno madhuraphalo rukkho uṭṭhahitvā muṇḍamaṇipabbato viya vilāsasampanno aṭṭhāsi. Suvarājā taṃ disvā somanassappatto sakkassa thutiṃ karonto navamaṃ gāthamāha –</paragraph>
    <hangnum line="124" number="28"></hangnum>
    <gatha1 line="125"> ‘‘Evaṃ sakka sukhī hohi, saha sabbehi ñātibhi;</gatha1>
    <gathalast line="126">Yathāhamajja sukhito, disvāna saphalaṃ duma’’nti.</gathalast>
    <paragraph line="127">Sakkopi tassa varaṃ datvā udumbaraṃ amataphalaṃ katvā saddhiṃ sujāya attano ṭhānameva gato. Tamatthaṃ dīpayamānā osāne abhisambuddhagāthā ṭhapitā –</paragraph>
    <hangnum line="128" number="29"></hangnum>
    <gatha1 line="129"> ‘‘Suvassa ca varaṃ datvā, katvāna saphalaṃ dumaṃ;</gatha1>
    <gathalast line="130">Pakkāmi saha bhariyāya, devānaṃ nandanaṃ vana’’nti.</gathalast>
    <paragraph line="131">Satthā imaṃ dhammadesanaṃ āharitvā ‘‘evaṃ bhikkhu porāṇakapaṇḍitā tiracchānayoniyaṃ nibbattāpi aloluppacārā ahesuṃ. Tvaṃ pana kasmā evarūpe sāsane pabbajitvā loluppacāraṃ carasi, gaccha tattheva vasāhī’’ti kammaṭṭhānamassa kathetvā jātakaṃ samodhānesi. So bhikkhu tattha gantvā vipassanaṃ vaḍḍhento arahattaṃ pāpuṇi. Tadā sakko anuruddho ahosi, suvarājā pana ahameva ahosinti.</paragraph>
    <centered line="132">Mahāsuvajātakavaṇṇanā tatiyā.</centered>
    <hangnum line="133"></hangnum>
    <paragraph line="134"> [430] 4. Cūḷasuvajātakavaṇṇanā</paragraph>
    <paragraph line="135"><bold>Santi</bold><pageBreak edition="Vipassana Research Institut" number="3.0437" /><pageBreak edition="Myanmar" number="3.0471" /><bold>rukkhā</bold>ti idaṃ satthā sāvatthiyaṃ jetavane viharanto verañjakaṇḍaṃ ārabbha kathesi. Satthari verañjāyaṃ vassaṃ vasitvā anupubbena sāvatthiṃ anuppatte bhikkhū dhammasabhāyaṃ kathaṃ samuṭṭhāpesuṃ ‘‘āvuso, tathāgato khattiyasukhumālo buddhasukhumālo mahantena iddhānubhāvena samannāgatopi verañjabrāhmaṇena nimantito temāsaṃ vasanto mārāvaṭṭanavasena tassa santikā ekadivasampi bhikkhaṃ alabhitvā loluppacāraṃ pahāya temāsaṃ patthapulakapiṭṭhodakena yāpento aññattha na agamāsi, aho tathāgatānaṃ <pageBreak edition="Pali Text Society" number="3.0495" /> appicchasantuṭṭhabhāvo’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, tathāgatassa idāni loluppacārappahānaṃ, pubbepi tiracchānayoniyaṃ nibbattopi loluppacāraṃ pahāsi’’nti vatvā atītaṃ āhari. Sabbampi vatthu purimanayeneva vitthāretabbaṃ.</paragraph>
    <hangnum line="136" number="30"></hangnum>
    <gatha1 line="137"> ‘‘Santi rukkhā haripattā, dumā nekaphalā bahū;</gatha1>
    <gathalast line="138">Kasmā nu sukkhe koḷāpe, suvassa nirato mano.</gathalast>
    <hangnum line="139" number="31"></hangnum>
    <gatha1 line="140"> ‘‘Phalassa upabhuñjimhā, nekavassagaṇe bahū;</gatha1>
    <gathalast line="141">Aphalampi viditvāna, sāva metti yathā pure.</gathalast>
    <hangnum line="142" number="32"></hangnum>
    <gatha1 line="143"> ‘‘Sukkhañca rukkhaṃ koḷāpaṃ, opattamaphalaṃ dumaṃ;</gatha1>
    <gathalast line="144">Ohāya sakuṇā yanti, kiṃ dosaṃ passase dija.</gathalast>
    <hangnum line="145" number="33"></hangnum>
    <gatha1 line="146"> ‘‘Ye phalatthā sambhajanti, aphaloti jahanti naṃ;</gatha1>
    <gathalast line="147">Attatthapaññā dummedhā, te honti pakkhapātino.</gathalast>
    <hangnum line="148" number="34"></hangnum>
    <gatha1 line="149"> ‘‘Sādhu sakkhi kataṃ hoti, metti saṃsati santhavo;</gatha1>
    <gathalast line="150">Sacetaṃ dhammaṃ rocesi, pāsaṃsosi vijānataṃ.</gathalast>
    <hangnum line="151" number="35"></hangnum>
    <gatha1 line="152"> ‘‘So te suva varaṃ dammi, pattayāna vihaṅgama;</gatha1>
    <gathalast line="153">Varaṃ varassu vakkaṅga, yaṃ kiñci manasicchasi.</gathalast>
    <hangnum line="154" number="36"></hangnum>
    <gatha1 line="155"> ‘‘Api <pageBreak edition="Vipassana Research Institut" number="3.0438" /><pageBreak edition="Myanmar" number="3.0472" /> nāma naṃ passeyyaṃ, sapattaṃ saphalaṃ dumaṃ;</gatha1>
    <gathalast line="156">Daliddova nidhiṃ laddhā, nandeyyāhaṃ punappunaṃ.</gathalast>
    <hangnum line="157" number="37"></hangnum>
    <gatha1 line="158"> ‘‘Tato amatamādāya, abhisiñci mahīruhaṃ;</gatha1>
    <gathalast line="159">Tassa sākhā virūhiṃsu, sītacchāyā manoramā.</gathalast>
    <hangnum line="160" number="38"></hangnum>
    <gatha1 line="161"> ‘‘Evaṃ sakka sukhī hohi, saha sabbehi ñātibhi;</gatha1>
    <gathalast line="162">Yathāhamajja sukhito, disvāna saphalaṃ dumaṃ.</gathalast>
    <hangnum line="163" number="39"></hangnum>
    <gatha1 line="164"> ‘‘Suvassa ca varaṃ datvā, katvāna saphalaṃ dumaṃ;</gatha1>
    <gathalast line="165">Pakkāmi saha bhariyāya, devānaṃ nandanaṃ vana’’nti. –</gathalast>
    <unindented line="166">Pañhapaṭipañhāpi atthopi purimanayeneva veditabbā, anuttānapadameva pana vaṇṇayissāma.</unindented>
    <paragraph line="167"><bold>Haripattā</bold>ti nīlapattasacchannā. <bold>Koḷāpe</bold>ti vāte paharante ākoṭitasaddaṃ <pageBreak edition="Pali Text Society" number="3.0496" /> viya muñcamāne nissāre. <bold>Suvassā</bold>ti āyasmato suvarājassa kasmā evarūpe rukkhe mano nirato. <bold>Phalassā</bold>ti phalaṃ assa rukkhassa. <bold>Nekavassagaṇe</bold>ti anekavassagaṇe. <bold>Bahū</bold>ti samānepi anekasate na dve tayo, atha kho bahūva. <bold>Viditvānā</bold>ti haṃsarāja idāni amhākaṃ imaṃ rukkhaṃ aphalaṃ viditvāpi yathā pure etena saddhiṃ metti, sāva metti, tañhi mayaṃ na bhindāma, mettiṃ bhindantā hi anariyā asappurisā nāma hontīti pakāsento evamāha.</paragraph>
    <paragraph line="168"><bold>Opatta</bold>nti avapattaṃ nippattaṃ patitapattaṃ. <bold>Kiṃ dosaṃ passase</bold>ti aññe sakuṇā etaṃ ohāya aññattha gacchanti, tvaṃ evaṃ gamane kiṃ nāma dosaṃ passasi. <bold>Ye phalatthā</bold>ti ye pakkhino phalatthāya phalakāraṇā sambhajanti upagacchanti, aphaloti ñatvā etaṃ jahanti. <bold>Attatthapaññā</bold>ti attano atthāya paññā, paraṃ anoloketvā attaniyeva vā ṭhitā etesaṃ paññāti attatthapaññā. <bold>Pakkhapātino</bold>ti te attanoyeva vuḍḍhiṃ paccāsīsamānā mittapakkhaṃ pātenti nāsentīti pakkhapātino nāma honti. Attapakkheyeva vā patantīti <bold>pakkhapātino</bold>.</paragraph>
    <paragraph line="169"><bold>Api</bold><pageBreak edition="Myanmar" number="3.0473" /><bold>nāma na</bold>nti haṃsarāja, sace me manoratho nipphajjeyya, tayā dinno varo sampajjeyya, api nāma ahaṃ imaṃ rukkhaṃ sapattaṃ saphalaṃ puna passeyyaṃ, tato daliddo nidhiṃ <pageBreak edition="Vipassana Research Institut" number="3.0439" /> labhitvāva punappunaṃ etaṃ abhinandeyyaṃ, taṃ disvāva pamodeyyaṃ. <bold>Amatamādāyā</bold>ti attano ānubhāvena ṭhito gaṅgodakaṃ gahetvā abhisiñcayīti attho. Imasmiṃ jātake imāya saddhiṃ dve abhisambuddhagāthā honti.</paragraph>
    <paragraph line="170">Satthā imaṃ dhammadesanaṃ āharitvā jātakaṃ samodhānesi – ‘‘tadā sakko anuruddho ahosi, suvarājā pana ahameva ahosi’’nti.</paragraph>
    <centered line="171">Cūḷasuvajātakavaṇṇanā catutthā.</centered>
    <hangnum line="172"></hangnum>
    <paragraph line="173"> [431] 5. Haritacajātakavaṇṇanā</paragraph>
    <paragraph line="174"><bold>Sutaṃ metaṃ mahābrahme</bold>ti idaṃ satthā jetavane viharanto ukkaṇṭhitabhikkhuṃ ārabbha kathesi. Tañhi bhikkhuṃ ekaṃ alaṅkatamātugāmaṃ disvā ukkaṇṭhitaṃ dīghakesanakhalomaṃ vibbhamitukāmaṃ ācariyupajjhāyehi aruciyā ānītaṃ. Satthā ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘saccaṃ, bhante’’ti vutte ‘‘kiṃkāraṇā’’ti vatvā ‘‘alaṅkatamātugāmaṃ disvā kilesavasena, bhante’’ti <pageBreak edition="Pali Text Society" number="3.0497" /> vutte ‘‘bhikkhu kileso nāma guṇaviddhaṃsako appassādo niraye nibbattāpeti, esa pana kileso kiṃkāraṇā taṃ na kilamessati? Na hi sineruṃ paharitvā paharaṇavāto purāṇapaṇṇassa lajjati, imañhi kilesaṃ nissāya bodhiñāṇassa anupadaṃ caramānā pañcaabhiññaaṭṭhasamāpattilābhino visuddhamahāpurisāpi satiṃ upaṭṭhapetuṃ asakkontā jhānaṃ antaradhāpesu’’nti vatvā atītaṃ āhari.</paragraph>
    <paragraph line="175">Atīte bārāṇasiyaṃ brahmadatte rajjaṃ kārente bodhisatto ekasmiṃ nigame asītikoṭivibhave brāhmaṇakule nibbatti, kañcanachavitāya panassa ‘‘haritacakumāro’’ti nāmaṃ kariṃsu. So vayappatto takkasilaṃ gantvā uggahitasippo kuṭumbaṃ saṇṭhapetvā mātāpitūnaṃ accayena dhanavilokanaṃ katvā ‘‘dhanameva paññāyati, dhanassa uppādakā na paññāyanti, mayāpi maraṇamukhe cuṇṇavicuṇṇena bhavitabba’’nti maraṇabhayabhīto mahādānaṃ datvā <pageBreak edition="Myanmar" number="3.0474" /> himavantaṃ pavisitvā isipabbajjaṃ pabbajitvā sattame divase abhiññā ca samāpattiyo ca nibbattetvā tattha ciraṃ vanamūlaphalāhāro yāpetvā loṇambilasevanatthāya pabbatā otaritvā anupubbena bārāṇasiṃ patvā rājuyyāne vasitvā punadivase bārāṇasiyaṃ bhikkhāya caranto rājadvāraṃ sampāpuṇi. Rājā taṃ disvā pasannacitto pakkosāpetvā samussitasetacchatte rājapallaṅke nisīdāpetvā <pageBreak edition="Vipassana Research Institut" number="3.0440" /> nānaggarasabhojanaṃ bhojetvā anumodanāvasāne atirekataraṃ pasīditvā ‘‘kahaṃ, bhante, gacchathā’’ti vatvā ‘‘vassāvāsaṭṭhānaṃ upadhārema, mahārājā’’ti vutte ‘‘sādhu, bhante’’ti bhuttapātarāso taṃ ādāya uyyānaṃ gantvā tattha rattiṭṭhānadivāṭṭhānādīni kārāpetvā uyyānapālaṃ paricārakaṃ katvā datvā vanditvā nikkhami. Mahāsatto tato paṭṭhāya nibaddhaṃ rañño gehe bhuñjanto dvādasa vassāni tattha vasi.</paragraph>
    <paragraph line="176">Athekadivasaṃ rājā paccantaṃ kupitaṃ vūpasametuṃ gacchanto <pageBreak edition="Pali Text Society" number="3.0498" /> ‘‘amhākaṃ puññakkhettaṃ mā pamajjī’’ti mahāsattaṃ deviyā niyyādetvā agamāsi. Tato paṭṭhāya sā mahāsattaṃ sahatthā parivisati. Athekadivasaṃ sā bhojanaṃ sampādetvā tasmiṃ cirāyamāne gandhodakena nhatvā saṇhaṃ maṭṭhasāṭakaṃ nivāsetvā sīhapañjaraṃ vivarāpetvā sarīre vātaṃ paharāpentī khuddakamañcake nipajji. Mahāsattopi divātaraṃ sunivattho supāruto bhikkhābhājanaṃ ādāya ākāsenāgantvā sīhapañjaraṃ pāpuṇi. Deviyā tassa vākacirasaddaṃ sutvā vegena uṭṭhahantiyā maṭṭhasāṭako bhassi, mahāsattassa visabhāgārammaṇaṃ cakkhuṃ paṭihaññi. Athassa anekavassakoṭisatasahassakāle abbhantare nivutthakileso karaṇḍake sayitaāsīviso viya uṭṭhahitvā jhānaṃ antaradhāpesi. So satiṃ upaṭṭhāpetuṃ asakkonto gantvā deviṃ hatthe gaṇhi, tāvadeva sāṇiṃ parikkhipiṃsu. So tāya saddhiṃ lokadhammaṃ sevitvā bhuñjitvā uyyānaṃ gantvā tato paṭṭhāya devasikaṃ tatheva akāsi. Tassa tāya saddhiṃ lokadhammapaṭisevanaṃ sakalanagare pākaṭaṃ jātaṃ. Amaccā ‘‘haritacatāpaso evamakāsī’’ti rañño paṇṇaṃ pahiṇiṃsu. Rājā ‘‘maṃ bhinditukāmā evaṃ vadantī’’ti asaddahitvā paccantaṃ vūpasametvā bārāṇasiṃ paccāgantvā nagaraṃ padakkhiṇaṃ katvā deviyā santikaṃ gantvā ‘‘saccaṃ, kira mama ayyo <pageBreak edition="Myanmar" number="3.0475" /> haritacatāpaso tayā saddhiṃ lokadhammaṃ paṭisevatī’’ti pucchi. ‘‘Saccaṃ, devā’’ti. So tassāpi asaddahitvā ‘‘tameva paṭipucchissāmī’’ti uyyānaṃ gantvā vanditvā ekamantaṃ nisīditvā taṃ pucchanto paṭhamaṃ gāthamāha –</paragraph>
    <hangnum line="177" number="40"></hangnum>
    <gatha1 line="178"> ‘‘Sutaṃ metaṃ mahābrahme, kāme bhuñjati hārito;</gatha1>
    <gathalast line="179">Kaccetaṃ vacanaṃ tucchaṃ, kacci suddho iriyyasī’’ti.</gathalast>
    <paragraph line="180">Tattha <bold>kacceta</bold>nti kacci etaṃ ‘‘hārito kāme paribhuñjatī’’ti amhehi sutaṃ vacanaṃ tucchaṃ abhūtaṃ, kacci tvaṃ suddho iriyyasi viharasīti.</paragraph>
    <paragraph line="181">So <pageBreak edition="Vipassana Research Institut" number="3.0441" /><pageBreak edition="Pali Text Society" number="3.0499" /> cintesi – ‘‘ayaṃ rājā ‘nāhaṃ paribhuñjāmī’ti vuttepi mama saddahissateva, imasmiṃ loke saccasadisī patiṭṭhā nāma natthi. Ujjhitasaccā hi bodhimūle nisīditvā bodhiṃ pāpuṇituṃ na sakkonti, mayā saccameva kathetuṃ vaṭṭatī’’ti. Bodhisattassa hi ekaccesu ṭhānesu pāṇātipātopi adinnādānampi kāmesumicchācāropi surāmerayamajjapānampi hotiyeva, atthabhedakavisaṃvādanaṃ purakkhatvā musāvādo nāma na hoti, tasmā so saccameva kathento dutiyaṃ gāthamāha –</paragraph>
    <hangnum line="182" number="41"></hangnum>
    <gatha1 line="183"> ‘‘Evametaṃ mahārāja, yathā te vacanaṃ sutaṃ;</gatha1>
    <gathalast line="184">Kummaggaṃ paṭipannosmi, mohaneyyesu mucchito’’ti.</gathalast>
    <paragraph line="185">Tattha <bold>mohaneyyesū</bold>ti kāmaguṇesu. Kāmaguṇesu hi loko muyhati, te ca lokaṃ mohayanti, tasmā te ‘‘mohaneyyā’’ti vuccantīti.</paragraph>
    <paragraph line="186">Taṃ sutvā rājā tatiyaṃ gāthamāha –</paragraph>
    <hangnum line="187" number="42"></hangnum>
    <gatha1 line="188"> ‘‘Adu paññā kimatthiyā, nipuṇā sādhucintinī;</gatha1>
    <gathalast line="189">Yāya uppatitaṃ rāgaṃ, kiṃ mano na vinodaye’’ti.</gathalast>
    <paragraph line="190">Tattha <bold>adū</bold>ti nipāto. Idaṃ vuttaṃ hoti – bhante, gilānassa nāma bhesajjaṃ, pipāsitassa pānīyaṃ paṭisaraṇaṃ, tumhākaṃ panesā nipuṇā sādhūnaṃ atthānaṃ cintinī paññā kimatthiyā, yāya puna uppatitaṃ rāgaṃ <bold>kiṃ mano na vinodaye,</bold> kiṃ cittaṃ vinodetuṃ nāsakkhīti.</paragraph>
    <paragraph line="191">Athassa <pageBreak edition="Myanmar" number="3.0476" /> kilesabalaṃ dassento hārito catutthaṃ gāthamāha –</paragraph>
    <hangnum line="192" number="43"></hangnum>
    <gatha1 line="193"> ‘‘Cattārome mahārāja, loke atibalā bhusā;</gatha1>
    <gathalast line="194">Rāgo doso mado moho, yattha paññā na gādhatī’’ti.</gathalast>
    <paragraph line="195">Tattha <pageBreak edition="Pali Text Society" number="3.0500" /><bold>yatthā</bold>ti yesu pariyuṭṭhānaṃ pattesu mahoghe patitā viya paññā gādhaṃ patiṭṭhaṃ na labhati.</paragraph>
    <paragraph line="196">Taṃ <pageBreak edition="Vipassana Research Institut" number="3.0442" /> sutvā rājā pañcamaṃ gāthamāha –</paragraph>
    <hangnum line="197" number="44"></hangnum>
    <gatha1 line="198"> ‘‘Arahā sīlasampanno, suddho carati hārito;</gatha1>
    <gathalast line="199">Medhāvī paṇḍito ceva, iti no sammato bhava’’nti.</gathalast>
    <paragraph line="200">Tattha <bold>iti no sammato</bold>ti evaṃ amhākaṃ sammato sambhāvito bhavaṃ.</paragraph>
    <paragraph line="201">Tato hārito chaṭṭhamaṃ gāthamāha –</paragraph>
    <hangnum line="202" number="45"></hangnum>
    <gatha1 line="203"> ‘‘Medhāvīnampi hiṃsanti, isiṃ dhammaguṇe rataṃ;</gatha1>
    <gathalast line="204">Vitakkā pāpakā rāja, subhā rāgūpasaṃhitā’’ti.</gathalast>
    <paragraph line="205">Tattha <bold>subhā</bold>ti subhanimittaggahaṇena pavattāti.</paragraph>
    <paragraph line="206">Atha naṃ kilesappahāne ussāhaṃ kārento rājā sattamaṃ gāthamāha –</paragraph>
    <hangnum line="207" number="46"></hangnum>
    <gatha1 line="208"> ‘‘Uppannāyaṃ sarīrajo, rāgo vaṇṇavidūsano tava;</gatha1>
    <gathalast line="209">Taṃ pajaha bhaddamatthu te, bahunnāsi medhāvisammato’’ti.</gathalast>
    <paragraph line="210">Tattha <bold>vaṇṇavidūsano tavā</bold>ti tava sarīravaṇṇassa ca guṇavaṇṇassa ca vidūsano. <bold>Bahunnāsī</bold>ti bahūnaṃ āsi medhāvīti sammato.</paragraph>
    <paragraph line="211">Tato mahāsatto satiṃ labhitvā kāmesu ādīnavaṃ sallakkhetvā aṭṭhamaṃ gāthamāha –</paragraph>
    <hangnum line="212" number="47"></hangnum>
    <gatha1 line="213"> ‘‘Te andhakārake kāme, bahudukkhe mahāvise;</gatha1>
    <gathalast line="214">Tesaṃ mūlaṃ gavesissaṃ, checchaṃ rāgaṃ sabandhana’’nti.</gathalast>
    <paragraph line="215">Tattha <pageBreak edition="Myanmar" number="3.0477" /><bold>andhakārake</bold>ti paññācakkhuvināsanato andhabhāvakare. <bold>Bahudukkhe</bold>ti ettha ‘‘appassādā kāmā’’tiādīni (ma. ni. 1.234; pāci. 417; cūḷava. 65) suttāni haritvā tesaṃ bahudukkhatā dassetabbā. <bold>Mahāvise</bold>ti sampayuttakilesavisassa ceva vipākavisassa <pageBreak edition="Vipassana Research Institut" number="3.0443" /> ca mahantatāya mahāvise. <bold>Tesaṃ mūla</bold>nti te vuttappakāre kāme pahātuṃ tesaṃ mūlaṃ <pageBreak edition="Pali Text Society" number="3.0501" /> gavesissaṃ pariyesissāmi. Kiṃ pana tesaṃ mūlanti? Ayonisomanasikāro. <bold>Checchaṃ rāgaṃ sabandhana</bold>nti mahārāja, idāneva paññākhaggena paharitvā subhanimittabandhanena sabandhanaṃ rāgaṃ chindissāmīti.</paragraph>
    <paragraph line="216">Idañca pana vatvā ‘‘mahārāja, okāsaṃ tāva me karohī’’ti okāsaṃ kāretvā paṇṇasālaṃ pavisitvā kasiṇamaṇḍalaṃ oloketvā puna naṭṭhajjhānaṃ uppādetvā paṇṇasālato nikkhamitvā ākāse pallaṅkena nisīditvā rañño dhammaṃ desetvā ‘‘mahārāja, ahaṃ aṭṭhāne vutthakāraṇā mahājanamajjhe garahappatto, appamatto hohi, puna dāni ahaṃ anitthigandhavanasaṇḍameva gamissāmī’’ti rañño rodantassa paridevantassa himavantameva gantvā aparihīnajjhāno brahmalokūpago ahosi.</paragraph>
    <paragraph line="217">Satthā taṃ kāraṇaṃ ñatvā –</paragraph>
    <hangnum line="218" number="48"></hangnum>
    <gatha1 line="219"> ‘‘Idaṃ vatvāna hārito, isi saccaparakkamo;</gatha1>
    <gathalast line="220">Kāmarāgaṃ virājetvā, brahmalokūpago ahū’’ti. –</gathalast>
    <unindented line="221">Abhisambuddho hutvā imaṃ gāthaṃ vatvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu arahatte patiṭṭhahi.</unindented>
    <paragraph line="222">Tadā rājā ānando ahosi, haritacatāpaso pana ahameva ahosinti.</paragraph>
    <centered line="223">Haritacajātakavaṇṇanā pañcamā.</centered>
    <hangnum line="224"></hangnum>
    <paragraph line="225"> [432] 6. Padakusalamāṇavajātakavaṇṇanā</paragraph>
    <paragraph line="226"><bold>Bahussuta</bold>nti idaṃ satthā jetavane viharanto ekaṃ dārakaṃ ārabbha kathesi. So kira sāvatthiyaṃ kuṭumbikaputto sattavassakāleyeva padakusalo ahosi. Athassa pitā ‘‘imaṃ vīmaṃsissāmī’’ti tassa ajānantasseva <pageBreak edition="Myanmar" number="3.0478" /> mittagharaṃ agamāsi. So pitu gataṭṭhānaṃ apucchitvāva tassa padānusārena gantvā pitu santike aṭṭhāsi. Atha naṃ pitā ekadivasaṃ pucchi <pageBreak edition="Vipassana Research Institut" number="3.0444" /> ‘‘tāta, tvaṃ mayi taṃ ajānāpetvā gatepi mama gataṭṭhānaṃ kiṃ jānāsī’’ti? ‘‘Tāta <pageBreak edition="Pali Text Society" number="3.0502" />, padaṃ te sañjānāmi, padakusalo aha’’nti. Athassa vīmaṃsanatthāya pitā bhuttapātarāso gharā nikkhamitvā anantaraṃ paṭivissakagharaṃ gantvā tato dutiyaṃ, tato tatiyaṃ gharaṃ pavisitvā tatiyagharā nikkhamitvā puna attano gharaṃ āgantvā tato uttaradvārena nikkhamitvā nagaraṃ vāmaṃ karonto jetavanaṃ gantvā satthāraṃ vanditvā dhammaṃ suṇanto nisīdi. Dārako ‘‘kahaṃ me pitā’’ti pucchitvā ‘‘na jānāmā’’ti vutte tassa padānusārena anantarapaṭivissakassa gharaṃ ādiṃ katvā pitu gatamaggeneva jetavanaṃ gantvā satthāraṃ vanditvā pitu santike aṭṭhāsi. Pitarā ca ‘‘kathaṃ tāta, mama idhāgatabhāvaṃ aññāsī’’ti puṭṭho ‘‘padaṃ te sañjānitvā padānusārena āgatomhī’’ti āha. Satthā ‘‘kiṃ kathesi upāsakā’’ti pucchitvā ‘‘bhante, ayaṃ dārako padakusalo, ahaṃ imaṃ vīmaṃsanto iminā nāma upāyena āgato, ayampi maṃ gehe adisvā mama padānusārena āgato’’ti vutte ‘‘anacchariyaṃ, upāsaka, bhūmiyaṃ padasañjānanaṃ, porāṇakapaṇḍitā ākāse padaṃ sañjāniṃsū’’ti vatvā tena yācito atītaṃ āhari.</paragraph>
    <paragraph line="227">Atīte bārāṇasiyaṃ brahmadatte rajjaṃ kārente tassa aggamahesī aticaritvā raññā pucchitā ‘‘sace ahaṃ tumhe aticarāmi, assamukhī yakkhinī homī’’ti sapathaṃ katvā tato kālaṃ katvā ekasmiṃ pabbatapāde assamukhī yakkhinī hutvā leṇaguhāyaṃ vasamānā mahāaṭaviyaṃ pubbantato aparantaṃ gamanamagge anusañcarante manusse gahetvā khādati. Sā kira tīṇi vassāni vessavaṇaṃ upaṭṭhahitvā āyāmato tiṃsayojane vitthārato pañcayojane ṭhāne manusse khādituṃ labhi. Athekadivasaṃ eko aḍḍho mahaddhano mahābhogo abhirūpo brāhmaṇo bahūhi manussehi parivuto taṃ maggaṃ abhiruhi. Taṃ disvā yakkhinī tussitvā pakkhandi, taṃ disvā parivāramanussā palāyiṃsu. Sā vātavegena gantvā brāhmaṇaṃ gahetvā piṭṭhiyā <pageBreak edition="Pali Text Society" number="3.0503" /> nipajjāpetvā guhaṃ gacchantī purisasamphassaṃ paṭilabhitvā kilesavasena tasmiṃ sinehaṃ uppādetvā taṃ akhāditvā attano sāmikaṃ akāsi. Te ubhopi samaggasaṃvāsaṃ vasiṃsu <pageBreak edition="Myanmar" number="3.0479" /> tato paṭṭhāya yakkhinī manusse gaṇhantī vatthataṇḍulatelādīnipi gahetvā tassa nānaggarasabhojanaṃ upanetvā attanā manussamaṃsaṃ khādati. Gamanakāle tassa palāyanabhayena mahatiyā silāya guhādvāraṃ pidahitvā gacchati. Evaṃ tesu sammodamānesu vasantesu bodhisatto nibbattaṭṭhānā cavitvā brāhmaṇaṃ paṭicca tassā kucchimhi paṭisandhiṃ gaṇhi. Sā dasamāsaccayena puttaṃ vijāyitvā putte ca brāhmaṇe ca balavasinehā hutvā ubhopi posesi. Sā aparabhāge putte vuḍḍhippatte puttampi pitarā saddhiṃ antoguhāyaṃ pavesetvā dvāraṃ pidahi.</paragraph>
    <paragraph line="228">Athekadivasaṃ <pageBreak edition="Vipassana Research Institut" number="3.0445" /> bodhisatto tassā gatakālaṃ ñatvā silaṃ apanetvā pitaraṃ bahi akāsi. Sā āgantvā ‘‘kena silā apanītā’’ti vatvā ‘‘amma, mayā apanītā, andhakāre nisīdituṃ na sakkomī’’ti vutte puttasinehena na kiñci avoca. Athekadivasaṃ bodhisatto pitaraṃ pucchi ‘‘tāta, mayhaṃ mātu mukhaṃ aññādisaṃ, tumhākaṃ mukhaṃ aññādisaṃ, kiṃ nu kho kāraṇa’’nti? ‘‘Tāta, tava mātā manussamaṃsakhādikā yakkhinī, mayaṃ ubho manussā’’ti. ‘‘Tāta, yadi evaṃ, idha kasmā vasāma, ehi manussapathaṃ gacchāmā’’ti. ‘‘Tāta, sace mayaṃ palāyissāma, ubhopi amhe tava mātā khādissatī’’ti. Bodhisatto ‘‘mā bhāyi, tāta, tava manussapathasampāpanaṃ mama bhāro’’ti pitaraṃ samassāsetvā punadivase mātari gatāya pitaraṃ gahetvā palāyi. Yakkhinī āgantvā te adisvā vātavegena pakkhanditvā te gahetvā ‘‘brāhmaṇa, kiṃ palāyasi, kiṃ te idha natthī’’ti vatvā ‘‘bhadde, mā mayhaṃ kujjhi, putto te maṃ <pageBreak edition="Pali Text Society" number="3.0504" /> gahetvā palāyatī’’ti vutte puttasinehena kiñci avatvā te assāsetvā attano vasanaṭṭhānaññeva te gahetvā gantvā evaṃ punapi katipaye divase palāyante ānesi.</paragraph>
    <paragraph line="229">Bodhisatto cintesi ‘‘mayhaṃ mātu paricchinnena okāsena bhavitabbaṃ, yaṃnūnāhaṃ imissā āṇāpavattiṭṭhānasīmaṃ puccheyyaṃ, atha naṃ atikkamitvā palāyissāmā’’ti. So ekadivasaṃ mātaraṃ gahetvā ekamantaṃ nisinno ‘‘amma, mātusantakaṃ nāma puttānaṃ pāpuṇāti, akkhāhi tāva me attano santakāya bhūmiyā pariccheda’’nti āha. Sā sabbadisāsu pabbatanadīnimittādīni kathetvā āyāmato tiṃsayojanaṃ, vitthārato pañcayojanaṃ puttassa kathetvā ‘‘idaṃ ettakaṃ ṭhānaṃ sallakkhehi puttā’’ti āha. So <pageBreak edition="Myanmar" number="3.0480" /> dve tayo divase atikkamitvā mātu aṭavigatakāle pitaraṃ khandhaṃ āropetvā tassā dinnasaññāya vātavegena pakkhando paricchedanadītīraṃ sampāpuṇi. Sāpi āgantvā te apassantī anubandhi. Bodhisatto pitaraṃ gahetvā nadīmajjhaṃ agamāsi. Sā āgantvā nadītīre ṭhatvā attano paricchedaṃ atikkantabhāvaṃ ñatvā tattheva ṭhatvā ‘‘tāta, pitaraṃ gahetvā ehi, ko mayhaṃ doso, tumhākaṃ maṃ nissāya kiṃ nāma na sampajjati, nivatta, sāmī’’ti puttañca patiñca yāci. Atha brāhmaṇo nadiṃ uttari. Sā puttameva yācantī ‘‘tāta, mā evaṃ kari, nivattāhī’’ti āha. ‘‘Amma, mayaṃ manussā, tvaṃ yakkhinī, na sakkā sabbakālaṃ tava santike vasitu’’nti. ‘‘Neva nivattissasi, tātā’’ti. ‘‘Āma, ammā’’ti. ‘‘Tāta, yadi na nivattissasi, manussaloke jīvitaṃ nāma dukkhaṃ, sippaṃ ajānantā jīvituṃ na sakkonti, ahaṃ ekaṃ cintāmaṇiṃ nāma vijjaṃ jānāmi, tassānubhāvena dvādasasaṃvaccharamatthake haṭabhaṇḍampi padānupadaṃ gantvā <pageBreak edition="Vipassana Research Institut" number="3.0446" /> sakkā jānituṃ. Ayaṃ te jīvikā bhavissati, uggaṇha, tāta, anagghaṃ manta’’nti tathārūpena dukkhena abhibhūtāpi puttasinehena mantaṃ <pageBreak edition="Pali Text Society" number="3.0505" /> adāsi.</paragraph>
    <paragraph line="230">Bodhisatto nadiyā ṭhitakova mātaraṃ vanditvā atisakkaccaṃ sutaṃ katvā mantaṃ gahetvā mātaraṃ vanditvā ‘‘gacchatha, ammā’’ti āha. ‘‘Tāta, tumhesu anivattantesu mayhaṃ jīvitaṃ natthī’’ti vatvā –</paragraph>
    <gatha1 line="231">‘‘Ehi putta nivattassu, mā anāthaṃ karohi me;</gatha1>
    <gathalast line="232">Ajja puttaṃ apassantī, yakkhinī maraṇaṃ gatā’’ti.</gathalast>
    <paragraph line="233">Yakkhinī uraṃ pahari, tāvadevassā puttasokena hadayaṃ phali. Sā maritvā tattheva patitā. Tadā bodhisatto tassā matabhāvaṃ ñatvā pitaraṃ pakkositvā mātu santikaṃ gantvā citakaṃ katvā jhāpetvā āḷāhanaṃ nibbāpetvā nānāvaṇṇehi pupphehi pūjetvā vanditvā roditvā paridevitvā pitaraṃ ādāya bārāṇasiṃ gantvā rājadvāre ṭhatvā ‘‘padakusalo māṇavo dvāre ṭhito’’ti rañño paṭivedetvā ‘‘tena hi āgacchatū’’ti vutte pavisitvā rājānaṃ vanditvā ‘‘tāta, kiṃ sippaṃ jānāsī’’ti vutte ‘‘deva, dvādasasaṃvaccharamatthake haṭabhaṇḍaṃ padānupadaṃ gantvā gaṇhituṃ <pageBreak edition="Myanmar" number="3.0481" /> jānāmī’’ti āha. ‘‘Tena hi maṃ upaṭṭhāhī’’ti. ‘‘Deva, devasikaṃ sahassaṃ labhanto upaṭṭhahissāmī’’ti. ‘‘Sādhu tāta, upaṭṭhahā’’ti. Rājā devasikaṃ sahassaṃ dāpesi.</paragraph>
    <paragraph line="234">Athekadivasaṃ purohito rājānaṃ āha – ‘‘mahārāja, mayaṃ tassa māṇavassa sippānubhāvena kassaci kammassa akatattā ‘sippaṃ atthi vā natthi vā’ti na jānāma, vīmaṃsissāma tāva na’’nti. Rājā ‘‘sādhū’’ti sampaṭicchitvā ubhopi janā nānāratanagopakānaṃ saññaṃ datvā ratanasārabhaṇḍikaṃ gahetvā pāsādā oruyha rājanivesanantare tikkhattuṃ āvijjhitvā nisseṇiṃ attharitvā pākāramatthakena bahi otaritvā vinicchayasālaṃ pavisitvā tattha nisīditvā puna gantvā nisseṇiṃ attharitvā pākāramatthakena otaritvā antepure pokkharaṇiyā tīraṃ gantvā pokkharaṇiṃ tikkhattuṃ padakkhiṇaṃ katvā otaritvā antopokkharaṇiyaṃ bhaṇḍikaṃ ṭhapetvā pāsādaṃ abhiruhiṃsu. Punadivase ‘‘rājanivesanato <pageBreak edition="Pali Text Society" number="3.0506" /> kira ratanaṃ hariṃsū’’ti ekakolāhalaṃ ahosi. Rājā ajānanto viya hutvā bodhisattaṃ pakkosāpetvā ‘‘tāta, rājanivesanato bahuratanabhaṇḍaṃ haṭaṃ, handa naṃ anuvicinituṃ vaṭṭatī’’ti āha <pageBreak edition="Vipassana Research Institut" number="3.0447" />. ‘‘Mahārāja, dvādasasaṃvaccharamatthake haṭabhaṇḍaṃ corānaṃ padānupadaṃ gantvā āharaṇasamatthassa mama anacchariyaṃ ajja rattiṃ haṭabhaṇḍaṃ āharituṃ, āharissāmi taṃ, mā cintayitthā’’ti. ‘‘Tena hi āharā’’ti. So ‘‘sādhu, devā’’ti vatvā mātaraṃ vanditvā mantaṃ parivattetvā mahātale ṭhitova ‘‘mahārāja, dvinnaṃ corānaṃ padaṃ paññāyatī’’ti vatvā rañño ca purohitassa ca padānusārena sirigabbhaṃ pavisitvā tato nikkhamitvā pāsādā oruyha rājanivesanantare tikkhattuṃ parigantvā padānusāreneva pākārasamīpaṃ gantvā pākāre ṭhatvā ‘‘mahārāja, imasmiṃ ṭhāne pākārato muccitvā ākāse padaṃ paññāyati, nisseṇiṃ attharāpetvā dethā’’ti nisseṇiṃ pākāramatthakena otaritvā padānusāreneva vinicchayasālaṃ gantvā puna rājanivesanaṃ āgantvā nisseṇiṃ attharāpetvā pākāramatthakena oruyha pokkharaṇiṃ gantvā tikkhattuṃ padakkhiṇaṃ katvā ‘‘mahārāja, corā imaṃ pokkharaṇiṃ otiṇṇā’’ti vatvā attanā ṭhapitaṃ viya bhaṇḍikaṃ nīharitvā <pageBreak edition="Myanmar" number="3.0482" /> rañño datvā ‘‘mahārāja, ime dve corā abhiññātamahācorā iminā maggena rājanivesanaṃ abhiruḷhā’’ti āha. Mahājanā tuṭṭhapahaṭṭhā aṅguliyo phoṭesuṃ, celukkhepā pavattiṃsu.</paragraph>
    <paragraph line="235">Rājā cintesi – ‘‘ayaṃ māṇavo padānusārena gantvā corehi ṭhapitabhaṇḍaṭṭhānameva maññe jānāti, core pana gaṇhituṃ na sakkotī’’ti. Atha naṃ āha ‘‘corehi haṭabhaṇḍaṃ tāva no tayā āhaṭaṃ, corā pana na āhaṭā’’ti. ‘‘Mahārāja, idheva corā, na dūre’’ti. ‘‘Ko <pageBreak edition="Pali Text Society" number="3.0507" /> ca ko cā’’ti. ‘‘Yo mahārāja, icchati, sova coro hoti, tato tumhākaṃ bhaṇḍikassa laddhakālato paṭṭhāya corehi ko attho, mā pucchitthā’’ti. ‘‘Tāta, ahaṃ tuyhaṃ devasikaṃ sahassaṃ dammi, core me gahetvā dehī’’ti. ‘‘Mahārāja, dhane laddhe kiṃ corehī’’ti. ‘‘Dhanatopi no, tāta, core laddhuṃ vaṭṭatī’’ti. ‘‘Tena hi, mahārāja, ‘ime nāma corā’ti tumhākaṃ na kathessāmi, atīte pavattakāraṇaṃ pana te āharissāmi, sace tumhe paññavanto, taṃ kāraṇaṃ jānāthā’’ti so evaṃ vatvā atītaṃ āhari.</paragraph>
    <paragraph line="236">Atīte bārāṇasito avidūre nadītīragāmake pāṭali nāma eko naṭo vasati. So ekasmiṃ ussavadivase bhariyamādāya bārāṇasiṃ pavisitvā naccitvā vīṇaṃ vāditvā gāyitvā dhanaṃ labhitvā ussavapariyosāne bahuṃ surābhattaṃ gāhāpetvā attano gāmaṃ gacchanto nadītīraṃ patvā navodakaṃ āgacchantaṃ disvā bhattaṃ bhuñjanto suraṃ pivanto nisīditvā matto hutvā attano balaṃ ajānanto ‘‘mahāvīṇaṃ gīvāya bandhitvā nadiṃ uttaritvā gamissāmī’’ti bhariyaṃ hatthe gahetvā nadiṃ otari. Vīṇāchiddehi udakaṃ pāvisi. Atha naṃ sā vīṇā udake osīdāpesi <pageBreak edition="Vipassana Research Institut" number="3.0448" />. Bhariyā panassa osīdanabhāvaṃ ñatvā taṃ vissajjetvā uttaritvā tīre aṭṭhāsi. Naṭapāṭali sakiṃ ummujjati, sakiṃ nimujjati, udakaṃ pavisitvā uddhumātaudaro ahosi. Athassa bhariyā cintesi ‘‘mayhaṃ sāmiko idāni marissati, ekaṃ naṃ gītakaṃ yācitvā parisamajjhe taṃ gāyantī jīvikaṃ kappessāmī’’ti cintetvā ‘‘sāmi, tvaṃ udake nimujjasi, ekaṃ me gītakaṃ dehi, tena jīvikaṃ kappessāmī’’ti vatvā gāthamāha –</paragraph>
    <hangnum line="237" number="49"></hangnum>
    <gatha1 line="238"> ‘‘Bahussutaṃ <pageBreak edition="Myanmar" number="3.0483" /> cittakathiṃ, gaṅgā vahati pāṭaliṃ;</gatha1>
    <gathalast line="239">Vuyhamānaka bhaddante, ekaṃ me dehi gāthaka’’nti.</gathalast>
    <paragraph line="240">Tattha <bold>gāthaka</bold>nti khuddakaṃ gāthaṃ.</paragraph>
    <paragraph line="241">Atha <pageBreak edition="Pali Text Society" number="3.0508" /> naṃ naṭapāṭali ‘‘bhadde, kathaṃ tava gītakaṃ dassāmi, idāni mahājanassa paṭisaraṇabhūtaṃ udakaṃ maṃ māretī’’ti vatvā gāthamāha –</paragraph>
    <hangnum line="242" number="50"></hangnum>
    <gatha1 line="243"> ‘‘Yena siñcanti dukkhitaṃ, yena siñcanti āturaṃ;</gatha1>
    <gathalast line="244">Tassa majjhe marissāmi, jātaṃ saraṇato bhaya’’nti.</gathalast>
    <paragraph line="245">Bodhisatto imaṃ gāthaṃ vatvā ‘‘mahārāja, yathā udakaṃ mahājanassa paṭisaraṇaṃ, tathā rājānopi, tesaṃ santikā bhaye uppanne taṃ bhayaṃ ko paṭibāhissatī’’ti vatvā ‘‘mahārāja, idaṃ kāraṇaṃ paṭicchannaṃ, mayā pana paṇḍitavedanīyaṃ katvā kathitaṃ, jānāhi, mahārājā’’ti āha. ‘‘Tāta ahaṃ evarūpaṃ paṭicchannakathaṃ na jānāmi, core me gahetvā dehī’’ti. Athassa mahāsatto ‘‘tena hi, mahārāja, idaṃ sutvā jānāhī’’ti aparampi kāraṇaṃ āhari. Deva, pubbe imissāva bārāṇasiyā dvāragāme eko kumbhakāro bhājanatthāya mattikaṃ āharanto ekasmiṃyeva ṭhāne nibaddhaṃ gaṇhitvā antopabbhāraṃ mahantaṃ āvāṭaṃ khaṇi. Athekadivasaṃ tassa mattikaṃ gaṇhantassa akālamahāmegho uṭṭhahitvā mahāvuṭṭhiṃ pātesi. Udakaṃ avattharamānaṃ āvāṭaṃ pātesi, tenassa matthako bhijji. So paridevanto gāthamāha –</paragraph>
    <hangnum line="246" number="51"></hangnum>
    <gatha1 line="247"> ‘‘Yattha bījāni rūhanti, sattā yattha patiṭṭhitā;</gatha1>
    <gathalast line="248">Sā me sīsaṃ nipīḷeti, jātaṃ saraṇato bhaya’’nti.</gathalast>
    <paragraph line="249">Tattha <pageBreak edition="Vipassana Research Institut" number="3.0449" /><bold>nipīḷetī</bold>ti nipatitvā pīḷeti bhindati.</paragraph>
    <paragraph line="250">Yathā hi deva, mahājanassa paṭisaraṇabhūtā mahāpathavī kumbhakārassa sīsaṃ bhindi, evameva mahāpathavīsame sabbalokassa paṭisaraṇe narinde uṭṭhāya corakammaṃ karonte ko bāhissati, sakkhissasi, mahārāja, evaṃ paṭicchādetvā <pageBreak edition="Pali Text Society" number="3.0509" /> kathitaṃ coraṃ jānitunti. Tāta, mayhaṃ paṭicchannena kāraṇaṃ natthi, ayaṃ coroti evaṃ me coraṃ gahetvā dehīti. So rājānaṃ rakkhanto ‘‘tvaṃ coro’’ti avatvā aparampi udāharaṇaṃ āhari. Mahārāja, pubbe imasmiṃyeva nagare ekassa purisassa gehaṃ ādittaṃ. So <pageBreak edition="Myanmar" number="3.0484" /> ‘‘anto pavisitvā bhaṇḍakaṃ nīharā’’ti aññaṃ āṇāpesi. Tasmiṃ pavisitvā nīharante gehadvāraṃ pidahi. So dhūmandho hutvā nikkhamanamaggaṃ alabhanto uppannaḍāhadukkho hutvā anto ṭhitova paridevanto gāthamāha –</paragraph>
    <hangnum line="251" number="52"></hangnum>
    <gatha1 line="252"> ‘‘Yena bhattāni paccanti, sītaṃ yena vihaññati;</gatha1>
    <gathalast line="253">So maṃ ḍahati gattāni, jātaṃ saraṇato bhaya’’nti.</gathalast>
    <paragraph line="254">Tattha <bold>so maṃ ḍahatī</bold>ti so me ḍahati, ayameva vā pāṭho.</paragraph>
    <paragraph line="255">‘‘Mahārāja, aggi viya mahājanassa paṭisaraṇabhūto eko manusso ratanabhaṇḍikaṃ hari, mā maṃ coraṃ pucchā’’ti. ‘‘Tāta, mayhaṃ coraṃ dehiyevā’’ti. So rājānaṃ ‘‘tvaṃ coro’’ti avatvā aparampi udāharaṇaṃ āhari. Deva, pubbe imasmiṃyeva nagare eko puriso atibahuṃ bhuñjitvā jīrāpetuṃ asakkonto vedanāppatto hutvā paridevanto gāthamāha –</paragraph>
    <hangnum line="256" number="53"></hangnum>
    <gatha1 line="257"> ‘‘Yena bhuttena yāpanti, puthū brāhmaṇakhattiyā;</gatha1>
    <gathalast line="258">So maṃ bhutto byāpādeti, jātaṃ saraṇato bhaya’’nti.</gathalast>
    <paragraph line="259">Tattha <bold>so maṃ bhutto byāpādetī</bold>ti so odano bhutto maṃ byāpādeti māreti.</paragraph>
    <paragraph line="260">‘‘Mahārāja, bhattaṃ viya mahājanassa paṭisaraṇabhūto eko bhaṇḍaṃ hari, tasmiṃ laddhe kiṃ coraṃ pucchasī’’ti? ‘‘Tāta, sakkonto coraṃ me dehī’’ti. So tassa saññāpanatthaṃ aparampi udāharaṇaṃ āhari. Mahārāja <pageBreak edition="Pali Text Society" number="3.0510" />, pubbepi imasmiṃyeva nagare ekassa vāto uṭṭhahitvā gattāni bhañji. So paridevanto gāthamāha –</paragraph>
    <hangnum line="261" number="54"></hangnum>
    <gatha1 line="262"> ‘‘Gimhānaṃ <pageBreak edition="Vipassana Research Institut" number="3.0450" /> pacchime māse, vātamicchanti paṇḍitā;</gatha1>
    <gathalast line="263">So maṃ bhañjati gattāni, jātaṃ saraṇato bhaya’’nti.</gathalast>
    <paragraph line="264">Iti mahārāja, saraṇato bhayaṃ uppannaṃ, jānāhi taṃ kāraṇanti. Tāta, coraṃ me dehīti. So tassa saññāpanatthaṃ aparampi udāharaṇaṃ āhari. Deva, atīte himavantapadese sākhāviṭapasampanno mahārukkho ahosi pupphaphalasampanno anekasahassānaṃ sakuṇānaṃ nivāso <pageBreak edition="Myanmar" number="3.0485" /> tassa dve sākhā aññamaññaṃ saṅghaṭṭesuṃ, tato dhūmo uppajji, aggicuṇṇāni patiṃsu. Taṃ disvā sakuṇajeṭṭhako gāthamāha –</paragraph>
    <hangnum line="265" number="55"></hangnum>
    <gatha1 line="266"> ‘‘Yaṃ nissitā jagatiruhaṃ, svāyaṃ aggiṃ pamuñcati;</gatha1>
    <gathalast line="267">Disā bhajatha vakkaṅgā, jātaṃ saraṇato bhaya’’nti.</gathalast>
    <paragraph line="268">Tattha <bold>jagatiruha</bold>nti mahīruhaṃ.</paragraph>
    <paragraph line="269">Yathā hi, deva, rukkho pakkhīnaṃ paṭisaraṇaṃ, evaṃ rājā mahājanassa paṭisaraṇaṃ, tasmiṃ corikaṃ karonte ko paṭibāhissati, sallakkhehi, devāti. Tāta, mayhaṃ corameva dehīti. Athassa so aparampi udāharaṇaṃ āhari. Mahārāja, ekasmiṃ kāsigāme aññatarassa kulagharassa pacchimabhāge kakkhaḷā susumāranadī atthi, tassa ca kulassa ekova putto. So pitari kālakate mātaraṃ paṭijaggi. Tassa mātā anicchamānasseva ekaṃ kuladhītaraṃ ānesi. Sā pubbabhāge sassuṃ sampiyāyitvā pacchā puttadhītāhi vaḍḍhamānā taṃ nīharitukāmā ahosi. Tassā pana mātāpi tasmiṃyeva ghare vasati. Sā sāmikassa santike sassuyā nānappakāraṃ dosaṃ vatvā paribhinditvā ‘‘ahaṃ te mātaraṃ posetuṃ na sakkomi, mārehi na’’nti vatvā ‘‘manussamāraṇaṃ nāma <pageBreak edition="Pali Text Society" number="3.0511" /> bhāriyaṃ, kathaṃ naṃ māremī’’ti vutte ‘‘niddokkamanakāle naṃ mañcakeneva saddhiṃ gahetvā susumāranadiyaṃ khipissāma, atha naṃ susamārā khādissantī’’ti āha. ‘‘Tuyhaṃ pana mātā kaha’’nti? ‘‘Tassāyeva santike supatī’’ti. ‘‘Tena hi gaccha, tassā nipannamañcake rajjuṃ bandhitvā saññaṃ karohī’’ti. Sā tathā katvā ‘‘katā me saññā’’ti āha. Itaro ‘‘thokaṃ adhivāsehi, manussā tāva niddāyantū’’ti niddāyanto viya nipajjitvā gantvā taṃ rajjukaṃ bhariyāya mātu mañcake bandhitvā bhariyaṃ pabodhetvā ubhopi gantvā taṃ mañcakeneva saddhiṃ ukkhipitvā nadiyaṃ khipiṃsu. Tattha naṃ niddāyamānaṃ susumārā viddhaṃsetvā khādiṃsu.</paragraph>
    <paragraph line="270">Sā <pageBreak edition="Vipassana Research Institut" number="3.0451" /> punadivase mātu parivattitabhāvaṃ ñatvā ‘‘sāmi, mama mātāva māritā, idāni tava mātaraṃ mārehī’’ti vatvā ‘‘tena hi sādhū’’ti vutte ‘‘susāne citakaṃ katvā aggimhi naṃ pakkhipitvā māressāmā’’ti āha. Atha naṃ niddāyamānaṃ ubhopi susānaṃ netvā ṭhapayiṃsu. Tattha sāmiko <pageBreak edition="Myanmar" number="3.0486" /> bhariyaṃ āha ‘‘aggi te ābhato’’ti? ‘‘Pamuṭṭhāsmi, sāmī’’ti. ‘‘Tena hi gantvā ānehī’’ti. ‘‘Na sakkomi sāmi, gantuṃ, tayi gatepi ṭhātuṃ na sakkhissāmi, ubhopi mayaṃ gacchissāmā’’ti. Tesu gatesu mahallikā sītavātena pabodhitā susānabhāvaṃ ñatvā ‘‘ime maṃ māretukāmā aggiatthāya gatā’’ti ca upadhāretvā ‘‘na me balaṃ jānantī’’ti ekaṃ matakaḷevaraṃ gahetvā mañcake nipajjāpetvā upari pilotikāya paṭicchādetvā sayaṃ palāyitvā tattheva leṇaguhaṃ pāvisi. Itare aggiṃ āharitvā ‘‘mahallikā’’ti saññāya kaḷevaraṃ jhāpetvā pakkamiṃsu. Ekena corena tasmiṃ guhāleṇe pubbe bhaṇḍikā ṭhapitā, so ‘‘taṃ gaṇhissāmī’’ti āgantvā mahallikaṃ disvā ‘‘ekā yakkhinī bhavissati, bhaṇḍikā me amanussapariggahitā’’ti ekaṃ bhūtavejjaṃ ānesi. Vejjo mantaṃ karonto guhaṃ pāvisi.</paragraph>
    <paragraph line="271">Atha naṃ sā āha ‘‘nāhaṃ yakkhinī, ehi ubhopi imaṃ dhanaṃ bhājessāmā’’ti. ‘‘Kathaṃ saddahitabba’’nti? ‘‘Tava jivhaṃ mama jivhāya ṭhapehī’’ti. So tathā akāsi. Athassa sā jivhaṃ ḍaṃsitvā chinditvā pātesi. Bhūtavejjo ‘‘addhā esā yakkhinī’’ti jivhāya lohitaṃ paggharantiyā viravamāno <pageBreak edition="Pali Text Society" number="3.0512" /> palāyi. Mahallikā punadivase maṭṭhasāṭakaṃ nivāsetvā nānāratanabhaṇḍikaṃ gahetvā gharaṃ agamāsi. Suṇisā taṃ disvā ‘‘kahaṃ te, amma, idaṃ laddha’’nti pucchi. ‘‘Amma, etasmiṃ susāne dārucitakāya jhāpitā evarūpaṃ labhantī’’ti. ‘‘Amma, mayāpi sakkā laddhu’’nti. ‘‘Mādisī hutvā labhissasī’’ti. Sā laddhabhaṇḍikalobhena sāmikassa kathetvā tattha attānaṃ jhāpesi. Atha naṃ punadivase sāmiko apassanto ‘‘amma, imāyapi velāya tvaṃ āgatā, suṇisā te nāgacchatī’’ti āha. Sā taṃ sutvā ‘‘are pāpapurisa, kiṃ matā nāma āgacchantī’’ti taṃ tajjetvā gāthamāha –</paragraph>
    <hangnum line="272" number="56"></hangnum>
    <gatha1 line="273"> ‘‘Yamānayiṃ somanassaṃ, māliniṃ candanussadaṃ;</gatha1>
    <gathalast line="274">Sā maṃ gharā nicchubhati, jātaṃ saraṇato bhaya’’nti.</gathalast>
    <paragraph line="275">Tattha <bold>somanassa</bold>nti somanassaṃ uppādetvā. ‘‘Somanassā’’tipi pāṭho, somanassavatī hutvāti attho. Idaṃ vuttaṃ hoti – yamahaṃ ‘‘imaṃ <pageBreak edition="Myanmar" number="3.0487" /> me nissāya putto puttadhītāhi vaḍḍhissati, mañca <pageBreak edition="Vipassana Research Institut" number="3.0452" /> mahallikakāle posessatī’’ti māliniṃ candanussadaṃ katvā alaṅkaritvā somanassajātā ānesiṃ. Sā maṃ ajja gharā nīharati, saraṇatoyeva me bhayaṃ uppannanti.</paragraph>
    <paragraph line="276">‘‘Mahārāja, suṇisā viya sassuyā mahājanassa rājā paṭisaraṇaṃ, tato bhaye uppanne kiṃ sakkā kātuṃ, sallakkhehi, devā’’ti. Taṃ sutvā rājā ‘‘tāta, nāhaṃ tayā ānītakāraṇāni jānāmi, corameva me dehī’’ti āha. So ‘‘rājānaṃ rakkhissāmī’’ti aparampi udāharaṇaṃ āhari. Deva, pubbe imasmiṃyeva nagare eko puriso patthanaṃ katvā puttaṃ labhi. So puttajātakāle ‘‘putto me laddho’’ti somanassajāto taṃ posetvā vayappattakāle dārena saṃyojetvā aparabhāge jaraṃ patvā kammaṃ adhiṭṭhātuṃ nāsakkhi. Atha naṃ putto ‘‘tvaṃ kammaṃ kātuṃ na sakkosi, ito nikkhamā’’ti gehato nīhari <pageBreak edition="Pali Text Society" number="3.0513" />. So kicchena kasirena jīvikaṃ kappento paridevamāno gāthamāha –</paragraph>
    <hangnum line="277" number="57"></hangnum>
    <gatha1 line="278"> ‘‘Yena jātena nandissaṃ, yassa ca bhavamicchisaṃ;</gatha1>
    <gathalast line="279">So maṃ gharā nicchubhati, jātaṃ saraṇato bhaya’’nti.</gathalast>
    <paragraph line="280">Tattha <bold>so ma</bold>nti so putto maṃ gharato nicchubhati nīharati. Svāhaṃ bhikkhaṃ caritvā dukkhena jīvāmi, saraṇatoyeva me bhayaṃ uppannanti.</paragraph>
    <paragraph line="281">‘‘Mahārāja, yathā pitā nāma mahallako paṭibalena puttena rakkhitabbo, evaṃ sabbopi janapado raññā rakkhitabbo, idañca bhayaṃ uppajjamānaṃ sabbasatte rakkhantassa rañño santikā uppannaṃ, iminā kāraṇena ‘asuko nāma coro’ti jānāhi, devā’’ti. ‘‘Tāta, nāhaṃ kāraṇaṃ vā akāraṇaṃ vā jānāmi, coraṃ vā me dehi, tvaññeva vā coro hohī’’ti evaṃ rājā punappunaṃ māṇavaṃ anuyuñji. Atha naṃ so evamāha ‘‘kiṃ pana, mahārāja, ekaṃsena coragahaṇaṃ rocethā’’ti? ‘‘Āma, tātā’’ti. Tena hi ‘‘asuko ca asuko ca coro’’ti parisamajjhe pakāsemīti. ‘‘Evaṃ karohi, tātā’’ti. So tassa vacanaṃ sutvā ‘‘ayaṃ rājā attānaṃ rakkhituṃ na deti, gaṇhissāmi dāni cora’’nti sannipatite mahājane āmantetvā imā gāthā āha –</paragraph>
    <hangnum line="282" number="58"></hangnum>
    <gatha1 line="283"> ‘‘Suṇantu <pageBreak edition="Myanmar" number="3.0488" /> me jānapadā, negamā ca samāgatā;</gatha1>
    <gathalast line="284">Yatodakaṃ tadādittaṃ, yato khemaṃ tato bhayaṃ.</gathalast>
    <hangnum line="285" number="59"></hangnum>
    <gatha1 line="286"> ‘‘Rājā <pageBreak edition="Vipassana Research Institut" number="3.0453" /> vilumpate raṭṭhaṃ, brāhmaṇo ca purohito;</gatha1>
    <gathalast line="287">Attaguttā viharatha, jātaṃ saraṇato bhaya’’nti.</gathalast>
    <paragraph line="288">Tattha <bold>yatodakaṃ tadāditta</bold>nti yaṃ udakaṃ tadeva ādittaṃ. <bold>Yato khema</bold>nti yato rājato khemena bhavitabbaṃ, tatova bhayaṃ uppannaṃ. <bold>Atthaguttā viharathā</bold>ti tumhe idāni anāthā jātā, attānaṃ mā vināsetha, attanāva <pageBreak edition="Pali Text Society" number="3.0514" /> guttā hutvā attano santakaṃ dhanadhaññaṃ rakkhatha, rājā nāma mahājanassa paṭisaraṇaṃ, tato tumhākaṃ bhayaṃ uppannaṃ, rājā ca purohito ca vilopakhādakacorā, sace core gaṇhitukāmattha, ime dve gahetvā kammakaraṇaṃ karothāti.</paragraph>
    <paragraph line="289">Te tassa kathaṃ sutvā cintayiṃsu ‘‘ayaṃ rājā rakkhaṇārahopi samāno idāni aññassa upari dosaṃ āropetvā attano bhaṇḍikaṃ sayameva pokkharaṇiyaṃ ṭhapetvā coraṃ pariyesāpeti, ito dāni paṭṭhāya puna corakammassa akaraṇatthāya mārema naṃ pāparājāna’’nti. Te daṇḍamuggarādihatthā uṭṭhāya tattheva rājānañca purohitañca pothetvā jīvitakkhayaṃ pāpetvā mahāsattaṃ abhisiñcitvā rajje patiṭṭhapesuṃ.</paragraph>
    <paragraph line="290">Satthā imaṃ dhammadesanaṃ āharitvā ‘‘anacchariyaṃ, upāsaka, pathaviyaṃ padasañjānanaṃ, porāṇakapaṇḍitā evaṃ ākāse padaṃ sañjāniṃsū’’ti vatvā saccāni pakāsetvā jātakaṃ samodhānesi, saccapariyosāne upāsako ca putto ca sotāpattiphale patiṭṭhitā. Tadā pitā kassapo ahosi, padakusalamāṇavo pana ahameva ahosinti.</paragraph>
    <centered line="291">Padakusalamāṇavajātakavaṇṇanā chaṭṭhā.</centered>
    <hangnum line="292"></hangnum>
    <paragraph line="293"> [433] 7. Lomasakassapajātakavaṇṇanā</paragraph>
    <paragraph line="294"><bold>Assa indasamo rājā</bold>ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. Tañhi bhikkhuṃ satthā ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘sacca’’nti vutte ‘‘bhikkhu sinerukampanavāto kiṃ <pageBreak edition="Myanmar" number="3.0489" /> purāṇapaṇṇāni na kampessati, yasasamaṅginopi sappurisā āyasakyaṃ pāpuṇanti, kilesā nāmete parisuddhasattepi saṃkiliṭṭhe karonti, pageva tādisa’’nti vatvā tena yācito atītaṃ āhari.</paragraph>
    <paragraph line="295">Atīte <pageBreak edition="Vipassana Research Institut" number="3.0454" /> bārāṇasiyaṃ brahmadatte rajjaṃ kārente brahmadattassa putto brahmadattakumāro nāma purohitaputto ca kassapo nāma dve sahāyakā <pageBreak edition="Pali Text Society" number="3.0515" /> hutvā ekācariyakule sabbasippāni uggaṇhiṃsu. Aparabhāge brahmadattakumāro pitu accayena rajje patiṭṭhāsi. Kassapo cintesi ‘‘mayhaṃ sahāyo rājā jāto, idāni me mahantaṃ issariyaṃ dassati, kiṃ me issariyena, ahaṃ mātāpitaro ca rājānañca āpucchitvā pabbajissāmī’’ti. So rājānañca mātāpitaro ca āpucchitvā himavantaṃ pavisitvā isipabbajjaṃ pabbajitvā sattame divase abhiññā ca samāpattiyo ca nibbattetvā uñchācariyāya yāpento vihāsi. Pabbajitaṃ pana naṃ ‘‘lomasakassapo’’ti sañjāniṃsu. So paramajitindriyo ghoratapo tāpaso ahosi. Tassa tejena sakkassa bhavanaṃ kampi. Sakko āvajjento taṃ disvā cintesi ‘‘ayaṃ tāpaso ativiya uggatejo sakkabhāvāpi maṃ cāveyya, bārāṇasiraññā saddhiṃ ekato hutvā tapamassa bhindissāmī’’ti. So sakkānubhāvena aḍḍharattasamaye bārāṇasirañño sirigabbhaṃ pavisitvā sakalagabbhaṃ sarīrappabhāya obhāsetvā rañño santike ākāse ṭhito ‘‘uṭṭhehi, mahārājā’’ti rājānaṃ pabodhesi. ‘‘Kosi tva’’nti vutte ‘‘sakkohamasmī’’ti āha. ‘‘Kimatthaṃ āgatosī’’ti? ‘‘Mahārāja, sakalajambudīpe ekarajjaṃ icchasi, na icchasī’’ti? ‘‘Kissa na icchāmī’’ti? Atha naṃ sakko ‘‘tena hi lomasakassapaṃ ānetvā pasughātayaññaṃ yajāpehi, sakkasamo ajarāmaro hutvā sakalajambudīpe rajjaṃ kāressasī’’ti vatvā paṭhamaṃ gāthamāha –</paragraph>
    <hangnum line="296" number="60"></hangnum>
    <gatha1 line="297"> ‘‘Assa indasamo rāja, accantaṃ ajarāmaro;</gatha1>
    <gathalast line="298">Sace tvaṃ yaññaṃ yājeyya, isiṃ lomasakassapa’’nti.</gathalast>
    <paragraph line="299">Tattha <bold>assā</bold>ti bhavissasi. <bold>Yājeyyā</bold>ti sace tvaṃ araññāyatanato isiṃ lomasakassapaṃ ānetvā yaññaṃ yajeyyāsīti.</paragraph>
    <paragraph line="300">Tassa <pageBreak edition="Myanmar" number="3.0490" /> vacanaṃ sutvā rājā ‘‘sādhū’’ti sampaṭicchi. Sakko ‘‘tena hi mā papañcaṃ karī’’ti vatvā pakkāmi. Rājā punadivase <pageBreak edition="Pali Text Society" number="3.0516" /> seyyaṃ nāma amaccaṃ pakkosāpetvā ‘‘samma, mayhaṃ piyasahāyakassa lomasakassapassa santikaṃ gantvā mama vacanena evaṃ vadehi ‘rājā kira tumhehi pasughātayaññaṃ yajāpetvā sakalajambudīpe ekarājā bhavissati, tumhākampi yattakaṃ padesaṃ icchatha, tattakaṃ dassati, mayā saddhiṃ yaññaṃ yajituṃ āgacchathā’’’ti āha. So ‘‘sādhu, devā’’ti tāpasassa vasanokāsajānanatthaṃ nagare bheriṃ carāpetvā ekena vanacarakena ‘‘ahaṃ <pageBreak edition="Vipassana Research Institut" number="3.0455" /> jānāmī’’ti vutte taṃ purato katvā mahantena parivārena tattha gantvā isiṃ vanditvā ekamantaṃ nisinno taṃ sāsanaṃ ārocesi. Atha naṃ so ‘‘seyya kiṃ nāmetaṃ kathesī’’ti vatvā paṭikkhipanto catasso gāthā abhāsi –</paragraph>
    <hangnum line="301" number="61"></hangnum>
    <gatha1 line="302"> ‘‘Sasamuddapariyāyaṃ, mahiṃ sāgarakuṇḍalaṃ;</gatha1>
    <gathalast line="303">Na icche saha nindāya, evaṃ seyya vijānahi.</gathalast>
    <hangnum line="304" number="62"></hangnum>
    <gatha1 line="305"> ‘‘Dhiratthu taṃ yasalābhaṃ, dhanalābhañca brāhmaṇa;</gatha1>
    <gathalast line="306">Yā vutti vinipātena, adhammacaraṇena vā.</gathalast>
    <hangnum line="307" number="63"></hangnum>
    <gatha1 line="308"> ‘‘Api ce pattamādāya, anagāro paribbaje;</gatha1>
    <gathalast line="309">Sāyeva jīvikā seyyo, yā cādhammena esanā.</gathalast>
    <hangnum line="310" number="64"></hangnum>
    <gatha1 line="311"> ‘‘Api ce pattamādāya, anagāro paribbaje;</gatha1>
    <gathalast line="312">Aññaṃ ahiṃsayaṃ loke, api rajjena taṃ vara’’nti.</gathalast>
    <paragraph line="313">Tattha <bold>sasamuddapariyāya</bold>nti sasamuddaparikkhepaṃ. <bold>Sāgarakuṇḍala</bold>nti cattāro dīpe parikkhipitvā ṭhitasāgarehi kaṇṇavaliyā ṭhapitakuṇḍalehi viya samannāgataṃ. <bold>Saha nindāyā</bold>ti ‘‘iminā pasughātakammaṃ kata’’nti imāya nindāya saha cakkavāḷapariyantaṃ mahāpathaviṃ na icchāmīti vadati. <bold>Yā vutti vinipātenā</bold>ti narake vinipātakammena yā ca jīvitavutti hoti, taṃ dhiratthu, garahāmi taṃ vuttinti dīpeti. <bold>Sāyeva jīvikā</bold>ti pabbajitassa mattikāpattaṃ ādāya paragharāni upasaṅkamitvā āhārapariyesanajīvikāva yasadhanalābhato sataguṇena sahassaguṇena varatarāti attho <pageBreak edition="Myanmar" number="3.0491" /><bold>api rajjena taṃ vara</bold>nti taṃ anagārassa sato aññaṃ avihiṃsantassa paribbajanaṃ sakalajambudīparajjenapi varanti attho.</paragraph>
    <paragraph line="314">Amacco tassa kathaṃ sutvā gantvā rañño ārocesi. Taṃ sutvā rājā ‘‘anāgacchante kiṃ sakkā kātu’’nti tuṇhī ahosi. Puna sakko aḍḍharattasamaye <pageBreak edition="Pali Text Society" number="3.0517" /> āgantvā ākāse ṭhatvā ‘‘kiṃ, mahārāja, lomasakassapaṃ ānetvā yaññaṃ na yajāpesī’’ti āha. ‘‘Mayā pesitopi nāgacchatī’’ti. ‘‘Tena hi, mahārāja, attano dhītaraṃ candavatiṃ kumārikaṃ alaṅkaritvā seyyaṃ tatheva pesetvā ‘sace kira āgantvā yaññaṃ yajissasi, rājā te imaṃ kumārikaṃ <pageBreak edition="Vipassana Research Institut" number="3.0456" /> dassatī’ti vadāpehi, addhā so kumārikāya paṭibaddhacitto hutvā āgacchissatī’’ti. Rājā ‘‘sādhū’’ti sampaṭicchitvā punadivase seyyassa hatthe dhītaraṃ adāsi. So rājadhītaraṃ gahetvā tattha gantvā isiṃ vanditvā paṭisanthāraṃ katvā devaccharapaṭibhāgaṃ rājadhītaraṃ tassa dassetvā ekamantaṃ aṭṭhāsi. Atha isi indriyāni bhinditvā taṃ olokesi, saha olokaneneva paṭibaddhacitto hutvā jhānā parihāyi. Amacco tassa paṭibaddhacittabhāvaṃ ñatvā ‘‘bhante, sace kira yaññaṃ yajissatha, rājā te imaṃ dārikaṃ pādaparicārikaṃ katvā dassatī’’ti āha. So kilesavasena kampanto ‘‘imaṃ kira me dassatī’’ti āha. ‘‘Āma, yaññaṃ yajantassa te dassatī’’ti. So ‘‘sādhu imaṃ labhanto yajissāmī’’ti vatvā taṃ gahetvā saheva jaṭāhi alaṅkatarathaṃ abhiruyha bārāṇasiṃ agamāsi. Rājāpi ‘‘āgacchati kirā’’ti sutvā yaññāvāṭe kammaṃ paṭṭhapesi. Atha naṃ āgataṃ disvā ‘‘sve yaññaṃ yajāhi, ahaṃ indasamo bhavissāmi, yaññapariyosāne te dhītaraṃ dassāmī’’ti āha. Kassapo ‘‘sādhū’’ti sampaṭicchi. Atha naṃ rājā punadivase taṃ ādāya candavatiyā saddhiṃyeva yaññāvāṭaṃ gato. Tattha hatthiassausabhādisabbacatuppadā paṭipāṭiyā ṭhapitāva ahesuṃ. Kassapo te sabbe hanitvāva ghātetvā yaññaṃ yajituṃ ārabhi. Atha naṃ tattha sannipatito mahājano disvā ‘‘idaṃ te <pageBreak edition="Pali Text Society" number="3.0518" /> lomasakassapa ayuttaṃ appatirūpaṃ, kiṃ nāmetaṃ karosī’’ti vatvā paridevanto dve gāthā abhāsi –</paragraph>
    <hangnum line="315" number="65"></hangnum>
    <gatha1 line="316"> ‘‘Balaṃ <pageBreak edition="Myanmar" number="3.0492" /> cando balaṃ suriyo, balaṃ samaṇabrāhmaṇā;</gatha1>
    <gathalast line="317">Balaṃ velā samuddassa, balātibalamitthiyo.</gathalast>
    <hangnum line="318" number="66"></hangnum>
    <gatha1 line="319"> ‘‘Yathā uggatapaṃ santaṃ, isiṃ lomasakassapaṃ;</gatha1>
    <gathalast line="320">Pitu atthā candavatī, vājapeyyaṃ ayājayī’’ti.</gathalast>
    <paragraph line="321">Tattha <bold>balaṃ cando balaṃ suriyo</bold>ti mahandhakāravidhamane aññaṃ balaṃ nāma natthi, candimasūriyāvettha balavantoti attho. <bold>Samaṇabrāhmaṇā</bold>ti iṭṭhāniṭṭhavisayavegasahane khantibalañāṇabalena samannāgatā samitapāpabāhitapāpā samaṇabrāhmaṇā. <bold>Balaṃ velā samuddassā</bold>ti mahāsamuddassa uttarituṃ adatvā udakaṃ āvaritvā vināsetuṃ samatthatāya velā balaṃ nāma. <bold>Balātibalamitthiyo</bold>ti itthiyo pana visadañāṇepi avītarāge attano vasaṃ ānetvā vināsetuṃ samatthatāya tehi sabbehi balehipi atibalā nāma, sabbabalehi itthibalameva mahantanti attho. <bold>Yathā</bold>ti yasmā. <bold>Pitu atthā</bold>ti pitu vuḍḍhiatthāya. Idaṃ vuttaṃ hoti – yasmā imaṃ uggatapaṃ samānaṃ <pageBreak edition="Vipassana Research Institut" number="3.0457" /> sīlādiguṇānaṃ esitattā isiṃ ayaṃ candavatī nissīlaṃ katvā pitu vuḍḍhiatthāya vājapeyyaṃ yaññaṃ yājeti, tasmā jānitabbametaṃ ‘‘balātibalamitthiyo’’ti.</paragraph>
    <paragraph line="322">Tasmiṃ samaye kassapo yaññaṃ yajanatthāya ‘‘maṅgalahatthiṃ gīvāyaṃ paharissāmī’’ti khaggaratanaṃ ukkhipi. Hatthī taṃ disvā maraṇabhayatajjito mahāravaṃ ravi. Tassa ravaṃ sutvā sesāpi hatthiassausabhādayo maraṇabhayatajjitā bhayena viraviṃsu. Mahājanopi viravi. Kassapo taṃ mahāviravaṃ sutvā saṃvegappatto hutvā attano jaṭādīni olokesi. Athassa jaṭāmassukacchalomāni pākaṭāni ahesuṃ. So vippaṭisārī hutvā ‘‘ananurūpaṃ vata me pāpakammaṃ kata’’nti saṃvegaṃ pakāsento aṭṭhamaṃ gāthamāha –</paragraph>
    <hangnum line="323" number="67"></hangnum>
    <gatha1 line="324"> ‘‘Taṃ <pageBreak edition="Pali Text Society" number="3.0519" /> lobhapakataṃ kammaṃ, kaṭukaṃ kāmahetukaṃ;</gatha1>
    <gathalast line="325">Tassa mūlaṃ gavesissaṃ, checchaṃ rāgaṃ sabandhana’’nti.</gathalast>
    <paragraph line="326">Tassattho – mahārāja, yaṃ etaṃ mayā candavatiyā lobhaṃ uppādetvā tena lobhena pakataṃ kāmahetukaṃ pāpakaṃ, taṃ kaṭukaṃ tikhiṇavipākaṃ. Tassāhaṃ ayonisomanasikārasaṅkhātaṃ mūlaṃ gavesissaṃ, alaṃ <pageBreak edition="Myanmar" number="3.0493" /> me iminā khaggena, paññākhaggaṃ nīharitvā subhanimittabandhanena saddhiṃ sabandhanaṃ rāgaṃ chindissāmīti.</paragraph>
    <paragraph line="327">Atha naṃ rājā ‘‘mā bhāyi samma, idāni te candavatiṃ kumāriñca raṭṭhañca sattaratanarāsiñca dassāmi, yajāhi yañña’’nti āha. Taṃ sutvā kassapo ‘‘na me, mahārāja, iminā kilesena attho’’ti vatvā osānagāthamāha –</paragraph>
    <hangnum line="328" number="68"></hangnum>
    <gatha1 line="329"> ‘‘Dhiratthu kāme subahūpi loke, tapova seyyo kāmaguṇehi rāja;</gatha1>
    <gathalast line="330">Tapo karissāmi pahāya kāme, taveva raṭṭhaṃ candavatī ca hotū’’ti.</gathalast>
    <paragraph line="331">Tattha <bold>subahūpī</bold>ti atibahukepi. <bold>Tapo karissāmī</bold>ti sīlasaṃyamatapameva karissāmi.</paragraph>
    <paragraph line="332">So evaṃ vatvā kasiṇaṃ samannāharitvā naṭṭhaṃ visesaṃ uppādetvā ākāse pallaṅkena nisīditvā rañño dhammaṃ desetvā ‘‘appamatto hohī’’ti ovaditvā yaññāvāṭaṃ viddhaṃsāpetvā mahājanassa <pageBreak edition="Vipassana Research Institut" number="3.0458" /> abhayadānaṃ dāpetvā rañño yācantasseva uppatitvā attano vasanaṭṭhānameva gantvā yāvajīvaṃ ṭhatvā āyupariyosāne brahmalokaparāyaṇo ahosi.</paragraph>
    <paragraph line="333">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā seyyo mahāamacco sāriputto ahosi, lomasakassapo pana ahameva ahosinti.</paragraph>
    <centered line="334">Lomasakassapajātakavaṇṇanā sattamā.</centered>
    <hangnum line="335"></hangnum>
    <paragraph line="336"> [434] 8. Cakkavākajātakavaṇṇanā</paragraph>
    <paragraph line="337"><bold>Kāsāyavatthe</bold>ti <pageBreak edition="Pali Text Society" number="3.0520" /> idaṃ satthā jetavane viharanto ekaṃ lolabhikkhuṃ ārabbha kathesi. So kira lolo ahosi paccayaluddho, ācariyupajjhāyavattādīni chaḍḍetvā pātova sāvatthiṃ pavisitvā visākhāya <pageBreak edition="Myanmar" number="3.0494" /> gehe anekakhādanīyaparivāraṃ yāguṃ pivitvā nānaggarasasālimaṃsodanaṃ bhuñjitvāpi tena atitto tato cūḷaanāthapiṇḍikassa mahāanāthapiṇḍikassa kosalaraññoti tesaṃ tesaṃ nivesanāni sandhāya vicari. Athekadivasaṃ tassa lolabhāvaṃ ārabbha dhammasabhāyaṃ kathaṃ samuṭṭhāpesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte taṃ bhikkhuṃ pakkosāpetvā ‘‘saccaṃ kira tvaṃ bhikkhu lolo’’ti pucchitvā ‘‘saccaṃ, bhante’’ti vutte ‘‘bhikkhu kasmā lolosi, pubbepi tvaṃ lolabhāvena bārāṇasiyaṃ hatthikuṇapādīni khāditvā vicaranto tehi atitto tato nikkhamitvā gaṅgātīre vicaranto himavantaṃ pavaṭṭho’’ti vatvā atītaṃ āhari.</paragraph>
    <paragraph line="338">Atīte bārāṇasiyaṃ brahmadatte rajjaṃ kārente eko lolakāko bārāṇasiyaṃ hatthikuṇapādīni khāditvā vicaranto tehi atitto ‘‘gaṅgākūle macchamataṃ khādissāmī’’ti gantvā tattha matamacche khādanto katipāhaṃ vasitvā himavantaṃ pavisitvā nānāphalāphalāni khādanto bahumacchakacchapaṃ mahantaṃ padumasaraṃ patvā tattha suvaṇṇavaṇṇe dve cakkavāke sevālaṃ khāditvā vasante disvā ‘‘ime ativiya vaṇṇasampannā sobhaggappattā, imesaṃ bhojanaṃ manāpaṃ bhavissati, imesaṃ bhojanaṃ pucchitvā ahampi tadeva bhuñjitvā suvaṇṇavaṇṇo bhavissāmī’’ti cintetvā tesaṃ santikaṃ gantvā paṭisanthāraṃ katvā ekasmiṃ sākhapariyante nisīditvā tesaṃ pasaṃsanapaṭisaṃyuttaṃ kathaṃ kathento paṭhamaṃ gāthamāha –</paragraph>
    <hangnum line="339" number="69"></hangnum>
    <gatha1 line="340"> ‘‘Kāsāyavatthe <pageBreak edition="Vipassana Research Institut" number="3.0459" /> sakuṇe vadāmi, duve duve nandamane carante;</gatha1>
    <gathalast line="341">Kaṃ aṇḍajaṃ aṇḍajā mānusesu, jātiṃ pasaṃsanti tadiṅgha brūthā’’ti.</gathalast>
    <paragraph line="342">Tattha <pageBreak edition="Pali Text Society" number="3.0521" /><bold>kāsāyavatthe</bold>ti suvaṇṇavaṇṇe kāsāyavatthe viya. <bold>Duve duve</bold>ti dve dve hutvā. <bold>Nandamane</bold>ti tuṭṭhacitte. <bold>Kaṃ aṇḍajaṃ aṇḍajā mānusesu jātiṃ pasaṃsantī</bold>ti ambho aṇḍajā tumhe manussesu pasaṃsantā kaṃ aṇḍajaṃ jātiṃ kataraṃ nāma aṇḍajanti vatvā pasaṃsanti, kaṃ sakuṇaṃ <pageBreak edition="Myanmar" number="3.0495" /> nāmāti vatvā tumhe manussānaṃ antare vaṇṇentīti attho. ‘‘Kaṃ aṇḍajaṃ aṇḍajamānusesū’’tipi pāṭho. Tassattho – tumhe aṇḍajesu ca mānusesu ca kataraṃ aṇḍajanti vatvā pasaṃsantīti.</paragraph>
    <paragraph line="343">Taṃ sutvā cakkavāko dutiyaṃ gāthamāha –</paragraph>
    <hangnum line="344" number="70"></hangnum>
    <gatha1 line="345"> ‘‘Amhe manussesu manussahiṃsa, anubbate cakkavāke vadanti;</gatha1>
    <gathalast line="346">Kalyāṇabhāvamhe dijesu sammatā, abhirūpā vicarāma aṇṇave’’ti.</gathalast>
    <paragraph line="347">Tattha <bold>manussahiṃsā</bold>ti kāko manusse hiṃsati viheṭheti, tena naṃ evaṃ ālapati. <bold>Anubbate</bold>ti aññamaññaṃ anugate sammodamāne viyasaṃvāse. <bold>Cakkavāke</bold>ti cakkavākā nāma sā aṇḍajajātīti pasaṃsanti vaṇṇenti kathenti. <bold>Dijesū</bold>ti yattakā pakkhino nāma, tesu mayaṃ ‘‘kalyāṇabhāvā’’tipi manussesu sammatā. Dutiye atthavikappe manussesu amhe ‘‘cakkavākā’’tipi vadanti, dijesu pana mayaṃ ‘‘kalyāṇabhāvā’’ti sammatā, ‘‘kalyāṇabhāvā’’ti no dijā vadantīti attho. <bold>Aṇṇave</bold>ti imasmiṃ ṭhāne saro ‘‘aṇṇavo’’ti vutto, imasmiṃ padumasare mayameva dve janā paresaṃ ahiṃsanato abhirūpā vicarāmāti attho. Imissāya pana gāthāya catutthapadaṃ ‘‘na ghāsahetūpi karoma pāpa’’nti paṭhanti. Tassattho – yasmā mayaṃ ghāsahetūpi pāpaṃ na karoma, tasmā ‘‘kalyāṇabhāvā’’ti amhe manussesu ca dijesu ca sammatā.</paragraph>
    <paragraph line="348">Taṃ sutvā kāko tatiyaṃ gāthamāha –</paragraph>
    <hangnum line="349" number="71"></hangnum>
    <gatha1 line="350"> ‘‘Kiṃ aṇṇave kāni phalāni bhuñje, maṃsaṃ kuto khādatha cakkavākā;</gatha1>
    <gathalast line="351">Kiṃ bhojanaṃ bhuñjatha vo anomā, balañca vaṇṇo ca anapparūpā’’ti.</gathalast>
    <paragraph line="352">Tattha <pageBreak edition="Vipassana Research Institut" number="3.0460" /><bold>ki</bold>nti pucchāvasena ālapanaṃ, kiṃ bho cakkavākāti vuttaṃ hoti. <bold>Aṇṇave</bold>ti imasmiṃ sare. <bold>Bhuñje</bold>ti bhuñjatha, kiṃ bhuñjathāti attho <pageBreak edition="Myanmar" number="3.0496" /><bold>maṃsaṃ kuto khādathā</bold>ti katarapāṇānaṃ sarīrato maṃsaṃ khādatha. <bold>Bhuñjatha vo</bold>ti <pageBreak edition="Pali Text Society" number="3.0522" /><bold>vo</bold>kāro nipātamattaṃ, parapadena vāssa sambandho ‘‘balañca vā vaṇṇo ca anapparūpā’’ti.</paragraph>
    <paragraph line="353">Tato cakkavāko catutthaṃ gāthamāha –</paragraph>
    <hangnum line="354" number="72"></hangnum>
    <gatha1 line="355"> ‘‘Na aṇṇave santi phalāni dhaṅka, maṃsaṃ kuto khādituṃ cakkavāke;</gatha1>
    <gathalast line="356">Sevālabhakkhamha apāṇabhojanā, na ghāsahetūpi karoma pāpa’’nti.</gathalast>
    <paragraph line="357">Tattha <bold>cakkavāke</bold>ti cakkavākassa. <bold>Apāṇabhojanā</bold>ti pāṇakarahitaudakabhojanā. Amhākañhi sevālañceva udakañca bhojananti dasseti. <bold>Na ghāsahetū</bold>ti tumhādisā viya mayaṃ ghāsahetu pāpaṃ na karomāti.</paragraph>
    <paragraph line="358">Tato kāko dve gāthā abhāsi –</paragraph>
    <hangnum line="359" number="73"></hangnum>
    <gatha1 line="360"> ‘‘Na me idaṃ ruccati cakkavāka, asmiṃ bhave bhojanasannikāso;</gatha1>
    <gathalast line="361">Ahosi pubbe tato me aññathā, icceva me vimati ettha jātā.</gathalast>
    <hangnum line="362" number="74"></hangnum>
    <gatha1 line="363"> ‘‘Ahampi maṃsāni phalāni bhuñje, annāni ca loṇiyateliyāni;</gatha1>
    <gatha2 line="364">Rasaṃ manussesu labhāmi bhottuṃ, sūrova saṅgāmamukhaṃ vijetvā;</gatha2>
    <gathalast line="365">Na ca me tādiso vaṇṇo, cakkavāka yathā tavā’’ti.</gathalast>
    <paragraph line="366">Tattha <bold>ida</bold>nti idaṃ tumhākaṃ bhuñjanabhojanaṃ mayhaṃ na ruccati. <bold>Asmiṃ bhave bhojanasannikāso</bold>ti imasmiṃ bhave bhojanasannikāso yaṃ imasmiṃ cakkavākabhave bhojanaṃ, tvaṃ tena sannikāso taṃsadiso tadanurūpo ahosi, ativiya pasannasarīrosīti attho. <bold>Tato me aññathā</bold>ti <pageBreak edition="Myanmar" number="3.0497" /> yaṃ mayhaṃ pubbe tumhe disvāva ete ettha nānāvidhāni phalāni ceva macchamaṃsañca khādanti, tena evaṃ sobhaggappattāti ahosi, idāni me tato aññathā hotīti attho. <bold>Icceva me</bold>ti eteneva me kāraṇena ettha tumhākaṃ sarīravaṇṇe <pageBreak edition="Pali Text Society" number="3.0523" /> vimati jātā ‘‘kathaṃ nu kho ete evarūpaṃ lūkhabhojanaṃ bhuñjantā vaṇṇavanto jātā’’ti. <bold>Ahampī</bold>ti ahañhi, ayameva vā pāṭho <pageBreak edition="Vipassana Research Institut" number="3.0461" />. <bold>Bhuñje</bold>ti bhuñjāmi. <bold>Annāni cā</bold>ti bhojanāni ca. <bold>Loṇiyateliyānī</bold>ti loṇatelayuttāni. <bold>Rasa</bold>nti manussesu paribhogaṃ paṇītarasaṃ. <bold>Vijetvā</bold>ti yathā sūro vīrayodho saṅgāmamukhaṃ vijetvā vilumpitvā paribhuñjati, tathā vilumpitvā paribhuñjāmīti attho. <bold>Yathā tavā</bold>ti evaṃ paṇītaṃ bhojanaṃ bhuñjantassapi mama tādiso vaṇṇo natthi, yādiso tava vaṇṇo, tena tava vacanaṃ na saddahāmīti dīpeti.</paragraph>
    <paragraph line="367">Athassa vaṇṇasampattiyā abhāvakāraṇaṃ attano ca bhāvakāraṇaṃ kathento cakkavāko sesagāthā abhāsi –</paragraph>
    <hangnum line="368" number="75"></hangnum>
    <gatha1 line="369"> ‘‘Asuddhabhakkhosi khaṇānupātī, kicchena te labbhati annapānaṃ;</gatha1>
    <gathalast line="370">Na tussasī rukkhaphalehi dhaṅka, maṃsāni vā yāni susānamajjhe.</gathalast>
    <hangnum line="371" number="76"></hangnum>
    <gatha1 line="372"> ‘‘Yo sāhasena adhigamma bhoge, paribhuñjati dhaṅka khaṇānupātī;</gatha1>
    <gathalast line="373">Tato upakkosati naṃ sabhāvo, upakkuṭṭho vaṇṇabalaṃ jahāti.</gathalast>
    <hangnum line="374" number="77"></hangnum>
    <gatha1 line="375"> ‘‘Appampi ce nibbutiṃ bhuñjatī yadi, asāhasena aparūpaghātī;</gatha1>
    <gathalast line="376">Balañca vaṇṇo ca tadassa hoti, na hi sabbo āhāramayena vaṇṇo’’ti.</gathalast>
    <paragraph line="377">Tattha <bold>asuddhabhakkhosī</bold>ti tvaṃ thenetvā vañcetvā bhakkhanato asuddhabhakkho asi. <bold>Khaṇānupātī</bold>ti pamādakkhaṇe anupatanasīlo. <bold>Kicchena</bold><pageBreak edition="Myanmar" number="3.0498" /><bold>te</bold>ti tayā dukkhena annapānaṃ labbhati. <bold>Maṃsāni vā yānī</bold>ti yāni vā susānamajjhe maṃsāni, tehi na tussasi. <bold>Tato</bold>ti pacchā. <bold>Upakkosati naṃ sabhāvo</bold>ti attāva taṃ puggalaṃ garahi. <bold>Upakkuṭṭho</bold>ti attanāpi parehipi upakkuṭṭho garahito vippaṭisāritāya vaṇṇañca balañca jahāsi. <bold>Nibbutiṃ bhuñjatī yadī</bold>ti yadi pana paraṃ aviheṭhetvā appakampi dhammaladdhaṃ nibbutibhojanaṃ bhuñjati. <bold>Tadassa hotī</bold>ti tadā assa paṇḍitassa sarīre balañca <pageBreak edition="Pali Text Society" number="3.0524" /> vaṇṇo ca hoti. <bold>Āhāramayenā</bold>ti nānappakārena āhāreneva. Idaṃ vuttaṃ hoti – bho kāka, vaṇṇo nāmesa catusamuṭṭhāno, so na āhāramatteneva hoti, utucittakammehipi hotiyevāti.</paragraph>
    <paragraph line="378">Evaṃ cakkavāko anekapariyāyena kākaṃ garahi. Kāko harāyitvā ‘‘na mayhaṃ tava vaṇṇena attho, kā kā’’ti vassanto palāyi.</paragraph>
    <paragraph line="379">Satthā <pageBreak edition="Vipassana Research Institut" number="3.0462" /> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne lolabhikkhu anāgāmiphale patiṭṭhahi. Tadā kāko lolabhikkhu ahosi, cakkavākī rāhulamātā, cakkavāko pana ahameva ahosinti.</paragraph>
    <centered line="380">Cakkavākajātakavaṇṇanā aṭṭhamā.</centered>
    <hangnum line="381"></hangnum>
    <paragraph line="382"> [435] 9. Haliddirāgajātakavaṇṇanā</paragraph>
    <paragraph line="383"><bold>Sutitikkha</bold>nti idaṃ satthā jetavane viharanto thullakumārikāpalobhanaṃ ārabbha kathesi. Vatthu terasakanipāte <bold>cūḷanāradajātake</bold> (jā. 1.13.40 ādayo) āvi bhavissati. Atītavatthumhi pana sā kumārikā tassa tāpasakumārassa sīlaṃ bhinditvā attano vase ṭhitabhāvaṃ ñatvā ‘‘imaṃ vañcetvā manussapathaṃ nessāmī’’ti cintetvā ‘‘rūpādikāmaguṇavirahite araññe rakkhitasīlaṃ nāma na mahapphalaṃ hoti, manussapathe rūpādīnaṃ paccupaṭṭhāne mahapphalaṃ hoti, ehi mayā saddhiṃ tattha gantvā sīlaṃ rakkhāhi, kiṃ te araññenā’’ti vatvā paṭhamaṃ gāthamāha –</paragraph>
    <hangnum line="384" number="78"></hangnum>
    <gatha1 line="385"> ‘‘Sutitikkhaṃ <pageBreak edition="Myanmar" number="3.0499" /> araññamhi, pantamhi sayanāsane;</gatha1>
    <gathalast line="386">Ye ca gāme titikkhanti, te uḷāratarā tayā’’ti.</gathalast>
    <paragraph line="387">Tattha <bold>sutitikkha</bold>nti suṭṭhu adhivāsanaṃ. <bold>Titikkhantī</bold>ti sītādīni adhivāsenti.</paragraph>
    <paragraph line="388">Taṃ sutvā tāpasakumāro ‘‘pitā me araññaṃ gato, tasmiṃ āgate taṃ āpucchitvā gamissāmī’’ti āha. Sā cintesi ‘‘pitā kirassa <pageBreak edition="Pali Text Society" number="3.0525" /> atthi, sace maṃ so passissati, kājakoṭiyā maṃ pothetvā vināsaṃ pāpessati, mayā paṭhamameva gantabba’’nti. Atha naṃ sā ‘‘tena hi ahaṃ maggasaññaṃ kurumānā paṭhamataraṃ gamissāmi, tvaṃ pacchā āgacchāhī’’ti vatvā agamāsi. So tassā gatakāle neva dārūni āhari, na pānīyaṃ, na paribhojanīyaṃ upaṭṭhāpesi, kevalaṃ pajjhāyantova nisīdi, pitu āgamanakāle paccuggamanaṃ nākāsi. Atha naṃ pitā ‘‘itthīnaṃ vasaṃ gato eso’’ti ñatvāpi ‘‘kasmā tāta, neva dārūni āhari, na pānīyaṃ, na paribhojanīyaṃ upaṭṭhāpesi, pajjhāyantoyeva pana nisinnosī’’ti āha. Atha naṃ tāpasakumāro ‘‘tāta, araññe kira rakkhitasīlaṃ nāma na mahapphalaṃ hoti, manussapathe mahapphalaṃ <pageBreak edition="Vipassana Research Institut" number="3.0463" />, ahaṃ tattha gantvā sīlaṃ rakkhissāmi, sahāyo me maṃ ‘āgaccheyyāsī’ti vatvā purato gato, ahaṃ teneva saddhiṃ gamissāmi, tattha pana vasantena mayā kataro puriso sevitabbo’’ti pucchanto dutiyaṃ gāthamāha –</paragraph>
    <hangnum line="389" number="79"></hangnum>
    <gatha1 line="390"> ‘‘Araññā gāmamāgamma, kiṃsīlaṃ kiṃvataṃ ahaṃ;</gatha1>
    <gathalast line="391">Purisaṃ tāta seveyyaṃ, taṃ me akkhāhi pucchito’’ti.</gathalast>
    <paragraph line="392">Athassa pitā kathento sesagāthā abhāsi –</paragraph>
    <hangnum line="393" number="80"></hangnum>
    <gatha1 line="394"> ‘‘Yo te vissāsaye tāta, vissāsañca khameyya te;</gatha1>
    <gathalast line="395">Sussūsī ca titikkhī ca, taṃ bhajehi ito gato.</gathalast>
    <hangnum line="396" number="81"></hangnum>
    <gatha1 line="397"> ‘‘Yassa kāyena vācāya, manasā natthi dukkaṭaṃ;</gatha1>
    <gathalast line="398">Urasīva patiṭṭhāya, taṃ bhajehi ito gato.</gathalast>
    <hangnum line="399" number="82"></hangnum>
    <gatha1 line="400"> ‘‘Yo ca dhammena carati, carantopi na maññati;</gatha1>
    <gathalast line="401">Visuddhakāriṃ sappaññaṃ, taṃ bhajehi ito gato.</gathalast>
    <hangnum line="402" number="83"></hangnum>
    <gatha1 line="403"> ‘‘Haliddirāgaṃ <pageBreak edition="Myanmar" number="3.0500" /> kapicittaṃ, purisaṃ rāgavirāginaṃ;</gatha1>
    <gathalast line="404">Tādisaṃ tāta mā sevi, nimmanussampi ce siyā.</gathalast>
    <hangnum line="405" number="84"></hangnum>
    <gatha1 line="406"> ‘‘Āsīvisaṃva kupitaṃ, mīḷhalittaṃ mahāpathaṃ;</gatha1>
    <gathalast line="407">Ārakā parivajjehi, yānīva visamaṃ pathaṃ.</gathalast>
    <hangnum line="408" number="85"></hangnum>
    <gatha1 line="409"> ‘‘Anatthā <pageBreak edition="Pali Text Society" number="3.0526" /> tāta vaḍḍhanti, bālaṃ accupasevato;</gatha1>
    <gathalast line="410">Māssu bālena saṃgacchi, amitteneva sabbadā.</gathalast>
    <hangnum line="411" number="86"></hangnum>
    <gatha1 line="412"> ‘‘Taṃ tāhaṃ tāta yācāmi, karassu vacanaṃ mama;</gatha1>
    <gathalast line="413">Māssu bālena saṃgacchi, dukkho bālehi saṅgamo’’ti.</gathalast>
    <paragraph line="414">Tattha <pageBreak edition="Vipassana Research Institut" number="3.0464" /><bold>yo te vissāsaye</bold>ti yo tava vissāseyya. <bold>Khameyya te</bold>ti yo ca tava attani tayā kataṃ vissāsaṃ khameyya. <bold>Sussūsī ca titikkhī cā</bold>ti tava vacanaṃ sussūsāya ceva vacanādhivāsanena ca samannāgato bhaveyyāti attho. <bold>Urasīva patiṭṭhāyā</bold>ti yathā mātu urasi putto patiṭṭhāti, evaṃ patiṭṭhahitvā attano mātaraṃ viya maññamāno taṃ bhajeyyāsīti vadati. <bold>Yo ca dhammena caratī</bold>ti yo tividhena sucaritena dhammena iriyati. <bold>Na maññatī</bold>ti tathā carantopi ‘‘ahaṃ dhammaṃ carāmī’’ti mānaṃ na karoti. <bold>Visuddhakāri</bold>nti visuddhānaṃ dasakusalakammapathānaṃ kārakaṃ.</paragraph>
    <paragraph line="415"><bold>Rāgavirāgina</bold>nti rāginañca virāginañca rajjitvā taṃkhaṇaññeva virajjanasabhāvaṃ. <bold>Nimmanussampi ce siyā</bold>ti sacepi sakalajambudīpatalaṃ nimmanussaṃ hoti, soyeva eko manusso tiṭṭhati, tathāpi tādisaṃ mā sevi. <bold>Mahāpatha</bold>nti gūthamakkhitaṃ maggaṃ viya. <bold>Yānīvā</bold>ti yānena gacchanto viya. <bold>Visama</bold>nti ninnaunnatakhāṇupāsāṇādivisamaṃ. <bold>Bālaṃ accupasevato</bold>ti bālaṃ appaññaṃ atisevantassa. <bold>Sabbadā</bold>ti tāta, bālena saha saṃvāso nāma amittasaṃvāso viya sabbadā niccakālameva dukkho. <bold>Taṃ tāha</bold>nti tena kāraṇena taṃ ahaṃ.</paragraph>
    <paragraph line="416">So evaṃ pitarā ovadito ‘‘tāta, ahaṃ manussapathaṃ gantvā tumhādise paṇḍite na labhissāmi, tattha gantuṃ bhāyāmi, idheva tumhākaṃ santike vasissāmī’’ti āha. Athassa bhiyyopi ovādaṃ datvā kasiṇaparikammaṃ <pageBreak edition="Myanmar" number="3.0501" /> ācikkhi. So na cirasseva abhiññāsamāpattiyo nibbattetvā saddhiṃ pitarā brahmalokaparāyaṇo ahosi.</paragraph>
    <paragraph line="417">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi.</paragraph>
    <paragraph line="418">Tadā tāpasakumāro ukkaṇṭhitabhikkhu ahosi, kumārikā thullakumārikāva, pitā tāpaso pana ahameva ahosinti.</paragraph>
    <centered line="419">Haliddirāgajātakavaṇṇanā navamā.</centered>
    <hangnum line="420"></hangnum>
    <paragraph line="421"> [436] 10. Samuggajātakavaṇṇanā</paragraph>
    <paragraph line="422"><bold>Kuto</bold><pageBreak edition="Vipassana Research Institut" number="3.0465" /><pageBreak edition="Pali Text Society" number="3.0527" /><bold>nu āgacchathā</bold>ti idaṃ satthā jetavane viharanto ukkaṇṭhitabhikkhuṃ ārabbha kathesi. Tañhi satthā ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘saccaṃ, bhante’’ti vutte ‘‘kasmā bhikkhu mātugāmaṃ patthesi, mātugāmo nāmesa asabbho akataññū, pubbe dānavarakkhasā gilitvā kucchinā pariharantāpi mātugāmaṃ rakkhituṃ ekapurisanissitaṃ kātuṃ nāsakkhiṃsu, tvaṃ kathaṃ sakkhissasī’’ti vatvā atītaṃ āhari.</paragraph>
    <paragraph line="423">Atīte bārāṇasiyaṃ brahmadatte rajjaṃ kārente bodhisatto kāme pahāya himavantaṃ pavisitvā isipabbajjaṃ pabbajitvā abhiññā ca samāpattiyo ca nibbattetvā phalāphalena yāpento vihāsi. Tassa paṇṇasālāya avidūre eko dānavarakkhaso vasati. So antarantarā mahāsattaṃ upasaṅkamitvā dhammaṃ suṇāti, aṭaviyaṃ pana manussānaṃ sañcaraṇamagge ṭhatvā āgatāgate manusse gahetvā khādati. Tasmiṃ kāle ekā kāsiraṭṭhe kuladhītā uttamarūpadharā aññatarasmiṃ paccantagāme nivutthā hoti. Tassā ekadivasaṃ mātāpitūnaṃ dassanatthāya gantvā paccāgamanakāle parivāramanusse disvā so dānavo bheravarūpena pakkhandi. Manussā bhītā gahitagahitāvudhāni chaḍḍetvā palāyiṃsu. Dānavo yāne nisinnaṃ abhirūpaṃ mātugāmaṃ disvā paṭibaddhacitto hutvā taṃ attano guhaṃ netvā bhariyaṃ akāsi. Tato paṭṭhāya sappitelataṇḍulamacchamaṃsādīni ceva madhuraphalāphalāni ca āharitvā taṃ posesi, vatthālaṅkārehi ca naṃ alaṅkaritvā rakkhaṇatthāya ekasmiṃ karaṇḍake pakkhipitvā <pageBreak edition="Myanmar" number="3.0502" /> karaṇḍakaṃ gilitvā kucchinā pariharati. So ekadivasaṃ nhāyitukāmatāya ekaṃ saraṃ gantvā karaṇḍakaṃ uggilitvā taṃ tato nīharitvā nhāpetvā vilimpetvā alaṅkāretvā ‘‘thokaṃ tava sarīraṃ utuṃ gaṇhāpehī’’ti taṃ karaṇḍakasamīpe ṭhapetvā sayaṃ nhānatitthaṃ otaritvā taṃ anāsaṅkamāno thokaṃ dūraṃ gantvā <pageBreak edition="Pali Text Society" number="3.0528" /> nhāyi.</paragraph>
    <paragraph line="424">Tasmiṃ samaye vāyussaputto nāma vijjādharo sannaddhakhaggo ākāsena gacchati. Sā taṃ disvā ‘‘ehī’’ti hatthamuddaṃ akāsi, vijjādharo khippaṃ otari. Atha naṃ sā karaṇḍake pakkhipitvā dānavassa āgamanaṃ olokentī karaṇḍakūpari nisīditvā taṃ āgacchantaṃ disvā tassa attānaṃ dassetvā tasmiṃ karaṇḍakasamīpaṃ asampatteyeva karaṇḍakaṃ vivaritvā anto pavisitvā vijjādharassa upari nipajjitvā attano sāṭakaṃ pārupi. Dānavo āgantvā karaṇḍakaṃ asodhetvā ‘‘mātugāmoyeva me’’ti saññāya karaṇḍakaṃ gilitvā attano guhaṃ gacchanto <pageBreak edition="Vipassana Research Institut" number="3.0466" /> antarāmagge cintesi ‘‘tāpaso me ciraṃ diṭṭho, ajja tāva naṃ gantvā vandissāmī’’ti. So tassa santikaṃ agamāsi. Tāpasopi naṃ dūratova āgacchantaṃ disvā dvinnaṃ janānaṃ kucchigatabhāvaṃ ñatvā sallapanto paṭhamaṃ gāthamāha –</paragraph>
    <hangnum line="425" number="87"></hangnum>
    <gatha1 line="426"> ‘‘Kuto nu āgacchatha bho tayo janā, svāgatā etha nisīdathāsane;</gatha1>
    <gathalast line="427">Kaccittha, bhonto kusalaṃ anāmayaṃ, cirassamabbhāgamanañhi vo idhā’’ti.</gathalast>
    <paragraph line="428">Tattha <bold>bho</bold>ti ālapanaṃ. <bold>Kaccitthā</bold>ti kacci hotha bhavatha vijjatha. <bold>Bhonto</bold>ti puna ālapanto āha. <bold>Kusalaṃ anāmaya</bold>nti kacci tumhākaṃ kusalaṃ ārogyaṃ. <bold>Cirassamabbhāgamanañhi vo idhā</bold>ti ajja tumhākaṃ idha abbhāgamanañca ciraṃ jātaṃ.</paragraph>
    <paragraph line="429">Taṃ sutvā dānavo ‘‘ahaṃ imassa tāpasassa santikaṃ ekakova āgato, ayañca tāpaso ‘tayo janā’ti vadati, kiṃ nāmesa katheti, kiṃ nu kho sabhāvaṃ ñatvā katheti, udāhu ummattako hutvā vilapatī’’ti cintetvā tāpasaṃ upasaṅkamitvā vanditvā ekamantaṃ nisīditvā tena saddhiṃ sallapanto dutiyaṃ gāthamāha –</paragraph>
    <hangnum line="430" number="88"></hangnum>
    <gatha1 line="431"> ‘‘Ahameva <pageBreak edition="Pali Text Society" number="3.0529" /><pageBreak edition="Myanmar" number="3.0503" /> eko idha majja patto, na cāpi me dutiyo koci vijjati;</gatha1>
    <gathalast line="432">Kimeva sandhāya te bhāsitaṃ ise, kuto nu āgacchatha bho tayo janā’’ti.</gathalast>
    <paragraph line="433">Tattha <bold>idha majjā</bold>ti idha ajja. <bold>Kimeva sandhāya te bhāsitaṃ ise</bold>ti bhante, isi kiṃ nāmetaṃ sandhāya tayā bhāsitaṃ, pākaṭaṃ tāva me katvā kathehīti.</paragraph>
    <paragraph line="434">Tāpaso ‘‘ekaṃsenevāvuso sotukāmosī’’ti pucchitvā ‘‘āma, bhante’’ti vutte ‘‘tena hi suṇāhī’’ti vatvā tatiyaṃ gāthamāha –</paragraph>
    <hangnum line="435" number="89"></hangnum>
    <gatha1 line="436"> ‘‘Tuvañca eko bhariyā ca te piyā, samuggapakkhittanikiṇṇamantare;</gatha1>
    <gathalast line="437">Sā rakkhitā kucchigatāva te sadā, vāyussaputtena sahā tahiṃ ratā’’ti.</gathalast>
    <paragraph line="438">Tattha <bold>tuvañca eko</bold>ti paṭhamaṃ tāva tvaṃ eko jano. <bold>Pakkhittanikiṇṇamantare</bold>ti pakkhittānikiṇṇaantare taṃ tattha bhariyaṃ rakkhitukāmena sadā tayā samugge pakkhittā saddhiṃ samuggena <pageBreak edition="Vipassana Research Institut" number="3.0467" /> nikiṇṇā antare, antokucchiyaṃ ṭhapitāti attho. <bold>Vāyussaputtena sahā</bold>ti evaṃnāmakena vijjādharena saddhiṃ. <bold>Tahiṃ ratā</bold>ti tattha tava antokucchiyaññeva kilesaratiyā ratā. So dāni tvaṃ mātugāmaṃ ‘‘ekaṃ purisanissitaṃ karissāmī’’ti kucchināpi pariharanto tassā jāraṃ ukkhipitvā carasīti.</paragraph>
    <paragraph line="439">Taṃ sutvā dānavo ‘‘vijjādharā nāma bahumāyā honti, sacassa khaggo hatthagato bhavissati, kucchiṃ me phāletvāpi palāyissatī’’ti bhītatasito hutvā khippaṃ karaṇḍakaṃ uggilitvā purato ṭhapesi. Satthā abhisambuddho hutvā taṃ pavattiṃ pakāsento catutthaṃ gāthamāha –</paragraph>
    <hangnum line="440" number="90"></hangnum>
    <gatha1 line="441"> ‘‘Saṃviggarūpo <pageBreak edition="Myanmar" number="3.0504" /> isinā viyākato, so dānavo tattha samuggamuggili;</gatha1>
    <gathalast line="442">Addakkhi <pageBreak edition="Pali Text Society" number="3.0530" /> bhariyaṃ sucimāladhāriniṃ, vāyussaputtena sahā tahiṃ rata’’nti.</gathalast>
    <paragraph line="443">Tattha <bold>addakkhī</bold>ti so karaṇḍakaṃ vivaritvā addasa.</paragraph>
    <paragraph line="444">Karaṇḍake pana vivaṭamatteyeva vijjādharo vijjaṃ jappitvā khaggaṃ gahetvā ākāsaṃ pakkhandi. Taṃ disvā dānavo mahāsattassa tussitvā thutipubbaṅgamā sesagāthā abhāsi –</paragraph>
    <hangnum line="445" number="91"></hangnum>
    <gatha1 line="446"> ‘‘Sudiṭṭharūpamuggatapānuvattinā, hīnā narā ye pamadāvasaṃ gatā;</gatha1>
    <gathalast line="447">Yathā have pāṇarivettha rakkhitā, duṭṭhā mayī aññamabhippamodayi.</gathalast>
    <hangnum line="448" number="92"></hangnum>
    <gatha1 line="449"> ‘‘Divā ca ratto ca mayā upaṭṭhitā, tapassinā jotirivā vane vasaṃ;</gatha1>
    <gathalast line="450">Sā dhammamukkamma adhammamācari, akiriyarūpo pamadāhi santhavo.</gathalast>
    <hangnum line="451" number="93"></hangnum>
    <gatha1 line="452"> ‘‘Sarīramajjhamhi ṭhitāti maññahaṃ, mayhaṃ ayanti asatiṃ asaññataṃ;</gatha1>
    <gathalast line="453">Sā dhammamukkamma adhammamācari, akiriyarūpo pamadāhi santhavo.</gathalast>
    <hangnum line="454" number="94"></hangnum>
    <gatha1 line="455"> ‘‘Surakkhitaṃ meti kathaṃ nu vissase, anekacittāsu na hatthi rakkhaṇā;</gatha1>
    <gathalast line="456">Etā hi pātālapapātasannibhā, etthappamatto byasanaṃ nigacchati.</gathalast>
    <hangnum line="457" number="95"></hangnum>
    <gatha1 line="458"> ‘‘Tasmā <pageBreak edition="Vipassana Research Institut" number="3.0468" /> hi te sukhino vītasokā, ye mātugāmehi caranti nissaṭā;</gatha1>
    <gathalast line="459">Etaṃ sivaṃ uttamamābhipatthayaṃ, na mātugāmehi kareyya santhava’’nti.</gathalast>
    <paragraph line="460">Tattha <pageBreak edition="Pali Text Society" number="3.0531" /><pageBreak edition="Myanmar" number="3.0505" /><bold>sudiṭṭharūpamuggatapānuvattinā</bold>ti bhante, isi uggatapānuvattinā tayā sudiṭṭharūpaṃ idaṃ kāraṇaṃ. <bold>Hīnā</bold>ti nīcā. <bold>Yathā have pāṇarivettha rakkhitā</bold>ti ayaṃ mayā attano pāṇā viya ettha antokucchiyaṃ pariharantena rakkhitā. <bold>Duṭṭhā mayī</bold>ti idāni mayi mittadubbhikammaṃ katvā duṭṭhā aññaṃ purisaṃ abhippamodati. <bold>Jotirivā vane vasa</bold>nti vane vasantena tapassinā aggi viya mayā upaṭṭhitā paricaritā. <bold>Sā dhammamukkammā</bold>ti sā esā dhammaṃ okkamitvā atikkamitvā. <bold>Akiriyarūpo</bold>ti akattabbarūpo. <bold>Sarīramajjhamhi ṭhitāti maññahaṃ, mayhaṃ ayanti asatiṃ asaññata</bold>nti imaṃ asatiṃ asappurisadhammasamannāgataṃ asaññataṃ dussīlaṃ ‘‘mayhaṃ sarīramajjhamhi ṭhitā’’ti ca ‘‘mayhaṃ aya’’nti ca maññāmi.</paragraph>
    <paragraph line="461"><bold>Surakkhitaṃ meti kathaṃ nu vissase</bold>ti ayaṃ mayā surakkhitāti kathaṃ paṇḍito vissāseyya, yatra hi nāma mādisopi antokucchiyaṃ rakkhanto rakkhituṃ nāsakkhi. <bold>Pātālapapātasannibhā</bold>ti lokassādena duppūraṇīyattā mahāsamudde pātālasaṅkhātena papātena sadisā. <bold>Etthappamatto</bold>ti etāsu evarūpāsu nigguṇāsu pamatto puriso mahābyasanaṃ pāpuṇāti. <bold>Tasmā hī</bold>ti yasmā mātugāmavasaṃ gatā mahāvināsaṃ pāpuṇanti, tasmā ye mātugāmehi nissaṭā hutvā caranti, te sukhino. <bold>Etaṃ siva</bold>nti yadetaṃ mātugāmato nissaṭānaṃ visaṃsaṭṭhānaṃ caraṇaṃ, etaṃ jhānasukhameva sivaṃ khemaṃ uttamaṃ abhipatthetabbaṃ, etaṃ patthayamāno mātugāmehi saddhiṃ santhavaṃ na kareyyāti.</paragraph>
    <paragraph line="462">Evañca pana vatvā dānavo mahāsattassa pādesu nipatitvā ‘‘bhante, tumhe nissāya mayā jīvitaṃ laddhaṃ, ahaṃ imāya pāpadhammāya vijjādharena mārāpito’’ti mahāsattaṃ abhitthavi. Sopissa dhammaṃ desetvā ‘‘imissā mā kiñci pāpaṃ akāsi, sīlāni gaṇhāhī’’ti taṃ pañcasu sīlesu patiṭṭhāpesi. Dānavo ‘‘ahaṃ kucchinā pariharantopi taṃ rakkhituṃ na sakkomi, añño ko rakkhissatī’’ti taṃ uyyojetvā attano araññameva agamāsi.</paragraph>
    <paragraph line="463">Satthā <pageBreak edition="Myanmar" number="3.0506" /> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā dibbacakkhukatāpaso ahameva ahosinti.</paragraph>
    <centered line="464">Samuggajātakavaṇṇanā dasamā.</centered>
    <hangnum line="465"></hangnum>
    <paragraph line="466"> [437] 11. Pūtimaṃsajātakavaṇṇanā</paragraph>
    <paragraph line="467"><bold>Na</bold><pageBreak edition="Vipassana Research Institut" number="3.0469" /><pageBreak edition="Pali Text Society" number="3.0532" /><bold>kho me ruccatī</bold>ti idaṃ satthā jetavane viharanto indriyaasaṃvaraṃ ārabbha kathesi. Ekasmiñhi samaye bahū bhikkhū indriyesu aguttadvārā ahesuṃ. Satthā ‘‘ime bhikkhū ovadituṃ vaṭṭatī’’ti ānandattherassa vatvā aniyamavasena bhikkhusaṅghaṃ sannipātāpetvā alaṅkatapallaṅkavaramajjhagato bhikkhū āmantetvā ‘‘na, bhikkhave, bhikkhunā nāma rūpādīsu subhanimittavasena nimittaṃ gahetuṃ vaṭṭati, sace hi tasmiṃ samaye kālaṃ karoti, nirayādīsu nibbattati, tasmā rūpādīsu subhanimittaṃ mā gaṇhatha. Bhikkhunā nāma rūpādigocarena na bhavitabbaṃ, rūpādigocarā hi diṭṭheva dhamme mahāvināsaṃ pāpuṇanti, tasmā varaṃ, bhikkhave, tattāya ayosalākāya ādittāya sampajjalitāya sajotibhūtāya cakkhundriyaṃ sampalimaṭṭha’’nti vitthāretvā ‘‘tumhākaṃ rūpaṃ olokanakālopi atthi anolokanakālopi. Olokanakāle subhavasena anoloketvā asubhavaseneva olokeyyātha, evaṃ attano gocarā na parihāyissatha. Ko pana tumhākaṃ gocaroti? Cattāro satipaṭṭhānā, cattāro sammappadhānā, cattāro iddhipādā, ariyo aṭṭhaṅgiko maggo, nava lokuttaradhammā. Etasmiñhi vo gocare carantānaṃ na lacchati māro otāraṃ, sace pana kilesavasikā hutvā subhanimittavasena olokessatha, pūtimaṃsasiṅgālo viya attano gocarā parihāyissathā’’ti vatvā atītaṃ āhari.</paragraph>
    <paragraph line="468">Atīte bārāṇasiyaṃ brahmadatte rajjaṃ kārente himavantapadese araññāyatane pabbataguhāyaṃ anekasatā eḷakā vasanti. Tesaṃ vasanaṭṭhānato avidūre ekissā guhāya pūtimaṃso nāma siṅgālo veṇiyā nāma bhariyāya saddhiṃ vasati. So ekadivasaṃ bhariyāya saddhiṃ vicaranto <pageBreak edition="Myanmar" number="3.0507" /> te eḷake disvā ‘‘ekena upāyena imesaṃ maṃsaṃ khādituṃ vaṭṭatī’’ti cintetvā upāyena ekekaṃ eḷakaṃ māresi. Te ubhopi eḷakamaṃsaṃ khādantā thāmasampannā thūlasarīrā ahesuṃ. Anupubbena eḷakā parikkhayaṃ agamaṃsu. Tesaṃ antare meṇḍamātā <pageBreak edition="Pali Text Society" number="3.0533" /> nāma ekā eḷikā byattā ahosi upāyakusalā. Siṅgālo taṃ māretuṃ asakkonto ekadivasaṃ bhariyāya saddhiṃ sammantento ‘‘bhadde, eḷakā khīṇā, imaṃ eḷikaṃ ekena upāyena khādituṃ vaṭṭati, ayaṃ panettha upāyo, tvaṃ ekikāva gantvā etāya saddhiṃ sakhī hohi, atha te tāya saddhiṃ vissāse uppanne ahaṃ matālayaṃ karitvā nipajjissāmi, tvaṃ etaṃ upasaṅkamitvā ‘eḷike sāmiko me mato, ahañca anāthā, ṭhapetvā taṃ añño me ñātako natthi, ehi roditvā kanditvā tassa sarīrakiccaṃ karissāmā’ti vatvā taṃ gahetvā āgaccheyyāsi, atha naṃ ahaṃ uppatitvā gīvāya ḍaṃsitvā māressāmī’’ti āha.</paragraph>
    <paragraph line="469">Sā <pageBreak edition="Vipassana Research Institut" number="3.0470" /> ‘‘sādhū’’ti sampaṭicchitvā tāya saddhiṃ sakhibhāvaṃ katvā vissāse uppanne eḷikaṃ tathā avoca. Eḷikā ‘‘āḷi siṅgāli tava sāmikena sabbe mama ñātakā khāditā, bhāyāmi na sakkomi gantu’’nti āha. ‘‘Āḷi, mā bhāyi, matako kiṃ karissatī’’ti? ‘‘Kharamanto te sāmiko, bhāyāmevāha’’nti sā evaṃ vatvāpi tāya punappunaṃ yāciyamānā ‘‘addhā mato bhavissatī’’ti sampaṭicchitvā tāya saddhiṃ pāyāsi. Gacchantī pana ‘‘ko jānāti, kiṃ bhavissatī’’ti tasmiṃ āsaṅkāya siṅgāliṃ purato katvā siṅgālaṃ pariggaṇhantīyeva gacchati. Siṅgālo tāsaṃ padasaddaṃ sutvā ‘‘āgatā nu kho eḷikā’’ti sīsaṃ ukkhipitvā akkhīni parivattetvā olokesi. Eḷikā taṃ tathā karontaṃ disvā ‘‘ayaṃ pāpadhammo maṃ vañcetvā māretukāmo matālayaṃ dassetvā nipanno’’ti nivattitvā palāyantī siṅgāliyā ‘‘kasmā palāyasī’’ti vutte taṃ kāraṇaṃ kathentī paṭhamaṃ gāthamāha –</paragraph>
    <hangnum line="470" number="96"></hangnum>
    <gatha1 line="471"> ‘‘Na <pageBreak edition="Pali Text Society" number="3.0534" /> kho me ruccati āḷi, pūtimaṃsassa pekkhanā;</gatha1>
    <gathalast line="472">Etādisā sakhārasmā, ārakā parivajjaye’’ti.</gathalast>
    <paragraph line="473">Tattha <pageBreak edition="Myanmar" number="3.0508" /><bold>āḷī</bold>ti ālapanaṃ, sakhi sahāyiketi attho. <bold>Etādisā sakhārasmā</bold>ti evarūpā sahāyakā apakkamitvā taṃ sahāyakaṃ ārakā parivajjeyyāti attho.</paragraph>
    <paragraph line="474">Evañca pana vatvā sā nivattitvā attano vasanaṭṭhānameva gatā. Siṅgālī taṃ nivattetuṃ asakkontī tassā kujjhitvā attano sāmikasseva santikaṃ gantvā pajjhāyamānā nisīdi. Atha naṃ siṅgālo garahanto dutiyaṃ gāthamāha –</paragraph>
    <hangnum line="475" number="97"></hangnum>
    <gatha1 line="476"> ‘‘Ummattikā ayaṃ veṇī, vaṇṇeti patino sakhiṃ;</gatha1>
    <gathalast line="477">Pajjhāyi paṭigacchantiṃ, āgataṃ meṇḍamātara’’nti.</gathalast>
    <paragraph line="478">Tattha <bold>veṇī</bold>ti tassā nāmaṃ. <bold>Vaṇṇeti patino sakhi</bold>nti paṭhamameva attano sakhiṃ eḷikaṃ ‘‘mayi sinehā vissāsikā āgamissati no santikaṃ, matālayaṃ karohī’’ti patino santike vaṇṇeti. Atha naṃ sā idāni āgataṃ mama santikaṃ anāgantvāva paṭigacchantiṃ meṇḍamātaraṃ pajjhāyati anusocatīti.</paragraph>
    <paragraph line="479">Taṃ sutvā siṅgālī tatiyaṃ gāthamāha –</paragraph>
    <hangnum line="480" number="98"></hangnum>
    <gatha1 line="481"> ‘‘Tvaṃ <pageBreak edition="Vipassana Research Institut" number="3.0471" /> khosi samma ummatto, dummedho avicakkhaṇo;</gatha1>
    <gathalast line="482">Yo tvaṃ matālayaṃ katvā, akālena vipekkhasī’’ti.</gathalast>
    <paragraph line="483">Tattha <bold>avicakkhaṇo</bold>ti vicāraṇapaññārahito. <bold>Akālena vipekkhasī</bold>ti eḷikāya attano santikaṃ anāgatāyeva olokesīti attho.</paragraph>
    <hangnum line="484" number="99"></hangnum>
    <gatha1 line="485"> ‘‘Na akāle vipekkhayya, kāle pekkheyya paṇḍito;</gatha1>
    <gathalast line="486">Pūtimaṃsova pajjhāyi, yo akāle vipekkhatī’’ti. – ayaṃ abhisambuddhagāthā;</gathalast>
    <paragraph line="487">Tattha <bold>akāle</bold>ti kāmaguṇe ārabbha subhavasena cittuppādakāle. Ayañhi bhikkhuno rūpaṃ oloketuṃ akālo nāma. <bold>Kāle</bold>ti asubhavasena anussativasena kasiṇavasena vā rūpaggahaṇakāle. Ayañhi <pageBreak edition="Myanmar" number="3.0509" /> bhikkhuno rūpaṃ oloketuṃ kālo nāma. Tattha akāle sārattakāle rūpaṃ olokentā mahāvināsaṃ pāpuṇantīti haritacajātakalomasakassapajātakādīhi dīpetabbaṃ. Kāle asubhavasena olokentā arahatte patiṭṭhahantīti asubhakammikatissattheravatthunā kathetabbaṃ. <bold>Pūtimaṃsova pajjhāyī</bold>ti bhikkhave, yathā pūtimaṃsasiṅgālo akāle eḷikaṃ oloketvā attano <pageBreak edition="Pali Text Society" number="3.0535" /> gocarā parihīno pajjhāyati, evaṃ bhikkhu akāle subhavasena rūpaṃ oloketvā satipaṭṭhānādigocarā parihīno diṭṭhadhamme samparāyepi socati pajjhāyati kilamatīti.</paragraph>
    <paragraph line="488">Veṇīpi kho siṅgālī pūtimaṃsaṃ assāsetvā ‘‘sāmi, mā cintesi, ahaṃ taṃ punapi upāyena ānessāmi, tvaṃ āgatakāle appamatto gaṇheyyāsī’’ti vatvā tassā santikaṃ gantvā ‘‘āḷi, tava āgatakāleyeva no attho jāto, tava āgatakālasmiṃyeva hi me sāmiko satiṃ paṭilabhi, idāni jīvati, ehi tena saddhiṃ paṭisanthāraṃ karohī’’ti vatvā pañcamaṃ gāthamāha –</paragraph>
    <hangnum line="489" number="100"></hangnum>
    <gatha1 line="490"> ‘‘Piyaṃ kho āḷi me hotu, puṇṇapattaṃ dadāhi me;</gatha1>
    <gathalast line="491">Pati sañjīvito mayhaṃ, eyyāsi piyapucchikā’’ti.</gathalast>
    <paragraph line="492">Tattha <bold>puṇṇapattaṃ dadāhi me</bold>ti piyakkhānaṃ akkhāyikā mayhaṃ tuṭṭhidānaṃ dehi. <bold>Pati sañjīvito mayha</bold>nti mama sāmiko sañjīvito uṭṭhito arogoti attho. <bold>Eyyāsī</bold>ti mayā saddhiṃ āgaccha.</paragraph>
    <paragraph line="493">Eḷikā <pageBreak edition="Vipassana Research Institut" number="3.0472" /> ‘‘ayaṃ pāpadhammā maṃ vañcetukāmā, ayuttaṃ kho pana paṭipakkhakaraṇaṃ, upāyeneva naṃ vañcessāmī’’ti cintetvā chaṭṭhaṃ gāthamāha –</paragraph>
    <hangnum line="494" number="101"></hangnum>
    <gatha1 line="495"> ‘‘Piyaṃ kho āḷi te hotu, puṇṇapattaṃ dadāmi te;</gatha1>
    <gathalast line="496">Mahatā parivārena, essaṃ kayirāhi bhojana’’nti.</gathalast>
    <paragraph line="497">Tattha <bold>essa</bold>nti āgamissāmi. Āgacchamānā ca attano ārakkhaṃ katvā mahantena parivārena āgamissāmīti.</paragraph>
    <paragraph line="498">Atha <pageBreak edition="Myanmar" number="3.0510" /> naṃ siṅgālī parivāraṃ pucchantī sattamaṃ gāthamāha –</paragraph>
    <hangnum line="499" number="102"></hangnum>
    <gatha1 line="500"> ‘‘Kīdiso tuyhaṃ parivāro, yesaṃ kāhāmi bhojanaṃ;</gatha1>
    <gathalast line="501">Kiṃ nāmakā ca te sabbe, te me akkhāhi pucchitā’’ti.</gathalast>
    <paragraph line="502">Sā ācikkhantī aṭṭhamaṃ gāthamāha –</paragraph>
    <hangnum line="503" number="103"></hangnum>
    <gatha1 line="504"> ‘‘Māliyo caturakkho ca, piṅgiyo atha jambuko;</gatha1>
    <gathalast line="505">Ediso mayhaṃ parivāro, tesaṃ kayirāhi bhojana’’nti.</gathalast>
    <paragraph line="506">Tattha <pageBreak edition="Pali Text Society" number="3.0536" /><bold>te me</bold>ti te parivāre mayhaṃ ācikkhi. <bold>Māliyo</bold>tiādīni catunnaṃ sunakhānaṃ nāmāni. ‘‘Tattha ekekassa pañca pañca sunakhasatāni parivārenti, evaṃ dvīhi sunakhasahassehi parivāritā āgamissāmī’’ti vatvā ‘‘sace te bhojanaṃ na labhissanti, tumhe dvepi jane māretvā khādissantī’’ti āha.</paragraph>
    <paragraph line="507">Taṃ sutvā siṅgālī bhītā ‘‘alaṃ imissā tattha gamanena, upāyenassā anāgamanameva karissāmī’’ti cintetvā navamaṃ gāthamāha –</paragraph>
    <hangnum line="508" number="104"></hangnum>
    <gatha1 line="509"> ‘‘Nikkhantāya agārasmā, bhaṇḍakampi vinassati;</gatha1>
    <gathalast line="510">Ārogyaṃ āḷino vajjaṃ, idheva vasa māgamā’’ti.</gathalast>
    <paragraph line="511">Tassattho <pageBreak edition="Vipassana Research Institut" number="3.0473" /> – āḷi, tava gehe bahubhaṇḍakaṃ atthi, taṃ te nikkhantāya agārasmā anārakkhaṃ bhaṇḍakaṃ vinassati, ahameva te āḷino sahāyakassa ārogyaṃ vajjaṃ vadissāmi, tvaṃ idheva vasa māgamāti.</paragraph>
    <paragraph line="512">Evañca pana vatvā maraṇabhayabhītā vegena sāmikassa santikaṃ gantvā taṃ gahetvā palāyi. Te puna taṃ ṭhānaṃ āgantuṃ nāsakkhiṃsu.</paragraph>
    <paragraph line="513">Satthā imaṃ dhammadesanaṃ āharitvā jātakaṃ samodhānesi ‘‘tadā ahaṃ tasmiṃ ṭhāne vanajeṭṭhakarukkhe nibbattadevatā ahosi’’nti.</paragraph>
    <centered line="514">Pūtimaṃsajātakavaṇṇanā ekādasamā.</centered>
    <hangnum line="515"></hangnum>
    <paragraph line="516"> [438] 12. Daddarajātakavaṇṇanā</paragraph>
    <paragraph line="517"><bold>Yo</bold><pageBreak edition="Myanmar" number="3.0511" /><bold>te puttake</bold>ti idaṃ satthā gijjhakūṭe viharanto devadattassa vadhāya parisakkanaṃ ārabbha kathesi. Tasmiñhi samaye dhammasabhāyaṃ kathaṃ samuṭṭhāpesuṃ ‘‘aho āvuso devadatto nillajjo anariyo evaṃ uttamaguṇadharassa sammāsambuddhassa ajātasattunā saddhiṃ ekato hutvā dhanuggahapayojanasilāpavijjhananāḷāgirivissajjanehi vadhāya upāyaṃ karotī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti <pageBreak edition="Pali Text Society" number="3.0537" /> vutte ‘‘na, bhikkhave, idāneva, pubbepi devadatto mayhaṃ vadhāya parisakki, idāni pana me tāsamattampi kātuṃ nāsakkhī’’ti vatvā atītaṃ āhari.</paragraph>
    <paragraph line="518">Atīte bārāṇasiyaṃ brahmadatte rajjaṃ kārente eko disāpāmokkho ācariyo pañcasatānaṃ māṇavakānaṃ sippaṃ vācento ekadivasaṃ cintesi ‘‘mayhaṃ idha vasantassa palibodho hoti, māṇavakānampi sippaṃ na niṭṭhāti, himavantapadese araññāyatanaṃ pavisitvā tattha vasanto vācessāmī’’ti. So māṇavakānaṃ kathetvā tilataṇḍulatelavatthādīni gāhāpetvā araññaṃ pavisitvā maggato avidūre ṭhāne paṇṇasālaṃ kāretvā nivāsaṃ kappesi, māṇavāpi attano paṇṇasālaṃ kariṃsu. Māṇavakānaṃ ñātakā telataṇḍulādīni pesenti. Raṭṭhavāsinopi ‘‘disāpāmokkho ācariyo kira araññe asukaṭṭhāne nāma vasanto sippaṃ uggaṇhāpetī’’ti tassa taṇḍulādīni abhiharanti, kantārappaṭipannāpi denti, aññataropi puriso khīrapānatthāya savacchaṃ <pageBreak edition="Vipassana Research Institut" number="3.0474" /> dhenuṃ adāsi. Ācariyassa paṇṇasālāya santike dvīhi potakehi saddhiṃ ekā godhā vasati, sīhabyagghāpissa upaṭṭhānaṃ āgacchanti. Eko tittiropi tattha nibaddhavāso ahosi. So ācariyassa māṇavānaṃ mante vācentassa saddaṃ sutvā tayopi vede uggaṇhi. Māṇavā tena saddhiṃ ativissāsikā ahesuṃ.</paragraph>
    <paragraph line="519">Aparabhāge māṇavesu nipphattiṃ appattesuyeva ācariyo kālamakāsi. Māṇavā tassa sarīraṃ jhāpetvā vālukāya thūpaṃ katvā nānāpupphehi pūjetvā rodanti paridevanti. Atha ne tittiro ‘‘kasmā <pageBreak edition="Myanmar" number="3.0512" /> rodathā’’ti āha. ‘‘Ācariyo no sippe aniṭṭhiteyeva kālakato, tasmā rodāmā’’ti. ‘‘Evaṃ sante mā socittha, ahaṃ vo sippaṃ vācessāmī’’ti. ‘‘Tvaṃ kathaṃ jānāsī’’ti? ‘‘Ahaṃ ācariye tumhākaṃ vācente saddaṃ sutvā tayo vede paguṇe akāsinti. Tena hi attano paguṇabhāvaṃ amhe jānāpehī’’ti. Tittiro <pageBreak edition="Pali Text Society" number="3.0538" /> ‘‘tena hi suṇāthā’’ti tesaṃ gaṇṭhiṭṭhānameva pabbatamatthakā nadiṃ otaranto viya osāresi. Māṇavā haṭṭhatuṭṭhā hutvā tittirapaṇḍitassa santike sippaṃ paṭṭhapesuṃ. Sopi disāpāmokkhācariyassa ṭhāne ṭhatvā tesaṃ sippaṃ vācesi. Māṇavā tassa suvaṇṇapañjaraṃ karitvā upari vitānaṃ bandhitvā suvaṇṇataṭṭake madhulājādīni upaharantā nānāvaṇṇehi pupphehi pūjentā mahantaṃ sakkāraṃ kariṃsu. ‘‘Tittiro kira araññāyatane pañcasate māṇavake mantaṃ vācetī’’ti sakalajambudīpe pākaṭo ahosi.</paragraph>
    <paragraph line="520">Tadā jambudīpe giraggasamajjasadisaṃ mahantaṃ chaṇaṃ ghosayiṃsu. Māṇavānaṃ mātāpitaro ‘‘chaṇadassanatthāya āgacchantū’’ti pesesuṃ. Māṇavā tittirassa ārocetvā tittirapaṇḍitaṃ sabbañca assamapadaṃ godhaṃ paṭicchāpetvā attano attano nagarameva agamiṃsu. Tadā eko nikkāruṇiko duṭṭhatāpaso tattha tattha vicaranto taṃ ṭhānaṃ sampāpuṇi. Godhā taṃ disvā paṭisanthāraṃ katvā ‘‘asukaṭṭhāne taṇḍulā, asukaṭṭhāne telādīni atthi, bhattaṃ pacitvā bhuñjāhī’’ti vatvā gocaratthāya gatā. Tāpaso pātova bhattaṃ pacitvā dve godhāputtake māretvā khādi, divā tittirapaṇḍitañca vacchakañca māretvā khādi, sāyaṃ dhenuṃ āgacchantaṃ disvā tampi māretvā maṃsaṃ khāditvā rukkhamūle nipajjitvā ghurughurāyanto niddaṃ okkami. Godhā sāyaṃ āgantvā puttake apassantī upadhārayamānā vicari. Rukkhadevatā godhaṃ puttake adisvā kampamānaṃ oloketvā khandhaviṭapabbhantare dibbānubhāvena ṭhatvā ‘‘godhe mā kampi, iminā pāpapurisena tava puttakā ca tittiro ca vaccho ca dhenu ca māritā, gīvāya naṃ ḍaṃsitvā jīvitakkhayaṃ pāpehī’’ti sallapantī paṭhamaṃ gāthamāha –</paragraph>
    <hangnum line="521" number="105"></hangnum>
    <gatha1 line="522"> ‘‘Yo <pageBreak edition="Vipassana Research Institut" number="3.0475" /><pageBreak edition="Pali Text Society" number="3.0539" /> te puttake akhādi, dinnabhatto adūsake;</gatha1>
    <gathalast line="523">Tasmiṃ dāṭhaṃ nipātehi, mā te muccittha jīvato’’ti.</gathalast>
    <paragraph line="524">Tattha <pageBreak edition="Myanmar" number="3.0513" /><bold>dinnabhatto</bold>ti bhattaṃ pacitvā bhuñjāhīti tayā dinnabhatto. <bold>Adūsake</bold>ti niddose niraparādhe. <bold>Tasmiṃ dāṭhaṃ nipātehī</bold>ti tasmiṃ pāpapurise catassopi dāṭhā nipātehīti adhippāyo. <bold>Mā te muccittha jīvato</bold>ti jīvanto sajīvo hutvā tava hatthato eso pāpadhammo mā muccittha, mokkhaṃ mā labhatu, jīvitakkhayaṃ pāpehīti attho.</paragraph>
    <paragraph line="525">Tato godhā dve gāthā abhāsi –</paragraph>
    <hangnum line="526" number="106"></hangnum>
    <gatha1 line="527"> ‘‘Ākiṇṇaluddo puriso, dhāticelaṃva makkhito;</gatha1>
    <gathalast line="528">Padesaṃ taṃ na passāmi, yattha dāṭhaṃ nipātaye.</gathalast>
    <hangnum line="529" number="107"></hangnum>
    <gatha1 line="530"> ‘‘Akataññussa posassa, niccaṃ vivaradassino;</gatha1>
    <gathalast line="531">Sabbaṃ ce pathaviṃ dajjā, neva naṃ abhirādhaye’’ti.</gathalast>
    <paragraph line="532">Tattha <bold>ākiṇṇaluddo</bold>ti gāḷhaluddo. <bold>Vivaradassino</bold>ti chiddaṃ otāraṃ pariyesantassa. <bold>Neva naṃ abhirādhaye</bold>ti evarūpaṃ puggalaṃ sakalapathaviṃ dentopi tosetuṃ na sakkuṇeyya, kimaṅgaṃ panāhaṃ bhattamattadāyikāti dasseti.</paragraph>
    <paragraph line="533">Godhā evaṃ vatvā ‘‘ayaṃ pabujjhitvā mampi khādeyyā’’ti attano jīvitaṃ rakkhamānā palāyi. Tepi pana sīhabyagghā tittirassa sahāyakāva, kadāci te āgantvā tittiraṃ passanti, kadāci so gantvā tesaṃ dhammaṃ desetvā āgacchati, tasmiṃ pana divase sīho byagghaṃ āha – ‘‘samma, ciraṃ diṭṭho no tittiro, ajja sattaṭṭhadivasā honti, gaccha, tāvassa pavattiṃ ñatvā ehī’’ti. Byaggho ‘‘sādhū’’ti sampaṭicchitvā godhāya palāyanakāle taṃ ṭhānaṃ patvā taṃ pāpapurisaṃ niddāyantaṃ passi. Tassa jaṭantare tittirapaṇḍitassa lomāni <pageBreak edition="Pali Text Society" number="3.0540" /> paññāyanti, dhenuyā ca vacchakassa ca aṭṭhīni paññāyanti. Byaggharājā taṃ sabbaṃ disvā suvaṇṇapañjare ca tittirapaṇḍitaṃ adisvā ‘‘iminā pāpapurisena ete māritā bhavissantī’’ti taṃ pādena paharitvā uṭṭhāpesi. Sopi taṃ disvā bhītatasito ahosi. Atha naṃ byaggho ‘‘tvaṃ ete māretvā khādasī’’ti pucchi. ‘‘Neva māremi, na khādāmī’’ti. ‘‘Pāpadhamma tayi amārente añño <pageBreak edition="Vipassana Research Institut" number="3.0476" /> ko māressati, kathehi tāva kāraṇaṃ, akathentassa jīvitaṃ te natthī’’ti. So maraṇabhayabhīto ‘‘āma, sāmi, godhāputtake ca vacchakañca dhenuñca māretvā khādāmi, tittiraṃ pana <pageBreak edition="Myanmar" number="3.0514" /> na māremī’’tiāha. So tassa bahuṃ kathentassapi asaddahitvā ‘‘tvaṃ kuto āgatosī’’ti pucchitvā ‘‘sāmi, kaliṅgaraṭṭhato vāṇijakānaṃ bhaṇḍaṃ vahanto jīvikahetu idañcidañca kammaṃ katvā idānimhi idhāgato’’ti tena sabbasmiṃ attanā katakamme kathite ‘‘pāpadhamma tayi tittiraṃ amārente añño ko māressati, ehi sīhassa migarañño santikaṃ taṃ nessāmī’’ti taṃ purato katvā tāsento agamāsi. Sīharājā taṃ ānentaṃ byagghaṃ pucchanto catutthaṃ gāthamāha –</paragraph>
    <hangnum line="534" number="108"></hangnum>
    <gatha1 line="535"> ‘‘Kiṃ nu subāhu taramānarūpo, paccāgatosi saha māṇavena;</gatha1>
    <gathalast line="536">Kiṃ kiccamatthaṃ idhamatthi tuyhaṃ, akkhāhi me pucchito etamattha’’nti.</gathalast>
    <paragraph line="537">Tattha <bold>subāhū</bold>ti byagghaṃ nāmenālapati. Byagghassa hi purimakāyo manāpo hoti, tena taṃ evamāha. <bold>Kiṃ kiccamatthaṃ idhamatthi tuyha</bold>nti kiṃ karaṇīyaṃ atthasaññitaṃ iminā māṇavena idha atthi. ‘‘Tuyhaṃ kiṃ kiccamattha’’ntipi pāṭho, ayamevattho.</paragraph>
    <paragraph line="538">Taṃ <pageBreak edition="Pali Text Society" number="3.0541" /> sutvā byaggho pañcamaṃ gāthamāha –</paragraph>
    <hangnum line="539" number="109"></hangnum>
    <gatha1 line="540"> ‘‘Yo te sakhā daddaro sādhurūpo, tassa vadhaṃ parisaṅkāmi ajja;</gatha1>
    <gathalast line="541">Purisassa kammāyatanāni sutvā, nāhaṃ sukhiṃ daddaraṃ ajja maññe’’ti.</gathalast>
    <paragraph line="542">Tattha <bold>daddaro</bold>ti tittiro. <bold>Tassa vadha</bold>nti tassa tittirapaṇḍitassa imamhā purisamhā ajja vadhaṃ parisaṅkāmi. <bold>Nāhaṃ sukhi</bold>nti ahaṃ ajja daddaraṃ sukhiṃ arogaṃ na maññāmi.</paragraph>
    <paragraph line="543">Atha naṃ sīho chaṭṭhaṃ gāthamāha –</paragraph>
    <hangnum line="544" number="110"></hangnum>
    <gatha1 line="545"> ‘‘Kānissa kammāyatanāni assu, purisassa vuttisamodhānatāya;</gatha1>
    <gathalast line="546">Kaṃ vā paṭiññaṃ purisassa sutvā, parisaṅkasi daddaraṃ māṇavenā’’ti.</gathalast>
    <paragraph line="547">Tattha <pageBreak edition="Myanmar" number="3.0515" /><bold>assū</bold>ti assosi. <bold>Vuttisamodhānatāyā</bold>ti jīvitavuttisamodhānatāya, kāni nāma iminā <pageBreak edition="Vipassana Research Institut" number="3.0477" /> attano kammāni tuyhaṃ kathitānīti attho. <bold>Māṇavenā</bold>ti kiṃ sutvā iminā māṇavena māritaṃ parisaṅkasi.</paragraph>
    <paragraph line="548">Athassa kathento byaggharājā sesagāthā abhāsi –</paragraph>
    <hangnum line="549" number="111"></hangnum>
    <gatha1 line="550"> ‘‘Ciṇṇā kaliṅgā caritā vaṇijjā, vettācaro saṅkupathopi ciṇṇo;</gatha1>
    <gathalast line="551">Naṭehi ciṇṇaṃ saha vākurehi, daṇḍena yuddhampi samajjamajjhe.</gathalast>
    <hangnum line="552" number="112"></hangnum>
    <gatha1 line="553"> ‘‘Baddhā kulīkā mitamāḷakena, akkhā jitā saṃyamo abbhatīto;</gatha1>
    <gathalast line="554">Abbāhitaṃ pubbakaṃ aḍḍharattaṃ, hatthā daḍḍhā piṇḍapaṭiggahena.</gathalast>
    <hangnum line="555" number="113"></hangnum>
    <gatha1 line="556"> ‘‘Tānissa <pageBreak edition="Pali Text Society" number="3.0542" /> kammāyatanāni assu, purisassa vuttisamodhānatāya;</gatha1>
    <gathalast line="557">Yathā ayaṃ dissati lomapiṇḍo, gāvo hatā kiṃ pana daddarassā’’ti.</gathalast>
    <paragraph line="558">Tattha <bold>ciṇṇā kaliṅgā</bold>ti vāṇijakānaṃ bhaṇḍaṃ vahantena kira tena kaliṅgaraṭṭhe ciṇṇā. <bold>Caritā vaṇijjā</bold>ti vaṇijjāpi tena katā. <bold>Vettācaro</bold>ti vettehi sañcaritabbo. <bold>Saṅkupathopi ciṇṇo</bold>ti khāṇukamaggopi valañjito. <bold>Naṭehī</bold>ti jīvikahetuyeva naṭehipi saddhiṃ. <bold>Ciṇṇaṃ saha vākurehī</bold>ti vākuraṃ vahantena vākurehi saddhiṃ caritaṃ. <bold>Daṇḍena yuddha</bold>nti daṇḍena yuddhampi kira tena yujjhitaṃ.</paragraph>
    <paragraph line="559"><bold>Baddhā kulīkā</bold>ti sakuṇikāpi kira tena baddhā. <bold>Mitamāḷakenā</bold>ti dhaññamāpakakammampi kira tena kataṃ. <bold>Akkhā jitā</bold>ti akkhadhuttānaṃ veyyāvaccaṃ karontena <pageBreak edition="Myanmar" number="3.0516" /> akkhā haṭā. <bold>Saṃyamo abbhatīto</bold>ti jīvitavuttiṃ nissāya pabbajanteneva sīlasaṃyamo atikkanto. <bold>Abbāhita</bold>nti apaggharaṇaṃ kataṃ. <bold>Pubbaka</bold>nti lohitaṃ. Idaṃ vuttaṃ hoti – iminā kira jīvikaṃ nissāya rājāparādhikānaṃ hatthapāde chinditvā te ānetvā sālāya nipajjāpetvā vaṇamukhehi paggharantaṃ lohitaṃ aḍḍharattasamaye tattha gantvā kuṇḍakadhūmaṃ datvā ṭhapitanti. <bold>Hatthā daḍḍhā</bold>ti ājīvikapabbajjaṃ pabbajitakāle uṇhapiṇḍapātapaṭiggahaṇe hatthāpi kirassa daḍḍhā.</paragraph>
    <paragraph line="560"><bold>Tānissa kammāyatanānī</bold>ti tāni assa kammāni. <bold>Assū</bold>ti assosiṃ. <bold>Yathā aya</bold>nti yathā esa etassa jaṭantare tittiralomapiṇḍopi dissati, iminā kāraṇena veditabbametaṃ ‘‘eteneva <pageBreak edition="Vipassana Research Institut" number="3.0478" /> so mārito’’ti. <bold>Gāvo hatā kiṃ pana daddarassā</bold>ti gāvopi etena hatā, daddarassa pana kiṃ na hanitabbaṃ, kasmā esa taṃ na māressatīti.</paragraph>
    <paragraph line="561">Sīho taṃ purisaṃ pucchi ‘‘mārito te tittirapaṇḍito’’ti? ‘‘Āma, sāmī’’ti. Athassa saccavacanaṃ sutvā sīho taṃ vissajjetukāmo ahosi. Byaggharājā pana ‘‘māretabbayuttako eso’’ti vatvā tattheva naṃ dāṭhāhi paharitvā māretvā āvāṭaṃ khaṇitvā <pageBreak edition="Pali Text Society" number="3.0543" /> pakkhipi. Māṇavā āgantvā tittirapaṇḍikaṃ adisvā roditvā paridevitvā nivattiṃsu.</paragraph>
    <paragraph line="562">Satthā imaṃ dhammadesanaṃ āharitvā ‘‘evaṃ, bhikkhave, devadatto pubbepi mayhaṃ vadhāya parisakkī’’ti vatvā jātakaṃ samodhānesi – ‘‘tadā kūṭajaṭilo devadatto ahosi, godhā uppalavaṇṇā, byaggho moggallāno, sīho sāriputto, disāpāmokkho ācariyo mahākassapo, tittirapaṇḍito pana ahameva ahosi’’nti.</paragraph>
    <centered line="563">Daddarajātakavaṇṇanā dvādasamā.</centered>
    <paragraph line="564">Jātakuddānaṃ –</paragraph>
    <gatha1 line="565">Gijjhakosambī <pageBreak edition="Myanmar" number="3.0517" /> suvañca, cūḷasūvaṃ harittacaṃ;</gatha1>
    <gathalast line="566">Kusalaṃ lomakassapaṃ, cakkavākaṃ haliddi ca.</gathalast>
    <gatha1 line="567">Samuggaṃ pūtimaṃsañca, daddarañceva dvādasa;</gatha1>
    <gathalast line="568">Jātake navanipāte, gīyiṃsu gītikārakā.</gathalast>
    <centered line="569">Navakanipātavaṇṇanā niṭṭhitā.</centered>
    <centered line="570">(Tatiyo bhāgo niṭṭhito.)</centered>
  </content>
</document>