<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0502a.att20.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/dhammapada-atthakatha/20. maggavaggo.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/dhammapada-atthakatha</directory>
    <basename>20. maggavaggo</basename>
    <titlePath>20. Maggavaggo - Dhammapada-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">20. Maggavaggo</chapter>
    <subhead line="2">1. Pañcasatabhikkhuvatthu</subhead>
    <paragraph line="3"><bold>Maggānaṭṭhaṅgiko</bold>ti <pageBreak edition="Vipassana Research Institut" number="2.0231" /><pageBreak edition="Pali Text Society" number="3.0401" /><pageBreak edition="Myanmar" number="2.0253" /> imaṃ dhammadesanaṃ satthā jetavane viharanto pañcasate bhikkhū ārabbha kathesi.</paragraph>
    <paragraph line="4">Te kira satthari janapadacārikaṃ caritvā puna sāvatthiṃ āgate upaṭṭhānasālāya nisīditvā ‘‘asukagāmato asukagāmassa maggo samo, asukagāmassa maggo visamo, sasakkharo, asakkharo’’tiādinā nayena attano vicaritamaggaṃ ārabbha maggakathaṃ kathesuṃ. Satthā tesaṃ arahattassūpanissayaṃ disvā taṃ ṭhānaṃ āgantvā paññattāsane nisinno ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, ayaṃ bāhirakamaggo, bhikkhunā nāma ariyamagge kammaṃ kātuṃ vaṭṭati, evañhi karonto bhikkhu sabbadukkhā pamuccatī’’ti vatvā imā gāthā abhāsi –</paragraph>
    <hangnum line="5" number="273"></hangnum>
    <gatha1 line="6"> ‘‘Maggānaṭṭhaṅgiko <pageBreak edition="Pali Text Society" number="3.0402" /> seṭṭho, saccānaṃ caturo padā;</gatha1>
    <gathalast line="7">Virāgo seṭṭho dhammānaṃ, dvipadānañca cakkhumā.</gathalast>
    <hangnum line="8" number="274"></hangnum>
    <gatha1 line="9"> ‘‘Eseva maggo natthañño, dassanassa visuddhiyā;</gatha1>
    <gathalast line="10">Etañhi tumhe paṭipajjatha, mārassetaṃ pamohanaṃ.</gathalast>
    <hangnum line="11" number="275"></hangnum>
    <gatha1 line="12"> ‘‘Etañhi tumhe paṭipannā, dukkhassantaṃ karissatha;</gatha1>
    <gathalast line="13">Akkhāto vo mayā maggo, aññāya sallakantanaṃ.</gathalast>
    <hangnum line="14" number="276"></hangnum>
    <gatha1 line="15"> ‘‘Tumhehi kiccamātappaṃ, akkhātāro tathāgatā;</gatha1>
    <gathalast line="16">Paṭipannā pamokkhanti, jhāyino mārabandhanā’’ti.</gathalast>
    <paragraph line="17">Tattha <pageBreak edition="Vipassana Research Institut" number="2.0232" /><bold>maggānaṭṭhaṅgiko</bold>ti jaṅghamaggādayo vā hontu dvāsaṭṭhi diṭṭhigatamaggā vā, tesaṃ sabbesampi maggānaṃ sammādiṭṭhiādīhi aṭṭhahi aṅgehi micchādiṭṭhiādīnaṃ aṭṭhannaṃ pahānaṃ karonto nirodhaṃ ārammaṇaṃ katvā catūsupi saccesu dukkhaparijānanādikiccaṃ sādhayamāno aṭṭhaṅgiko maggo seṭṭho <pageBreak edition="Myanmar" number="2.0254" /> uttamo. <bold>Saccānaṃ caturo padā</bold>ti ‘‘saccaṃ bhaṇe na kujjheyyā’’ti <pageBreak edition="Pali Text Society" number="3.0403" /> (dha. pa. 224) āgataṃ vacīsaccaṃ vā hotu, ‘‘sacco brāhmaṇo sacco khattiyo’’tiādibhedaṃ sammutisaccaṃ vā ‘‘idameva saccaṃ moghamañña’’nti (dha. sa. 1144; ma. ni. 2.187-188) diṭṭhisaccaṃ vā ‘‘dukkhaṃ ariyasacca’’ntiādibhedaṃ paramatthasaccaṃ vā hotu, sabbesampi imesaṃ saccānaṃ parijānitabbaṭṭhena sacchikātabbaṭṭhena pahātabbaṭṭhena bhāvetabbaṭṭhena ekapaṭivedhaṭṭhena ca tathapaṭivedhaṭṭhena ca dukkhaṃ ariyasaccantiādayo caturo padā seṭṭhā nāma. <bold>Virāgo seṭṭho dhammāna</bold>nti ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyatī’’ti (itivu. 90; a. ni. 4.34) vacanato sabbadhammānaṃ nibbānasaṅkhāto virāgo seṭṭho. <bold>Dvipadānañca cakkhumā</bold>ti sabbesaṃ devamanussādibhedānaṃ dvipadānaṃ pañcahi cakkhūhi cakkhumā tathāgatova seṭṭho. Ca-saddo sampiṇḍanattho, arūpadhamme sampiṇḍeti. Tasmā arūpadhammānampi tathāgato seṭṭho uttamo.</paragraph>
    <paragraph line="18"><bold>Dassanassa visuddhiyā</bold>ti maggaphaladassanassa visuddhatthaṃ yo mayā ‘‘seṭṭho’’ti vutto, esova maggo, natthañño. <bold>Etañhi tumhe</bold>ti tasmā tumhe etameva paṭipajjatha. <bold>Mārassetaṃ pamohana</bold>nti etaṃ māramohanaṃ māramanthananti <pageBreak edition="Pali Text Society" number="3.0404" /> vuccati. <bold>Dukkhassanta</bold>nti sakalassapi vaṭṭadukkhassa antaṃ paricchedaṃ karissathāti attho. <bold>Aññāya sallakantana</bold>nti rāgasallādīnaṃ kantanaṃ nimmathanaṃ abbūhaṇaṃ etaṃ maggaṃ, mayā vinā anussavādīhi attapaccakkhato ñatvāva ayaṃ maggo akkhāto, idāni tumhehi kilesānaṃ ātāpanena ‘‘ātappa’’nti saṅkhaṃ gataṃ tassa adhigamatthāya sammappadhānavīriyaṃ kiccaṃ karaṇīyaṃ. Kevalañhi akkhātārova tathāgatā. Tasmā tehi akkhātavasena ye paṭipannā dvīhi jhānehi jhāyino, te tebhūmakavaṭṭasaṅkhātā mārabandhanā pamokkhantīti attho.</paragraph>
    <paragraph line="19">Desanāvasāne te bhikkhū arahatte patiṭṭhahiṃsu, sampattānampi sātthikā dhammadesanā ahosīti.</paragraph>
    <centered line="20">Pañcasatabhikkhuvatthu paṭhamaṃ.</centered>
    <subhead line="21">2. Aniccalakkhaṇavatthu</subhead>
    <paragraph line="22"><bold>Sabbe</bold><pageBreak edition="Vipassana Research Institut" number="2.0233" /><pageBreak edition="Pali Text Society" number="3.0405" /><pageBreak edition="Myanmar" number="2.0255" /><bold>saṅkhārā aniccā</bold>ti imaṃ dhammadesanaṃ satthā jetavane viharanto pañcasate bhikkhū ārabbha kathesi.</paragraph>
    <paragraph line="23">Te kira satthu santike kammaṭṭhānaṃ gahetvā gantvā araññe vāyamantāpi arahattaṃ appatvā ‘‘visesetvā kammaṭṭhānaṃ uggaṇhissāmā’’ti satthu santikaṃ āgamiṃsu. Satthā ‘‘kiṃ nu kho imesaṃ sappāya’’nti vīmaṃsanto ‘‘ime kassapabuddhakāle vīsati vassasahassāni aniccalakkhaṇe anuyuñjiṃsu, tasmā aniccalakkhaṇeneva tesaṃ ekaṃ gāthaṃ desetuṃ vaṭṭatī’’ti cintetvā, ‘‘bhikkhave, kāmabhavādīsu sabbepi saṅkhārā hutvā abhāvaṭṭhena aniccā evā’’ti vatvā imaṃ gāthamāha –</paragraph>
    <hangnum line="24" number="277"></hangnum>
    <gatha1 line="25"> ‘‘Sabbe saṅkhārā aniccāti, yadā paññāya passati;</gatha1>
    <gathalast line="26">Atha nibbindati dukkhe, esa maggo visuddhiyā’’ti.</gathalast>
    <paragraph line="27">Tattha <bold>sabbe saṅkhārā</bold>ti kāmabhavādīsu uppannā khandhā tattha tattheva nirujjhanato <bold>aniccā</bold>ti yadā vipassanāpaññāya passati, atha imasmiṃ khandhapariharaṇadukkhe nibbindati, nibbindanto dukkhaparijānanādivasena saccāni paṭivijjhati. <bold>Esa maggo visuddhiyā</bold>ti visuddhatthāya vodānatthāya esa maggoti attho.</paragraph>
    <paragraph line="28">Desanāvasāne <pageBreak edition="Pali Text Society" number="3.0406" /> te bhikkhū arahatte patiṭṭhahiṃsu, sampattaparisānampi sātthikā dhammadesanā ahosīti.</paragraph>
    <centered line="29">Aniccalakkhaṇavatthu dutiyaṃ.</centered>
    <subhead line="30">3. Dukkhalakkhaṇavatthu</subhead>
    <paragraph line="31">Dutiyagāthāyapi evarūpameva vatthu. Tadā hi bhagavā tesaṃ bhikkhūnaṃ dukkhalakkhaṇe katābhiyogabhāvaṃ ñatvā, ‘‘bhikkhave, sabbepi khandhā paṭipīḷanaṭṭhena dukkhā evā’’ti vatvā imaṃ gāthamāha –</paragraph>
    <hangnum line="32" number="278"></hangnum>
    <gatha1 line="33"> ‘‘Sabbe <pageBreak edition="Vipassana Research Institut" number="2.0234" /><pageBreak edition="Myanmar" number="2.0256" /> saṅkhārā dukkhāti, yadā paññāya passati;</gatha1>
    <gathalast line="34">Atha nibbindati dukkhe, esa maggo visuddhiyā’’ti.</gathalast>
    <paragraph line="35">Tattha <bold>dukkhā</bold>ti paṭipīḷanaṭṭhena dukkhā. Sesaṃ purimasadisameva.</paragraph>
    <centered line="36">Dukkhalakkhaṇavatthu tatiyaṃ.</centered>
    <subhead line="37">4. Anattalakkhaṇavatthu</subhead>
    <paragraph line="38">Tatiyagāthāyapi eseva nayo. Kevalañhi ettha bhagavā tesaṃ bhikkhūnaṃ pubbe anattalakkhaṇe anuyuttabhāvaṃ ñatvā, ‘‘bhikkhave, sabbepi khandhā avasavattanaṭṭhena anattā evā’’ti vatvā imaṃ gāthamāha –</paragraph>
    <hangnum line="39" number="279"></hangnum>
    <gatha1 line="40"> ‘‘Sabbe <pageBreak edition="Pali Text Society" number="3.0407" /> dhammā anattāti, yadā paññāya passati;</gatha1>
    <gathalast line="41">Atha nibbindati dukkhe, esa maggo visuddhiyā’’ti.</gathalast>
    <paragraph line="42">Tattha <bold>sabbe dhammā</bold>ti pañcakkhandhā eva adhippetā. <bold>Anattā</bold>ti ‘‘mā jīyantu mā mīyantū’’ti vase vattetuṃ na sakkāti avasavattanaṭṭhena anattā attasuññā assāmikā anissarāti attho. Sesaṃ purimasadisamevāti.</paragraph>
    <centered line="43">Anattalakkhaṇavatthu catutthaṃ.</centered>
    <subhead line="44">5. Padhānakammikatissattheravatthu</subhead>
    <paragraph line="45"><bold>Uṭṭhānakālamhī</bold>ti imaṃ dhammadesanaṃ satthā jetavane viharanto padhānakammikatissattheraṃ ārabbha kathesi.</paragraph>
    <paragraph line="46">Sāvatthivāsino kira pañcasatā kulaputtā satthu santike pabbajitvā kammaṭṭhānaṃ gahetvā araññaṃ agamaṃsu. Tesu eko tattheva ohīyi. Avasesā araññe samaṇadhammaṃ karontā arahattaṃ patvā ‘‘paṭiladdhaguṇaṃ satthu ārocessāmā’’ti puna sāvatthiṃ agamaṃsu. Te sāvatthito yojanamatte <pageBreak edition="Vipassana Research Institut" number="2.0235" /> ekasmiṃ gāmake piṇḍāya carante disvā eko upāsako yāgubhattādīhi patimānetvā anumodanaṃ sutvā punadivasatthāyapi nimantesi. Te tadaheva sāvatthiṃ <pageBreak edition="Pali Text Society" number="3.0408" /> gantvā pattacīvaraṃ paṭisāmetvā sāyanhasamaye <pageBreak edition="Myanmar" number="2.0257" /> satthāraṃ upasaṅkamitvā vanditvā ekamantaṃ nisīdiṃsu. Satthā tehi saddhiṃ ativiya tuṭṭhiṃ pavedayamāno paṭisanthāraṃ akāsi.</paragraph>
    <paragraph line="47">Atha nesaṃ tattha ohīno sahāyakabhikkhu cintesi – ‘‘satthu imehi saddhiṃ paṭisanthāraṃ karontassa mukhaṃ nappahoti, mayhaṃ pana maggaphalābhāvena mayā saddhiṃ na katheti, ajjeva arahattaṃ patvā satthāraṃ upasaṅkamitvā mayā saddhiṃ kathāpessāmī’’ti. Tepi bhikkhū, ‘‘bhante, mayaṃ āgamanamagge ekena upāsakena svātanāya nimantitā, tattha pātova gamissāmā’’ti satthāraṃ apalokesuṃ. Atha nesaṃ sahāyako bhikkhu sabbarattiṃ caṅkamanto niddāvasena caṅkamakoṭiyaṃ ekasmiṃ pāsāṇaphalake pati, ūruṭṭhi bhijji. So mahāsaddena viravi. Tassa te sahāyakā bhikkhū saddaṃ sañjānitvā ito cito ca upadhāviṃsu. Tesaṃ dīpaṃ jāletvā tassa kattabbakiccaṃ karontānaṃyeva aruṇo uṭṭhahi, te taṃ gāmaṃ gantuṃ okāsaṃ na labhiṃsu. Atha ne satthā āha – ‘‘kiṃ, bhikkhave, bhikkhācāragāmaṃ na gamitthā’’ti. Te ‘‘āma, bhante’’ti taṃ pavattiṃ ārocesuṃ. Satthā ‘‘na, bhikkhave, esa <pageBreak edition="Pali Text Society" number="3.0409" /> idāneva tumhākaṃ lābhantarāyaṃ karoti, pubbepi akāsiyevā’’ti vatvā tehi yācito atītaṃ āharitvā –</paragraph>
    <gatha1 line="48">‘‘Yo pubbe karaṇīyāni, pacchā so kātumicchati;</gatha1>
    <gathalast line="49">Varuṇakaṭṭhabhañjova, sa pacchā manutappatī’’ti. (jā. 1.1.71) –</gathalast>
    <unindented line="50"><bold>Jātakaṃ</bold> vitthāresi. Tadā kira te bhikkhū pañcasatā māṇavakā ahesuṃ, kusītamāṇavako ayaṃ bhikkhu ahosi, ācariyo pana tathāgatova ahosīti.</unindented>
    <paragraph line="51">Satthā imaṃ dhammadesanaṃ āharitvā, ‘‘bhikkhave, yo hi uṭṭhānakāle uṭṭhānaṃ na karoti, saṃsannasaṅkappo hoti, kusīto so jhānādibhedaṃ visesaṃ nādhigacchatī’’ti vatvā imaṃ gāthamāha –</paragraph>
    <hangnum line="52" number="280"></hangnum>
    <gatha1 line="53"> ‘‘Uṭṭhānakālamhi anuṭṭhahāno,</gatha1>
    <gatha2 line="54">Yuvā balī ālasiyaṃ upeto;</gatha2>
    <gatha3 line="55">Saṃsannasaṅkappamano kusīto,</gatha3>
    <gathalast line="56">Paññāya maggaṃ alaso na vindatī’’ti.</gathalast>
    <paragraph line="57">Tattha <pageBreak edition="Vipassana Research Institut" number="2.0236" /><pageBreak edition="Myanmar" number="2.0258" /><bold>anuṭṭhahāno</bold>ti anuṭṭhahanto avāyamanto. <bold>Yuvā balī</bold>ti paṭhamayobbane ṭhito balasampannopi hutvā <pageBreak edition="Pali Text Society" number="3.0410" /> alasabhāvena upeto hoti, bhutvā sayati. <bold>Saṃsannasaṅkappamano</bold>ti tīhi micchāvitakkehi suṭṭhu avasannasammāsaṅkappacitto. <bold>Kusīto</bold>ti nibbīriyo. <bold>Alaso</bold>ti mahāalaso paññāya daṭṭhabbaṃ ariyamaggaṃ apassanto na vindati, na paṭilabhatīti attho.</paragraph>
    <paragraph line="58">Desanāvasāne bahū sotāpattiphalādīni pāpuṇiṃsūti.</paragraph>
    <centered line="59">Padhānakammikatissattheravatthu pañcamaṃ.</centered>
    <subhead line="60">6. Sūkarapetavatthu</subhead>
    <paragraph line="61"><bold>Vācānurakkhī</bold>ti imaṃ dhammadesanaṃ satthā veḷuvane viharanto sūkarapetaṃ ārabbha kathesi.</paragraph>
    <paragraph line="62">Ekasmiñhi divase mahāmoggallānatthero lakkhaṇattherena saddhiṃ gijjhakūṭā orohanto ekasmiṃ padese sitaṃ pātvākāsi. ‘‘Ko nu kho, āvuso, hetu sitassa pātukammāyā’’ti lakkhaṇattherena puṭṭho ‘‘akālo, āvuso, imassa pañhassa, satthu santike maṃ puccheyyāthā’’ti vatvā lakkhaṇattherena <pageBreak edition="Pali Text Society" number="3.0411" /> saddhiṃyeva rājagahe piṇḍāya caritvā piṇḍapātapaṭikkanto veḷuvanaṃ gantvā satthāraṃ vanditvā nisīdi. Atha naṃ lakkhaṇatthero tamatthaṃ pucchi. So āha – ‘‘āvuso, ahaṃ ekaṃ petaṃ addasaṃ, tassa tigāvutappamāṇaṃ sarīraṃ, taṃ manussasarīrasadisaṃ. Sīsaṃ pana sūkarassa viya, tassa mukhe naṅguṭṭhaṃ jātaṃ, tato puḷavā paggharanti. Svāhaṃ ‘na me evarūpo satto diṭṭhapubbo’ti taṃ disvā sitaṃ pātvākāsi’’nti. Satthā ‘‘cakkhubhūtā vata, bhikkhave, mama sāvakā viharantī’’ti vatvā ‘‘ahampetaṃ sattaṃ bodhimaṇḍeyeva addasaṃ. ‘Ye pana me na saddaheyyuṃ, tesaṃ ahitāya assā’ti paresaṃ anukampāya na kathesiṃ. Idāni moggallānaṃ sakkhiṃ katvā kathemi. Saccaṃ, bhikkhave, moggallāno āhā’’ti kathesi. Taṃ sutvā bhikkhū satthāraṃ pucchiṃsu – ‘‘kiṃ <pageBreak edition="Myanmar" number="2.0259" /> pana, bhante, tassa pubbakamma’’nti. Satthā ‘‘tena hi, bhikkhave, suṇāthā’’ti atītaṃ āharitvā tassa pubbakammaṃ kathesi.</paragraph>
    <paragraph line="63">Kassapabuddhakāle kira ekasmiṃ gāmakāvāse dve therā samaggavāsaṃ vasiṃsu. Tesu eko saṭṭhivasso, eko ekūnasaṭṭhivasso <pageBreak edition="Pali Text Society" number="3.0412" />. Ekūnasaṭṭhivasso itarassa pattacīvaraṃ ādāya vicari, sāmaṇero viya sabbaṃ vattapaṭivattaṃ akāsi. Tesaṃ ekamātukucchiyaṃ vutthabhātūnaṃ viya samaggavāsaṃ <pageBreak edition="Vipassana Research Institut" number="2.0237" /> vasantānaṃ vasanaṭṭhānaṃ eko dhammakathiko āgami. Tadā ca dhammassavanadivaso hoti. Therā naṃ saṅgaṇhitvā ‘‘dhammakathaṃ no kathehi sappurisā’’ti āhaṃsu. So dhammakathaṃ kathesi. Therā ‘‘dhammakathiko no laddho’’ti tuṭṭhacittā punadivase taṃ ādāya dhuragāmaṃ piṇḍāya pavisitvā tattha katabhattakiccā, ‘‘āvuso, hiyyo kathitaṭṭhānatova thokaṃ dhammaṃ kathehī’’ti manussānaṃ dhammaṃ kathāpesuṃ. Manussā dhammakathaṃ sutvā punadivasatthāyapi nimantayiṃsu. Evaṃ samantā bhikkhācāragāmesu dve dve divase taṃ ādāya piṇḍāya cariṃsu.</paragraph>
    <paragraph line="64">Dhammakathiko cintesi – ‘‘ime dvepi atimudukā, mayā ubhopete palāpetvā imasmiṃ vihāre vasituṃ vaṭṭatī’’ti. So sāyaṃ therūpaṭṭhānaṃ gantvā bhikkhūnaṃ uṭṭhāya gatakāle nivattitvā mahātheraṃ upasaṅkamitvā, ‘‘bhante, kiñci vattabbaṃ atthī’’ti vatvā ‘‘kathehi, āvuso’’ti vutte thokaṃ cintetvā, ‘‘bhante, kathā nāmesā mahāsāvajjā’’ti vatvā akathetvāva pakkāmi. Anutherassāpi santikaṃ gantvā tatheva akāsi. So dutiyadivase tatheva katvā tatiyadivase tesaṃ ativiya <pageBreak edition="Pali Text Society" number="3.0413" /> kotuhale uppanne mahātheraṃ upasaṅkamitvā, ‘‘bhante, kiñci vattabbaṃ atthi, tumhākaṃ pana santike vattuṃ na visahāmī’’ti vatvā therena ‘‘hotu, āvuso, kathehī’’ti nippīḷito āha – ‘‘kiṃ pana, bhante, anuthero tumhehi saddhiṃ saṃbhogo’’ti. Sappurisa, kiṃ nāmetaṃ kathesi, mayaṃ ekamātukucchiyaṃ vutthaputtā viya, amhesu ekena yaṃ laddhaṃ, itarenāpi laddhameva hoti. Mayā etassa ettakaṃ kālaṃ aguṇo nāma na diṭṭhapubboti? Evaṃ, bhanteti. Āmāvusoti. Bhante maṃ anuthero evamāha – ‘‘sappurisa, tvaṃ kulaputto, ayaṃ mahāthero lajjī pesaloti etena saddhiṃ saṃbhogaṃ karonto <pageBreak edition="Myanmar" number="2.0260" /> upaparikkhitvā kareyyāsī’’ti evamesa maṃ āgatadivasato paṭṭhāya vadatīti.</paragraph>
    <paragraph line="65">Mahāthero taṃ sutvāva kuddhamānaso daṇḍābhihataṃ kulālabhājanaṃ viya bhijji. Itaropi uṭṭhāya anutherassa santikaṃ gantvā tatheva avoca, sopi tatheva bhijji. Tesu kiñcāpi ettakaṃ kālaṃ ekopi visuṃ piṇḍāya paviṭṭhapubbo nāma natthi, punadivase pana visuṃ piṇḍāya pavisitvā anuthero puretaraṃ āgantvā upaṭṭhānasālāya aṭṭhāsi, mahāthero pacchā agamāsi. Taṃ disvā anuthero cintesi – ‘‘kiṃ nu kho imassa pattacīvaraṃ paṭiggahetabbaṃ, udāhu no’’ti. So ‘‘na <pageBreak edition="Pali Text Society" number="3.0414" /> idāni paṭiggahessāmī’’ti cintetvāpi ‘‘hotu, na mayā evaṃ katapubbaṃ, mayā attano vattaṃ hāpetuṃ na vaṭṭatī’’ti cittaṃ mudukaṃ katvā theraṃ upasaṅkamitvā, ‘‘bhante, pattacīvaraṃ dethā’’ti āha. Itaro ‘‘gaccha, dubbinīta, na tvaṃ mama pattacīvaraṃ paṭiggahetuṃ yuttarūpo’’ti accharaṃ paharitvā tenapi ‘‘āma, bhante, ahampi tumhākaṃ pattacīvaraṃ na paṭiggaṇhāmīti <pageBreak edition="Vipassana Research Institut" number="2.0238" /> cintesi’’nti vutte, ‘‘āvuso navaka, kiṃ tvaṃ cintesi, mama imasmiṃ vihāre koci saṅgo atthī’’ti āha. Itaropi ‘‘tumhe pana, bhante, kiṃ evaṃ maññatha ‘mama imasmiṃ vihāre koci saṅgo atthī’ti, eso te vihāro’’ti vatvā pattacīvaraṃ ādāya nikkhami. Itaropi nikkhami. Te ubhopi ekamaggenāpi agantvā eko pacchimadvārena maggaṃ gaṇhi, eko puratthimadvārena. Dhammakathiko, ‘‘bhante, mā evaṃ karotha, mā evaṃ karothā’’ti vatvā ‘‘tiṭṭhāvuso’’ti vutte nivatti. So punadivase dhuragāmaṃ paviṭṭho manussehi, ‘‘bhante, bhaddantā kuhi’’nti vutte, ‘‘āvuso, mā pucchatha, tumhākaṃ <pageBreak edition="Pali Text Society" number="3.0415" /> kulupakā hiyyo kalahaṃ katvā nikkhamiṃsu, ahaṃ yācantopi nivattetuṃ nāsakkhi’’nti āha. Tesu bālā tuṇhī ahesuṃ. Paṇḍitā pana ‘‘amhehi ettakaṃ kālaṃ bhaddantānaṃ kiñci khalitaṃ nāma na diṭṭhapubbaṃ, tesaṃ bhayaṃ imaṃ nissāya uppannaṃ bhavissatī’’ti domanassappattā ahesuṃ.</paragraph>
    <paragraph line="66">Tepi therā gataṭṭhāne cittasukhaṃ nāma na labhiṃsu. Mahāthero cintesi – ‘‘aho navakassa bhikkhuno bhāriyaṃ kammaṃ kataṃ, muhuttaṃ diṭṭhaṃ nāma āgantukabhikkhuṃ āha – ‘mahātherena saddhiṃ saṃbhogaṃ mā akāsī’’’ti. Itaropi cintesi – ‘‘aho mahātherassa bhāriyaṃ kammaṃ kataṃ, muhuttaṃ diṭṭhaṃ nāma āgantukabhikkhuṃ āha – ‘iminā saddhiṃ saṃbhogaṃ mā akāsī’’’ti. Tesaṃ <pageBreak edition="Myanmar" number="2.0261" /> neva sajjhāyo na manasikāro ahosi. Te vassasataccayena pacchimadisāya ekaṃ vihāraṃ agamaṃsu. Tesaṃ ekameva senāsanaṃ pāpuṇi. Mahāthere pavisitvā mañcake nisinne itaropi pāvisi. Mahāthero taṃ disvāva sañjānitvā assūni sandhāretuṃ nāsakkhi. Itaropi mahātheraṃ sañjānitvā assupuṇṇehi nettehi ‘‘kathemi nu kho mā kathemī’’ti cintetvā ‘‘na taṃ saddheyyarūpa’’nti theraṃ vanditvā ‘‘ahaṃ, bhante, ettakaṃ <pageBreak edition="Pali Text Society" number="3.0416" /> kālaṃ tumhākaṃ pattacīvaraṃ gahetvā vicariṃ, api nu kho me kāyadvārādīsu tumhehi kiñci asāruppaṃ diṭṭhapubba’’nti. ‘‘Na diṭṭhapubbaṃ, āvuso’’ti. Atha kasmā dhammakathikaṃ avacuttha ‘‘mā etena saddhiṃ saṃbhogamakāsī’’ti? ‘‘Nāhaṃ, āvuso, evaṃ kathemi, tayā kira mama antare evaṃ vutta’’nti. ‘‘Ahampi, bhante, na vadāmī’’ti. Te tasmiṃ khaṇe ‘‘tena amhe bhinditukāmena evaṃ vuttaṃ bhavissatī’’ti ñatvā aññamaññaṃ accayaṃ desayiṃsu. Te vassasataṃ cittassādaṃ alabhantā taṃ divasaṃ samaggā hutvā ‘‘āyāma, naṃ tato vihārā nikkaḍḍhissāmā’’ti pakkamitvā anupubbena taṃ vihāraṃ agamaṃsu.</paragraph>
    <paragraph line="67">Dhammakathikopi there disvā pattacīvaraṃ paṭiggahetuṃ upagacchi. Therā ‘‘na tvaṃ imasmiṃ vihāre vasituṃ yuttarūpo’’ti accharaṃ pahariṃsu. So saṇṭhātuṃ asakkonto tāvadeva nikkhamitvā <pageBreak edition="Vipassana Research Institut" number="2.0239" /> palāyi. Atha naṃ vīsati vassasahassāni kato samaṇadhammo sandhāretuṃ nāsakkhi, tato cavitvā avīcimhi nibbatto ekaṃ buddhantaraṃ paccitvā idāni gijjhakūṭe vuttappakārena attabhāvena dukkhaṃ anubhotīti.</paragraph>
    <paragraph line="68">Satthā idaṃ tassa pubbakammaṃ āharitvā, ‘‘bhikkhave, bhikkhunā nāma kāyādīhi upasantarūpena bhavitabba’’nti vatvā imaṃ gāthamāha –</paragraph>
    <hangnum line="69" number="281"></hangnum>
    <gatha1 line="70"> ‘‘Vācānurakkhī <pageBreak edition="Pali Text Society" number="3.0417" /> manasā susaṃvuto,</gatha1>
    <gatha2 line="71">Kāyena ca nākusalaṃ kayirā;</gatha2>
    <gatha3 line="72">Ete tayo kammapathe visodhaye,</gatha3>
    <gathalast line="73">Ārādhaye maggamisippavedita’’nti.</gathalast>
    <paragraph line="74">Tassattho – catunnaṃ vacīduccaritānaṃ vajjanena vācānurakkhī abhijjhādīnaṃ anuppādanena manasā ca suṭṭhu saṃvuto pāṇātipātādayo pajahanto kāyena <pageBreak edition="Myanmar" number="2.0262" /> ca akusalaṃ na kayirā. Evaṃ ete tayo kammapathe visodhaye. Evaṃ visodhento hi sīlakkhandhādīnaṃ esakehi buddhādīhi isīhi paveditaṃ aṭṭhaṅgikamaggaṃ ārādheyyāti.</paragraph>
    <paragraph line="75">Desanāvasāne bahū sotāpattiphalādīni pāpuṇiṃsūti.</paragraph>
    <centered line="76">Sūkarapetavatthu chaṭṭhaṃ.</centered>
    <subhead line="77">7. Poṭṭhilattheravatthu</subhead>
    <paragraph line="78"><bold>Yogā ve</bold>ti imaṃ dhammadesanaṃ satthā jetavane viharanto poṭṭhilaṃ nāma theraṃ ārabbha kathesi.</paragraph>
    <paragraph line="79">So kira sattannampi buddhānaṃ sāsane tepiṭako pañcannaṃ bhikkhusatānaṃ dhammaṃ vācesi. Satthā cintesi <pageBreak edition="Pali Text Society" number="3.0418" /> – ‘‘imassa bhikkhuno ‘attano dukkhanissaraṇaṃ karissāmī’ti cittampi natthi saṃvejessāmi na’’nti. Tato paṭṭhāya taṃ theraṃ attano upaṭṭhānaṃ āgatakāle ‘‘ehi, tucchapoṭṭhila, vanda, tucchapoṭṭhila, nisīda, tucchapoṭṭhila, yāhi, tucchapoṭṭhilā’’ti vadati. Uṭṭhāya gatakālepi ‘‘tucchapoṭṭhilo gato’’ti vadati. So cintesi – ‘‘ahaṃ sāṭṭhakathāni tīṇi <pageBreak edition="Vipassana Research Institut" number="2.0240" /> piṭakāni dhāremi, pañcannaṃ bhikkhusatānaṃ aṭṭhārasa mahāgaṇe dhammaṃ vācemi, atha pana maṃ satthā abhikkhaṇaṃ, ‘tucchapoṭṭhilā’ti vadeti, addhā maṃ satthā jhānādīnaṃ abhāvena evaṃ vadetī’’ti. So uppannasaṃvego ‘‘dāni araññaṃ pavisitvā samaṇadhammaṃ karissāmī’’ti sayameva pattacīvaraṃ saṃvidahitvā paccūsakāle sabbapacchā dhammaṃ uggaṇhitvā nikkhamantena bhikkhunā saddhiṃ nikkhami. Pariveṇe nisīditvā sajjhāyantā naṃ ‘‘ācariyo’’ti na sallakkhesuṃ. So vīsayojanasatamaggaṃ gantvā ekasmiṃ araññāvāse tiṃsa bhikkhū vasanti, te upasaṅkamitvā saṅghattheraṃ vanditvā, ‘‘bhante, avassayo me hothā’’ti āha. Āvuso, tvaṃ dhammakathiko, amhehi nāma <pageBreak edition="Pali Text Society" number="3.0419" /> taṃ nissāya kiñci jānitabbaṃ bhaveyya, kasmā evaṃ vadesīti? Mā, bhante, evaṃ karotha, avassayo me hothāti. Te pana sabbe khīṇāsavāva. Atha naṃ mahāthero ‘‘imassa uggahaṃ nissāya māno atthiyevā’’ti anutherassa santikaṃ pahiṇi. Sopi naṃ tathevāha. Iminā <pageBreak edition="Myanmar" number="2.0263" /> nīhārena sabbepi taṃ pesentā divāṭṭhāne nisīditvā sūcikammaṃ karontassa sabbanavakassa sattavassikasāmaṇerassa santikaṃ pahiṇiṃsu. Evamassa mānaṃ nīhariṃsu.</paragraph>
    <paragraph line="80">So nihatamāno sāmaṇerassa santike añjaliṃ paggahetvā ‘‘avassayo me hohi sappurisā’’ti āha. Aho, ācariya, kiṃ nāmetaṃ kathetha, tumhe mahallakā bahussutā, tumhākaṃ santike mayā kiñci kāraṇaṃ jānitabbaṃ bhaveyyāti. Mā evaṃ kari, sappurisa, hohiyeva me avassayoti. Bhante, sacepi ovādakkhamā bhavissatha, bhavissāmi vo avassayoti. Homi, sappurisa, ahaṃ ‘‘aggiṃ pavisā’’ti vutte aggiṃ pavisāmiyevāti. Atha naṃ so avidūre ekaṃ saraṃ dassetvā, ‘‘bhante, yathānivatthapārutova imaṃ saraṃ pavisathā’’ti āha. So hissa mahagghānaṃ dupaṭṭacīvarānaṃ nivatthapārutabhāvaṃ ñatvāpi ‘‘ovādakkhamo <pageBreak edition="Pali Text Society" number="3.0420" /> nu kho’’ti vīmaṃsanto evamāha. Theropi ekavacaneneva udakaṃ otari. Atha naṃ cīvarakaṇṇānaṃ temitakāle ‘‘etha, bhante’’ti vatvā ekavacaneneva āgantvā ṭhitaṃ āha – ‘‘bhante, ekasmiṃ vammike cha chiddāni, tattha ekena chiddena godhā anto paviṭṭhā, taṃ gaṇhitukāmo itarāni pañca chiddāni thaketvā chaṭṭhaṃ bhinditvā paviṭṭhachiddeneva gaṇhāti, evaṃ tumhepi chadvārikesu ārammaṇesu sesāni pañcadvārāni pidhāya manodvāre kammaṃ paṭṭhapethā’’ti. Bahussutassa bhikkhuno ettakeneva padīpujjalanaṃ viya ahosi. So ‘‘ettakameva hotu sappurisā’’ti karajakāye ñāṇaṃ otāretvā samaṇadhammaṃ ārabhi.</paragraph>
    <paragraph line="81">Satthā vīsayojanasatamatthake nisinnova taṃ bhikkhuṃ oloketvā ‘‘yathevāyaṃ bhikkhu bhūripañño <pageBreak edition="Vipassana Research Institut" number="2.0241" />, evamevaṃ anena attānaṃ patiṭṭhāpetuṃ vaṭṭatī’’ti cintetvā tena saddhiṃ kathento viya obhāsaṃ pharitvā imaṃ gāthamāha –</paragraph>
    <hangnum line="82" number="282"></hangnum>
    <gatha1 line="83"> ‘‘Yogā ve jāyatī bhūri, ayogā bhūrisaṅkhayo;</gatha1>
    <gatha2 line="84">Etaṃ dvedhāpathaṃ ñatvā, bhavāya vibhavāya ca;</gatha2>
    <gathalast line="85">Tathāttānaṃ niveseyya, yathā bhūri pavaḍḍhatī’’ti.</gathalast>
    <paragraph line="86">Tattha <pageBreak edition="Myanmar" number="2.0264" /><pageBreak edition="Pali Text Society" number="3.0421" /><bold>yogā</bold>ti aṭṭhatiṃsāya ārammaṇesu yoniso manasikārā. <bold>Bhūrī</bold>ti pathavīsamāya vitthatāya paññāyetaṃ nāmaṃ. <bold>Saṅkhayo</bold>ti vināso. <bold>Etaṃ dvedhāpatha</bold>nti etaṃ yogañca ayogañca. <bold>Bhavāya vibhavāya cā</bold>ti vuddhiyā ca avuddhiyā ca. <bold>Tathā</bold>ti yathā ayaṃ bhūrisaṅkhātā paññā pavaḍḍhati, evaṃ attānaṃ niveseyyāti attho.</paragraph>
    <paragraph line="87">Desanāvasāne poṭṭhilatthero arahatte patiṭṭhahīti.</paragraph>
    <centered line="88">Poṭṭhilattheravatthu sattamaṃ.</centered>
    <subhead line="89">8. Pañcamahallakattheravatthu</subhead>
    <paragraph line="90"><bold>Vanaṃ chindathā</bold>ti imaṃ dhammadesanaṃ satthā jetavane viharanto sambahule mahallake bhikkhū ārabbha kathesi.</paragraph>
    <paragraph line="91">Te kira gihikāle sāvatthiyaṃ kuṭumbikā mahaddhanā aññamaññasahāyakā ekato puññāni karontā satthu dhammadesanaṃ sutvā ‘‘mayaṃ mahallakā, kiṃ no gharāvāsenā’’ti satthāraṃ pabbajjaṃ yācitvā pabbajiṃsu, mahallakabhāvena pana dhammaṃ pariyāpuṇituṃ asakkontā vihārapariyante paṇṇasālaṃ kāretvā ekatova vasiṃsu. Piṇḍāya carantāpi yebhuyyena puttadārasseva <pageBreak edition="Pali Text Society" number="3.0422" /> gehaṃ gantvā bhuñjiṃsu. Tesu ekassa purāṇadutiyikā madhurapācikā nāma, sā tesaṃ sabbesampi upakārikā ahosi. Kasmā sabbepi attanā laddhāhāraṃ gahetvā tassā eva gehe nisīditvā bhuñjanti? Sāpi nesaṃ yathāsannihitaṃ sūpabyañjanaṃ deti. Sā aññatarābādhena phuṭṭhā kālamakāsi. Atha te mahallakattherā sahāyakassa therassa paṇṇasālāya sannipatitvā aññamaññaṃ gīvāsu gahetvā ‘‘madhurapācikā upāsikā kālakatā’’ti vilapantā rodiṃsu <pageBreak edition="Vipassana Research Institut" number="2.0242" />. Bhikkhūhi ca samantato upadhāvitvā ‘‘kiṃ idaṃ, āvuso’’ti puṭṭhā, ‘‘bhante, sahāyakassa no purāṇadutiyikā kālakatā, sā amhākaṃ ativiya upakārikā. Idāni kuto tathārūpiṃ labhissāmāti iminā kāraṇena rodāmā’’ti āhaṃsu.</paragraph>
    <paragraph line="92">Bhikkhū dhammasabhāyaṃ kathaṃ samuṭṭhāpesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte <pageBreak edition="Myanmar" number="2.0265" /> ‘‘na, bhikkhave, idāneva, pubbepi te kākayoniyaṃ nibbattitvā samuddatīre caramānā samuddaūmiyā samuddaṃ pavesetvā <pageBreak edition="Pali Text Society" number="3.0423" /> māritāya kākiyā roditvā paridevitvā taṃ nīharissāmāti mukhatuṇḍakehi mahāsamuddaṃ ussiñcantā kilamiṃsū’’ti atītaṃ āharitvā –</paragraph>
    <gatha1 line="93">‘‘Api nu hanukā santā, mukhañca parisussati;</gatha1>
    <gathalast line="94">Oramāma na pārema, pūrateva mahodadhī’’ti. (jā. 1.1.146);</gathalast>
    <unindented line="95">Imaṃ <bold>kākajātakaṃ</bold> vitthāretvā te bhikkhū āmantetvā, ‘‘bhikkhave, rāgadosamohavanaṃ nissāya tumhehi idaṃ dukkhaṃ pattaṃ, taṃ vanaṃ chindituṃ vaṭṭati, evaṃ niddukkhā bhavissathā’’ti vatvā imā gāthā abhāsi –</unindented>
    <hangnum line="96" number="283"></hangnum>
    <gatha1 line="97"> ‘‘Vanaṃ chindatha mā rukkhaṃ, vanato jāyate bhayaṃ;</gatha1>
    <gathalast line="98">Chetvā vanañca vanathañca, nibbanā hotha bhikkhavo.</gathalast>
    <hangnum line="99" number="284"></hangnum>
    <gatha1 line="100"> ‘‘Yāva hi vanatho na chijjati,</gatha1>
    <gatha2 line="101">Aṇumattopi narassa nārisu;</gatha2>
    <gatha3 line="102">Paṭibaddhamanova tāva so,</gatha3>
    <gathalast line="103">Vaccho khīrapakova mātarī’’ti.</gathalast>
    <paragraph line="104">Tattha <pageBreak edition="Pali Text Society" number="3.0424" /><bold>mā rukkha</bold>nti satthārā hi ‘‘vanaṃ chindathā’’ti vutte tesaṃ acirapabbajitānaṃ ‘‘satthā amhe vāsiādīni gahetvā vanaṃ chindāpetī’’ti rukkhaṃ chinditukāmatā uppajji. Atha ne ‘‘mayā rāgādikilesavanaṃ sandhāyetaṃ vuttaṃ, na rukkhe’’ti paṭisedhento ‘‘mā rukkha’’nti āha. <bold>Vanato</bold>ti yathā pākatikavanato sīhādibhayaṃ jāyati, evaṃ jātiādibhayampi kilesavanato jāyatīti attho. <bold>Vanañca vanathañcā</bold>ti ettha mahantā rukkhā vanaṃ <pageBreak edition="Vipassana Research Institut" number="2.0243" /> nāma, khuddakā tasmiṃ vane ṭhitattā vanathā nāma. Pubbuppattikarukkhā vā vanaṃ nāma, aparāparuppattikā vanathā nāma. Evameva mahantamahantā bhavākaḍḍhanakā kilesā vanaṃ nāma, pavattiyaṃ vipākadāyakā vanathā nāma. Pubbappattikā vanaṃ nāma, aparāparuppattikā vanathā nāma. Taṃ ubhayaṃ catutthamaggañāṇena chinditabbaṃ. Tenāha – ‘‘chetvā vanañca vanathañca, nibbanā hotha bhikkhavo’’ti. <bold>Nibbanā hothā</bold>ti nikkilesā hotha. <bold>Yāva hi vanatho</bold>ti yāva esa aṇumattopi kilesavanatho narassa nārīsu na chijjati <pageBreak edition="Myanmar" number="2.0266" />, tāva so khīrapako vaccho mātari viya paṭibaddhamano laggacittova hotīti attho.</paragraph>
    <paragraph line="105">Desanāvasāne <pageBreak edition="Pali Text Society" number="3.0425" /> pañcapi te mahallakattherā sotāpattiphale patiṭṭhahiṃsu, sampattānampi sātthikā dhammadesanā ahosīti.</paragraph>
    <centered line="106">Pañcamahallakattheravatthu aṭṭhamaṃ.</centered>
    <subhead line="107">9. Suvaṇṇakārattheravatthu</subhead>
    <paragraph line="108"><bold>Ucchindā</bold>ti imaṃ dhammadesanaṃ satthā jetavane viharanto sāriputtattherassa saddhivihārikaṃ ārabbha kathesi.</paragraph>
    <paragraph line="109">Eko kira suvaṇṇakāraputto abhirūpo sāriputtattherassa santike pabbaji. Thero ‘‘taruṇānaṃ rāgo ussanno hotī’’ti cintetvā tassa rāgapaṭighātāya asubhakammaṭṭhānaṃ adāsi. Tassa pana taṃ asappāyaṃ. Tasmā araññaṃ pavisitvā temāsaṃ vāyamanto cittekaggamattampi alabhitvā puna therassa santikaṃ āgantvā therena ‘‘upaṭṭhitaṃ te, āvuso, kammaṭṭhāna’’nti vutte taṃ pavattiṃ ārocesi. Athassa thero ‘‘kammaṭṭhānaṃ na sampajjatīti vosānaṃ āpajjituṃ na vaṭṭatī’’ti vatvā puna tadeva kammaṭṭhānaṃ sādhukaṃ kathetvā adāsi. So dutiyavārepi kiñci visesaṃ nibbattetuṃ asakkonto āgantvā therassa ārocesi. Athassa theropi sakāraṇaṃ saupamaṃ <pageBreak edition="Pali Text Society" number="3.0426" /> katvā tadeva kammaṭṭhānaṃ ācikkhi. So punapi āgantvā kammaṭṭhānassa asampajjanabhāvaṃ kathesi. Thero cintesi – ‘‘kārako bhikkhu attani vijjamāne kāmacchandādayo vijjamānāti avijjamāne avijjamānāti pajānāti. Ayaṃ bhikkhu kārako, no akārako, paṭipanno, no appaṭipanno, ahaṃ panetassa ajjhāsayaṃ na jānāmi, buddhaveneyyo eso bhavissatī’’ti taṃ ādāya sāyanhasamaye satthāraṃ upasaṅkamitvā ‘‘ayaṃ, bhante <pageBreak edition="Vipassana Research Institut" number="2.0244" />, mama saddhivihāriko, imassa mayā iminā kāraṇena idaṃ nāma kammaṭṭhānaṃ dinna’’nti sabbaṃ taṃ pavattiṃ ārocesi.</paragraph>
    <paragraph line="110">Atha naṃ satthā ‘‘āsayānusayañāṇaṃ nāmetaṃ pāramiyo pūretvā dasasahassilokadhātuṃ unnādetvā sabbaññutaṃ pattānaṃ buddhānaṃyeva visayo’’ti <pageBreak edition="Myanmar" number="2.0267" /> vatvā ‘‘katarakulā nu kho esa pabbajito’’ti āvajjento ‘‘suvaṇṇakārakulā’’ti ñatvā atīte attabhāve olokento tassa suvaṇṇakārakuleyeva paṭipāṭiyā nibbattāni pañca attabhāvasatāni disvā ‘‘iminā daharena dīgharattaṃ suvaṇṇakārakammaṃ karontena kaṇikārapupphapadumapupphādīni karissāmīti rattasuvaṇṇameva samparivattitaṃ, tasmā imassa asubhapaṭikūlakammaṭṭhānaṃ na vaṭṭati, manāpamevassa kammaṭṭhānaṃ sappāya’’nti cintetvā, ‘‘sāriputta, tayā kammaṭṭhānaṃ datvā cattāro māse kilamitaṃ bhikkhuṃ ajja pacchābhatteyeva arahattaṃ pattaṃ passissasi, gaccha tva’’nti theraṃ uyyojetvā iddhiyā cakkamattaṃ <pageBreak edition="Pali Text Society" number="3.0427" /> suvaṇṇapadumaṃ māpetvā pattehi ceva nālehi ca udakabindūni muñcantaṃ viya katvā ‘‘bhikkhu imaṃ padumaṃ ādāya vihārapaccante vālukarāsimhi ṭhapetvā sammukhaṭṭhāne pallaṅkena nisīditvā ‘lohitakaṃ lohitaka’nti parikammaṃ karohī’’ti adāsi. Tassa satthuhatthato padumaṃ gaṇhantasseva cittaṃ pasīdi. So vihārapaccantaṃ gantvā vālukaṃ ussāpetvā tattha padumanālaṃ pavesetvā sammukhe pallaṅkena nisinno ‘‘lohitakaṃ lohitaka’’nti parikammaṃ ārabhi. Athassa taṅkhaṇaññeva nīvaraṇāni vikkhambhiṃsu, upacārajjhānaṃ uppajji. Tadanantaraṃ paṭhamajjhānaṃ nibbattetvā pañcahākārehi vasībhāvaṃ pāpetvā yathānisinnova dutiyajjhānādīnipi patvā vasībhūto catutthajjhānena jhānakīḷaṃ kīḷanto nisīdi.</paragraph>
    <paragraph line="111">Satthā tassa jhānānaṃ uppannabhāvaṃ ñatvā ‘‘sakkhissati nu kho esa attano dhammatāya uttari visesaṃ nibbattetu’’nti olokento ‘‘na sakkhissatī’’ti ñatvā ‘‘taṃ padumaṃ milāyatū’’ti adhiṭṭhahi. Taṃ hatthehi madditapadumaṃ milāyantaṃ viya kāḷavaṇṇaṃ ahosi. So jhānā vuṭṭhāya taṃ oloketvā ‘‘kiṃ nu kho imaṃ padumaṃ jarāya pahaṭaṃ paññāyati, anupādiṇṇakepi evaṃ jarāya abhibhuyyamāne upādiṇṇake kathāva natthi. Idampi hi jarā abhibhavissatī’’ti aniccalakkhaṇaṃ passi <pageBreak edition="Pali Text Society" number="3.0428" />. Tasmiṃ pana diṭṭhe dukkhalakkhaṇañca anattalakkhaṇañca diṭṭhameva hoti. Tassa tayo bhavā ādittā viya kaṇḍe baddhakuṇapā viya ca khāyiṃsu. Tasmiṃ khaṇe tassa avidūre kumārakā ekaṃ saraṃ otaritvā kumudāni bhañjitvā thale rāsiṃ karonti. So jale ca thale ca kumudāni olokesi. Athassa jale kumudāni abhirūpāni udakapaggharantāni viya upaṭṭhahiṃsu, itarāni aggaggesu parimilātāni <pageBreak edition="Vipassana Research Institut" number="2.0245" /><pageBreak edition="Myanmar" number="2.0268" />. So ‘‘anupādiṇṇakaṃ jarā evaṃ paharati, upādiṇṇakaṃ kiṃ pana na paharissatī’’ti suṭṭhutaraṃ aniccalakkhaṇādīni addasa. Satthā ‘‘pākaṭībhūtaṃ idāni imassa bhikkhuno kammaṭṭhāna’’nti ñatvā gandhakuṭiyaṃ nisinnakova obhāsaṃ muñci, so tassa mukhaṃ pahari. Athassa ‘‘kiṃ nu kho eta’’nti olokentassa satthā āgantvā sammukhe ṭhito viya ahosi. So uṭṭhāya añjaliṃ paggaṇhi. Athassa satthā sappāyaṃ sallakkhetvā imaṃ gāthamāha –</paragraph>
    <hangnum line="112" number="285"></hangnum>
    <gatha1 line="113"> ‘‘Ucchinda sinehamattano, kumudaṃ sāradikaṃva pāṇinā;</gatha1>
    <gathalast line="114">Santimaggameva brūhaya, nibbānaṃ sugatena desita’’nti.</gathalast>
    <paragraph line="115">Tattha <bold>ucchindā</bold>ti arahattamaggena ucchinda. <bold>Sāradika</bold>nti saradakāle nibbattaṃ. <bold>Santimagga</bold>nti nibbānagāmiṃ <pageBreak edition="Pali Text Society" number="3.0429" /> aṭṭhaṅgikaṃ maggaṃ. <bold>Brūhayā</bold>ti vaḍḍhaya. Nibbānañhi sugatena desitaṃ, tasmā tassa maggaṃ bhāvehīti attho.</paragraph>
    <paragraph line="116">Desanāvasāne so bhikkhu arahatte patiṭṭhahi.</paragraph>
    <centered line="117">Suvaṇṇakārattheravatthu navamaṃ.</centered>
    <subhead line="118">10. Mahādhanavāṇijavatthu</subhead>
    <paragraph line="119"><bold>Idha vassa</bold>nti imaṃ dhammadesanaṃ satthā jetavane viharanto mahādhanavāṇijaṃ nāma ārabbha kathesi.</paragraph>
    <paragraph line="120">So kira bārāṇasito kusumbharattānaṃ vatthānaṃ pañca sakaṭasatāni pūretvā vaṇijjāya sāvatthiṃ āgato nadītīraṃ patvā ‘‘sve nadiṃ uttarissāmī’’ti tattheva sakaṭāni mocetvā vasi. Rattiṃ mahāmegho uṭṭhahitvā vassi. Nadī sattāhaṃ udakassa pūrā aṭṭhāsi. Nāgarāpi sattāhaṃ nakkhattaṃ kīḷiṃsu. Kusumbharattehi vatthehi kiccaṃ na niṭṭhitaṃ. Vāṇijo cintesi – ‘‘ahaṃ dūraṃ āgato. Sace puna gamissāmi, papañco bhavissati. Idheva vassañca hemantañca gimhañca <pageBreak edition="Pali Text Society" number="3.0430" /> mama kammaṃ karonto vasitvā imāni vikkiṇissāmī’’ti. Satthā nagare piṇḍāya caranto tassa cittaṃ ñatvā sitaṃ pātukaritvā ānandattherena sitakāraṇaṃ puṭṭho āha – ‘‘diṭṭho <pageBreak edition="Myanmar" number="2.0269" /> te, ānanda, mahādhanavāṇijo’’ti? ‘‘Āma, bhante’’ti. So attano jīvitantarāyaṃ ajānitvā <pageBreak edition="Vipassana Research Institut" number="2.0246" /> imaṃ saṃvaccharaṃ idheva vasitvā bhaṇḍaṃ vikkiṇituṃ cittamakāsīti. ‘‘Kiṃ pana tassa, bhante, antarāyo bhavissatī’’ti? Satthā ‘‘āmānanda, sattāhameva jīvitvā so maccumukhe patissatī’’ti vatvā imā gāthā abhāsi –</paragraph>
    <gatha1 line="121">‘‘Ajjeva kiccamātappaṃ, ko jaññā maraṇaṃ suve;</gatha1>
    <gathalast line="122">Na hi no saṅgaraṃ tena, mahāsenena maccunā.</gathalast>
    <gatha1 line="123">‘‘Evaṃ vihāriṃ ātāpiṃ, ahorattamatanditaṃ;</gatha1>
    <gathalast line="124">Taṃ ve bhaddekarattoti, santo ācikkhate munī’’ti. (ma. ni. 3.272);</gathalast>
    <paragraph line="125">Gacchāmissa, bhante, ārocessāmīti. Vissattho gacchānandāti. Thero sakaṭaṭṭhānaṃ gantvā bhikkhāya cari. Vāṇijo theraṃ āhārena patimānesi. Atha naṃ thero āha – ‘‘kittakaṃ kālaṃ idha vasissasī’’ti? ‘‘Bhante, ahaṃ dūrato āgato’’. Sace puna gamissāmi, papañco bhavissati, imaṃ saṃvaccharaṃ idha vasitvā bhaṇḍaṃ vikkiṇitvā gamissāmīti. Upāsaka, dujjāno jīvitantarāyo, appamādaṃ kātuṃ vaṭṭatīti. ‘‘Kiṃ pana, bhante, antarāyo bhavissatī’’ti. ‘‘Āma, upāsaka, sattāhameva te jīvitaṃ pavattissatīti’’ <pageBreak edition="Pali Text Society" number="3.0431" />. So saṃviggamānaso hutvā buddhappamukhaṃ bhikkhusaṅghaṃ nimantetvā sattāhaṃ mahādānaṃ datvā anumodanatthāya pattaṃ gaṇhi. Athassa satthā anumodanaṃ karonto, ‘‘upāsaka, paṇḍitena nāma ‘idheva vassādīni vasissāmi, idañcidañca kammaṃ payojessāmī’ti cintetuṃ na vaṭṭati, attano pana jīvitantarāyameva cintetuṃ vaṭṭatī’’ti vatvā imaṃ gāthamāha –</paragraph>
    <hangnum line="126" number="286"></hangnum>
    <gatha1 line="127"> ‘‘Idha vassaṃ vasissāmi, idha hemantagimhisu;</gatha1>
    <gathalast line="128">Iti bālo vicinteti, antarāyaṃ na bujjhatī’’ti.</gathalast>
    <paragraph line="129">Tattha <bold>idha vassa</bold>nti imasmiṃ ṭhāne idañcidañca karonto catumāsaṃ vassaṃ vasissāmi. <bold>Hemantagimhisū</bold>ti hemantagimhesupi ‘‘cattāro māse idañcidañca karonto idheva vasissāmī’’ti evaṃ diṭṭhadhammikasamparāyikaṃ atthaṃ ajānanto bālo vicinteti. <bold>Antarāya</bold>nti ‘‘asukasmiṃ nāma kāle vā dese vā vaye vā marissāmī’’ti attano jīvitantarāyaṃ na bujjhatīti.</paragraph>
    <paragraph line="130">Desanāvasāne <pageBreak edition="Myanmar" number="2.0270" /> so vāṇijo sotāpattiphale patiṭṭhahi, sampattānampi sātthikā dhammadesanā ahosi <pageBreak edition="Vipassana Research Institut" number="2.0247" />. Vāṇijopi satthāraṃ anugantvā nivattitvā ‘‘sīsarogo viya me uppanno’’ti sayane nipajji, tathānipannova kālaṃ katvā tusitavimāne nibbatti.</paragraph>
    <centered line="131">Mahādhanavāṇijavatthu dasamaṃ.</centered>
    <subhead line="132">11. Kisāgotamīvatthu</subhead>
    <paragraph line="133"><bold>Taṃ</bold><pageBreak edition="Pali Text Society" number="3.0432" /><bold>puttapasusammatta</bold>nti imaṃ dhammadesanaṃ satthā jetavane viharanto kisāgotamiṃ ārabbha kathesi. Vatthu sahassavagge –</paragraph>
    <gatha1 line="134">‘‘Yo ca vassasataṃ jīve, apassaṃ amataṃ padaṃ;</gatha1>
    <gathalast line="135">Ekāhaṃ jīvitaṃ seyyo, passato amataṃ pada’’nti. (dha. pa. 114) –</gathalast>
    <unindented line="136">Gāthāvaṇṇanāya vitthāretvā kathitaṃ. Tadā hi satthā ‘‘kisāgotami laddhā te ekaccharamattā siddhatthakā’’ti āha. ‘‘Na laddhā, bhante, sakalagāme jīvantehi kira matakā eva bahutarā’’ti. Atha naṃ satthā ‘‘tvaṃ ‘mameva putto mato’ti sallakkhesi, dhuvadhammo esa sabbasattānaṃ. Maccurājā hi sabbasatte aparipuṇṇajjhāsaye eva mahogho viya parikaḍḍhamāno apāyasamudde pakkhipatī’’ti vatvā dhammaṃ desento imaṃ gāthamāha –</unindented>
    <hangnum line="137" number="287"></hangnum>
    <gatha1 line="138"> ‘‘Taṃ puttapasusammattaṃ, byāsattamanasaṃ naraṃ;</gatha1>
    <gathalast line="139">Suttaṃ gāmaṃ mahoghova, maccu ādāya gacchatī’’ti.</gathalast>
    <paragraph line="140">Tattha <bold>taṃ puttapasusammatta</bold>nti taṃ rūpabalādisampanne putte ca pasū ca labhitvā ‘‘mama puttā <pageBreak edition="Pali Text Society" number="3.0433" /> abhirūpā balasampannā paṇḍitā sabbakiccasamatthā, mama goṇā abhirūpā arogā mahābhāravahā, mama gāvī bahukhīrā’’ti evaṃ puttehi ca pasūhi ca sammattaṃ naraṃ. <bold>Byāsattamanasa</bold>nti hiraññasuvaṇṇādīsu vā pattacīvarādīsu vā kiñcideva labhitvā tato uttaritaraṃ patthanatāya āsattamānasaṃ vā, cakkhuviññeyyādīsu ārammaṇesu vuttappakāresu vā parikkhāresu yaṃ yaṃ laddhaṃ hoti, tattha tattheva lagganatāya byāsattamānasaṃ <pageBreak edition="Myanmar" number="2.0271" /> vā. <bold>Suttaṃ gāma</bold>nti niddaṃ upagataṃ sattanikāyaṃ. <bold>Mahoghovā</bold>ti yathā evarūpaṃ gāmaṃ gambhīravitthato mahanto mahānadīnaṃ ogho <pageBreak edition="Vipassana Research Institut" number="2.0248" /> antamaso sunakhampi asesetvā sabbaṃ ādāya gacchati, evaṃ vuttappakāraṃ naraṃ maccu ādāya gacchatīti attho.</paragraph>
    <paragraph line="141">Desanāvasāne kisāgotamī sotāpattiphale patiṭṭhahi, sampattānampi sātthikā dhammadesanā ahosīti.</paragraph>
    <centered line="142">Kisāgotamīvatthu ekādasamaṃ.</centered>
    <subhead line="143">12. Paṭācārāvatthu</subhead>
    <paragraph line="144"><bold>Na</bold><pageBreak edition="Pali Text Society" number="3.0434" /><bold>santi puttā</bold>ti imaṃ dhammadesanaṃ satthā jetavane viharanto paṭācāraṃ ārabbha kathesi. Vatthu sahassavagge –</paragraph>
    <gatha1 line="145">‘‘Yo ca vassasataṃ jīve, apassaṃ udayabbayaṃ;</gatha1>
    <gathalast line="146">Ekāhaṃ jīvitaṃ seyyo, passato udayabbaya’’nti. (dha. pa. 113) –</gathalast>
    <unindented line="147">Gāthāvaṇṇanāya vitthāretvā kathitaṃ. Tadā pana satthā paṭācāraṃ tanubhūtasokaṃ ñatvā ‘‘paṭācāre puttādayo nāma paralokaṃ gacchantassa tāṇaṃ vā leṇaṃ vā saraṇaṃ vā bhavituṃ na sakkonti, tasmā vijjamānāpi te na santiyeva. Paṇḍitena pana sīlaṃ visodhetvā attano nibbānagāmimaggameva sodhetuṃ vaṭṭatī’’ti vatvā dhammaṃ desento imā gāthā abhāsi –</unindented>
    <hangnum line="148" number="288"></hangnum>
    <gatha1 line="149"> ‘‘Na santi puttā tāṇāya, na pitā nāpi bandhavā;</gatha1>
    <gathalast line="150">Antakenādhipannassa, natthi ñātīsu tāṇatā.</gathalast>
    <hangnum line="151" number="289"></hangnum>
    <gatha1 line="152"> ‘‘Etamatthavasaṃ ñatvā, paṇḍito sīlasaṃvuto;</gatha1>
    <gathalast line="153">Nibbānagamanaṃ maggaṃ, khippameva visodhaye’’ti.</gathalast>
    <paragraph line="154">Tattha <bold>tāṇāyā</bold>ti tāṇabhāvāya patiṭṭhānatthāya. <bold>Bandhavā</bold>ti putte ca mātāpitaro ca ṭhapetvā avasesā ñātisuhajjā. <bold>Antakenādhipannassā</bold>ti maraṇena abhibhūtassa. Pavattiyañhi puttādayo annapānādidānena <pageBreak edition="Myanmar" number="2.0272" /> ceva uppannakiccanittharaṇena ca tāṇā hutvāpi maraṇakāle kenaci upāyena <pageBreak edition="Pali Text Society" number="3.0435" /> maraṇaṃ <pageBreak edition="Vipassana Research Institut" number="2.0249" /> paṭibāhituṃ asamatthatāya tāṇatthāya leṇatthāya na santi nāma. Teneva vuttaṃ – <bold>‘‘natthi ñātīsu tāṇatā’’</bold>ti. <bold>Etamatthavasa</bold>nti evaṃ tesaṃ aññamaññassa tāṇaṃ bhavituṃ asamatthabhāvasaṅkhātaṃ kāraṇaṃ jānitvā paṇḍito catupārisuddhisīlena saṃvuto rakkhitagopito hutvā nibbānagamanaṃ aṭṭhaṅgikaṃ maggaṃ sīghaṃ sīghaṃ visodheyyāti attho.</paragraph>
    <paragraph line="155">Desanāvasāne paṭācārā sotāpattiphale patiṭṭhahi, aññe ca bahū sotāpattiphalādīni pāpuṇiṃsūti.</paragraph>
    <centered line="156">Paṭācārāvatthu dvādasamaṃ.</centered>
    <centered line="157">Maggavaggavaṇṇanā niṭṭhitā.</centered>
    <centered line="158">Vīsatimo vaggo.</centered>
  </content>
</document>