<?xml version="1.0"?>
<document>
<metadata>
<normativeSource>http://tipitaka.org/romn/cscd/s0502a.att22.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/dhammapada-atthakatha/22. nirayavaggo.xml</archivePath>
<title>22. Nirayavaggo - Dhammapada-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">22. Nirayavaggo</chapter>
<subhead line="2">1. Sundarīparibbājikāvatthu</subhead>
<paragraph line="3"><bold>Abhūtavādī</bold>ti <pageBreak edition="V" number="2.0271" /><pageBreak edition="P" number="3.0474" /><pageBreak edition="M" number="2.0296" />imaṃ dhammadesanaṃ satthā jetavane viharanto sundariṃ paribbājikaṃ ārabbha kathesi.</paragraph>
<paragraph line="4">‘‘Tena kho pana samayena bhagavā sakkato hoti garukato mānito pūjito’’ti vatthu vitthārato udāne (udā. 38) āgatameva. Ayaṃ panettha saṅkhepo – bhagavato kira bhikkhusaṅghassa ca pañcannaṃ mahānadīnaṃ mahoghasadise lābhasakkāre uppanne hatalābhasakkārā aññatitthiyā sūriyuggamanakāle khajjopanakā viya nippabhā hutvā ekato sannipatitvā mantayiṃsu – ‘‘mayaṃ samaṇassa gotamassa uppannakālato paṭṭhāya hatalābhasakkārā, na no koci atthibhāvampi jānāti, kena nu kho saddhiṃ ekato hutvā samaṇassa gotamassa avaṇṇaṃ uppādetvā lābhasakkāramassa antaradhāpeyyāmā’’ti. Atha nesaṃ etadahosi – ‘‘sundariyā saddhiṃ ekato hutvā sakkuṇissāmā’’ti. Te ekadivasaṃ sundariṃ titthiyārāmaṃ pavisitvā vanditvā ṭhitaṃ nālapiṃsu. Sā punappunaṃ <pageBreak edition="P" number="3.0475" />sallapantīpi paṭivacanaṃ alabhitvā ‘‘api panayyā, kenaci viheṭhitatthā’’ti pucchi. ‘‘Kiṃ, bhagini, samaṇaṃ gotamaṃ amhe viheṭhetvā hatalābhasakkāre katvā vicarantaṃ na passasī’’ti? ‘‘Mayā ettha kiṃ kātuṃ vaṭṭatī’’ti? ‘‘Tvaṃ khosi, bhagini, abhirūpā sobhaggappattā, samaṇassa gotamassa ayasaṃ āropetvā mahājanaṃ tava kathaṃ gāhāpetvā hatalābhasakkāraṃ karohī’’ti. Sā taṃ sutvā ‘‘sādhū’’ti sampaṭicchitvā pakkantā tato paṭṭhāya mālāgandhavilepanakappūrakaṭukaphalādīni gahetvā sāyaṃ mahājanassa satthu dhammadesanaṃ sutvā nagaraṃ pavisanakāle jetavanābhimukhī gacchati, ‘‘kahaṃ gacchasī’’ti ca puṭṭhā ‘‘samaṇassa gotamassa santikaṃ gamissāmi, ahañhi tena saddhiṃ ekagandhakuṭiyaṃ vasāmī’’ti vatvā aññatarasmiṃ titthiyārāme vasitvā pātova jetavanamaggaṃ otaritvā nagarābhimukhī āgacchantī ‘‘kiṃ, sundari, kahaṃ gatāsī’’ti puṭṭhā ‘‘samaṇena gotamena saddhiṃ ekagandhakuṭiyaṃ vasitvā taṃ kilesaratiyā ramāpetvā āgatāmhī’’ti vadati.</paragraph>
<paragraph line="5">Atha <pageBreak edition="V" number="2.0272" /><pageBreak edition="M" number="2.0297" />te katipāhaccayena <pageBreak edition="P" number="3.0476" />dhuttānaṃ kahāpaṇe datvā ‘‘gacchatha sundariṃ māretvā samaṇassa gotamassa gandhakuṭiyā samīpe mālākacavarantare nikkhipitvā ethā’’ti vadiṃsu. Te tathā akaṃsu. Tato titthiyā ‘‘sundariṃ na passāmā’’ti kolāhalaṃ katvā rañño ārocetvā ‘‘kahaṃ vo āsaṅkā’’ti vuttā ‘‘imesu divasesu jetavane vasati, tatthassā pavattiṃ na jānāmā’’ti vatvā ‘‘tena hi gacchatha, naṃ vicinathā’’ti raññā anuññātā attano upaṭṭhāke gahetvā jetavanaṃ gantvā vicinantā mālākacavarantare taṃ disvā mañcakaṃ āropetvā nagaraṃ pavesetvā ‘‘samaṇassa gotamassa sāvakā ‘satthārā kataṃ pāpakammaṃ paṭicchādessāmā’ti sundariṃ māretvā mālākacavarantare nikkhipiṃsū’’ti rañño ārocayiṃsu. Rājā ‘‘tena hi gacchatha, nagaraṃ āhiṇḍathā’’ti āha. Te nagaravīthīsu ‘‘passatha samaṇānaṃ sakyaputtiyānaṃ kamma’’ntiādīni vatvā puna rañño nivesanadvāraṃ āgamiṃsu. Rājā sundariyā sarīraṃ āmakasusāne aṭṭakaṃ āropetvā rakkhāpesi. Sāvatthivāsino ṭhapetvā ariyasāvake sesā yebhuyyena ‘‘passatha samaṇānaṃ sakyaputtiyānaṃ kamma’’ntiādīni vatvā antonagarepi bahinagarepi bhikkhū <pageBreak edition="P" number="3.0477" />akkosantā vicaranti. Bhikkhū taṃ pavattiṃ tathāgatassa ārocesuṃ. Satthā ‘‘tena hi tumhepi te manusse evaṃ paṭicodethā’’ti vatvā imaṃ gāthamāha –</paragraph>
<hangnum line="6" number="306"></hangnum>
<gatha1 line="7">‘‘Abhūtavādī nirayaṃ upeti,</gatha1>
<gatha2 line="8">Yo vāpi katvā na karomicāha;</gatha2>
<gatha3 line="9">Ubhopi te pecca samā bhavanti,</gatha3>
<gathalast line="10">Nihīnakammā manujā paratthā’’ti.</gathalast>
<paragraph line="11">Tattha <bold>abhūtavādī</bold>ti parassa dosaṃ adisvāva musāvādaṃ katvā tucchena paraṃ abbhācikkhanto. <bold>Katvā</bold>ti yo vā pana pāpakammaṃ katvā ‘‘nāhaṃ etaṃ karomī’’ti āha. <bold>Pecca samā bhavantī</bold>ti te ubhopi janā paralokaṃ gantvā nirayaṃ upagamanena gatiyā samā bhavanti. Gatiyeva nesaṃ paricchinnā, āyu pana nesaṃ na paricchinnaṃ. Bahukañhi pāpakammaṃ katvā ciraṃ niraye paccanti, parittaṃ katvā appamattakameva kālaṃ. Yasmā pana nesaṃ ubhinnampi <pageBreak edition="M" number="2.0298" />lāmakameva kammaṃ, tena vuttaṃ – <bold>‘‘nihīnakammā manujā paratthā’’</bold>ti. Paratthāti imassa pana padassa purato peccapadena sambandho. Pecca parattha ito gantvā te nihīnakammā paraloke samā bhavantīti attho. Desanāvasāne <pageBreak edition="P" number="3.0478" />bahū sotāpattiphalādīni pāpuṇiṃsūti.</paragraph>
<paragraph line="12">Rājā ‘‘sundariyā aññehi māritabhāvaṃ jānāthā’’ti purise uyyojesi. Atha te dhuttā tehi <pageBreak edition="V" number="2.0273" />kahāpaṇehi suraṃ pivantā aññamaññaṃ kalahaṃ kariṃsu. Eko ekaṃ āha – ‘‘tvaṃ sundariṃ ekappahāreneva māretvā mālākacavarantare nikkhipitvā tato laddhakahāpaṇehi suraṃ pivasi, hotu hotū’’ti. Rājapurisā te dhutte gahetvā rañño dassesuṃ. Atha ne rājā ‘‘tumhehi sā māritā’’ti pucchi. ‘‘Āma, devā’’ti. ‘‘Kehi mārāpitā’’ti? ‘‘Aññatitthiyehi, devā’’ti. Rājā titthiye pakkosāpetvā pucchi. Te tatheva vadiṃsu. Tena hi gacchatha tumhe evaṃ vadantā nagaraṃ āhiṇḍatha – ‘‘ayaṃ sundarī samaṇassa gotamassa avaṇṇaṃ āropetukāmehi amhehi mārāpitā, neva samaṇassa gotamassa, na sāvakānaṃ doso atthi, amhākameva doso’’ti. Te tathā kariṃsu. Bālamahājano tadā saddahi, titthiyāpi dhuttāpi purisavadhadaṇḍaṃ pāpuṇiṃsu. Tato paṭṭhāya buddhānaṃ sakkāro mahā ahosīti.</paragraph>
<centered line="13">Sundarīparibbājikāvatthu paṭhamaṃ.</centered>
<subhead line="14">2. Duccaritaphalapīḷitavatthu</subhead>
<paragraph line="15"><bold>Kāsāvakaṇṭhā</bold>ti <pageBreak edition="P" number="3.0479" />imaṃ dhammadesanaṃ satthā veḷuvane viharanto duccaritaphalānubhāvena pīḷite satte ārabbha kathesi.</paragraph>
<paragraph line="16">Āyasmā hi moggallāno lakkhaṇattherena saddhiṃ gijjhakūṭā orohanto aṭṭhisaṅkhalikapetādīnaṃ attabhāve disvā sitaṃ karonto lakkhaṇattherena sitakāraṇaṃ puṭṭho ‘‘akālo, āvuso, imassa pañhassa, tathāgatassa santike maṃ puccheyyāsī’’ti vatvā tathāgatassa santike therena puṭṭho aṭṭhisaṅkhalikapetādīnaṃ diṭṭhabhāvaṃ ācikkhitvā ‘‘idhāhaṃ, āvuso, gijjhakūṭā pabbatā orohanto addasaṃ bhikkhuṃ vehāsaṃ <pageBreak edition="M" number="2.0299" />gacchantaṃ, tassa saṅghāṭipi ādittā sampajjalitā sajotibhūtā…pe… kāyopi āditto’’tiādinā (pārā. 230; saṃ. ni. 2.218) nayena saddhiṃ pattacīvarakāyabandhanādīhi ḍayhamāne pañca sahadhammike ārocesi. Satthā tesaṃ kassapadasabalassa sāsane pabbajitvā pabbajjāya anurūpaṃ kātuṃ asakkontānaṃ pāpabhāvaṃ ācikkhitvā tasmiṃ khaṇe tattha nisinnānaṃ bahūnaṃ pāpabhikkhūnaṃ duccaritakammassa vipākaṃ dassento imaṃ gāthamāha –</paragraph>
<hangnum line="17" number="307"></hangnum>
<gatha1 line="18">‘‘Kāsāvakaṇṭhā bahavo, pāpadhammā asaññatā;</gatha1>
<gathalast line="19">Pāpā pāpehi kammehi, nirayaṃ te upapajjare’’ti.</gathalast>
<paragraph line="20">Tattha <pageBreak edition="V" number="2.0274" /><pageBreak edition="P" number="3.0480" /><bold>kāsāvakaṇṭhā</bold>ti kāsāvena paliveṭhitakaṇṭhā. <bold>Pāpadhammā</bold>ti lāmakadhammā. <bold>Asaññatā</bold>ti kāyādisaṃyamarahitā, tathārūpā pāpapuggalā attanā katehi akusalakammehi nirayaṃ upapajjanti, te tattha paccitvā tato cutā vipākāvasesena petesupi evaṃ paccantīti attho.</paragraph>
<paragraph line="21">Desanāvasāne bahū sotāpattiphalādīni pāpuṇiṃsūti.</paragraph>
<centered line="22">Duccaritaphalapīḷitavatthu dutiyaṃ.</centered>
<subhead line="23">3. Vaggumudātīriyabhikkhuvatthu</subhead>
<paragraph line="24"><bold>Seyyo ayoguḷo</bold>ti imaṃ dhammadesanaṃ satthā vesāliṃ upanissāya mahāvane viharanto vaggumudātīriye bhikkhū ārabbha kathesi. Vatthu uttarimanussadhammapārājike (pārā. 193 ādayo) āgatameva.</paragraph>
<paragraph line="25">Tadā hi satthā te bhikkhū ‘‘kiṃ pana tumhe, bhikkhave, udarassatthāya gihīnaṃ aññamaññassa uttarimanussadhammassa vaṇṇaṃ bhāsitthā’’ti vatvā tehi ‘‘āma, bhante’’ti vutte te bhikkhū anekapariyāyena garahitvā imaṃ gāthamāha –</paragraph>
<hangnum line="26" number="308"></hangnum>
<gatha1 line="27">‘‘Seyyo <pageBreak edition="P" number="3.0481" />ayoguḷo bhutto, tatto aggisikhūpamo;</gatha1>
<gathalast line="28">Yañce bhuñjeyya dussīlo, raṭṭhapiṇḍamasaññato’’ti.</gathalast>
<paragraph line="29">Tattha <pageBreak edition="M" number="2.0300" /><bold>yañce bhuñjeyyā</bold>ti yaṃ dussīlo nissīlapuggalo kāyādīhi asaññato raṭṭhavāsīhi saddhāya dinnaṃ raṭṭhapiṇḍaṃ ‘‘samaṇomhī’’ti paṭijānanto gahetvā bhuñjeyya, tatto āditto aggivaṇṇo ayoguḷova bhutto seyyo sundarataro. Kiṃ kāraṇā? Tappaccayā hi ekova attabhāvo jhāyeyya, dussīlo pana saddhādeyyaṃ bhuñjitvā anekānipi jātisatāni niraye pacceyyāti attho.</paragraph>
<paragraph line="30">Desanāvasāne bahū sotāpattiphalādīni pāpuṇiṃsūti.</paragraph>
<centered line="31">Vaggumudātīriyabhikkhuvatthu tatiyaṃ.</centered>
<subhead line="32">4. Khemakaseṭṭhiputtavatthu</subhead>
<paragraph line="33"><bold>Cattāri</bold><pageBreak edition="V" number="2.0275" /><bold>ṭhānānī</bold>ti imaṃ dhammadesanaṃ satthā jetavane viharanto anāthapiṇḍikassa bhāgineyyaṃ khemakaṃ nāma seṭṭhiputtaṃ ārabbha kathesi.</paragraph>
<paragraph line="34">So kira abhirūpo ahosi, yebhuyyena itthiyo taṃ disvā rāgābhibhūtā sakabhāvena saṇṭhātuṃ nāsakkhiṃsu. Sopi paradārakammābhiratova ahosi. Atha naṃ rattiṃ rājapurisā gahetvā rañño dassesuṃ. Rājā mahāseṭṭhissa lajjāmīti taṃ kiñci avatvā vissajjāpesi. So pana neva virami <pageBreak edition="P" number="3.0482" />. Atha naṃ dutiyampi tatiyampi rājapurisā gahetvā rañño dassesuṃ. Rājā vissajjāpesiyeva. Mahāseṭṭhi, taṃ pavattiṃ sutvā taṃ ādāya satthu santikaṃ gantvā taṃ pavattiṃ ārocetvā, ‘‘bhante, imassa dhammaṃ desethā’’ti āha. Satthā tassa saṃvegakathaṃ vatvā paradārasevanāya dosaṃ dassento imā gāthā abhāsi –</paragraph>
<hangnum line="35" number="309"></hangnum>
<gatha1 line="36">‘‘Cattāri ṭhānāni naro pamatto,</gatha1>
<gatha2 line="37">Āpajjati paradārūpasevī;</gatha2>
<gatha3 line="38">Apuññalābhaṃ na nikāmaseyyaṃ,</gatha3>
<gathalast line="39">Nindaṃ tatīyaṃ nirayaṃ catutthaṃ.</gathalast>
<hangnum line="40" number="310"></hangnum>
<gatha1 line="41">‘‘Apuññalābho <pageBreak edition="M" number="2.0301" />ca gatī ca pāpikā,</gatha1>
<gatha2 line="42">Bhītassa bhītāya ratī ca thokikā;</gatha2>
<gatha3 line="43">Rājā ca daṇḍaṃ garukaṃ paṇeti,</gatha3>
<gathalast line="44">Tasmā naro paradāraṃ na seve’’ti.</gathalast>
<paragraph line="45">Tattha <bold>ṭhānānī</bold>ti dukkhakāraṇāni. <bold>Pamatto</bold>ti sativossaggena samannāgato. <bold>Āpajjatī</bold>ti pāpuṇāti. <bold>Paradārūpasevī</bold>ti paradāraṃ upasevanto uppathacārī. <bold>Apuññalābha</bold>nti akusalalābhaṃ. <bold>Na nikāmaseyya</bold>nti yathā icchati, evaṃ seyyaṃ alabhitvā anicchitaṃ parittakameva kālaṃ seyyaṃ labhati. <bold>Apuññalābho cā</bold>ti evaṃ tassa ayañca apuññalābho, tena ca apuññena nirayasaṅkhātā pāpikā gati hoti. <bold>Ratī ca thokikā</bold>ti yā tassa bhītassa bhītāya itthiyā saddhiṃ rati, sāpi thokikā parittā hoti. <bold>Garuka</bold>nti rājā ca hatthacchedādivasena garukaṃ daṇḍaṃ <pageBreak edition="V" number="2.0276" />paṇeti. <bold>Tasmā</bold>ti yasmā paradāraṃ sevanto etāni apuññādīni pāpuṇāti, tasmā paradāraṃ na seveyyāti attho.</paragraph>
<paragraph line="46">Desanāvasāne <pageBreak edition="P" number="3.0483" />khemako sotāpattiphale patiṭṭhahi. Tato paṭṭhāya mahājano sukhaṃ vītināmesi. Kiṃ panassa pubbakammanti? So kira kassapabuddhakāle uttamamallo hutvā dve suvaṇṇapaṭākā dasabalassa kañcanathūpe āropetvā patthanaṃ paṭṭhapesi ‘‘ṭhapetvā ñātisālohititthiyo avasesā maṃ disvā rajjantū’’ti. Idamassa pubbakammanti. Tena taṃ nibbattanibbattaṭṭhāne disvā paresaṃ itthiyo sakabhāvena saṇṭhātuṃ nāsakkhiṃsūti.</paragraph>
<centered line="47">Khemakaseṭṭhiputtavatthu catutthaṃ.</centered>
<subhead line="48">5. Dubbacabhikkhuvatthu</subhead>
<paragraph line="49"><bold>Kuso yathā</bold>ti imaṃ dhammadesanaṃ satthā jetavane viharanto aññataraṃ dubbacabhikkhuṃ ārabbha kathesi.</paragraph>
<paragraph line="50">Eko kira bhikkhu asañcicca ekaṃ tiṇaṃ chinditvā kukkucce uppanne ekaṃ bhikkhuṃ upasaṅkamitvā, ‘‘āvuso, yo tiṇaṃ chindati, tassa kiṃ hotī’’ti taṃ attanā katabhāvaṃ ārocetvā pucchi. Atha naṃ itaro ‘‘tvaṃ <pageBreak edition="M" number="2.0302" />tiṇassa chinnakāraṇā kiñci hotīti saññaṃ karosi, na ettha kiñci hoti, desetvā pana muccatī’’ti vatvā sayampi <pageBreak edition="P" number="3.0484" />ubhohi hatthehi tiṇaṃ luñcitvā aggahesi. Bhikkhū taṃ pavattiṃ satthu ārocesuṃ. Satthā taṃ bhikkhuṃ anekapariyāyena vigarahitvā dhammaṃ desento imā gāthā abhāsi –</paragraph>
<hangnum line="51" number="311"></hangnum>
<gatha1 line="52">‘‘Kuso yathā duggahito, hatthamevānukantati;</gatha1>
<gathalast line="53">Sāmaññaṃ dupparāmaṭṭhaṃ, nirayāyupakaḍḍhati.</gathalast>
<hangnum line="54" number="312"></hangnum>
<gatha1 line="55">‘‘Yaṃ kiñci sithilaṃ kammaṃ, saṃkiliṭṭhañca yaṃ vataṃ;</gatha1>
<gathalast line="56">Saṅkassaraṃ brahmacariyaṃ, na taṃ hoti mahapphalaṃ.</gathalast>
<hangnum line="57" number="313"></hangnum>
<gatha1 line="58">‘‘Kayirā <pageBreak edition="V" number="2.0277" />ce kayirāthenaṃ, daḷhamenaṃ parakkame;</gatha1>
<gathalast line="59">Sithilo hi paribbājo, bhiyyo ākirate raja’’nti.</gathalast>
<paragraph line="60">Tattha <bold>kuso</bold>ti yaṃ kiñci tikhiṇadhāraṃ tiṇaṃ antamaso tālapaṇṇampi, yathā so kuso yena duggahito, tassa hatthaṃ anukantati phāleti, evameva samaṇadhammasaṅkhātaṃ sāmaññampi khaṇḍasīlāditāya dupparāmaṭṭhaṃ <bold>nirayāyupakaḍḍhati,</bold>niraye nibbattāpetīti attho. <bold>Sithila</bold>nti olīyitvā karaṇena sithilagāhaṃ katvā kataṃ yaṃkiñci kammaṃ. <bold>Saṃkiliṭṭha</bold>nti <pageBreak edition="P" number="3.0485" />vesiyādikesu agocaresu caraṇena saṃkiliṭṭhaṃ. <bold>Saṅkassara</bold>nti saṅkāhi saritabbaṃ, uposathakiccādīsu aññatarakiccena sannipatitampi saṅghaṃ disvā ‘‘addhā ime mama cariyaṃ ñatvā maṃ ukkhipitukāmāva sannipatitā’’ti evaṃ attano āsaṅkāhi saritaṃ ussaṅkitaṃ parisaṅkitaṃ. <bold>Na taṃ hotī</bold>ti taṃ evarūpaṃ samaṇadhammasaṅkhātaṃ brahmacariyaṃ tassa puggalassa mahapphalaṃ na hoti, tassa mahapphalābhāveneva bhikkhadāyakānampissa na mahapphalaṃ hotīti attho. <bold>Kayirā ce</bold>ti tasmā yaṃ kammaṃ kareyya, taṃ kareyyātheva. <bold>Daḷhamenaṃ parakkame</bold>ti thirakatameva katvā avattasamādāno hutvā enaṃ kayirā. <bold>Paribbājo</bold>ti sithilabhāvena kato khaṇḍādibhāvappatto samaṇadhammo. <bold>Bhiyyo ākirate raja</bold>nti abbhantare vijjamānaṃ rāgarajādiṃ evarūpo samaṇadhammo apanetuṃ na sakkoti, atha kho tassa upari aparampi rāgarajādiṃ ākiratīti attho.</paragraph>
<paragraph line="61">Desanāvasāne <pageBreak edition="M" number="2.0303" />bahū sotāpattiphalādīni pāpuṇiṃsu, sopi bhikkhu saṃvare ṭhatvā pacchā vipassanaṃ vaḍḍhetvā arahattaṃ pāpuṇīti.</paragraph>
<centered line="62">Dubbacabhikkhuvatthu pañcamaṃ.</centered>
<subhead line="63">6. Issāpakatitthivatthu</subhead>
<paragraph line="64"><bold>Akata</bold>nti <pageBreak edition="P" number="3.0486" />imaṃ dhammadesanaṃ satthā jetavane viharanto aññataraṃ issāpakataṃ itthiṃ ārabbha kathesi.</paragraph>
<paragraph line="65">Tassā kira sāmiko ekāya gehadāsiyā saddhiṃ santhavaṃ akāsi. Sā issāpakatā taṃ dāsiṃ hatthapādesu bandhitvā tassā kaṇṇanāsaṃ chinditvā ekasmiṃ guḷhagabbhe pakkhipitvā dvāraṃ pidahitvā tassa kammassa attanā katabhāvaṃ paṭicchādetuṃ ‘‘ehi, ayya, vihāraṃ gantvā dhammaṃ <pageBreak edition="V" number="2.0278" />suṇissāmā’’ti sāmikaṃ ādāya vihāraṃ gantvā dhammaṃ suṇantī nisīdi. Athassā āgantukañātakā gehaṃ āgantvā dvāraṃ vivaritvā taṃ vippakāraṃ disvā dāsiṃ mocayiṃsu. Sā vihāraṃ gantvā catuparisamajjhe ṭhitā tamatthaṃ dasabalassa ārocesi. Satthā tassā vacanaṃ sutvā ‘‘duccaritaṃ nāma ‘idaṃ me aññe na jānantī’ti appamattakampi na kātabbaṃ, aññasmiṃ ajānantepi sucaritameva kātabbaṃ. Paṭicchādetvā katampi hi duccaritaṃ nāma pacchānutāpaṃ karoti, sucaritaṃ pāmojjameva janetī’’ti vatvā imaṃ gāthamāha –</paragraph>
<hangnum line="66" number="314"></hangnum>
<gatha1 line="67">‘‘Akataṃ dukkaṭaṃ seyyo, pacchā tappati dukkaṭaṃ;</gatha1>
<gathalast line="68">Katañca sukataṃ seyyo, yaṃ katvā nānutappatī’’ti.</gathalast>
<paragraph line="69">Tattha <bold>dukkaṭa</bold>nti sāvajjaṃ apāyasaṃvattanikaṃ kammaṃ akatameva seyyo varaṃ uttamaṃ. <bold>Pacchā tappatī</bold>ti <pageBreak edition="P" number="3.0487" />tañhi anussaritānussaritakāle tappatiyeva. <bold>Sukata</bold>nti anavajjaṃ pana sukhadāyakaṃ sugatisaṃvattanikameva kammaṃ kataṃ seyyo. <bold>Yaṃ katvā</bold>ti yaṃ kammaṃ katvā pacchā anussaraṇakāle na tappati nānutappati, somanassajātova hoti, taṃ kammaṃ varanti attho.</paragraph>
<paragraph line="70">Desanāvasāne upāsako ca sā ca itthī sotāpattiphale patiṭṭhahiṃsu. Tañca pana dāsiṃ tattheva bhujissaṃ katvā dhammacāriniṃ kariṃsūti.</paragraph>
<centered line="71">Issāpakatitthivatthu chaṭṭhaṃ.</centered>
<subhead line="72">7. Sambahulabhikkhuvatthu</subhead>
<paragraph line="73"><bold>Nagaraṃ</bold><pageBreak edition="M" number="2.0304" /><bold>yathā</bold>ti imaṃ dhammadesanaṃ satthā jetavane viharanto sambahule āgantuke bhikkhū ārabbha kathesi.</paragraph>
<paragraph line="74">Te kira ekasmiṃ paccante vassaṃ upagantvā paṭhamamāse sukhaṃ vihariṃsu. Majjhimamāse corā āgantvā tesaṃ gocaragāmaṃ paharitvā karamare gahetvā agamaṃsu. Tato paṭṭhāya manussā corānaṃ paṭibāhanatthāya taṃ paccantanagaraṃ abhisaṅkharontā te bhikkhū sakkaccaṃ upaṭṭhātuṃ okāsaṃ na labhiṃsu. Te aphāsukaṃ vassaṃ vasitvā vutthavassā satthu dassanāya sāvatthiṃ <pageBreak edition="P" number="3.0488" />gantvā satthāraṃ vanditvā ekamantaṃ nisīdiṃsu. Satthā tehi saddhiṃ katapaṭisanthāro ‘‘kiṃ, bhikkhave <pageBreak edition="V" number="2.0279" />, sukhaṃ vasitthā’’ti pucchitvā, ‘‘bhante, mayaṃ paṭhamamāsameva sukhaṃ vasimhā, majjhimamāse corā gāmaṃ pahariṃsu, tato paṭṭhāya manussā nagaraṃ abhisaṅkharontā sakkaccaṃ upaṭṭhātuṃ okāsaṃ na labhiṃsu. Tasmā aphāsukaṃ vassaṃ vasimhā’’ti vutte ‘‘alaṃ, bhikkhave, mā cintayittha, phāsuvihāro nāma niccakālaṃ dullabho, bhikkhunā nāma yathā te manussā nagaraṃ gopayiṃsu, evaṃ attabhāvameva gopayituṃ vaṭṭatī’’ti vatvā imaṃ gāthamāha –</paragraph>
<hangnum line="75" number="315"></hangnum>
<gatha1 line="76">‘‘Nagaraṃ yathā paccantaṃ, guttaṃ santarabāhiraṃ;</gatha1>
<gatha2 line="77">Evaṃ gopetha attānaṃ, khaṇo vo mā upaccagā;</gatha2>
<gathalast line="78">Khaṇātītā hi socanti, nirayamhi samappitā’’ti.</gathalast>
<paragraph line="79">Tattha <bold>santarabāhira</bold>nti, bhikkhave, yathā tehi manussehi taṃ paccantanagaraṃ dvārapākārādīni thirāni karontehi saantaraṃ, aṭṭālakaparikhādīni thirāni karontehi sabāhiranti santarabāhiraṃ suguttaṃ kataṃ, evaṃ tumhepi satiṃ upaṭṭhapetvā ajjhattikāni cha dvārāni pidahitvā dvārarakkhikaṃ satiṃ avissajjetvā yathā gayhamānāni bāhirāni cha āyatanāni ajjhattikānaṃ upaghātāya saṃvattanti, tathā aggahaṇena tānipi thirāni katvā <pageBreak edition="P" number="3.0489" />tesaṃ appavesāya dvārarakkhikaṃ satiṃ appahāya vicarantā attānaṃ gopethāti attho. <bold>Khaṇo vo mā upaccagā</bold>ti yo hi evaṃ attānaṃ na gopeti, taṃ puggalaṃ ayaṃ buddhuppādakhaṇo majjhimadese uppattikhaṇo sammādiṭṭhiyā paṭiladdhakhaṇo channaṃ āyatanānaṃ avekallakhaṇoti sabbopi ayaṃ khaṇo <pageBreak edition="M" number="2.0305" />atikkamati, so khaṇo tumhe mā atikkamatu. <bold>Khaṇātītā</bold>ti ye hi taṃ khaṇaṃ atītā, te ca puggale so ca khaṇo atīto, te nirayamhi samappitā hutvā tattha nibbattitvā socantīti attho.</paragraph>
<paragraph line="80">Desanāvasāne te bhikkhū uppannasaṃvegā arahatte patiṭṭhahiṃsūti.</paragraph>
<centered line="81">Sambahulabhikkhuvatthu sattamaṃ.</centered>
<subhead line="82">8. Nigaṇṭhavatthu</subhead>
<paragraph line="83"><bold>Alajjitāye</bold>ti imaṃ dhammadesanaṃ satthā jetavane viharanto nigaṇṭhe ārabbha kathesi.</paragraph>
<paragraph line="84">Ekasmiñhi <pageBreak edition="V" number="2.0280" />divase bhikkhū nigaṇṭhe disvā kathaṃ samuṭṭhāpesuṃ, ‘‘āvuso, sabbaso appaṭicchannehi acelakehi ime nigaṇṭhā varatarā, ye ekaṃ purimapassampi tāva paṭicchādenti, sahirikā maññe ete’’ti. Taṃ sutvā nigaṇṭhā ‘‘na mayaṃ etena kāraṇena paṭicchādema, paṃsurajādayo <pageBreak edition="P" number="3.0490" />pana puggalā eva, jīvitindriyapaṭibaddhā eva, te no bhikkhābhājanesu mā patiṃsūti iminā kāraṇena paṭicchādemā’’ti vatvā tehi saddhiṃ vādapaṭivādavasena bahuṃ kathaṃ kathesuṃ. Bhikkhū satthāraṃ upasaṅkamitvā nisinnakāle taṃ pavattiṃ ārocesuṃ. Satthā, ‘‘bhikkhave, alajjitabbena lajjitvā lajjitabbena alajjamānā nāma duggatiparāyaṇāva hontī’’ti vatvā dhammaṃ desento imā gāthā abhāsi –</paragraph>
<hangnum line="85" number="316"></hangnum>
<gatha1 line="86">‘‘Alajjitāye lajjanti, lajjitāye na lajjare;</gatha1>
<gathalast line="87">Micchādiṭṭhisamādānā, sattā gacchanti duggatiṃ.</gathalast>
<hangnum line="88" number="317"></hangnum>
<gatha1 line="89">‘‘Abhaye bhayadassino, bhaye cābhayadassino;</gatha1>
<gathalast line="90">Micchādiṭṭhisamādānā, sattā gacchanti duggati’’nti.</gathalast>
<paragraph line="91">Tattha <bold>alajjitāye</bold>ti alajjitabbena. Bhikkhābhājanañhi alajjitabbaṃ nāma, te pana taṃ paṭicchādetvā vicarantā tena lajjanti nāma. <bold>Lajjitāye</bold>ti apaṭicchannena hirikopīnaṅgena lajjitabbena. Te pana taṃ apaṭicchādetvā vicarantā <pageBreak edition="M" number="2.0306" />lajjitāye na lajjanti nāma. Tena tesaṃ alajjitabbena <pageBreak edition="P" number="3.0491" />lajjitaṃ lajjitabbena alajjitaṃ tucchagahaṇabhāvena ca aññathāgahaṇabhāvena ca micchādiṭṭhi hoti. Taṃ samādiyitvā vicarantā pana te micchādiṭṭhisamādānā sattā nirayādibhedaṃ duggatiṃ gacchantīti attho. <bold>Abhaye</bold>ti bhikkhābhājanaṃ nissāya rāgadosamohamānadiṭṭhikilesaduccaritabhayānaṃ anuppajjanato bhikkhābhājanaṃ abhayaṃ nāma, bhayena taṃ paṭicchādentā pana abhaye <bold>bhayadassino</bold>nāma. Hirikopīnaṅgaṃ pana nissāya rāgādīnaṃ uppajjanato taṃ bhayaṃ nāma, tassa apaṭicchādanena <bold>bhaye cābhayadassino</bold>. Tassa taṃ ayathāgahaṇassa samādinnattā micchādiṭṭhisamādānā sattā duggahiṃ gacchantīti attho.</paragraph>
<paragraph line="92">Desanāvasāne bahū nigaṇṭhā saṃviggamānasā pabbajiṃsu, sampattānampi sātthikā dhammadesanā ahosīti.</paragraph>
<centered line="93">Nigaṇṭhavatthu aṭṭhamaṃ.</centered>
<subhead line="94">9. Titthiyasāvakavatthu</subhead>
<paragraph line="95"><bold>Avajje</bold>ti <pageBreak edition="V" number="2.0281" /><pageBreak edition="P" number="3.0492" />imaṃ dhammadesanaṃ satthā jetavane viharanto titthiyasāvake ārabbha kathesi.</paragraph>
<paragraph line="96">Ekasmiñhi samaye aññatitthiyasāvakā attano putte sammādiṭṭhikānaṃ upāsakānaṃ puttehi saddhiṃ saparivāre kīḷamāne disvā gehaṃ āgatakāle ‘‘na vo samaṇā sakyaputtiyā vanditabbā, nāpi tesaṃ vihāraṃ pavisitabba’’nti sapathaṃ kārayiṃsu. Te ekadivasaṃ jetavanavihārassa bahidvārakoṭṭhakasāmante kīḷantā pipāsitā ahesuṃ. Athekaṃ upāsakadārakaṃ ‘‘tvaṃ ettha gantvā pānīyaṃ pivitvā amhākampi āharāhī’’ti pahiṇiṃsu. So vihāraṃ pavisitvā satthāraṃ vanditvā pānīyaṃ pivitvā tamatthaṃ ārocesi. Atha naṃ satthā ‘‘tvameva pānīyaṃ pivitvā gantvā itarepi pānīyapivanatthāya idheva pesehī’’ti āha. So tathā akāsi. Te āgantvā pānīyaṃ piviṃsu. Satthā te pakkosāpetvā tesaṃ sappāyaṃ dhammakathaṃ kathetvā te acalasaddhe katvā saraṇesu ca sīlesu ca patiṭṭhāpesi. Te sakāni gehāni gantvā tamatthaṃ mātāpitūnaṃ ārocesuṃ <pageBreak edition="M" number="2.0307" /><pageBreak edition="P" number="3.0493" />. Atha nesaṃ mātāpitaro ‘‘puttakā no vipannadiṭṭhikā jātā’’ti domanassappattā parideviṃsu. Atha tesaṃ chekā sambahulā paṭivissakā manussā āgantvā domanassavūpasamanatthāya dhammaṃ kathayiṃsu. Te tesaṃ kathaṃ sutvā ‘‘ime dārake samaṇassa gotamasseva niyyādessāmā’’ti mahantena ñātigaṇena saddhiṃ vihāraṃ nayiṃsu. Satthā tesaṃ ajjhāsayaṃ oloketvā dhammaṃ desento imā gāthā abhāsi –</paragraph>
<hangnum line="97" number="318"></hangnum>
<gatha1 line="98">‘‘Avajje vajjamatino, vajje cāvajjadassino;</gatha1>
<gathalast line="99">Micchādiṭṭhisamādānā, sattā gacchanti duggatiṃ.</gathalast>
<hangnum line="100" number="319"></hangnum>
<gatha1 line="101">‘‘Vajjañca vajjato ñatvā, avajjañca avajjato;</gatha1>
<gathalast line="102">Sammādiṭṭhisamādānā, sattā gacchanti suggati’’nti.</gathalast>
<paragraph line="103">Tattha <bold>avajje</bold>ti dasavatthukāya sammādiṭṭhiyā, tassā upanissayabhūte dhamme ca. <bold>Vajjamatino</bold>ti vajjaṃ idanti uppannamatino. Dasavatthukāya micchādiṭṭhiyā pana tassā upanissayabhūte dhamme ca avajjadassino, etissā avajjaṃ vajjato vajjañca avajjato ñatvā <pageBreak edition="P" number="3.0494" />gahaṇasaṅkhātāya micchādiṭṭhiyā samādinnattā micchādiṭṭhisamādānā sattā duggatiṃ gacchantīti attho. Dutiyagāthāya vuttavipariyāyena attho veditabbo.</paragraph>
<paragraph line="104">Desanāvasāne <pageBreak edition="V" number="2.0282" />sabbepi te tīsu saraṇesu patiṭṭhāya aparāparaṃ dhammaṃ suṇantā sotāpattiphale patiṭṭhahiṃsūti.</paragraph>
<centered line="105">Titthiyasāvakavatthu navamaṃ.</centered>
<centered line="106">Nirayavaggavaṇṇanā niṭṭhitā.</centered>
<centered line="107">Dvāvīsatimo vaggo.</centered>
</body>
</document>