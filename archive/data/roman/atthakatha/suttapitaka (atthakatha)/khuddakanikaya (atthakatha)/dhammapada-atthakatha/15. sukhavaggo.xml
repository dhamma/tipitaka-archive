<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0502a.att15.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/dhammapada-atthakatha/15. sukhavaggo.xml</archivePath>
    <baseFileName>15. sukhavaggo</baseFileName>
    <titlePath>15. Sukhavaggo - Dhammapada-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">15. Sukhavaggo</chapter>
    <subhead line="2">1. Ñāātikalahavūpasamanavatthu</subhead>
    <paragraph line="3"><bold>Susukhaṃ</bold><pageBreak edition="V" number="2.0147" /><pageBreak edition="M" number="2.0165" /><pageBreak edition="P" number="3.0254" /><bold>vatā</bold>ti imaṃ dhammadesanaṃ satthā sakkesu viharanto kalahavūpasamanatthaṃ ñātake ārabbha kathesi.</paragraph>
    <paragraph line="4">Sākiyakoliyā kira kapilavatthunagarassa ca koliyanagarassa ca antare rohiṇiṃ nāma nadiṃ ekeneva āvaraṇena bandhāpetvā sassāni karonti. Atha jeṭṭhamūlamāse sassesu milāyantesu ubhayanagaravāsikānampi kammakārā sannipatiṃsu. Tattha koliyanagaravāsino āhaṃsu – ‘‘idaṃ udakaṃ ubhayato hariyamānaṃ neva tumhākaṃ, na amhākaṃ pahossati, amhākaṃ pana sassaṃ ekaudakeneva nipphajjissati, idaṃ udakaṃ amhākaṃ dethā’’ti. Itarepi āhaṃsu – ‘‘tumhesu koṭṭhake pūretvā ṭhitesu mayaṃ rattasuvaṇṇanīlamaṇikāḷakahāpaṇe ca gahetvā pacchipasibbakādihatthā na sakkhissāma tumhākaṃ gharadvāre vicarituṃ, amhākampi sassaṃ ekaudakeneva <pageBreak edition="P" number="3.0255" /> nipphajjissati, idaṃ udakaṃ amhākaṃ dethā’’ti. Na mayaṃ dassāmāti. Mayampi na dassāmāti evaṃ kathaṃ vaḍḍhetvā eko uṭṭhāya ekassa pahāraṃ adāsi, sopi aññassāti evaṃ aññamaññaṃ paharitvā rājakulānaṃ jātiṃ ghaṭṭetvā kalahaṃ vaḍḍhayiṃsu.</paragraph>
    <paragraph line="5">Koliyakammakārā vadanti – ‘‘tumhe kapilavatthuvāsike gahetvā gajjatha, ye soṇasiṅgālādayo viya attano bhaginīhi saddhiṃ saṃvasiṃsu, etesaṃ hatthino ceva assā ca phalakāvudhāni ca amhākaṃ kiṃ karissantī’’ti. Sākiyakammakārāpi vadanti ‘‘tumhe idāni kuṭṭhino dārake gahetvā gajjatha, ye anāthā niggatikā tiracchānā viya kolarukkhe vasiṃsu, etesaṃ hatthino ca assā ca phalakāvudhāni ca amhākaṃ kiṃ karissantī’’ti. Te gantvā tasmiṃ kamme niyuttānaṃ amaccānaṃ kathayiṃsu, amaccā rājakulānaṃ kathesuṃ. Tato sākiyā ‘‘bhaginīhi saddhiṃ saṃvasitakānaṃ thāmañca balañca dassessāmā’’ti yuddhasajjā nikkhamiṃsu. Koliyāpi ‘‘kolarukkhavāsīnaṃ thāmañca balañca dassessāmā’’ti yuddhasajjā nikkhamiṃsu.</paragraph>
    <paragraph line="6">Satthāpi <pageBreak edition="V" number="2.0148" /><pageBreak edition="M" number="2.0166" /> paccūsasamaye lokaṃ volokento ñātake disvā ‘‘mayi agacchante ime nassissanti, mayā gantuṃ vaṭṭatī’’ti cintetvā ekakova ākāsena gantvā rohiṇinadiyā majjhe ākāse pallaṅkena nisīdi. Ñātakā satthāraṃ disvā <pageBreak edition="P" number="3.0256" /> āvudhāni chaḍḍetvā vandiṃsu. Atha ne satthā āha – ‘‘kiṃ kalaho nāmesa, mahārājā’’ti? ‘‘Na jānāma, bhante’’ti. ‘‘Ko dāni jānissatī’’ti? Te ‘‘uparājā jānissati, senāpati jānissatī’’ti iminā upāyena yāva dāsakammakare pucchitvā, ‘‘bhante, udakakalaho’’ti āhaṃsu. ‘‘Udakaṃ kiṃ agghati, mahārājā’’ti? ‘‘Appagghaṃ, bhante’’ti. ‘‘Khattiyā kiṃ agghanti mahārājā’’ti? ‘‘Khattiyā nāma anagghā, bhante’’ti. ‘‘Ayuttaṃ tumhākaṃ appamattataṃ udakaṃ nissāya anagghe khattiye nāsetu’’nti. Te tuṇhī ahesuṃ. Atha te satthā āmantetvā ‘‘kasmā mahārājā evarūpaṃ karotha, mayi asante ajja lohitanadī pavattissati, ayuttaṃ vo kataṃ, tumhe pañcahi verehi saverā viharatha, ahaṃ avero viharāmi. Tumhe kilesāturā hutvā viharatha, ahaṃ anāturo. Tumhe kāmaguṇapariyesanussukkā hutvā viharatha, ahaṃ anussukko viharāmī’’ti vatvā imā gāthā abhāsi –</paragraph>
    <hangnum line="7" number="197"></hangnum>
    <gatha1 line="8"> ‘‘Susukhaṃ vata jīvāma, verinesu averino,</gatha1>
    <gathalast line="9">Verinesu manussesu, viharāma averino.</gathalast>
    <hangnum line="10" number="198"></hangnum>
    <gatha1 line="11"> ‘‘Susukhaṃ vata jīvāma, āturesu anāturā;</gatha1>
    <gathalast line="12">Āturesu manussesu, viharāma anāturā.</gathalast>
    <hangnum line="13" number="199"></hangnum>
    <gatha1 line="14"> ‘‘Susukhaṃ vata jīvāma, ussukesu anussukā;</gatha1>
    <gathalast line="15">Ussukesu manussesu, viharāma anussukā’’ti.</gathalast>
    <paragraph line="16">Tattha <pageBreak edition="P" number="3.0257" /><bold>susukha</bold>nti suṭṭhu sukhaṃ. Idaṃ vuttaṃ hoti – ye gihino sandhicchedādivasena, pabbajitā vā pana vejjakammādivasena jīvitavuttiṃ uppādetvā ‘‘sukhena jīvāmā’’ti vadanti, tehi mayameva susukhaṃ vata jīvāma, ye mayaṃ pañcahi verīhi verinesu manussesu averino, kilesāturesu manussesu nikkilesatāya anāturā, pañcakāmaguṇapariyesane ussukesu tāya pariyesanāya abhāvena anussukāti. Sesaṃ uttānatthameva.</paragraph>
    <paragraph line="17">Desanāvasāne bahū sotāpattiphalādīni pāpuṇiṃsūti.</paragraph>
    <centered line="18">Ñātikalahavūpasamanavatthu paṭhamaṃ.</centered>
    <subhead line="19">2. Māravatthu</subhead>
    <paragraph line="20"><bold>Susukhaṃ</bold><pageBreak edition="V" number="2.0149" /><pageBreak edition="M" number="2.0167" /><bold>vata jīvāmā</bold>ti imaṃ dhammadesanaṃ satthā pañcasālāya brāhmaṇagāme viharanto māraṃ ārabbha kathesi.</paragraph>
    <paragraph line="21">Ekadivasañhi satthā pañcasatānaṃ kumārikānaṃ sotāpattimaggassūpanissayaṃ disvā taṃ gāmaṃ upanissāya vihāsi. Tāpi kumārikāyo ekasmiṃ nakkhattadivase nadiṃ gantvā nhatvā alaṅkatapaṭiyattā gāmābhimukhiyo pāyiṃsu. Satthāpi taṃ gāmaṃ pavisitvā piṇḍāya carati. Atha māro sakalagāmavāsīnaṃ sarīre adhimuccitvā <pageBreak edition="P" number="3.0258" /> yathā satthā kaṭacchubhattamattampi na labhati, evaṃ katvā yathādhotena pattena nikkhamantaṃ satthāraṃ gāmadvāre ṭhatvā āha – ‘‘api, samaṇa, piṇḍapātaṃ labhitthā’’ti. ‘‘Kiṃ pana tvaṃ, pāpima, tathā akāsi, yathāhaṃ piṇḍaṃ na labheyya’’nti? ‘‘Tena hi, bhante, puna pavisathā’’ti. Evaṃ kirassa ahosi – ‘‘sace puna pavisati, sabbesaṃ sarīre adhimuccitvā imassa purato pāṇiṃ paharitvā hassakeḷiṃ karissāmī’’ti. Tasmiṃ khaṇe tā kumārikāyo gāmadvāraṃ patvā satthāraṃ disvā vanditvā ekamantaṃ aṭṭhaṃsu. Māropi satthāraṃ āha – ‘‘api, bhante, piṇḍaṃ alabhamānā jighacchādukkhena pīḷitatthā’’ti. Satthā ‘‘ajja mayaṃ, pāpima, kiñci alabhitvāpi ābhassaraloke mahābrahmāno viya pītisukheneva vītināmessāmā’’ti vatvā imaṃ gāthamāha –</paragraph>
    <hangnum line="22" number="200"></hangnum>
    <gatha1 line="23"> ‘‘Susukhaṃ vata jīvāma, yesaṃ no natthi kiñcanaṃ;</gatha1>
    <gathalast line="24">Pītibhakkhā bhavissāma, devā ābhassarā yathā’’ti.</gathalast>
    <paragraph line="25">Tattha <bold>yesaṃ no</bold>ti yesaṃ amhākaṃ palibujjhanatthena rāgādīsu kiñcanesu ekampi kiñcanaṃ natthi. <bold>Pītibhakkhā</bold>ti yathā ābhassarā devā pītibhakkhā hutvā pītisukheneva vītināmenti, evaṃ mayampi, pāpima, kiñci alabhitvā pītibhakkhā bhavissāmāti attho.</paragraph>
    <paragraph line="26">Desanāvasāne <pageBreak edition="P" number="3.0259" /> pañcasatāpi kumārikāyo sotāpattiphale patiṭṭhahiṃsūti.</paragraph>
    <centered line="27">Māravatthu dutiyaṃ.</centered>
    <subhead line="28">3. Kosalarañño parājayavatthu</subhead>
    <paragraph line="29"><bold>Jayaṃ</bold><pageBreak edition="V" number="2.0150" /><pageBreak edition="M" number="2.0168" /><bold>vera</bold>nti imaṃ dhammadesanaṃ satthā jetavane viharanto kosalarañño parājayaṃ ārabbha kathesi.</paragraph>
    <paragraph line="30">So kira kāsikagāmaṃ nissāya bhāgineyyena ajātasattunā saddhiṃ yujjhanto tena tayo vāre parājito tatiyavāre cintesi – ‘‘ahaṃ khīramukhampi dārakaṃ parājetuṃ nāsakkhiṃ, kiṃ me jīvitenā’’ti. So āhārūpacchedaṃ katvā mañcake nipajji. Athassa sā pavatti sakalanagaraṃ patthari. Bhikkhū tathāgatassa ārocesuṃ – ‘‘bhante, rājā kira kāsikagāmakaṃ nissāya tayo vāre parājito, so idāni parājitvā āgato ‘khīramukhampi dārakaṃ parājetuṃ nāsakkhiṃ, kiṃ me jīvitenā’ti āhārūpacchedaṃ katvā mañcake nipanno’’ti. Satthā tesaṃ kathaṃ sutvā, ‘‘bhikkhave, jinantopi veraṃ pasavati, parājito pana dukkhaṃ setiyevā’’ti vatvā imaṃ gāthamāha –</paragraph>
    <hangnum line="31" number="201"></hangnum>
    <gatha1 line="32"> ‘‘Jayaṃ veraṃ pasavati, dukkhaṃ seti parājito;</gatha1>
    <gathalast line="33">Upasanto sukhaṃ seti, hitvā jayaparājaya’’nti.</gathalast>
    <paragraph line="34">Tattha <bold>jaya</bold>nti paraṃ jinanto veraṃ paṭilabhati. <bold>Parājito</bold>ti parena parājito ‘‘kadā nu kho paccāmittassa piṭṭhiṃ daṭṭhuṃ sakkhissāmī’’ti dukkhaṃ seti sabbiriyāpathesu <pageBreak edition="P" number="3.0260" /> dukkhameva viharatīti attho. <bold>Upasanto</bold>ti abbhantare upasantarāgādikileso khīṇāsavo jayañca parājayañca hitvā sukhaṃ seti, sabbiriyāpathesu sukhameva viharatīti attho.</paragraph>
    <paragraph line="35">Desanāvasāne bahū sotāpattiphalādīni pāpuṇiṃsūti.</paragraph>
    <centered line="36">Kosalarañño parājayavatthu tatiyaṃ.</centered>
    <subhead line="37">4. Aññatarakuladārikāvatthu</subhead>
    <paragraph line="38"><bold>Natthi rāgasamo</bold>ti imaṃ dhammadesanaṃ satthā jetavane viharanto aññataraṃ kuladārikaṃ ārabbha kathesi.</paragraph>
    <paragraph line="39">Tassā <pageBreak edition="V" number="2.0151" /><pageBreak edition="M" number="2.0169" /> kira mātāpitaro āvāhaṃ katvā maṅgaladivase satthāraṃ nimantayiṃsu. Satthā bhikkhusaṅghaparivuto tattha gantvā nisīdi. Sāpi kho vadhukā bhikkhusaṅghassa udakaparissāvanādīni karontī aparāparaṃ sañcarati. Sāmikopissā taṃ olokento aṭṭhāsi. Tassa rāgavasena olokentassa anto kileso samudācari. So aññāṇābhibhūto neva buddhaṃ upaṭṭhahi, na asīti mahāthere. Hatthaṃ pasāretvā ‘‘taṃ vadhukaṃ gaṇhissāmī’’ti pana cittaṃ akāsi. Satthā tassajjhāsayaṃ oloketvā yathā taṃ itthiṃ na passati, evamakāsi. So adisvā satthāraṃ olokento aṭṭhāsi. Satthā tassa oloketvā ṭhitakāle ‘‘kumāraka, na hi rāgagginā sadiso aggi nāma <pageBreak edition="P" number="3.0261" />, dosakalinā sadiso kali nāma, khandhapariharaṇadukkhena sadisaṃ dukkhaṃ nāma atthi, nibbānasukhasadisaṃ sukhampi natthiyevā’’ti vatvā imaṃ gāthamāha –</paragraph>
    <hangnum line="40" number="202"></hangnum>
    <gatha1 line="41"> ‘‘Natthi rāgasamo aggi, natthi dosasamo kali;</gatha1>
    <gathalast line="42">Natthi khandhasamā dukkhā, natthi santiparaṃ sukha’’nti.</gathalast>
    <paragraph line="43">Tattha <bold>natthi rāgasamo</bold>ti dhūmaṃ vā jālaṃ vā aṅgāraṃ vā adassetvā antoyeva jhāpetvā bhasmamuṭṭhiṃ kātuṃ samattho rāgena samo añño aggi nāma natthi. <bold>Kalī</bold>ti dosena samo aparādhopi natthi. <bold>Khandhasamā</bold>ti khandhehi samā. Yathā parihariyamānā khandhā dukkhā, evaṃ aññaṃ dukkhaṃ nāma natthi. <bold>Santipara</bold>nti nibbānato uttariṃ aññaṃ sukhampi natthi. Aññañhi sukhaṃ sukhameva, nibbānaṃ paramasukhanti attho.</paragraph>
    <paragraph line="44">Desanāvasāne kumārikā ca kumārako ca sotāpattiphale patiṭṭhahiṃsu. Tasmiṃ samaye bhagavā tesaṃ aññamaññaṃ dassanākāraṃ akāsīti.</paragraph>
    <centered line="45">Aññatarakuladārikāvatthu catutthaṃ.</centered>
    <subhead line="46">5. Ekaupāsakavatthu</subhead>
    <paragraph line="47"><bold>Jighacchā</bold>ti imaṃ dhammadesanaṃ satthā āḷaviyaṃ viharanto ekaṃ upāsakaṃ ārabbha kathesi.</paragraph>
    <paragraph line="48">Ekasmiñhi <pageBreak edition="M" number="2.0170" /> divase satthā jetavane gandhakuṭiyaṃ nisinnova <pageBreak edition="P" number="3.0262" /> paccūsakāle lokaṃ volokento <pageBreak edition="V" number="2.0152" /> āḷaviyaṃ ekaṃ duggatamanussaṃ disvā tassūpanissayasampattiṃ ñatvā pañcasatabhikkhuparivāro āḷaviṃ agamāsi. Āḷavivāsino satthāraṃ nimantayiṃsu. Sopi duggatamanusso ‘‘satthā kira āgato’’ti sutvā ‘‘satthu santike dhammaṃ sossāmī’’ti manaṃ akāsi. Taṃdivasameva cassa eko goṇo palāyi. So ‘‘kiṃ nu kho goṇaṃ pariyesissāmi, udāhu dhammaṃ suṇāmī’’ti cintetvā ‘‘goṇaṃ pariyesitvā pacchā dhammaṃ sossāmī’’ti pātova gehā nikkhami. Āḷavivāsinopi buddhappamukhaṃ bhikkhusaṅghaṃ nisīdāpetvā parivisitvā anumodanatthāya pattaṃ gaṇhiṃsu. Satthā ‘‘yaṃ nissāya ahaṃ tiṃsayojanamaggaṃ āgato, so goṇaṃ pariyesituṃ araññaṃ paviṭṭho, tasmiṃ āgateyeva dhammaṃ desessāmī’’ti tuṇhī ahosi.</paragraph>
    <paragraph line="49">Sopi manusso divā goṇaṃ disvā gogaṇe pakkhipitvā ‘‘sacepi aññaṃ natthi, satthu vandanamattampi karissāmī’’ti jighacchāpīḷitopi gehaṃ gamanāya manaṃ akatvā vegena satthu santikaṃ āgantvā satthāraṃ vanditvā ekamantaṃ aṭṭhāsi. Satthā tassa ṭhitakāle dānaveyyāvaṭikaṃ āha – ‘‘atthi kiñci bhikkhusaṅghassa atirittabhatta’’nti? ‘‘Bhante, sabbaṃ atthī’’ti. Tena hi ‘‘imaṃ parivisāhī’’ti. So satthārā vuttaṭṭhāneyeva taṃ nisīdāpetvā yāgukhādanīyabhojanīyehi sakkaccaṃ parivisi. So bhuttabhatto mukhaṃ vikkhālesi. Ṭhapetvā kira imaṃ ṭhānaṃ tīsu piṭakesu aññattha gatāgatassa <pageBreak edition="P" number="3.0263" /> bhattavicāraṇaṃ nāma natthi. Tassa passaddhadarathassa cittaṃ ekaggaṃ ahosi. Athassa satthā anupubbiṃ kathaṃ kathetvā saccāni pakāsesi. So desanāvasāne sotāpattiphale patiṭṭhahi. Satthāpi anumodanaṃ katvā uṭṭhāyāsanā pakkāmi. Mahājano satthāraṃ anugantvā nivatti.</paragraph>
    <paragraph line="50">Bhikkhū satthārā saddhiṃ gacchantāyeva ujjhāyiṃsu – ‘‘passathāvuso, satthu kammaṃ, aññesu divasesu evarūpaṃ natthi, ajja panekaṃ manussaṃ disvāva yāguādīni vicāretvā dāpesī’’ti. Satthā nivattitvā ṭhitakova ‘‘kiṃ kathetha, bhikkhave’’ti pucchitvā tamatthaṃ sutvā ‘‘āma, bhikkhave, ahaṃ tiṃsayojanaṃ kantāraṃ āgacchanto tassa upāsakassūpanissayaṃ disvā āgato, so ativiya jighacchito, pātova paṭṭhāya goṇaṃ pariyesanto <pageBreak edition="M" number="2.0171" /> araññe vicari. ‘Jighacchadukkhena dhamme desiyamānepi paṭivijjhituṃ na sakkhissatī’ti cintetvā evaṃ akāsiṃ, jighacchārogasadiso rogo nāma natthī’’ti vatvā imaṃ gāthamāha –</paragraph>
    <hangnum line="51" number="203"></hangnum>
    <gatha1 line="52"> ‘‘Jighacchāparamā rogā, saṅkhāraparamā dukhā;</gatha1>
    <gathalast line="53">Etaṃ ñatvā yathābhūtaṃ, nibbānaṃ paramaṃ sukha’’nti.</gathalast>
    <paragraph line="54">Tattha <pageBreak edition="V" number="2.0153" /><bold>jighacchāparamā rogā</bold>ti yasmā añño rogo sakiṃ tikicchito vinassati vā tadaṅgavasena vā pahīyati <pageBreak edition="P" number="3.0264" />, jighacchā pana niccakālaṃ tikicchitabbāyevāti sesarogānaṃ ayaṃ paramā nāma. <bold>Saṅkhārā</bold>ti pañca khandhā. <bold>Etaṃ ñatvā</bold>ti jighacchāsamo rogo natthi, khandhapariharaṇasamaṃ dukkhaṃ nāma natthīti etamatthaṃ yathābhūtaṃ ñatvā paṇḍito nibbānaṃ sacchi karoti. <bold>Nibbānaṃ paramaṃ sukha</bold>nti tañhi sabbasukhānaṃ paramaṃ uttamaṃ sukhanti attho.</paragraph>
    <paragraph line="55">Desanāvasāne bahū sotāpattiphalādīni pāpuṇiṃsūti.</paragraph>
    <centered line="56">Ekaupāsakavatthu pañcamaṃ.</centered>
    <subhead line="57">6. Pasenadikosalavatthu</subhead>
    <paragraph line="58"><bold>Ārogyaparamā lābhā</bold>ti imaṃ dhammadesanaṃ satthā jetavane viharanto rājānaṃ pasenadikosalaṃ ārabbha kathesi.</paragraph>
    <paragraph line="59">Ekasmiñhi samaye rājā taṇḍuladoṇassa odanaṃ tadupiyena sūpabyañjanena bhuñjati. Ekadivasaṃ bhuttapātarāso bhattasammadaṃ avinodetvā satthu santikaṃ gantvā kilantarūpo ito cito ca samparivattati, niddāya abhibhūyamānopi ujukaṃ nipajjituṃ asakkonto ekamantaṃ nisīdi. Atha naṃ satthā āha – ‘‘kiṃ, mahārāja, avissamitvāva āgatosī’’ti? ‘‘Āma, bhante, bhuttakālato paṭṭhāya me mahādukkhaṃ hotī’’ti. Atha naṃ satthā, ‘‘mahārāja <pageBreak edition="P" number="3.0265" />, atibahubhojanaṃ evaṃ dukkhaṃ hotī’’ti vatvā imaṃ gāthamāha –</paragraph>
    <gatha1 line="60">‘‘Middhī <pageBreak edition="M" number="2.0172" /> yadā hoti mahagghaso ca,</gatha1>
    <gatha2 line="61">Niddāyitā samparivattasāyī;</gatha2>
    <gatha3 line="62">Mahāvarāhova nivāpapuṭṭho,</gatha3>
    <gathalast line="63">Punappunaṃ gabbhamupeti mando’’ti. (dha. pa. 325); –</gathalast>
    <unindented line="64">Imāya gāthāya ovaditvā, ‘‘mahārāja, bhojanaṃ nāma mattāya bhuñjituṃ vaṭṭati. Mattabhojino hi sukhaṃ hotī’’ti uttari ovadanto imaṃ gāthamāha –</unindented>
    <gatha1 line="65">‘‘Manujassa <pageBreak edition="V" number="2.0154" /> sadā satīmato,</gatha1>
    <gatha2 line="66">Mattaṃ jānato laddhabhojane;</gatha2>
    <gatha3 line="67">Tanukassa bhavanti vedanā,</gatha3>
    <gathalast line="68">Saṇikaṃ jīrati āyupālaya’’nti. (saṃ. ni. 1.124);</gathalast>
    <paragraph line="69">Rājā gāthaṃ uggaṇhituṃ nāsakkhi, samīpe ṭhitaṃ pana bhāgineyyaṃ, sudassanaṃ nāma māṇavaṃ ‘‘imaṃ gāthaṃ uggaṇha, tātā’’ti āha. So taṃ gāthaṃ uggaṇhitvā ‘‘kiṃ karomi, bhante’’ti satthāraṃ pucchi. Atha naṃ satthā āha – ‘‘rañño bhuñjantassa osānapiṇḍakāle imaṃ gāthaṃ vadeyyāsi, rājā atthaṃ sallakkhetvā yaṃ piṇḍaṃ chaḍḍessati, tasmiṃ piṇḍe sitthagaṇanāya rañño bhattapacanakāle tattake taṇḍule hareyyāsī’’ti. So ‘‘sādhu, bhante’’ti sāyampi pātopi rañño bhuñjantassa osānapiṇḍakāle taṃ gāthaṃ udāharitvā tena chaḍḍitapiṇḍe sitthagaṇanāya taṇḍule hāpesi. Rājāpi tassa gāthaṃ sutvā sahassaṃ sahassaṃ dāpesi <pageBreak edition="P" number="3.0266" />. So aparena samayena nāḷikodanaparamatāya saṇṭhahitvā sukhappatto tanusarīro ahosi.</paragraph>
    <paragraph line="70">Athekadivasaṃ satthu santikaṃ gantvā satthāraṃ vanditvā āha – ‘‘bhante, idāni me sukhaṃ jātaṃ, migampi assampi anubandhitvā gaṇhanasamattho jātomhi. Pubbe me bhāgineyyena saddhiṃ yuddhameva hoti, idāni vajīrakumāriṃ nāma dhītaraṃ bhāgineyyassa datvā so gāmo tassāyeva nhānacuṇṇamūlaṃ katvā dinno, tena saddhiṃ viggaho vūpasanto, imināpi me kāraṇena sukhameva jātaṃ. Kulasantakaṃ rājamaṇiratanaṃ no gehe purimadivase <pageBreak edition="M" number="2.0173" /> naṭṭhaṃ, tampi idāni hatthapattaṃ āgataṃ, imināpi me kāraṇena sukhameva jātaṃ. Tumhākaṃ sāvakehi saddhiṃ vissāsaṃ icchantena ñātidhītāpi no gehe katā, imināpi me kāraṇena sukhameva jāta’’nti. Satthā ‘‘ārogyaṃ nāma, mahārāja, paramo lābho, yathāladdhena santuṭṭhabhāvasadisampi dhanaṃ, vissāsasadiso ca paramā ñāti, nibbānasadisañca sukhaṃ nāma natthī’’ti vatvā imaṃ gāthamāha –</paragraph>
    <hangnum line="71" number="204"></hangnum>
    <gatha1 line="72"> ‘‘Ārogyaparamā lābhā, santuṭṭhiparamaṃ dhanaṃ;</gatha1>
    <gathalast line="73">Vissāsaparamā ñāti, nibbānaparamaṃ sukha’’nti.</gathalast>
    <paragraph line="74">Tattha <pageBreak edition="P" number="3.0267" /><bold>ārogyaparamā lābhā</bold>ti arogabhāvaparamā lābhā. Rogino hi vijjamānāpi lābhā alābhāyeva, tasmā arogassa sabbalābhā āgatāva honti. Tenetaṃ vuttaṃ – ‘‘ārogyaparamā lābhā’’ti. <bold>Santuṭṭhiparamaṃ dhana</bold>nti gihino vā pabbajitassa vā yaṃ attanā laddhaṃ <pageBreak edition="V" number="2.0155" /> attano santakaṃ, teneva tussanabhāvo santuṭṭhī nāma sesadhanehi paramaṃ dhanaṃ. <bold>Vissāsaparamā ñātī</bold>ti mātā vā hotu pitā vā, yena saddhiṃ vissāso natthi, so aññātakova. Yena aññātakena pana saddhiṃ vissāso atthi, so asambandhopi paramo uttamo ñāti. Tena vuttaṃ – ‘‘vissāsaparamā ñātī’’ti. Nibbānasadisaṃ pana sukhaṃ nāma natthi, tenevāha – <bold>nibbānaparamaṃ sukha</bold>nti.</paragraph>
    <paragraph line="75">Desanāvasāne bahū sotāpattiphalādīni pāpuṇiṃsūti.</paragraph>
    <centered line="76">Pasenadikosalavatthu chaṭṭhaṃ.</centered>
    <subhead line="77">7. Tissattheravatthu</subhead>
    <paragraph line="78"><bold>Pavivekarasa</bold>nti imaṃ dhammadesanaṃ satthā vesāliyaṃ viharanto aññataraṃ bhikkhuṃ ārabbha kathesi.</paragraph>
    <paragraph line="79">Satthārā hi, ‘‘bhikkhave, ahaṃ ito catūhi māsehi parinibbāyissāmī’’ti vutte satthu santike satta bhikkhusatāni santāsaṃ āpajjiṃsu, khīṇāsavānaṃ <pageBreak edition="M" number="2.0174" /> dhammasaṃvego uppajji, puthujjanā assūni sandhāretuṃ nāsakkhiṃsu. Bhikkhū <pageBreak edition="P" number="3.0268" /> vaggā vaggā hutvā ‘‘kiṃ nu kho karissāmā’’ti mantentā vicaranti. Atheko tissatthero nāma bhikkhū ‘‘satthā kira catumāsaccayena parinibbāyissati, ahañcamhi avītarāgo, satthari dharamāneyeva mayā arahattaṃ gaṇhituṃ vaṭṭatī’’ti catūsu iriyāpathesu ekakova vihāsi. Bhikkhūnaṃ santike gamanaṃ vā kenaci saddhiṃ kathāsallāpo vā natthi. Atha naṃ bhikkhū āhaṃsu – ‘‘āvuso, tissa tasmā evaṃ karosī’’ti. So tesaṃ kathaṃ na suṇāti. Te tassa pavattiṃ satthu ārocetvā, ‘‘bhante, tumhesu tissattherassa sineho natthī’’ti āhaṃsu. Satthā taṃ pakkosāpetvā ‘‘kasmā tissa evaṃ akāsī’’ti pucchitvā tena attano adhippāye ārocite ‘‘sādhu, tissā’’ti sādhukāraṃ datvā, ‘‘bhikkhave, mayi sineho tissasadisova hotu. Gandhamālādīhi pūjaṃ karontāpi neva maṃ pūjenti, dhammānudhammaṃ paṭipajjamānāyeva pana maṃ pūjentī’’ti vatvā imaṃ gāthamāha –</paragraph>
    <hangnum line="80" number="205"></hangnum>
    <gatha1 line="81"> ‘‘Pavivekarasaṃ pitvā, rasaṃ upasamassa ca;</gatha1>
    <gathalast line="82">Niddaro hoti nippāpo, dhammapītirasaṃ piva’’nti.</gathalast>
    <paragraph line="83">Tattha <pageBreak edition="V" number="2.0156" /><bold>pavivekarasa</bold>nti pavivekato uppannaṃ rasaṃ, ekībhāvasukhanti attho. <bold>Pitvā</bold>ti dukkhapariññādīni karonto ārammaṇato sacchikiriyāvasena pivitvā. <bold>Upasamassa</bold><pageBreak edition="P" number="3.0269" /><bold>cā</bold>ti kilesūpasamanibbānassa ca rasaṃ pitvā. <bold>Niddaro hotī</bold>ti tena ubhayarasapānena khīṇāsavo bhikkhu abbhantare rāgadarathādīnaṃ abhāvena niddaro ceva nippāpo ca hoti. <bold>Rasaṃ piva</bold>nti navavidhalokuttaradhammavasena uppannaṃ pītirasaṃ pivantopi niddaro nippāpo ca hoti.</paragraph>
    <paragraph line="84">Desanāvasāne tissatthero arahattaṃ pāpuṇi, mahājanassāpi sātthikā dhammadesanā ahosīti.</paragraph>
    <centered line="85">Tissattheravatthu sattamaṃ.</centered>
    <subhead line="86">8. Sakkavatthu</subhead>
    <paragraph line="87"><bold>Sāhu</bold><pageBreak edition="M" number="2.0175" /><bold>dassana</bold>nti imaṃ dhammadesanaṃ satthā veḷuvagāmake viharanto sakkaṃ ārabbha kathesi.</paragraph>
    <paragraph line="88">Tathāgatassa hi āyusaṅkhāre vissaṭṭhe lohitapakkhandikābādhassa uppannabhāvaṃ ñatvā sakko devarājā ‘‘mayā satthu santikaṃ gantvā gilānupaṭṭhānaṃ kātuṃ vaṭṭatī’’ti cintetvā tigāvutappamāṇaṃ attabhāvaṃ vijahitvā satthāraṃ upasaṅkamitvā hatthehi pāde parimajji. Atha naṃ satthā āha ‘‘ko eso’’ti? ‘‘Ahaṃ, bhante, sakko’’ti. ‘‘Kasmā āgatosī’’ti? ‘‘Tumhe gilāne upaṭṭhahituṃ, bhante’’ti. ‘‘Sakka, devānaṃ manussagandho yojanasatato paṭṭhāya gale baddhakuṇapaṃ viya hoti <pageBreak edition="P" number="3.0270" />, gaccha tvaṃ, atthi me gilānupaṭṭhakā bhikkhū’’ti. ‘‘Bhante, caturāsītiyojanasahassamatthake ṭhito tumhākaṃ sīlagandhaṃ ghāyitvā āgato, ahameva upaṭṭhahissāmī’’ti so satthu sarīravaḷañjanabhājanaṃ aññassa hatthenāpi phusituṃ adatvā sīseyeva ṭhapetvā nīharanto mukhasaṅkocanamattampi na akāsi, gandhabhājanaṃ pariharanto viya ahosi. Evaṃ satthāraṃ paṭijaggitvā satthu phāsukakāleyeva agamāsi.</paragraph>
    <paragraph line="89">Bhikkhū kathaṃ samuṭṭhāpesuṃ ‘‘aho satthari sakkassa sineho, evarūpaṃ nāma dibbasampattiṃ pahāya mukhasaṅkocanamattampi akatvā gandhabhājanaṃ nīharanto viya satthu sarīravaḷañjanabhājanaṃ sīsena nīharanto upaṭṭhānamakāsī’’ti. Satthā tesaṃ kathaṃ sutvā kiṃ vadetha, bhikkhave, anacchariyaṃ etaṃ, yaṃ sakko devarājā mayi sinehaṃ karoti. Ayaṃ sakko hi devarājā maṃ nissāya jarasakkabhāvaṃ vijahitvā sotāpanno hutvā taruṇasakkassa bhāvaṃ patto, ahaṃ hissa <pageBreak edition="V" number="2.0157" /> maraṇabhayatajjitassa pañcasikhagandhabbadevaputtaṃ purato katvā āgatakāle indasālaguhāyaṃ devaparisāya majjhe nisinnassa –</paragraph>
    <gatha1 line="90">‘‘Puccha vāsava maṃ pañhaṃ, yaṃ kiñci manasicchasi;</gatha1>
    <gathalast line="91">Tassa tasseva pañhassa, ahaṃ antaṃ karomi te’’ti. (dī. ni. 2.356) –</gathalast>
    <unindented line="92">Vatvā <pageBreak edition="M" number="2.0176" /> tassa kaṅkhaṃ vinodento dhammaṃ desesiṃ. Desanāvasāne cuddasannaṃ pāṇakoṭīnaṃ dhammābhisamayo ahosi, sakkopi yathānisinnova sotāpattiphalaṃ patvā taruṇasakko jāto. Evamassāhaṃ bahūpakāro. Tassa mayi sineho nāma anacchariyo. Bhikkhave, ariyānañhi dassanampi <pageBreak edition="P" number="3.0271" /> sukhaṃ, tehi saddhiṃ ekaṭṭhāne sannivāsopi sukho. Bālehi saddhiṃ pana sabbametaṃ dukkhanti vatvā imā gāthā abhāsi –</unindented>
    <hangnum line="93" number="206"></hangnum>
    <gatha1 line="94"> ‘‘Sāhu dassanamariyānaṃ, sannivāso sadā sukho;</gatha1>
    <gathalast line="95">Adassanena bālānaṃ, niccameva sukhī siyā.</gathalast>
    <hangnum line="96" number="207"></hangnum>
    <gatha1 line="97"> ‘‘Bālasaṅgatacārī hi, dīghamaddhāna socati;</gatha1>
    <gatha2 line="98">Dukkho bālehi saṃvāso, amitteneva sabbadā;</gatha2>
    <gathalast line="99">Dhīro ca sukhasaṃvāso, ñātīnaṃva samāgamo’’.</gathalast>
    <paragraph line="100">Tasmā hi –</paragraph>
    <hangnum line="101" number="208"></hangnum>
    <gatha1 line="102"> ‘‘Dhīrañca paññañca bahussutañca,dhorayhasīlaṃ vatavantamariyaṃ;</gatha1>
    <gathalast line="103">Taṃ tādisaṃ sappurisaṃ sumedhaṃ,bhajetha nakkhattapathaṃ va candimā’’ti.</gathalast>
    <paragraph line="104">Tattha <bold>sāhū</bold>ti sundaraṃ bhaddakaṃ. <bold>Sannivāso</bold>ti na kevalañca tesaṃ dassanameva, tehi saddhiṃ ekaṭṭhāne nisīdanādibhāvopi tesaṃ vattapaṭivattaṃ kātuṃ labhanabhāvopi sādhuyeva. <bold>Bālasaṅgatacārī hī</bold>ti yo bālena sahacārī. <bold>Dīghamaddhāna</bold>nti so bālasahāyena ‘‘ehi sandhicchedādīni karomā’’ti vuccamāno tena saddhiṃ ekacchando hutvā tāni karonto hatthacchedādīni patvā dīghamaddhānaṃ socati. <bold>Sabbadā</bold>ti yathā asihatthena vā amittena āsīvisādīhi vā saddhiṃ ekato <pageBreak edition="P" number="3.0272" /> vāso nāma niccaṃ dukkho, tatheva bālehi saddhinti attho. <bold>Dhīro ca sukhasaṃvāso</bold>ti ettha <pageBreak edition="V" number="2.0158" /> sukho saṃvāso etenāti sukhasaṃvāso, paṇḍitena saddhiṃ ekaṭṭhāne saṃvāso sukhoti attho. Kathaṃ? <bold>Ñātīnaṃva samāgamo</bold>ti yathāpi ñātīnaṃ samāgamo sukho, evaṃ sukho.</paragraph>
    <paragraph line="105"><bold>Tasmā hī</bold>ti yasmā bālehi saddhiṃ saṃvāso dukkho, paṇḍitena saddhiṃ sukho, tasmā hi dhitisampannaṃ dhīrañca, lokiyalokuttarapaññāsampannaṃ paññañca <pageBreak edition="M" number="2.0177" />, āgamādhigamasampannaṃ bahussutañca, arahattapāpanakasaṅkhātāya dhuravahanasīlatāya dhorayhasīlaṃ, sīlavatena ceva dhutaṅgavatena ca vatavantaṃ, kilesehi ārakatāya ariyaṃ, tathārūpaṃ sappurisaṃ sobhanapañhaṃ yathā nimmalaṃ nakkhattapathasaṅkhātaṃ ākāsaṃ candimā bhajati, evaṃ bhajetha payirupāsethāti attho.</paragraph>
    <paragraph line="106">Desanāvasāne bahū sotāpattiphalādīni pāpuṇiṃsūti.</paragraph>
    <centered line="107">Sakkavatthu aṭṭhamaṃ.</centered>
    <centered line="108">Sukhavaggavaṇṇanā niṭṭhitā.</centered>
    <centered line="109">Pannarasamo vaggo.</centered>
  </content>
</document>