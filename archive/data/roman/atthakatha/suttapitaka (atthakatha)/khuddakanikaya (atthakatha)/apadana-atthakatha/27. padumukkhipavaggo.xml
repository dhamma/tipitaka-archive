<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0510a.att25.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/27. padumukkhipavaggo.xml</archivePath>
    <baseFileName>27. padumukkhipavaggo</baseFileName>
    <titlePath>27. Padumukkhipavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">27. Padumukkhipavaggo</chapter>
    <subhead line="2">1-10. Ākāsukkhipiyattheraapadānādivaṇṇanā</subhead>
    <paragraph line="3" number="1-2"> Sattavīsatime <pageBreak edition="Myanmar" number="2.0191" /><pageBreak edition="Vipassana Research Institut" number="2.0185" /> vagge paṭhamāpadāne <bold>jalajagge duve gayhā</bold>ti jale udake jāte agge uppalādayo dve pupphe gahetvā buddhassa samīpaṃ gantvā ekaṃ pupphaṃ pādesu <bold>nikkhipiṃ</bold> pūjesiṃ, ekaṃ pupphaṃ ākāse khipinti attho.</paragraph>
    <paragraph line="4">Dutiyāpadānaṃ pākaṭameva.</paragraph>
    <paragraph line="5" number="10"> Tatiyāpadāne <bold>bodhiyā pādaputtame</bold>ti uttame bodhipādape. <bold>Aḍḍhacandaṃ mayā dinna</bold>nti tasmiṃ bodhimūle aḍḍhacandākārena mayā anekapupphāni pūjitānīti attho. <bold>Dharaṇīruhapādape</bold>ti rukkhapabbataratanādayo dhāretīti dharaṇī, pathavī, dharaṇiyā ruhati patiṭṭhahatīti dharaṇīruho, pādasaṅkhātena mūlena udakaṃ pivati khandhaviṭapādīsu patthariyatīti pādapo, dharaṇīruho ca so pādapo ceti dharaṇīruhapādapo, tasmiṃ dharaṇīruhapādape pupphaṃ mayā pūjitanti attho.</paragraph>
    <paragraph line="6">Catutthāpadānaṃ uttānatthameva.</paragraph>
    <paragraph line="7" number="18-19"> Pañcamāpadāne <bold>himavantassāvidūre</bold>ti himavantassa āsanne. <bold>Romaso nāma pabbato</bold>ti rukkhalatāgumbābhāvā kevalaṃ dabbatiṇādisañchannattā romaso nāma pabbato ahosi. <bold>Tamhi pabbatapādamhī</bold>ti <pageBreak edition="Pali Text Society" number="0.0471" /> tasmiṃ pabbatapariyante. <bold>Samaṇo bhāvitindriyo</bold>ti samitapāpo vūpasantakileso samaṇo vaḍḍhitaindriyo, rakkhitacakkhundriyādiindriyoti attho. Atha vā vaḍḍhitaindriyo vaḍḍhitasaddhindriyādiindriyoti attho. Tassa samaṇassa ahaṃ biḷāliāluve gahetvā adāsinti attho.</paragraph>
    <paragraph line="8">Chaṭṭhasattamaṭṭhamanavamadasamāpadānāni uttānatthānevāti.</paragraph>
    <centered line="9">Sattavīsatimavaggavaṇṇanā samattā.</centered>
  </content>
</document>