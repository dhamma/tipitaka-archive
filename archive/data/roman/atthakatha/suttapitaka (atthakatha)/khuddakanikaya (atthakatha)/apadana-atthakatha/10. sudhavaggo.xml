<?xml version="1.0"?>
<document>
<metadata>
<normativeSource>http://tipitaka.org/romn/cscd/s0510a.att10.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/10. sudhavaggo.xml</archivePath>
<titlePath>10. Sudhāvaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">10. Sudhāvaggo</chapter>
<subhead line="2">1. Sudhāpiṇḍiyattheraapadānavaṇṇanā</subhead>
<paragraph line="3"><bold>Pūjārahe</bold><pageBreak edition="M" number="2.0114" /><pageBreak edition="V" number="2.0106" /><bold>pūjayato</bold>tiādikaṃ āyasmato sudhāpiṇḍiyattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle bhagavati dharamāne puññaṃ kātumasakkonto parinibbute bhagavati tassa dhātuṃ nidahitvā cetiye karīyamāne sudhāpiṇḍamadāsi. So tena puññena catunnavutikappato paṭṭhāya etthantare caturāpāyamadisvā devamanussasampattiyo anubhavitvā imasmiṃ buddhuppāde ekasmiṃ kulagehe nibbatto viññutaṃ patvā satthari pasīditvā pabbajito nacirasseva arahā ahosi.</paragraph>
<paragraph line="4" number="1-2"> So aparabhāge attano pubbakammaṃ saritvā somanassajāto attano pubbacaritāpadānaṃ pakāsento <bold>pūjārahe</bold>tiādimāha. Tattha pūjārahā nāma buddhapaccekabuddhaariyasāvakācariyupajjhāyamātāpitugaruādayo, tesu pūjārahesu mālādipadumavatthābharaṇacatupaccayādīhi <pageBreak edition="P" number="0.0407" /><bold>pūjayato</bold> pūjayantassa puggalassa puññakoṭṭhāsaṃ sahassasatasahassādivasena saṅkhyaṃ kātuṃ kenaci mahānubhāvenāpi na sakkāti attho. Na kevalameva dharamāne buddhādayo pūjayato, parinibbutassāpi bhagavato cetiyapaṭimābodhiādīsupi eseva nayo.</paragraph>
<paragraph line="5" number="3"> Taṃ dīpetuṃ <bold>catunnamapi dīpāna</bold>ntiādimāha. Tattha <bold>catunnamapi dīpāna</bold>nti jambudīpaaparagoyānauttarakurupubbavidehasaṅkhātānaṃ catunnaṃ dīpānaṃ tadanugatānaṃ dvisahassaparittadīpānañca ekato katvā sakalacakkavāḷagabbhe <bold>issaraṃ</bold> cakkavattirajjaṃ kareyyāti attho. <bold>Ekissā pūjanāyeta</bold>nti dhātugabbhe cetiye katāya ekissā pūjāya <bold>etaṃ</bold> sakalajambudīpe sattaratanādikaṃ sakalaṃ dhanaṃ. <bold>Kalaṃ nāgghati soḷasi</bold>nti cetiye katapūjāya soḷasakkhattuṃ vibhattassa soḷasamakoṭṭhāsassa na agghatīti attho.</paragraph>
<paragraph line="6" number="4"><bold>Siddhatthassa…pe…</bold><pageBreak edition="M" number="2.0115" /><bold>phalitantare</bold>ti narānaṃ aggassa seṭṭhassa siddhatthassa bhagavato <bold>cetiye</bold><pageBreak edition="V" number="2.0107" /> dhātugabbhamhi sudhākamme karīyamāne paricchedānaṃ ubhinnamantare vemajjhe, atha vā pupphadānaṭṭhānānaṃ antare phalantiyā mayā sudhāpiṇḍo dinno makkhitoti sambandho. Sesaṃ sabbattha uttānamevāti.</paragraph>
<centered line="7">Sudhāpiṇḍiyattheraapadānavaṇṇanā samattā.</centered>
<subhead line="8">2. Sucintikattheraapadānavaṇṇanā</subhead>
<paragraph line="9"><bold>Tissassa lokanāthassā</bold>tiādikaṃ āyasmato sucintikattherassa apadānaṃ. Ayampi purimabuddhesu katādhikāro anekāsu jātīsu nibbānādhigamāya puññaṃ upacinitvā tissassa bhagavato kāle ekasmiṃ kulagehe nibbatto vuddhimanvāya satthari pasīditvā satthu nisīdanatthāya parisuddhaṃ siliṭṭhaṃ kaṭṭhamayamanagghapīṭhamadāsi. So tena puññakammena sugatisukhamanubhavitvā tattha tattha saṃsaranto imasmiṃ buddhuppāde ekasmiṃ kulagehe nibbatto vuddhimanvāya satthari pasīditvā pabbajito nacirasseva arahā ahosi.</paragraph>
<paragraph line="10" number="8"> So pattaarahattaphalo pubbakammaṃ saritvā somanassajāto pubbacaritāpadānaṃ pakāsento <bold>tissassa lokanāthassā</bold>tiādimāha. Taṃ sabbaṃ uttānatthamevāti.</paragraph>
<centered line="11">Sucintikattheraapadānavaṇṇanā samattā.</centered>
<subhead line="12">3. Aḍḍhaceḷakattheraapadānavaṇṇanā</subhead>
<paragraph line="13"><bold>Tissassāhaṃ</bold><pageBreak edition="P" number="0.0408" /><bold>bhagavato</bold>tiādikaṃ āyasmato aḍḍhaceḷakattherassa apadānaṃ. Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto tissassa bhagavato kāle ekenākusalena kammena duggatakulagehe nibbatto vuddhimanvāya saddhammadesanaṃ ñatvā pasannamānaso cīvaratthāya aḍḍhabhāgaṃ ekaṃ dussamadāsi. So <pageBreak edition="M" number="2.0116" /> teneva pītisomanassena kālaṃ katvā sagge nibbatto cha kāmāvacarasampattimanubhavitvā tato cuto manussesu manussasampattīnaṃ aggabhūtaṃ cakkavattisampattiṃ anubhavitvā imasmiṃ buddhuppāde ekasmiṃ addhakule <pageBreak edition="V" number="2.0108" /> nibbatto vuddhippatto satthu dhammadesanaṃ sutvā pasannamānaso pabbajitvā nacirasseva arahā ahosi.</paragraph>
<paragraph line="14" number="14"> So aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>tissassāhaṃ bhagavato</bold>tiādimāha. Taṃ sabbaṃ uttānatthamevāti.</paragraph>
<centered line="15">Aḍḍhaceḷakattheraapadānavaṇṇanā samattā.</centered>
<subhead line="16">4. Sūcidāyakattheraapadānavaṇṇanā</subhead>
<paragraph line="17"><bold>Kammārohaṃ pure āsi</bold>ntiādikaṃ āyasmato sūcidāyakattherassa apadānaṃ. Ayampi purimabuddhesu katādhikāro antarantarā kusalabījāni pūrento vipassissa bhagavato kāle antarantarā katena ekena kammacchiddena kammārakule nibbatto vuddhimanvāya sakasippesu nipphattiṃ patto satthu dhammadesanaṃ sutvā pasannamānaso cīvarasibbanatthāya sūcidānamadāsi, tena puññena dibbasampattiṃ anubhavitvā aparabhāge manussesu uppanno cakkavattādayo sampattiyo ca anubhavanto uppannuppannabhave tikkhapañño vajīrañāṇo ahosi. So kamena imasmiṃ buddhuppāde nibbatto vuddhippatto mahaddhano saddhājāto tikkhapañño ahosi. So ekadivasaṃ satthu dhammadesanaṃ sutvā dhammānusārena ñāṇaṃ pesetvā nisinnāsaneyeva arahā ahosi.</paragraph>
<paragraph line="18" number="19"> So arahā samāno attano pubbakammaṃ saritvā somanassajāto pubbacaritāpadānaṃ pakāsento <bold>kammārohaṃ pure āsi</bold>ntiādimāha. Tattha <bold>kammāro</bold>ti ayokammalohakammādinā kammena jīvati ruhati vuddhiṃ virūḷhiṃ āpajjatīti kammāro, pubbe puññakaraṇakāle kammāro <bold>āsiṃ</bold> ahosinti attho. Sesaṃ sabbattha uttānamevāti.</paragraph>
<centered line="19">Sūcidāyakattheraapadānavaṇṇanā samattā.</centered>
<subhead line="20">5. Gandhamāliyattheraapadānavaṇṇanā</subhead>
<paragraph line="21"><bold>Siddhatthassa</bold><pageBreak edition="M" number="2.0117" /><pageBreak edition="P" number="0.0409" /><bold>bhagavato</bold>tiādikaṃ āyasmato gandhamāliyattherassa apadāna. Ayampi purimabuddhesu <pageBreak edition="V" number="2.0109" /> katādhikāro siddhatthassa bhagavato kāle kulagehe nibbatto mahaddhano mahābhogo ahosi. So satthari pasīditvā candanāgarukappūrakassaturādīni anekāni sugandhāni vaḍḍhetvā satthu gandhathūpaṃ kāresi. Tassupari sumanapupphehi chādesi, buddhañca aṭṭhaṅganamakkāraṃ akāsi. So tena puññakammena devamanussesu sampattiyo anubhavitvā imasmiṃ buddhuppāde vibhavasampanne ekasmiṃ kulagehe nibbatto vuddhimanvāya satthari pasīditvā pabbajito nacirasseva arahā ahosi.</paragraph>
<paragraph line="22" number="24"> So aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>siddhatthassa bhagavato</bold>tiādimāha. Taṃ sabbaṃ uttānatthamevāti.</paragraph>
<centered line="23">Gandhamāliyattheraapadānavaṇṇanā samattā.</centered>
<subhead line="24">6. Tipupphiyattheraapadānavaṇṇanā</subhead>
<paragraph line="25"><bold>Migaluddo pure āsi</bold>ntiādikaṃ āyasmato tipupphiyattherassa apadānaṃ. Ayampi purimabuddhesu katādhikāro antarā kenaci akusalacchiddena vipassissa bhagavato kāle nesādakule nibbatto migaluddo hutvā araññe viharati. Tadā vipassissa bhagavato pāṭalibodhiṃ sampuṇṇapattapallavaṃ haritavaṇṇaṃ nīlobhāsaṃ manoramaṃ disvā tīhi pupphehi pūjetvā purāṇapattaṃ chaḍḍetvā bhagavato sammukhā viya pāṭalimahābodhiṃ vandi. So tena puññena tato cuto devaloke uppanno tattha dibbasampattiṃ aparāparaṃ anubhavitvā tato cuto manussesu jāto tattha cakkavattisampattiādayo anubhavitvā imasmiṃ buddhuppāde ekasmiṃ kulagehe nibbatto vuddhimanvāya satthu dhammadesanaṃ sutvā paṭiladdhasomanassahadayo gehaṃ pahāya pabbajitvā nacirasseva arahā ahosi.</paragraph>
<paragraph line="26" number="31"> So <pageBreak edition="M" number="2.0118" /> evaṃ siddhippatto attano pubbakammaṃ saritvā somanassajāto pubbacaritāpadānaṃ pakāsento <bold>migaluddo pure āsi</bold>ntiādimāha. Tattha maraṇāya gacchati pāpuṇātīti migo, atha vā magayamāno ihati pavattatīti migo, migānaṃ māraṇe luddo lobhī gedhoti migaluddo, pure mayhaṃ puññakaraṇasamaye kānanasaṅkhāte mahāaraññe migaluddo āsinti sambandho. <bold>Pāṭaliṃ haritaṃ disvā</bold>ti tattha pakārena talena rattavaṇṇena bhavatīti pāṭali <pageBreak edition="V" number="2.0110" />, pupphānaṃ <pageBreak edition="P" number="0.0410" /> rattavaṇṇatāya pāṭalīti vohāro, pattānaṃ haritatāya haritaṃ nīlavaṇṇaṃ pāṭalibodhiṃ disvāti attho. Sesaṃ sabbattha uttānatthamevāti.</paragraph>
<centered line="27">Tipupphiyattheraapadānavaṇṇanā samattā.</centered>
<subhead line="28">7. Madhupiṇḍikattheraapadānavaṇṇanā</subhead>
<paragraph line="29"><bold>Vivane kānane disvā</bold>tiādikaṃ āyasmato madhupiṇḍikattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle nesādayoniyaṃ nibbatto mahāaraññe paṭivasati. Tadā vivekābhiratiyā sampattaṃ siddhatthaṃ bhagavantaṃ disvā samādhito vuṭṭhitassa tassa sumadhuraṃ madhumadāsi. Tattha ca pasannamānaso vanditvā pakkāmi. So teneva puññena sampattiṃ anubhavanto devamanussesu saṃsaritvā imasmiṃ buddhuppāde kulagehe nibbatto vuddhippatto satthari pasīditvā pabbajito nacirasseva arahā ahosi.</paragraph>
<paragraph line="30" number="37"> So aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>vivane kānane disvā</bold>tiādimāha. Tattha <bold>vivane</bold>ti visesena vanaṃ patthaṭaṃ vivanaṃ, hatthiassarathasaddehi bherisaddehi ca vatthukāmakilesakāmehi ca vigataṃ byāpagatanti attho, kānanasaṅkhāte mahāaraññe vivaneti sambandho. <bold>Osadhiṃva virocanta</bold>nti bhavavaḍḍhakijanānaṃ icchiticchitaṃ nipphādetīti osadhaṃ. Ojānibbattikāraṇaṃ paṭicca yāya tārakāya uggatāya uddharanti gaṇhantīti sā osadhi. Osadhitārakā <pageBreak edition="M" number="2.0119" /> iva virocantīti vattabbe gāthābandhasukhatthaṃ ‘‘osadhiṃva virocanta’’nti ca vuttaṃ. Sesaṃ sabbattha uttānamevāti.</paragraph>
<centered line="31">Madhupiṇḍikattheraapadānavaṇṇanā samattā.</centered>
<subhead line="32">8. Senāsanadāyakattheraapadānavaṇṇanā</subhead>
<paragraph line="33"><bold>Siddhatthassa bhagavato</bold>tiādikaṃ āyasmato senāsanadāyakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato <pageBreak edition="V" number="2.0111" /> kāle kulagehe nibbatto vuddhippatto satthari pasīditvā attano vasanaṭṭhānaṃ vanantaraṃ sampattassa bhagavato paṇāmaṃ katvā paṇṇasantharaṃ santharitvā adāsi. Bhagavato nisinnaṭṭhānassa samantato bhittiparicchedaṃ katvā pupphapūjamakāsi. So tena puññena <pageBreak edition="P" number="0.0411" /> devamanussesu saṃsaranto ubhayasampattiyo anubhavitvā imasmiṃ buddhuppāde kulagehe nibbatto vuddhippatto satthari pasīditvā pabbajito nacirasseva arahā ahosi.</paragraph>
<paragraph line="34" number="45"> So aparabhāge attano pubbakammaṃ saritvā somanassajāto attano pubbacaritāpadānaṃ dassento <bold>siddhatthassa bhagavato</bold>tiādimāha. Taṃ sabbaṃ heṭṭhā vuttanayattā uttānatthamevāti.</paragraph>
<centered line="35">Senāsanadāyakattheraapadānavaṇṇanā samattā.</centered>
<subhead line="36">9. Veyyāvaccakarattheraapadānavaṇṇanā</subhead>
<paragraph line="37"><bold>Vipassissa bhagavato</bold>tiādikaṃ āyasmato veyyāvaccakarattherassa apadānaṃ. Tassa uppattiādayo heṭṭhā vuttaniyāmeneva daṭṭhabbā.</paragraph>
<centered line="38">Veyyāvaccakarattheraapadānavaṇṇanā samattā.</centered>
<subhead line="39">10. Buddhupaṭṭhākattheraapadānavaṇṇanā</subhead>
<paragraph line="40"><bold>Vipassissa</bold><pageBreak edition="M" number="2.0120" /><bold>bhagavato</bold>tiādikaṃ āyasmato buddhupaṭṭhākattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle saṅkhadhamakakule nibbatto vuddhimanvāya attano sippe saṅkhadhamane cheko ahosi, niccakālaṃ bhagavato saṅkhaṃ dhametvā saṅkhasaddeneva pūjesi. So tena puññena devamanussesu saṃsaranto sabbattha pākaṭo mahāghoso mahānādī madhurassaro ahosi, imasmiṃ buddhuppāde ekasmiṃ pākaṭakule nibbatto vuddhippatto <bold>madhurassaro</bold>ti pākaṭo, satthari pasīditvā pabbajito nacirasseva arahā ahosi, aparabhāge madhurassarattheroti pākaṭo.</paragraph>
<paragraph line="41" number="51"> So <pageBreak edition="V" number="2.0112" /> ekadivasaṃ attano pubbakammaṃ saritvā somanassajāto pubbacaritāpadānaṃ pakāsento <bold>vipassissa bhagavato</bold>tiādimāha. Taṃ heṭṭhā vuttameva. <bold>Ahosiṃ saṅkhadhamako</bold>ti saṃ suṭṭhu khananto gacchatīti saṅkho, samuddajalapariyante caramāno gacchati vicaratīti attho. Taṃ saṅkhaṃ dhamati ghosaṃ karotīti saṅkhadhamako, sohaṃ saṅkhadhamakova ahosinti attho. Sesaṃ sabbattha uttānamevāti.</paragraph>
<centered line="42">Buddhupaṭṭhākattheraapadānavaṇṇanā samattā.</centered>
<centered line="43">Dasamavaggavaṇṇanā samattā.</centered>
</body>
</document>