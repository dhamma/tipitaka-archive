<?xml version="1.0"?>
<document>
<metadata>
<normativeSource>http://tipitaka.org/romn/cscd/s0510a.att26.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/28. suvannabibbohanavaggo.xml</archivePath>
<title>28. Suvaṇṇabibbohanavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">28. Suvaṇṇabibbohanavaggo</chapter>
<subhead line="2">1-10. Suvaṇṇabibbohaniyattheraapadānādivaṇṇanā</subhead>
<paragraph line="3">Aṭṭhavīsatime <pageBreak edition="V" number="2.0186" />vagge paṭhamāpadānaṃ uttānameva.</paragraph>
<paragraph line="4" number="5">Dutiyāpadāne <bold>manomayena kāyenā</bold>ti yathā cittavasena pavattakāyenāti attho.</paragraph>
<paragraph line="5" number="10">Tatiyāpadāne <pageBreak edition="M" number="2.0192" /><bold>mahāsamuddaṃ nissāyā</bold>ti mahāsāgarāsanne ṭhitassa pabbatassa antare pabbataleṇeti attho. Siddhattho bhagavā vivekakāmatāya <bold>vasati</bold>paṭivasatīti attho. <bold>Paccuggantvānakāsaha</bold>nti ahaṃ tassa bhagavato paṭiuggantvā samīpaṃ gantvā vandanādipuññaṃ akāsinti attho. <bold>Caṅkoṭakamadāsaha</bold>nti siddhatthassa bhagavato ahaṃ pupphabharitaṃ caṅkoṭakaṃ kadambaṃ adāsiṃ pūjesinti attho.</paragraph>
<paragraph line="6" number="14">Catutthāpadāne <bold>akakkasacittassāthā</bold>ti apharusacittassa, <bold>atha</bold>-saddo padapūraṇe.</paragraph>
<paragraph line="7" number="19">Pañcamāpadāne <bold>udumbare vasantassā</bold>ti udumbararukkhamūle rukkhacchāyāya vasantassa tissassa bhagavato. <bold>Niyate paṇṇasanthare</bold>ti niyāmite paṭibaddhe paṇṇasanthare sākhābhaṅgāsane nisinnassa. <bold>Vutthokāso mayā dinno</bold>ti vivittokāse maṇḍapadvārādīhi pihitokāso mayā dinno sampāditoti attho.</paragraph>
<paragraph line="8" number="24">Chaṭṭhāpadāne <bold>potthadānaṃ mayā dinna</bold>nti potthavaṭṭiṃ potthachalliṃ tāḷetvā kataṃ sāṭakaṃ visamaṃ gophāsukena ghaṃsitvā nimmitaṃ suttaṃ gahetvā kantitvā tena suttena nisīdanatthāya vā bhūmattharaṇatthāya vā sāṭakaṃ vāyāpetvā taṃ sāṭakaṃ mayā ratanattayassa dinnanti attho.</paragraph>
<paragraph line="9" number="27">Sattamāpadāne <bold>candabhāgānadītīre</bold>ti candabhāgāya nāma nadiyā tīrato, nissakke bhummavacanaṃ <pageBreak edition="V" number="2.0187" />. <bold>Anusota</bold>nti sotassa anu heṭṭhāgaṅgaṃ <pageBreak edition="P" number="0.0472" /><bold>vajāmi</bold>gacchāmi ahanti attho. <bold>Satta māluvapupphāni, citamāropayiṃ aha</bold>nti ahaṃ māluvapupphāni satta pattāni gahetvā citake vālukarāsimhi vālukāhi thūpaṃ katvā pūjesinti attho.</paragraph>
<paragraph line="10" number="31-32">Aṭṭhamāpadāne <bold>mahāsindhu sudassanā</bold>ti sundaradassanasundarodakadhavalapulinopasobhitattā suṭṭhu manoharā mahāsindhu nāma vārinadī ahosi. <bold>Tattha</bold>tissaṃ sindhuvārinadiyaṃ <bold>sappabhāsaṃ</bold>pabhāya sahitaṃ <bold>sudassanaṃ</bold>sundararūpaṃ <bold>paramopasame yuttaṃ</bold>uttame upasame yuttaṃ samaṅgībhūtaṃ vītarāgaṃ ahaṃ addasanti attho. <bold>Disvāhaṃ vimhitāsayo</bold>ti <pageBreak edition="M" number="2.0193" />‘‘evarūpaṃ bhayānakaṃ himavantaṃ kathaṃ sampatto’’ti vimhitaajjhāsayo acchariyabbhutacittoti attho. <bold>Āluvaṃ tassa pādāsi</bold>nti tassa arahato ahaṃ pasannamānaso āluvakandaṃ pādāsiṃ ādarena adāsinti attho.</paragraph>
<paragraph line="11">Navamadasamāpadānāni uttānānevāti.</paragraph>
<centered line="12">Aṭṭhavīsatimavaggavaṇṇanā samattā.</centered>
</body>
</document>