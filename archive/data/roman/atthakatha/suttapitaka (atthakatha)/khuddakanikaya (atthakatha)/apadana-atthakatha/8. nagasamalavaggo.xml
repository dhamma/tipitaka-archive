<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0510a.att8.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/8. nagasamalavaggo.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/apadana-atthakatha</directory>
    <basename>8. nagasamalavaggo</basename>
    <titlePath>8. Nāgasamālavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">8. Nāgasamālavaggo</chapter>
    <subhead line="2">1. Nāgasamālattheraapadānavaṇṇanā</subhead>
    <paragraph line="3"><bold>Āpāṭaliṃ</bold><pageBreak edition="Vipassana Research Institut" number="2.0090" /><bold>ahaṃ puppha</bold>ntiādikaṃ āyasmato nāgasamālattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa bhagavato kāle ekasmiṃ kulagehe nibbatto viññutaṃ patto gharāvāsaṃ saṇṭhapetvā tathārūpasajjanasaṃsaggassa <pageBreak edition="Myanmar" number="2.0098" /> alābhena satthari dharamānakāle dassanasavanapūjākammamakaritvā parinibbutakāle tassa bhagavato sārīrikadhātuṃ nidahitvā katacetiyamhi cittaṃ pasādetvā pāṭalipupphaṃ pūjetvā somanassaṃ uppādetvā yāvatāyukaṃ ṭhatvā teneva somanassena tato kālaṃ kato tusitādīsu chasu devalokesu sukhamanubhavitvā aparabhāge manussesu manussasampattiṃ anubhavitvā imasmiṃ buddhuppāde kulagehe nibbatto viññutaṃ patto nāgarukkhapallavakomaḷasadisasarīrattā <bold>nāgasamālo</bold>ti mātāpitūhi katanāmadheyyo bhagavati pasanno pabbajitvā nacirasseva arahā ahosi.</paragraph>
    <paragraph line="4" number="1"> So <pageBreak edition="Pali Text Society" number="0.0394" /> pacchā attano pubbakammaṃ saritvā somanassajāto pubbacaritāpadānaṃ pakāsento <bold>āpāṭaliṃ ahaṃ puppha</bold>ntiādimāha. Tattha <bold>āpāṭali</bold>nti ā samantato, ādarena vā pāṭalipupphaṃ gahetvā ahaṃ thūpamhi <bold>abhiropesiṃ</bold> pūjesinti attho. <bold>Ujjhitaṃ sumahāpathe</bold>ti sabbanagaravāsīnaṃ vandanapūjanatthāya mahāpathe nagaramajjhe vīthiyaṃ ujjhitaṃ uṭṭhāpitaṃ, iṭṭhakakammasudhākammādīhi nipphāditanti attho. Sesaṃ heṭṭhā vuttanayattā uttānatthattā ca suviññeyyamevāti.</paragraph>
    <centered line="5">Nāgasamālattheraapadānavaṇṇanā samattā.</centered>
    <subhead line="6">2. Padasaññakattheraapadānavaṇṇanā</subhead>
    <paragraph line="7"><bold>Akkantañca padaṃ disvā</bold>tiādikaṃ āyasmato padasaññakattherassa apadānaṃ. Ayampi purimabuddhesu <pageBreak edition="Vipassana Research Institut" number="2.0091" /> katādhikāro uppannuppannabhave vivaṭṭūpanissayāni puññāni upacinanto tissassa bhagavato kāle ekasmiṃ saddhāsampanne upāsakagehe nibbatto viññutaṃ patto ratanattaye pasanno bhagavatā tassa anukampāya dassitaṃ padacetiyaṃ disvā pasanno lomahaṭṭhajāto vandanapūjanādibahumānamakāsi. So teneva sukhette sukatena puññena tato cuto sagge nibbatto tattha dibbasukhamanubhavitvā aparabhāge manussesu jāto manussasampattiṃ sabbamanubhavitvā imasmiṃ buddhuppāde vibhavasampannakule nibbatto vuddhimanvāya saddhājāto <pageBreak edition="Myanmar" number="2.0099" /> pabbajitvā nacirasseva arahā ahosi, purākatapuññanāmena <bold>padasaññakatthero</bold>ti pākaṭo.</paragraph>
    <paragraph line="8" number="5"> So ekadivasaṃ attano pubbakammaṃ saritvā pubbacaritāpadānaṃ pakāsento <bold>akkantañca padaṃ disvā</bold>tiādimāha. Tattha <bold>akkanta</bold>nti akkamitaṃ dassitaṃ. Sabbabuddhānaṃ sabbadā caturaṅgulopariyeva gamanaṃ, ayaṃ pana tassa saddhāsampannataṃ ñatvā ‘‘eso imaṃ passatū’’ti padacetiyaṃ dassesi, tasmā so tasmiṃ pasīditvā vandanapūjanādisakkāramakāsīti attho. Sesaṃ sabbattha uttānatthamevāti.</paragraph>
    <centered line="9">Padasaññakattheraapadānavaṇṇanā samattā.</centered>
    <subhead line="10">3. Buddhasaññakattheraapadānavaṇṇanā</subhead>
    <paragraph line="11"><bold>Dumagge paṃsukūlika</bold>ntiādikaṃ āyasmato buddhasaññakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto tissassa bhagavato kāle ekasmiṃ kulagehe <pageBreak edition="Pali Text Society" number="0.0395" /> nibbatto vuddhippatto saddhājāto dumagge laggitaṃ bhagavato paṃsukūlacīvaraṃ disvā pasannamānaso ‘‘arahaddhaja’’nti cintetvā vandanapūjanādisakkāramakāsi. So tena puññakammena devamanussasampattimanubhavitvā imasmiṃ buddhuppāde vibhavasampanne ekasmiṃ kulagehe nibbatto saddhājāto pabbajitvā nacirasseva arahā ahosi.</paragraph>
    <paragraph line="12" number="9"> So pattaarahattādhigamo attano pubbakammaṃ saritvā somanassajāto pubbacaritāpadānaṃ pakāsento <bold>dumagge paṃsukūlika</bold>ntiādimāha. Tattha dhunāti kampatīti dumo. Duhati pūreti ākāsatalanti vā dumo, dumassa aggo koṭīti dumaggo, tasmiṃ dumagge. Paṃsumiva paṭikkūlabhāvaṃ amanuññabhāvaṃ ulati gacchatīti paṃsukūlaṃ, paṃsukūlameva paṃsukūlikaṃ, satthuno <pageBreak edition="Vipassana Research Institut" number="2.0092" /> paṃsukūlaṃ dumagge laggitaṃ disvā ahaṃ añjaliṃ paggahetvā taṃ paṃsukūlaṃ <bold>avandiṃ</bold> paṇāmamakāsinti attho. <bold>Ta</bold>nti nipātamattaṃ. Sesaṃ sabbattha uttānatthamevāti.</paragraph>
    <centered line="13">Buddhasaññakattheraapadānavaṇṇanā samattā.</centered>
    <subhead line="14">4. Bhisāluvadāyakattheraapadānavaṇṇanā</subhead>
    <paragraph line="15"><bold>Kānanaṃ</bold><pageBreak edition="Myanmar" number="2.0100" /><bold>vanamoggayhā</bold>tiādikaṃ āyasmato bhisāluvadāyakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle himavantassa samīpe araññāvāse vasanto vanamūlaphalāhāro vivekavasenāgataṃ vipassiṃ bhagavantaṃ disvā pasannamānaso pañcabhisāluve adāsi. Bhagavā tassa cittaṃ pasādetuṃ passantasseva paribhuñji. So tena cittappasādena kālaṃ katvā tusitādīsu sampattimanubhavitvā pacchā manussasampattiñca anubhavitvā imasmiṃ buddhuppāde ekasmiṃ kulagehe nibbatto vibhavasampattiṃ patto taṃ pahāya sāsane pabbajito nacirasseva arahattaṃ pāpuṇi.</paragraph>
    <paragraph line="16" number="13"> So tato attano pubbakammaṃ saritvā somanassajāto pubbacaritāpadānaṃ pakāsento <bold>kānanaṃ vanamoggayhā</bold>tiādimāha. Taṃ heṭṭhā vuttatthameva. <bold>Vasāmi vipine aha</bold>nti vivekavāso ahaṃ vasāmīti sambandho. Sesaṃ uttānatthamevāti.</paragraph>
    <centered line="17">Bhisāluvadāyakattheraapadānavaṇṇanā samattā.</centered>
    <centered line="18">Chaṭṭhabhāṇavāravaṇṇanā niṭṭhitā.</centered>
    <subhead line="19">5. Ekasaññakattheraapadānavaṇṇanā</subhead>
    <paragraph line="20"><bold>Khaṇḍo</bold><pageBreak edition="Pali Text Society" number="0.0396" /><bold>nāmāsi nāmenā</bold>tiādikaṃ āyasmato ekasaññakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle kulagehe nibbatto viññutaṃ patto ratanattaye pasannamānaso tassa satthuno khaṇḍaṃ nāma aggasāvakaṃ bhikkhāya caramānaṃ disvā saddahitvā piṇḍapātamadāsi. So tena puññakammena <pageBreak edition="Vipassana Research Institut" number="2.0093" /> devamanussasampattiyo anubhavitvā imasmiṃ buddhuppāde sāvatthiyaṃ ekasmiṃ kulagehe nibbatto viññutaṃ patto satthu dhammadesanaṃ sutvā paṭiladdhasaddho pabbajitvā nacirasseva arahā ahosi. So ekadivasaṃ piṇḍapātassa saññaṃ manasikaritvā paṭiladdhavisesattā <bold>ekasaññakatthero</bold>ti pākaṭo.</paragraph>
    <paragraph line="21" number="18"> So <pageBreak edition="Myanmar" number="2.0101" /> aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>khaṇḍo nāmāsi nāmenā</bold>tiādimāha. Tattha tassa aggasāvakattherassa kilesānaṃ khaṇḍitattā <bold>khaṇḍo</bold>ti nāmaṃ. Sesaṃ sabbattha uttānamevāti.</paragraph>
    <centered line="22">Ekasaññakattheraapadānavaṇṇanā samattā.</centered>
    <subhead line="23">6. Tiṇasantharadāyakattheraapadānavaṇṇanā</subhead>
    <paragraph line="24"><bold>Himavantassāvidūre</bold>tiādikaṃ āyasmato tiṇasantharadāyakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto tissassa bhagavato kāle ekasmiṃ kulagehe nibbatto buddhuppādato pageva uppannattā gharāvāsaṃ pahāya tāpasapabbajjaṃ pabbajitvā himavantassa avidūre ekaṃ saraṃ nissāya paṭivasati. Tasmiṃ samaye tisso bhagavā tassānukampāya ākāsena agamāsi. Atha kho so tāpaso ākāsato oruyha ṭhitaṃ taṃ bhagavantaṃ disvā pasannamānaso tiṇaṃ lāyitvā tiṇasantharaṃ katvā nisīdāpetvā bahumānādarena pañcapatiṭṭhitena vanditvā paṭikuṭiko hutvā pakkāmi. So yāvatāyukaṃ ṭhatvā tato cavitvā devamanussesu saṃsaranto anekavidhasampattiṃ anubhavitvā imasmiṃ buddhuppāde ekasmiṃ kulagehe nibbatto vuddhippatto satthari pasīditvā pabbajito nacirasseva arahā ahosi.</paragraph>
    <paragraph line="25" number="22"> So aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>himavantassāvidūre</bold>tiādimāha. Taṃ heṭṭhā vuttatthameva. <bold>Mahājātassaro</bold>ti ettha pana saranti ettha pānīyatthikā dvipadacatuppadādayo sattāti saraṃ, atha vā saranti ettha nadīkandarādayoti saraṃ, mahanto <pageBreak edition="Pali Text Society" number="0.0397" /> ca so sayameva jātattā saro ceti mahājātassaro. Anotattachaddantadahādayo viya apākaṭanāmattā ‘‘mahājātassaro’’ti vuttoti daṭṭhabbo. <bold>Satapattehi</bold><pageBreak edition="Vipassana Research Institut" number="2.0094" /><bold>sañchanno</bold>ti ekekasmiṃ pupphe satasatapattānaṃ vasena satapatto, satapattasetapadumehi <pageBreak edition="Myanmar" number="2.0102" /> sañchanno gahanībhūtoti attho. <bold>Nānāsakuṇamālayo</bold>ti aneke haṃsakukkuṭakukkuhadeṇḍibhādayo ekato kuṇanti saddaṃ karontīti sakuṇāti laddhanāmānaṃ pakkhīnaṃ ālayo ādhārabhūtoti attho. Sesaṃ sabbattha uttānatthamevāti.</paragraph>
    <centered line="26">Tiṇasantharadāyakattheraapadānavaṇṇanā samattā.</centered>
    <subhead line="27">7. Sūcidāyakattheraapadānavaṇṇanā</subhead>
    <paragraph line="28"><bold>Tiṃsakappasahassamhī</bold>tiādikaṃ āyasmato sūcidāyakattherassa apadānaṃ. Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto sumedhassa bhagavato kāle ekasmiṃ kulagehe nibbatto vuddhimanvāya bhagavato cīvarakammaṃ kātuṃ pañca sūciyo adāsi. So tena puññena devamanussesu puññamanubhavitvā vicaranto uppannuppannabhave tikkhapañño hutvā pākaṭo imasmiṃ buddhuppāde ekasmiṃ kulagehe nibbatto vuddhimanvāya satthari pasīditvā pabbajanto tikkhapaññatāya khuraggeyeva arahattaṃ pāpuṇi.</paragraph>
    <paragraph line="29" number="30"> So aparabhāge puññaṃ paccavekkhanto taṃ disvā somanassajāto pubbacaritāpadānaṃ pakāsento <bold>tiṃsakappasahassamhī</bold>tiādimāha. Antarantaraṃ panettha suviññeyyameva.</paragraph>
    <paragraph line="30" number="31"><bold>Pañcasūcī mayā dinnā</bold>ti ettha sūcati chiddaṃ karoti vijjhatīti sūci, pañcamattā sūcī pañcasūcī mayā dinnāti attho. Sesaṃ suviññeyyamevāti.</paragraph>
    <centered line="31">Sūcidāyakattheraapadānavaṇṇanā samattā.</centered>
    <subhead line="32">8. Pāṭalipupphiyattheraapadānavaṇṇanā</subhead>
    <paragraph line="33"><bold>Suvaṇṇavaṇṇaṃ sambuddha</bold>ntiādikaṃ āyasmato pāṭalipupphiyattherassa apadānaṃ. Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto tissassa bhagavato kāle ekasmiṃ <pageBreak edition="Myanmar" number="2.0103" /> kulagehe seṭṭhiputto hutvā nibbatto vuddhippatto kusalākusalaññū satthari pasīditvā pāṭalipupphaṃ gahetvā satthu pūjesi. So tena puññena bahudhā <pageBreak edition="Vipassana Research Institut" number="2.0095" /> sukhasampattiyo anubhavanto devamanussesu saṃsaranto imasmiṃ buddhuppāde kulagehe nibbatto vuddhimanvāya satthari pasanno pabbajitvā nacirasseva arahā ahosi.</paragraph>
    <paragraph line="34" number="36"> So aparabhāge <pageBreak edition="Pali Text Society" number="0.0398" /> attano pubbakammaṃ saritvā somanassajāto pubbacaritāpadānaṃ pakāsento <bold>suvaṇṇavaṇṇaṃ sambuddha</bold>ntiādimāha. Tattha <bold>antarāpaṇe</bold>ti ā samantato hiraññasuvaṇṇādikaṃ bhaṇḍaṃ paṇenti vikkiṇanti pattharanti etthāti āpaṇaṃ, āpaṇassa antaraṃ vīthīti antarāpaṇaṃ, tasmiṃ antarāpaṇe. <bold>Suvaṇṇavaṇṇaṃ</bold> kañcanagghiyasaṃkāsaṃ dvattiṃsavaralakkhaṇaṃ sambuddhaṃ disvā pāṭalipupphaṃ pūjesinti attho. Sesaṃ sabbattha uttānatthamevāti.</paragraph>
    <centered line="35">Pāṭalipupphiyattheraapadānavaṇṇanā samattā.</centered>
    <subhead line="36">9. Ṭhitañjaliyattheraapadānavaṇṇanā</subhead>
    <paragraph line="37"><bold>Migaluddo pure āsi</bold>ntiādikaṃ āyasmato ṭhitañjaliyattherassa apadānaṃ. Ayampi purimabuddhesu katādhikāro tattha tatthuppannabhave vivaṭṭūpanissayāni puññāni upacinanto tissassa bhagavato kāle purākatena ekena kammacchiddena nesādayoniyaṃ nibbattitvā viññutaṃ patto migasūkarādayo māretvā nesādakammena araññe vāsaṃ kappesi. Tasmiṃ samaye tisso bhagavā tassānukampāya himavantaṃ agamāsi. So taṃ dvattiṃsavaralakkhaṇehi asītānubyañjanabyāmappabhāhi ca jalamānaṃ bhagavantaṃ disvā somanassajāto paṇāmaṃ katvā gantvā paṇṇasanthare nisīdi. Tasmiṃ khaṇe devo gajjanto asani pati, tato maraṇasamaye buddhamanussaritvā punañjalimakāsi. So tena puññena sukhette katakusalattā akusalavipākaṃ paṭibāhitvā sagge nibbatto kāmāvacarasampattiyo anubhavitvā manussesu manussasampattiyo ca anubhavitvā aparabhāge imasmiṃ buddhuppāde ekasmiṃ kulagehe nibbatto vuddhimanvāya purākatavāsanāya satthari pasīditvā pabbajito nacirasseva arahā ahosi.</paragraph>
    <paragraph line="38" number="42"> So <pageBreak edition="Myanmar" number="2.0104" /> tato paraṃ attano pubbakammaṃ saritvā somanassajāto pubbacaritāpadānaṃ pakāsento <bold>migaluddo pure āsi</bold>ntiādimāha. Tattha <bold>migaluddo</bold>ti migānaṃ māraṇaṃ upagacchatīti migaluddo. Miganti sīghaṃ vātavegena gacchanti dhāvantīti migā, tesaṃ migānaṃ māraṇe luddo dāruṇo lobhīti migaluddo. So ahaṃ <bold>pure</bold> bhagavato dassanasamaye migaluddo <bold>āsiṃ</bold> ahosinti attho <pageBreak edition="Vipassana Research Institut" number="2.0096" />. <bold>Araññe kānane</bold>ti arati gacchati migasamūho etthāti araññaṃ, atha vā ā samantato rajjanti tattha vivekābhiratā buddhapaccekabuddhādayo <pageBreak edition="Pali Text Society" number="0.0399" /> mahāsārappattā sappurisāti araññaṃ. Kā kucchitākārena vā bhayānakākārena vā nadanti saddaṃ karonti, ānanti vindantīti vā kānanaṃ, tasmiṃ araññe kānane migaluddo pure āsinti sambandho. <bold>Tattha addasaṃ sambuddha</bold>nti tattha tasmiṃ araññe upagataṃ sambuddhaṃ addasaṃ addakkhinti attho. Dassanaṃ pure ahosi avidūre, tasmā manodvārānusārena cakkhuviññāṇaṃ purecārikaṃ kāyaviññāṇasamaṅgiṃ pāpeti appetīti attho.</paragraph>
    <paragraph line="39" number="44"><bold>Tato me asanīpāto</bold>ti ā samantato sananto gajjanto patatīti asani, asaniyā pāto patanaṃ asanīpāto, devadaṇḍoti attho. Sesaṃ sabbattha uttānatthamevāti.</paragraph>
    <centered line="40">Ṭhitañjaliyattheraapadānavaṇṇanā samattā.</centered>
    <subhead line="41">10. Tipadumiyattheraapadānavaṇṇanā</subhead>
    <paragraph line="42"><bold>Padumuttaro nāma jino</bold>tiādikaṃ āyasmato tipadumiyattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṃsavatiyaṃ mālākārakulagehe nibbatto vuddhippatto mālākārakammaṃ katvā vasanto ekadivasaṃ anekavidhāni jalajathalajapupphāni gahetvā rañño santikaṃ gantukāmo evaṃ cintesi – ‘‘rājā imāni tāva pupphāni disvā pasanno sahassaṃ vā dhanaṃ gāmādikaṃ vā dadeyya, lokanāthaṃ pana pūjetvā nibbānāmatadhanaṃ labhāmi, kiṃ me etesu sundara’’nti tena ‘‘bhagavantaṃ <pageBreak edition="Myanmar" number="2.0105" /> pūjetvā saggamokkhasampattiyo nipphādetuṃ vaṭṭatī’’ti cintetvā vaṇṇavantaṃ atīva rattapupphattayaṃ gahetvā pūjesi. Tāni gantvā ākāsaṃ chādetvā pattharitvā aṭṭhaṃsu. Nagaravāsino acchariyabbhutacittajātā celukkhepasahassāni pavattayiṃsu. Taṃ disvā bhagavā anumodanaṃ akāsi. So tena puññena devamanussesu sampattiyo anubhavitvā imasmiṃ buddhuppāde gahapatikule nibbatto vuddhimanvāya satthari pasīditvā dhammaṃ sutvā paṭiladdhasaddho pabbajitvā nacirasseva arahā ahosi.</paragraph>
    <paragraph line="43" number="48"> So attano pubbakammaṃ saritvā somanassajāto pubbacaritāpadānaṃ pakāsento <bold>padumuttaro</bold><pageBreak edition="Vipassana Research Institut" number="2.0097" /><bold>nāma jino</bold>tiādimāha. Tassattho heṭṭhā vuttova. <bold>Sabbadhammāna pāragū</bold>ti sabbesaṃ navalokuttaradhammānaṃ pāraṃ nibbānaṃ gato paccakkhaṃ katoti attho. <bold>Danto dantaparivuto</bold>ti sayaṃ kāyavācādīhi <pageBreak edition="Pali Text Society" number="0.0400" /> danto etadagge ṭhapitehi sāvakehi parivutoti attho. Sesaṃ sabbattha sambandhavasena uttānatthamevāti.</paragraph>
    <centered line="44">Tipadumiyattheraapadānavaṇṇanā samattā.</centered>
    <centered line="45">Aṭṭhamavaggavaṇṇanā samattā.</centered>
  </content>
</document>