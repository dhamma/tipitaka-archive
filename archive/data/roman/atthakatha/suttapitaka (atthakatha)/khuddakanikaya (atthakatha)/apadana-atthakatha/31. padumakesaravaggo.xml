<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0510a.att29.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/31. padumakesaravaggo.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/apadana-atthakatha</directory>
    <basename>31. padumakesaravaggo</basename>
    <titlePath>31. Padumakesaravaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">31. Padumakesaravaggo</chapter>
    <subhead line="2">1-10. Padumakesariyattheraapadānādivaṇṇanā</subhead>
    <paragraph line="3" number="1-2"> Ekatiṃsatime <pageBreak edition="Vipassana Research Institut" number="2.0191" /> vagge paṭhamāpadāne <bold>isisaṅghe ahaṃ pubbe</bold>ti ahaṃ pubbe bodhisambhārapūraṇakāle isisaṅghe paccekabuddhaisisamūhe tesaṃ samīpe himavantapabbate mātaṅgahatthikule vāraṇo caṇḍahatthī ahosinti sambandho. Manussādayo vāretīti <bold>vāraṇo,</bold> atha vā vācāya ravati koñcanādaṃ nadatīti <bold>vāraṇo. Mahesīnaṃ pasādenā</bold>ti paccekabuddhamahesīnaṃ pasādena. <bold>Paccekajinaseṭṭhesu, dhutarāgesu tādisū</bold>ti lokadhammehi niccalesu paccekabuddhesu <bold>padmakesaraṃ</bold> padumareṇuṃ <bold>okiriṃ</bold> avasiñcinti sambandho.</paragraph>
    <paragraph line="4">Dutiyatatiyāpadānāni uttānāni.</paragraph>
    <paragraph line="5" number="13-16"> Catutthāpadāne <bold>mahābodhimaho ahū</bold>ti vipassissa bhagavato catumaggañāṇādhārabhāvato ‘‘bodhī’’ti laddhanāmassa rukkhassa pūjā ahosīti attho. <bold>Rukkhaṭṭhasseva sambuddho</bold>ti assa bodhipūjāsamaye sannipatitassa mahājanassa sambuddho lokajeṭṭho narāsabho rukkhaṭṭho iva rukkhe ṭhito viya paññāyatīti attho. <bold>Bhagavā tamhi samaye</bold>ti tasmiṃ bodhipūjākaraṇakāle bhagavā <bold>bhikkhusaṅghapurakkhato</bold> bhikkhusaṅghena parivuto. <bold>Vācāsabhimudīraya</bold>nti mudusiliṭṭhamadhurauttamaghosaṃ udīrayaṃ kathayanto nicchārento catusaccaṃ pakāsesi, desesīti attho. <bold>Saṃkhittena</bold><pageBreak edition="Myanmar" number="2.0197" /><bold>ca desento</bold>ti veneyyapuggalajjhāsayānurūpena desento saṃkhittena ca vitthārena ca desayīti attho. <bold>Vivaṭṭacchado</bold>ti rāgo <pageBreak edition="Pali Text Society" number="0.0476" /> chadanaṃ, doso chadanaṃ, moho chadanaṃ, sabbakilesā chadanā’’ti evaṃ vuttā chadanā vivaṭā ugghāṭitā viddhaṃsitā anenāti vivaṭṭacchado, sambuddho. Taṃ mahājanaṃ desanāvasena <bold>nibbāpesi</bold> pariḷāhaṃ vūpasamesīti attho. <bold>Tassāhaṃ dhammaṃ sutvānā</bold>ti tassa bhagavato desentassa dhammaṃ sutvā.</paragraph>
    <paragraph line="6" number="20"> Pañcamāpadāne <pageBreak edition="Vipassana Research Institut" number="2.0192" /><bold>phalahattho apekkhavā</bold>ti vipassiṃ bhagavantaṃ disvā madhurāni phalāni gahetvā apekkhavā aturito saṇikaṃ assamaṃ gañchinti attho.</paragraph>
    <paragraph line="7">Chaṭṭhasattamāpadānāni uttānāneva.</paragraph>
    <paragraph line="8" number="40"> Aṭṭhamāpadāne <bold>niṭṭhite navakamme cā</bold>ti sīmāya navakamme niṭṭhaṃ gate sati. <bold>Anulepamadāsaha</bold>nti anupacchā sudhālepaṃ adāsiṃ, sudhāya lepāpesinti attho.</paragraph>
    <paragraph line="9">Navamadasamāpadānāni uttānāniyevāti.</paragraph>
    <centered line="10">Ekatiṃsamavaggavaṇṇanā samattā.</centered>
  </content>
</document>