<?xml version="1.0"?>
<document>
<metadata>
<normativeSource>http://tipitaka.org/romn/cscd/s0510a.att38.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/49. pamsukulavaggo.xml</archivePath>
<titlePath>49. Paṃsukūlavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">49. Paṃsukūlavaggo</chapter>
<subhead line="2">1-10. Paṃsukūlasaññakattheraapadānādivaṇṇanā</subhead>
<paragraph line="3">Ekūnapaññāsamavagge <pageBreak edition="V" number="2.0209" /> paṭhamāpadānaṃ suviññeyyameva.</paragraph>
<paragraph line="4" number="14"> Dutiyāpadāne <bold>adhiccuppattikā buddhā</bold>ti adhiccena akāraṇena uppattikā sayambhūtā, aññehi devabrahmamārādīhi upadesadāyakehi rahitā sayambhūñāṇena uppannā jātā pātubhūtāti attho.</paragraph>
<paragraph line="5" number="16"><bold>Odumbarikapupphaṃ vā</bold>ti udumbararukkhe pupphaṃ dullabhaṃ dullabhuppattikaṃ iva. <bold>Candamhi sasakaṃ yathā</bold>ti candamaṇḍale sasalekhāya rūpaṃ dullabhaṃ yathā. <bold>Vāyasānaṃ yathā khīra</bold>nti kākānaṃ niccaṃ rattindivaṃ khuddāpīḷitabhāvena khīraṃ dullabhaṃ yathā, evaṃ dullabhaṃ lokanāyakaṃ caturāsaṅkhyeyyaṃ vā aṭṭhāsaṅkhyeyyaṃ vā soḷasāsaṅkhyeyyaṃ vā kappasatasahassaṃ pāramiyo pūretvā buddhabhāvato dullabho lokanāyakoti attho.</paragraph>
<paragraph line="6" number="30"> Tatiyāpadāne <bold>madhuṃ bhisehi savatī</bold>ti pokkharamadhupadumakesarehi savati paggharati. <bold>Khīraṃ sappiṃ muḷālibhī</bold>ti khīrañca sappirasañca padumamuḷālehi <bold>savati</bold> paggharati. Tasmā tadubhayaṃ mama santakaṃ buddho paṭiggaṇhatūti attho.</paragraph>
<paragraph line="7">Catutthapañcamachaṭṭhāpadānāni uttānāneva.</paragraph>
<paragraph line="8" number="119"> Sattamāpadāne <bold>cattālīsadijāpi cā</bold>ti dvikkhattuṃ jātāti dijā. Kumāravaye uṭṭhitadantānaṃ patitattā puna uṭṭhitadantā dijā, te ca dantā. Byākaraṇañca heṭṭhā nidānakathāyaṃ vuttameva.</paragraph>
<paragraph line="9">Aṭṭhamāpadānaṃ uttānamevāti.</paragraph>
<paragraph line="10" number="171"> Navamāpadāne <pageBreak edition="P" number="0.0489" /><bold>tadāhaṃ māṇavo āsi</bold>nti yadā sumedhapaṇḍito dīpaṅkarabhagavato santikā byākaraṇaṃ labhi, tadā ahaṃ megho nāma brāhmaṇamāṇavo <pageBreak edition="M" number="2.0211" /> hutvā sumedhatāpasena saha isipabbajjaṃ <pageBreak edition="V" number="2.0210" /> pabbajitvā sikkhāpadesu sikkhito kenaci pāpasahāyena saṃsaṭṭho saṃsaggadosena pāpavitakkādivasaṃ gato mātughātakammavasena narake aggijālādidukkhamanubhavitvā tato cuto samudde timiṅgalamahāmaccho hutvā nibbatto, samuddamajjhe gacchantaṃ mahānāvaṃ gilitukāmo gato. Disvā maṃ vāṇijā bhītā ‘‘aho gotamo bhagavā’’ti saddamakaṃsu. Atha mahāmaccho pubbavāsanāvasena buddhagāravaṃ uppādetvā tato cuto sāvatthiyaṃ vibhavasampanne brāhmaṇakule nibbatto saddho pasanno satthu dhammadesanaṃ sutvā pabbajitvā saha paṭisambhidāhi arahattaṃ pāpuṇitvā divasassa tikkhattuṃ upaṭṭhānaṃ gantvā saramāno vandati. Tadā bhagavā ‘‘ciraṃ dhammarucī’’ti maṃ āha.</paragraph>
<paragraph line="11" number="184"> Atha so thero ‘‘suciraṃ satapuññalakkhaṇa’’ntiādīhi gāthāhi thomesi. Bhante, satapuññalakkhaṇadhara gotama. <bold>Patipubbena visuddhapaccaya</bold>nti pubbe dīpaṅkarapādamūle paripuṇṇapāramīpaccayasambhāro suṭṭhu ciraṃ kālaṃ mayā na diṭṭho asīti attho. <bold>Ahamajjasupekkhana</bold>nti ajja imasmiṃ divase ahaṃ supekkhanaṃ sundaradassanaṃ, sundaradiṭṭhaṃ vā <bold>nirupamaṃ viggahaṃ</bold> upamārahitasarīraṃ gotamaṃ <bold>vata</bold> ekantena <bold>passāmi</bold> dakkhāmīti attho.</paragraph>
<paragraph line="12" number="185-186"><bold>Suciraṃ vihatatamo mayā</bold>ti visesena hatatamo viddhaṃsitamoho tvaṃ mayāpi suṭṭhu ciraṃ thomitoti attho. <bold>Sucirakkhena nadī visositā</bold>ti esā taṇhānadī sundararakkhena gopanena visesena sositā, abhabbuppattikatā tayāti attho. <bold>Suciraṃ amalaṃ visodhita</bold>nti suṭṭhu ciraṃ dīghena addhunā amalaṃ nibbānaṃ visesena sodhitaṃ, suṭṭhu kataṃ adhigataṃ tayāti attho. <bold>Nayanaṃ ñāṇamayaṃ mahāmune. Cirakālasamaṅgito</bold>ti mahāmune mahāsamaṇa ñāṇamayaṃ nayanaṃ dibbacakkhuṃ cirakālaṃ samadhigato sampatto tvanti attho. <bold>Avinaṭṭho punarantara</bold>nti ahaṃ puna antaraṃ antarābhave majjhe parinaṭṭho <pageBreak edition="P" number="0.0490" /> parihīno ahosinti attho. <bold>Punarajjasamāgato tayā</bold>ti ajja imasmiṃ kāle tayā saddhiṃ punapi samāgato ekībhūto saha vasāmīti attho. <bold>Na hi nassanti katāni gotamā</bold>ti gotama sabbaññubuddha, tayā saddhiṃ katāni samāgamādīni <pageBreak edition="M" number="2.0212" /> na hi nassanti yāva khandhaparinibbānā na vinā bhavissantīti attho. Sesaṃ uttānamevāti.</paragraph>
<centered line="13">Dhammaruciyattheraapadānavaṇṇanā samattā.</centered>
<paragraph line="14">Dasamāpadānaṃ suviññeyyamevāti.</paragraph>
<centered line="15">Ekūnapaññāsamavaggavaṇṇanā samattā.</centered>
</body>
</document>