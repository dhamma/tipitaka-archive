<?xml version="1.0"?>
<document>
<metadata>
<normativeSource>http://tipitaka.org/romn/cscd/s0510a.att24.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/26. thomakavaggo.xml</archivePath>
<title>26. Thomakavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">26. Thomakavaggo</chapter>
<subhead line="2">1-10. Thomakattheraapadānādivaṇṇanā</subhead>
<paragraph line="3">Chabbīsatime <pageBreak edition="P" number="0.0469" /><pageBreak edition="V" number="2.0183" />vagge paṭhamāpadānaṃ uttānameva.</paragraph>
<paragraph line="4" number="5-6">Dutiyāpadāne <bold>vijahitvā devavaṇṇa</bold>nti devatā sarīraṃ vijahitvā chaḍḍetvā, manussasarīraṃ nimminitvāti attho. <bold>Adhikāraṃ kattukāmo</bold>ti adhikakiriyaṃ puññasambhāraṃ kattukāmo devaro nāma ahaṃ devarājā bhariyāya saha buddhaseṭṭhassa sāsane sādaratāya <bold>idha</bold>imasmiṃ manussaloke <bold>āgamiṃ</bold>āgatoti attho. <bold>Tassa bhikkhā mayā dinnā</bold>ti padumuttarassa bhagavato yo nāmena <bold>devalo</bold>nāma sāvako ahosi, tassa sāvakassa mayā vippasannena cetasā <bold>bhikkhā dinnā</bold>piṇḍapāto dinnoti attho.</paragraph>
<paragraph line="5" number="9-10">Tatiyāpadāne <bold>ānando nāma sambuddho</bold>ti ānandaṃ tuṭṭhiṃ jananato ānando nāma paccekabuddhoti attho. <bold>Amanussamhi kānane</bold>ti amanussapariggahe kānane mahāaraññe <bold>parinibbāyi</bold>anupādisesanibbānadhātuyā <pageBreak edition="M" number="2.0190" />antaradhāyi, adassanaṃ agamāsīti attho. <bold>Sarīraṃ tattha jhāpesi</bold>nti ahaṃ devalokā idhāgantvā tassa bhagavato sarīraṃ tattha araññe jhāpesiṃ dahanaṃ akāsinti attho.</paragraph>
<paragraph line="6">Catutthapañcamāpadānāni uttānāneva.</paragraph>
<paragraph line="7" number="20">Chaṭṭhāpadāne <bold>ahosiṃ candano nāmā</bold>ti nāmena paṇṇattivasena candano nāma. <bold>Sambuddhassatrajo</bold>ti paccekasambuddhabhūtato pubbe tassa atrajo putto ahaṃ. <bold>Ekopāhano mayā dinno</bold>ti ekaṃ upāhanayugaṃ mayā dinnaṃ. <bold>Bodhiṃ sampajja me tuva</bold>nti tena upāhanayugena me mayhaṃ sāvakabodhiṃ tuvaṃ sampajja nipphādehīti attho.</paragraph>
<paragraph line="8" number="23-24">Sattamāpadāne <pageBreak edition="V" number="2.0184" /><bold>mañjarikaṃ karitvānā</bold>ti mañjeṭṭhipupphaṃ haritacaṅkoṭakaṃ gahetvā <bold>rathiyaṃ</bold>vīthiyā paṭipajjiṃ ahaṃ tathā paṭipannova <bold>bhikkhusaṅghapurakkhataṃ</bold>bhikkhusaṅghena parivutaṃ <bold>samaṇānaggaṃ</bold>samaṇānaṃ bhikkhūnaṃ aggaṃ seṭṭhaṃ sammāsambuddhaṃ addasanti sambandho. <bold>Buddhassa abhiropayi</bold>nti disvā ca pana taṃ pupphaṃ ubhohi hatthehi <bold>paggayha</bold>ukkhipitvā buddhassa phussassa bhagavato abhiropayiṃ pūjesinti attho.</paragraph>
<paragraph line="9" number="28-29">Aṭṭhamāpadāne <bold>aloṇapaṇṇabhakkhomhī</bold>ti khīrapaṇṇādīni uñchācariyāya āharitvā loṇavirahitāni paṇṇāni pacitvā bhakkhāmi, aloṇapaṇṇabhakkho <pageBreak edition="P" number="0.0470" />amhi bhavāmīti attho. <bold>Niyamesu ca saṃvuto</bold>ti niyamasaññitesu pāṇātipātāveramaṇiādīsu niccapañcasīlesu saṃvuto pihitoti attho. <bold>Pātarāse anuppatte</bold>ti purebhattakāle anuppatte. <bold>Siddhattho upagacchi ma</bold>nti mama samīpaṃ siddhattho bhagavā upagañchi sampāpuṇi. <bold>Tāhaṃ buddhassa pādāsi</bold>nti ahaṃ taṃ aloṇapaṇṇaṃ tassa buddhassa adāsinti attho.</paragraph>
<paragraph line="10">Navamāpadānaṃ uttānameva.</paragraph>
<paragraph line="11" number="37-38">Dasamāpadāne <bold>sikhinaṃ sikhinaṃ yathā</bold>ti sarīrato nikkhantachabbaṇṇaraṃsīhi <bold>obhāsayantaṃ</bold>jalantaṃ sikhīnaṃ sikhībhagavantaṃ sikhīnaṃ yathā jalamānaaggikkhandhaṃ viya. <bold>Aggajaṃ pupphamādāyā</bold>ti aggajanāmakaṃ pupphaṃ gahetvā <bold>buddhassa</bold>sikhissa bhagavato <bold>abhiropayiṃ</bold>pūjesinti attho.</paragraph>
<centered line="12">Chabbīsatimavaggavaṇṇanā samattā.</centered>
</body>
</document>