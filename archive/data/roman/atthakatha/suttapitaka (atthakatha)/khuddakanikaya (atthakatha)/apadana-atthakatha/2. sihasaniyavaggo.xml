<?xml version="1.0"?>
<document>
<metadata>
<normativeSource>http://tipitaka.org/romn/cscd/s0510a.att2.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/2. sihasaniyavaggo.xml</archivePath>
<titlePath>2. Sīhāsaniyavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">2. Sīhāsaniyavaggo</chapter>
<subhead line="2">1. Sīhāsanadāyakattheraapadānavaṇṇanā</subhead>
<paragraph line="3"><bold>Nibbute</bold><pageBreak edition="M" number="2.0001" /><pageBreak edition="V" number="2.0001" /><bold>lokanāthamhī</bold>tiādikaṃ āyasmato sīhāsanadāyakattherassa apadānaṃ. Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle vibhavasampanne saddhāsampanne ekasmiṃ kule nibbatto, dharamāne bhagavati devaloke vasitvā nibbute bhagavati uppannattā viññutaṃ patto bhagavato sārīrikacetiyaṃ disvā ‘‘aho me alābhā, bhagavato dharamāne kāle asampatto’’ti cintetvā cetiye cittaṃ pasādetvā somanassajāto sabbaratanamayaṃ devatānimmitasadisaṃ dhammāsane sīhāsanaṃ kāretvā jīvamānakabuddhassa <pageBreak edition="V" number="2.0002" /> viya pūjesi. Tassupari gehampi dibbavimānamiva kāresi, pādaṭṭhapanapādapīṭhampi kāresi. Evaṃ yāvajīvaṃ dīpadhūpapupphagandhādīhi anekavidhaṃ pūjaṃ katvā tato cuto devaloke nibbatto cha kāmasagge aparāparaṃ dibbasampattiṃ anubhavitvā manussesu cakkavattisampattiṃ <pageBreak edition="M" number="2.0002" /> anekakkhattuṃ anubhavitvā saṅkhyātikkantaṃ padesarajjasampattiñca anubhavitvā kassapassa bhagavato sāsane pabbajitvā samaṇadhammaṃ katvā etthantare devamanussesu saṃsaranto <pageBreak edition="P" number="0.0312" /> imasmiṃ buddhuppāde ekasmiṃ vibhavasampanne kule nibbattitvā viññutaṃ patto satthu dhammadesanaṃ sutvā paṭiladdhasaddho pabbajitvā laddhūpasampado kammaṭṭhānaṃ gahetvā ghaṭento vāyamanto nacirasseva arahattaṃ pāpuṇi.</paragraph>
<paragraph line="4" number="1"> Evaṃ pattaarahattaphalo attano pubbakammaṃ saritvā somanassaṃ uppādetvā pubbacaritāpadānaṃ pakāsento <bold>nibbute lokanāthamhī</bold>tiādimāha. Tattha lokassa nātho padhānoti lokanātho, lokattayasāmīti attho. Lokanāthe siddhatthamhi nibbuteti sambandho. <bold>Vitthārite pāvacane</bold>ti pāvacane piṭakattaye vitthārite patthaṭe pākaṭeti attho. <bold>Bāhujaññamhi sāsane</bold>ti sikkhattayasaṅgahite buddhasāsane anekasatasahassakoṭikhīṇāsavasaṅkhātehi bahujanehi ñāte adhigateti attho.</paragraph>
<paragraph line="5" number="2-3"><bold>Pasannacitto sumano</bold>ti tadā ahaṃ buddhassa dharamānakāle asampatto nibbute tasmiṃ devalokā cavitvā manussalokaṃ upapanno tassa bhagavato sārīrikadhātucetiyaṃ disvā pasannacitto saddhāsampayuttamano sundaramano ‘‘aho mamāgamanaṃ svāgamana’’nti sañjātapasādabahumāno ‘‘mayā nibbānādhigamāya ekaṃ puññaṃ kātuṃ vaṭṭatī’’ti cintetvā bhagavato cetiyasamīpe bhagavantaṃ uddissa hiraññasuvaṇṇaratanādīhi alaṅkaritvāva sīhāsanaṃ akāsi. Tatra nisinnassa pādaṭṭhapanatthāya pādapīṭhañca kāresi. Sīhāsanassa atemanatthāya tassupari gharañca kāresi. Tena vuttaṃ – <bold>‘‘sīhāsanamakāsahaṃ…pe… gharaṃ tattha akāsaha’’</bold>nti. <bold>Tena cittappasādenā</bold>ti dharamānassa viya bhagavato sīhāsanaṃ mayā kataṃ, tena cittappasādena. <bold>Tusitaṃ upapajjaha</bold>nti tusitabhavane upapajjinti attho.</paragraph>
<paragraph line="6" number="4"><bold>Āyāmena catubbīsā</bold>ti tatrupapannassa devabhūtassa sato mayhaṃ sukataṃ puññena nibbattitaṃ pātubhūtaṃ āyāmena uccato catubbīsayojanaṃ <bold>vitthārena</bold> tiriyato catuddasayojanaṃ tāvadeva nibbattikkhaṇeyeva <bold>āsi</bold> ahosīti attho. Sesaṃ suviññeyyameva.</paragraph>
<paragraph line="7" number="9"><bold>Catunnavute</bold><pageBreak edition="M" number="2.0003" /><pageBreak edition="V" number="2.0003" /><bold>ito kappe</bold>ti ito kappato catunavute kappe yaṃ kammaṃ <bold>akariṃ</bold> akāsiṃ, tadā tato paṭṭhāya puññabalena kañci duggatiṃ nābhijānāmi, na anubhūtapubbā kāci duggatīti attho.</paragraph>
<paragraph line="8" number="10"><bold>Tesattatimhito kappe</bold>ti ito kappato tesattatikappe. <bold>Indanāmā tayo janā</bold>ti indanāmakā tayo cakkavattirājāno ekasmiṃ kappe tīsu jātīsu indo nāma cakkavattī rājā ahosinti attho. <bold>Dvesattatimhito</bold><pageBreak edition="P" number="0.0313" /><bold>kappe</bold>ti ito dvesattatikappe. Sumananāmakā tayo janā tikkhattuṃ cakkavattirājāno ahesuṃ.</paragraph>
<paragraph line="9" number="11"><bold>Samasattatito kappe</bold>ti ito kappato anūnādhike sattatime kappe <bold>varuṇanāmakā</bold> varuṇo cakkavattīti evaṃnāmakā tayo <bold>cakkavattirājāno</bold> cakkaratanasampannā catudīpamhi issarā ahesunti attho. Sesaṃ suviññeyyamevāti.</paragraph>
<centered line="10">Sīhāsanadāyakattheraapadānavaṇṇanā samattā.</centered>
<subhead line="11">2. Ekatthambhikattheraapadānavaṇṇanā</subhead>
<paragraph line="12"><bold>Siddhatthassa bhagavato</bold>tiādikaṃ āyasmato ekatthambhadāyakatherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle vanakammiko hutvā ekasmiṃ vibhavasampanne kule nibbatto. Tasmiṃ samaye sabbe saddhā pasannā upāsakā ekacchandā ‘‘bhagavato upaṭṭhānasālaṃ karomā’’ti dabbasambhāratthāya vanaṃ pavisitvā taṃ upāsakaṃ disvā ‘‘amhākaṃ ekaṃ thambhaṃ dethā’’ti yāciṃsu. So taṃ pavattiṃ sutvā ‘‘tumhe mā cintayitthā’’ti te sabbe uyyojetvā ekaṃ sāramayaṃ thambhaṃ gahetvā satthu dassetvā tesaṃyeva adāsi. So teneva somanassajāto tadeva mūlaṃ katvā aññāni dānādīni puññāni katvā tato cuto devaloke nibbatto aparāparaṃ chasu kāmāvacaresu dibbasampattiyo anubhavitvā manussesu ca aggacakkavattisampattiṃ anekavāraṃ anubhavitvā asaṅkhyeyyaṃ padesarajjasampattiñca anubhavitvā imasmiṃ buddhuppāde saddhāsampanne ekasmiṃ <pageBreak edition="M" number="2.0004" /> kule nibbatto mātāpitūhi saddhiṃ bhagavato santike dhammaṃ sutvā paṭiladdhasaddho pabbajitvā laddhūpasampado kammaṭṭhānaṃ gahetvā manasikaronto nacirasseva arahā ahosi.</paragraph>
<paragraph line="13" number="13"> So <pageBreak edition="V" number="2.0004" /> evaṃ pattaarahatto attano pubbakammaṃ saritvā somanassajāto pubbacaritāpadānaṃ pakāsento <bold>siddhatthassā</bold>tiādimāha. Tattha siddhatthassa <bold>bhagavato</bold> bhagyasampannassa sammāsambuddhassa. <bold>Mahāpūgagaṇo</bold>ti mahāupāsakasamūho <bold>ahu</bold> ahosīti attho. <bold>Saraṇaṃ gatā ca te buddha</bold>nti ‘‘buddhaṃ saraṇa’’nti gatā bhajiṃsu jāniṃsu vā te upāsakā. <bold>Tathāgataṃ saddahanti</bold> buddhaguṇaṃ attano cittasantāne ṭhapentīti attho.</paragraph>
<paragraph line="14" number="14"><bold>Sabbe saṅgamma mantetvā</bold>ti sabbe samāgamma sannipatitvā mantetvā aññamaññaṃ saññāpetvā ekacchandā hutvā <bold>māḷaṃ</bold> upaṭṭhānasālaṃ satthuno atthāya <bold>kubbanti</bold> karontīti attho. Dabbasambhāresu ekatthambhaṃ alabhantā <bold>brahāvane</bold> mahāvane vicinantīti sambandho.</paragraph>
<paragraph line="15" number="15"><bold>Tehaṃ</bold><pageBreak edition="P" number="0.0314" /><bold>araññe disvānā</bold>ti ahaṃ te upāsake araññe disvāna <bold>gaṇaṃ</bold> samūhaṃ <bold>upagamma</bold> samīpaṃ gantvā <bold>añjaliṃ paggahetvāna</bold> dasaṅgulisamodhānaṃ añjaliṃ sirasi katvā ahaṃ <bold>gaṇaṃ</bold> upāsakasamūhaṃ ‘‘tumhe imaṃ vanaṃ kimatthaṃ āgatatthā’’ti <bold>tadā</bold> tasmiṃ kāle paripucchinti sambandho.</paragraph>
<paragraph line="16" number="16"><bold>Te</bold> sīlavanto upāsakā <bold>me</bold> mayā puṭṭhā ‘‘māḷaṃ mayaṃ kattukāmā hutvā ekatthambho amhehi na labbhatī’’ti <bold>viyākaṃsu</bold> visesena kathayiṃsūti sambandho.</paragraph>
<paragraph line="17" number="17"><bold>Mamaṃ</bold> mayhaṃ ekatthambhaṃ detha, ahaṃ taṃ dassāmi satthuno santikaṃ ahaṃ thambhaṃ āharissāmi, <bold>te</bold> bhavanto thambhaharaṇe <bold>appossukkā</bold> ussāharahitā bhavantūti sambandho.</paragraph>
<paragraph line="18" number="24"><bold>Yaṃ yaṃ yonupapajjāmī</bold>ti yaṃ yaṃ yoniṃ devattaṃ atha mānusaṃ upagacchāmīti attho. Bhummatthe vā upayogavacanaṃ, yasmiṃ yasmiṃ devaloke vā manussaloke vāti attho. Sesaṃ uttānatthamevāti.</paragraph>
<centered line="19">Ekatthambhikattheraapadānavaṇṇanā samattā.</centered>
<subhead line="20">3. Nandattheraapadānavaṇṇanā</subhead>
<paragraph line="21"><bold>Padumuttarassa</bold><pageBreak edition="M" number="2.0005" /><pageBreak edition="V" number="2.0005" /><bold>bhagavato</bold>tiādikaṃ āyasmato nandattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṃsavatīnagare ekasmiṃ kule nibbattitvā viññutaṃ patto bhagavato santike dhammaṃ suṇanto satthāraṃ ekaṃ bhikkhuṃ indriyesu guttadvārānaṃ aggaṭṭhāne ṭhapentaṃ disvā sayaṃ taṃ ṭhānantaraṃ patthento bhagavato bhikkhusaṅghassa ca pūjāsakkārabahulaṃ mahādānaṃ pavattetvā ‘‘ahaṃ, bhante, anāgate tumhādisassa buddhassa evarūpo sāvako bhaveyya’’nti paṇidhānaṃ akāsi.</paragraph>
<paragraph line="22">So tato paṭṭhāya devamanussesu saṃsaranto atthadassissa bhagavato kāle dhammatāya nāma nadiyā mahanto kacchapo hutvā nibbatto ekadivasaṃ satthāraṃ nadiṃ tarituṃ tīre ṭhitaṃ disvā sayaṃ bhagavantaṃ tāretukāmo satthu pādamūle nipajji. Satthā tassa ajjhāsayaṃ ñatvā piṭṭhiṃ abhiruhi. So haṭṭhatuṭṭho vegena sotaṃ chindanto sīghataraṃ paratīraṃ pāpesi. Bhagavā tassa anumodanaṃ vadanto bhāviniṃ sampattiṃ kathetvā pakkāmi.</paragraph>
<paragraph line="23">So tena puññakammena sugatīsuyeva saṃsaranto <pageBreak edition="P" number="0.0315" /> imasmiṃ buddhuppāde kapilavatthusmiṃ suddhodanamahārājassa aggamahesiyā mahāpajāpatigotamiyā kucchimhi nibbatto, tassa nāmaggahaṇadivase ñātisaṅghaṃ nandayanto jātoti <bold>‘‘nando’’</bold>tveva nāmaṃ akaṃsu. Tassa vayappattakāle bhagavā pavattitavaradhammacakko lokānuggahaṃ karonto anukkamena kapilavatthuṃ gantvā ñātisamāgame pokkharavassaṃ aṭṭhuppattiṃ katvā vessantarajātakaṃ (jā. 2.22.1655 ādayo) kathetvā dutiyadivase piṇḍāya paviṭṭho ‘‘uttiṭṭhe nappamajjeyyā’’ti (dha. pa. 168) gāthāya pitaraṃ sotāpattiphale patiṭṭhāpetvā nivesanaṃ gantvā ‘‘dhammañcare sucarita’’nti (dha. pa. 169) gāthāya mahāpajāpatiṃ sotāpattiphale rājānaṃ sakadāgāmiphale patiṭṭhāpetvā tatiyadivase nandakumārassa abhisekagehapavesanaāvāhamaṅgalesu vattamānesu piṇḍāya pāvisi. Satthā nandakumārassa hatthe pattaṃ datvā maṅgalaṃ vatvā tassa hatthato pattaṃ aggahetvāva vihāraṃ gato <pageBreak edition="M" number="2.0006" />, taṃ pattahatthaṃ vihāraṃ āgataṃ anicchamānaṃyeva pabbājetvā tathāpabbājitattāyeva anabhiratiyā pīḷitaṃ ñatvā upāyena tassa taṃ anabhiratiṃ vinodesi. So yoniso paṭisaṅkhāya vipassanaṃ paṭṭhapetvā nacirasseva arahattaṃ pāpuṇi. Thero puna divase bhagavantaṃ upasaṅkamitvā evamāha – ‘‘yaṃ me, bhante, bhagavā pāṭibhogo pañcannaṃ accharāsatānaṃ paṭilābhāya <pageBreak edition="V" number="2.0006" /> kakuṭapādānaṃ, muñcāmahaṃ, bhante, bhagavantaṃ etasmā paṭissavā’’ti. Bhagavāpi ‘‘yadeva te, nanda, anupādāya āsavehi cittaṃ vimuttaṃ, tadāhaṃ mutto etasmā paṭissavā’’ti āha. Athassa bhagavā savisesaṃ indriyesu guttadvārataṃ ñatvā taṃ guṇaṃ vibhāvento ‘‘etadaggaṃ, bhikkhave, mama sāvakānaṃ bhikkhūnaṃ indriyesu guttadvārānaṃ yadidaṃ nando’’ti (a. ni. 1.219, 230) indriyesu guttadvārabhāvena naṃ etadagge ṭhapesi. Thero hi ‘‘indriyāsaṃvaraṃ nissāya imaṃ vippakāraṃ patto, tamahaṃ suṭṭhu niggaṇhissāmī’’ti ussāhajāto balavahirottappo tattha ca katādhikārattā indriyasaṃvare ukkaṃsapāramiṃ agamāsi.</paragraph>
<paragraph line="24" number="27"> Evaṃ so etadaggaṭṭhānaṃ patvā attano pubbakammaṃ saritvā somanassappatto pubbacaritāpadānaṃ pakāsento <bold>padumuttarassa bhagavato</bold>tiādimāha. <bold>Vatthaṃ khomaṃ mayā dinna</bold>nti khomaraṭṭhe jātaṃ vatthaṃ bhagavati cittappasādena gāravabahumānena mayā paramasukhumaṃ khomavatthaṃ dinnanti attho. <bold>Sayambhussā</bold>ti <pageBreak edition="P" number="0.0316" /> sayameva bhūtassa jātassa ariyāya jātiyā nibbattassa. <bold>Mahesino</bold>ti mahante sīlasamādhipaññāvimuttivimuttiñāṇadassanakkhandhe esi gavesīti mahesi, tassa mahesino sayambhussa cīvaratthāya khomavatthaṃ mayā dinnanti sambandho.</paragraph>
<paragraph line="25" number="28"><bold>Taṃ me buddho viyākāsī</bold>ti ettha <bold>ta</bold>nti sāmyatthe upayogavacanaṃ, tassa vatthadāyakassa me dānaphalaṃ visesena akāsi kathesi buddhoti attho. <bold>Jalajuttamanāmako</bold>ti padumuttaranāmako. ‘‘Jalaruttamanāyako’’tipi pāṭho, tassa jalamānānaṃ devabrahmānaṃ uttamanāyako padhānoti attho. <bold>Iminā vatthadānenā</bold>ti iminā vatthadānassa nissandena tvaṃ anāgate <bold>hemavaṇṇo</bold> suvaṇṇavaṇṇo bhavissasi.</paragraph>
<paragraph line="26" number="29"><bold>Dve</bold><pageBreak edition="M" number="2.0007" /><bold>sampattiṃ anubhotvā</bold>ti dibbamanussasaṅkhātā dve sampattiyo anubhavitvā. <bold>Kusalamūlehi codito</bold>ti kusalāvayavehi kusalakoṭṭhāsehi codito pesito, ‘‘tvaṃ iminā puññena satthu kulaṃ pasavāhī’’ti pesito viyāti attho. ‘‘Gotamassa bhagavato kaniṭṭho tvaṃ bhavissasī’’ti byākāsīti sambandho.</paragraph>
<paragraph line="27" number="30"><bold>Rāgaratto sukhasīlo</bold>ti kilesakāmehi ratto allīno kāyasukhacittasukhānubhavanasabhāvo. <bold>Kāmesu gedhamāyuto</bold>ti vatthukāmesu gedhasaṅkhātāya taṇhāya āyuto yojitoti attho. <bold>Buddhena codito santo, tadā tva</bold>nti yasmā kāmesu gedhito, <bold>tadā</bold> tasmā <pageBreak edition="V" number="2.0007" /> tvaṃ attano bhātukena gotamabuddhena codito pabbajjāya uyyojito tassa santike pabbajissasīti sambandho.</paragraph>
<paragraph line="28" number="31"><bold>Pabbajitvāna tvaṃ tatthā</bold>ti tasmiṃ gotamassa bhagavato sāsane tvaṃ pabbajitvā <bold>kusalamūlena</bold> mūlabhūtena puññasambhārena <bold>codito</bold> bhāvanāyaṃ niyojito <bold>sabbāsave</bold> sakalāsave <bold>pariññāya</bold> jānitvā pajahitvā anāmayo niddukkho <bold>nibbāyissasi</bold> adassanaṃ pāpessasi, apaṇṇattikabhāvaṃ gamissasīti attho.</paragraph>
<paragraph line="29" number="32"><bold>Satakappasahassamhī</bold>ti ito kappato pubbe satakappādhike sahassame kappamhi ceḷanāmakā cattāro cakkavattirājāno ahesunti attho. <bold>Saṭṭhi kappasahassānī</bold>ti kappasahassāni saṭṭhi ca atikkamitvā heṭṭhā ekasmiṃ kappe cattāro janā upaceḷā nāma cakkavattirājāno catūsu jātīsu ahesunti attho.</paragraph>
<paragraph line="30" number="33"><bold>Pañcakappasahassamhī</bold>ti pañcakappādhike sahassame kappamhi ceḷā nāma cattāro janā cakkavattirājāno sattahi ratanehi sampannā samaṅgībhūtā jambudīpaaparagoyānauttarakurupubbavidehadīpasaṅkhāte <pageBreak edition="P" number="0.0317" /><bold>catudīpamhi issarā</bold> padhānā visuṃ ahesunti attho. Sesaṃ vuttanayamevāti.</paragraph>
<centered line="31">Nandattheraapadānavaṇṇanā samattā.</centered>
<subhead line="32">4. Cūḷapanthakattheraapadānavaṇṇanā</subhead>
<paragraph line="33"><bold>Padumuttaro</bold><pageBreak edition="M" number="2.0008" /><bold>nāma jino</bold>tiādikaṃ āyasmato cūḷapanthakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle yadettha aṭṭhuppattivasena vattabbaṃ, taṃ aṭṭhakanipāte mahāpanthakavatthusmiṃ (theragā. 510 ādayo) vuttameva. Ayaṃ pana viseso – mahāpanthakatthero arahattaṃ patvā phalasamāpattisukhena vītināmento cintesi – ‘‘kathaṃ nu kho sakkā cūḷapanthakampi imasmiṃ sukhe patiṭṭhāpetu’’nti. So attano ayyakaṃ dhanaseṭṭhiṃ upasaṅkamitvā āha – ‘‘sace, mahāseṭṭhi <pageBreak edition="V" number="2.0008" />, anujānātha, ahaṃ cūḷapanthakaṃ pabbājeyya’’nti. ‘‘Pabbājetha, bhante’’ti. Thero taṃ pabbājesi. So dasasu sīlesu patiṭṭhito bhātu santike –</paragraph>
<gatha1 line="34">‘‘Padumaṃ yathā kokanadaṃ sugandhaṃ, pāto siyā phullamavītagandhaṃ;</gatha1>
<gathalast line="35">Aṅgīrasaṃ passa virocamānaṃ, tapantamādiccamivantalikkhe’’ti. (saṃ. ni. 1.123; a. ni. 5.195) –</gathalast>
<unindented line="36">Gāthaṃ uggaṇhanto catūhi māsehi uggahetuṃ nāsakkhi, gahitampi hadaye na tiṭṭhati. Atha naṃ mahāpanthako, ‘‘cūḷapanthaka, tvaṃ imasmiṃ sāsane abhabbo, catūhi māsehi ekaṃ gāthampi gahetuṃ na sakkosi, pabbajitakiccaṃ pana tvaṃ kathaṃ matthakaṃ pāpessasi, nikkhama ito’’ti so therena paṇāmiko dvārakoṭṭhakasamīpe rodamāno aṭṭhāsi.</unindented>
<paragraph line="37">Tena ca samayena satthā jīvakambavane viharati. Atha jīvako purisaṃ pesesi – ‘‘gaccha, pañcahi bhikkhusatehi saddhiṃ satthāraṃ nimantehī’’ti. Tena ca samayena āyasmā mahāpanthako bhattuddesako hoti. So ‘‘pañcannaṃ bhikkhusatānaṃ bhikkhaṃ paṭicchathā’’ti vutto ‘‘cūḷapanthakaṃ ṭhapetvā sesānaṃ paṭicchāmī’’ti āha. Taṃ sutvā cūḷapanthako bhiyyosomattāya domanassappatto ahosi. Satthā tassa cittakkhedaṃ ñatvā ‘‘cūḷapanthako mayā katena upāyena bujjhissatī’’ti <pageBreak edition="P" number="0.0318" /> tassa avidūraṭṭhāne attānaṃ dassetvā ‘‘kiṃ, panthaka, rodasī’’ti pucchi. ‘‘Bhātā maṃ, bhante, paṇāmetī’’ti āha. ‘‘Panthaka, mā cintayi, mama sāsane <pageBreak edition="M" number="2.0009" /> tuyhaṃ pabbajjā, ehi imaṃ gahetvā ‘rajoharaṇaṃ, rajoharaṇa’nti manasi karohī’’ti iddhiyā suddhaṃ coḷakkhaṇḍaṃ abhisaṅkharitvā adāsi. So satthārā dinnaṃ coḷakkhaṇḍaṃ ‘‘rajoharaṇaṃ, rajoharaṇa’’nti hatthena parimajjanto nisīdi. Tassa taṃ parimajjantassa kiliṭṭhadhātukaṃ jātaṃ, puna parimajjantassa ukkhaliparipuñchanasadisaṃ jātaṃ. So ñāṇaparipākattā evaṃ cintesi – ‘‘idaṃ coḷakkhaṇḍaṃ pakatiyā parisuddhaṃ, imaṃ upādiṇṇakasarīraṃ nissāya kiliṭṭhaṃ aññathā jātaṃ, tasmā aniccaṃ yathāpetaṃ, evaṃ cittampī’’ti khayavayaṃ paṭṭhapetvā tasmiṃyeva nimitte jhānāni nibbattetvā jhānapādakaṃ katvā vipassanaṃ paṭṭhapetvā saha paṭisambhidāhi arahattaṃ pāpuṇi. Arahattapattassevassa tepiṭakaṃ pañcābhiññā ca āgamiṃsu.</paragraph>
<paragraph line="38">Satthā ekūnehi pañcabhikkhusatehi saddhiṃ gantvā jīvakassa nivesane paññatte āsane nisīdi. Cūḷapanthako pana attano bhikkhāya appaṭicchitattā eva na gato. Jīvako yāguṃ dātuṃ <pageBreak edition="V" number="2.0009" /> ārabhi. Satthā hatthena pattaṃ pidahi. ‘‘Kasmā, bhante, na gaṇhathā’’ti vutte ‘‘vihāre eko bhikkhu atthi, jīvakā’’ti. So purisaṃ pesesi – ‘‘gaccha, bhaṇe, vihāre nisinnaṃ ayyaṃ gahetvā ehī’’ti. Cūḷapanthakattheropi rūpena kiriyāya ca ekampi ekena asadisaṃ bhikkhusahassaṃ nimminitvā nisīdi. So puriso vihāre bhikkhūnaṃ bahubhāvaṃ disvā gantvā jīvakassa kathesi – ‘‘imasmā bhikkhusaṅghā vihāre bhikkhusaṅgho bahutaro, pakkositabbaṃ ayyaṃ na jānāmī’’ti. Jīvako satthāraṃ pucchi – ‘‘ko nāmo, bhante, vihāre nisinno bhikkhū’’ti? ‘‘Cūḷapanthako nāma, jīvakā’’ti. ‘‘Gaccha, bhaṇe, ‘cūḷapanthako nāma kataro’ti pucchitvā taṃ ānehī’’ti. So vihāraṃ gantvā ‘‘cūḷapanthako nāma kataro, bhante’’ti pucchi. ‘‘Ahaṃ cūḷapanthako, ahaṃ cūḷapanthako’’ti ekappahārena bhikkhusahassampi kathesi. So punāgantvā taṃ pavattiṃ jīvakassa ārocesi jīvako paṭividdhasaccattā ‘‘iddhimā maññe, ayyo’’ti nayato ñatvā ‘‘gaccha, bhaṇe, paṭhamaṃ kathentaṃ ayyameva ‘tumhe satthā pakkosatī’ti vatvā cīvarakaṇṇe gaṇhāhī’’ti āha. So vihāraṃ gantvā tathā akāsi. Tāvadeva nimmitabhikkhū antaradhāyiṃsu. So theraṃ gahetvā agamāsi.</paragraph>
<paragraph line="39">Satthā <pageBreak edition="M" number="2.0010" /> tasmiṃ khaṇe yāguñca khajjakādibhedañca paṭiggaṇhi. Katabhattakicco bhagavā āyasmantaṃ cūḷapanthakaṃ āṇāpesi ‘‘anumodanaṃ karohī’’ti. So pabhinnapaṭisambhido sineruṃ gahetvā <pageBreak edition="P" number="0.0319" /> mahāsamuddaṃ manthento viya tepiṭakaṃ buddhavacanaṃ saṅkhobhento satthu ajjhāsayaṃ gaṇhanto anumodanaṃ akāsi. Dasabale bhattakiccaṃ katvā vihāraṃ gate dhammasabhāyaṃ kathā udapādi ‘aho buddhānaṃ ānubhāvo, yatra hi nāma cattāro māse ekagāthaṃ gahetuṃ asakkontampi lahukena khaṇeneva evaṃ mahiddhikaṃ akaṃsū’ti, tathā hi jīvakassa nivesane nisinno bhagavā ‘evaṃ cūḷapanthakassa cittaṃ samāhitaṃ, vīthipaṭipannā vipassanā’ti ñatvā yathānisinnoyeva attānaṃ dassetvā, ‘panthaka, nevāyaṃ pilotikā kiliṭṭhā rajānukiṇṇā, ito pana aññopi ariyassa vinaye saṃkileso rajo’ti dassento –</paragraph>
<gatha1 line="40">‘‘Rāgo rajo na ca pana reṇu vuccati, rāgassetaṃ adhivacanaṃ rajoti;</gatha1>
<gathalast line="41">Etaṃ rajaṃ vippajahitvā bhikkhavo, viharanti te vigatarajassa sāsane.</gathalast>
<gathalast line="42">‘‘Doso rajo…pe… vigatarajassa sāsane.</gathalast>
<gathalast line="43">‘‘Moho <pageBreak edition="V" number="2.0010" /> rajo…pe… vigatarajassa sāsane’’ti. (mahāni. 209; cūḷani. udayamāṇavapucchāniddesa 74) –</gathalast>
<unindented line="44">Imā tisso gāthāyo abhāsi. Gāthāpariyosāne cūḷapanthako sahapaṭisambhidāhi arahattaṃ pāpuṇīti. Satthā tesaṃ bhikkhūnaṃ kathāsallāpaṃ sutvā āgantvā buddhāsane nisīditvā ‘‘kiṃ vadetha, bhikkhave’’ti pucchitvā ‘‘imaṃ nāma, bhante’’ti vutte ‘‘bhikkhave, cūḷapanthakena idāni mayhaṃ ovāde ṭhatvā lokuttharadāyajjaṃ laddhaṃ, pubbe pana lokiyadāyajjaṃ laddha’’nti vatvā tehi yācito cūḷaseṭṭhijātakaṃ (jā. 1.1.4) kathesi. Aparabhāge naṃ satthā ariyagaṇaparivuto dhammāsane nisinno manomayaṃ kāyaṃ abhinimminantānaṃ bhikkhūnaṃ cetovivaṭṭakusalānañca aggaṭṭhāne ṭhapesi.</unindented>
<paragraph line="45" number="35"> Evaṃ so pattaetadaggaṭṭhāno attano pubbakammaṃ saritvā pītisomanassavasena pubbacaritāpadānaṃ pakāsento <bold>padumuttaro nāma jino</bold>tiādimāha. Tattha purimapadadvayaṃ vuttatthameva. <bold>Gaṇamhā vūpakaṭṭho</bold><pageBreak edition="M" number="2.0011" /><bold>so</bold>ti so padumuttaro nāma satthā gaṇamhā mahatā bhikkhusamūhato vūpakaṭṭho visuṃ bhūto vivekaṃ upagato. <bold>Tadā</bold><pageBreak edition="P" number="0.0320" /> mama tāpasakāle <bold>himavante</bold> himālayapabbatasamīpe <bold>vasi</bold> vāsaṃ kappesi, catūhi iriyāpathehi vihāsīti attho.</paragraph>
<paragraph line="46" number="36"><bold>Ahampi…pe… tadā</bold>ti yadā so bhagavā himavantaṃ upagantvā vasi, tadā ahampi himavantasamīpe kataassame <bold>ā</bold> samantato kāyacittapīḷāsaṅkhātā parissayā samanti etthāti <bold>assamo</bold>ti laddhanāme araññāvāse vasāmīti sambandho. <bold>Acirāgataṃ mahāvīra</bold>nti aciraṃ āgataṃ mahāvīriyavantaṃ <bold>lokanāyakaṃ</bold> padhānaṃ taṃ bhagavantaṃ upesinti sambandho, āgatakkhaṇeyeva upāgaminti attho.</paragraph>
<paragraph line="47" number="37"><bold>Pupphacchattaṃ gahetvānā</bold>ti evaṃ upagacchanto ca padumuppalapupphādīhi chāditaṃ pupphamayaṃ chattaṃ gahetvā <bold>narāsabhaṃ</bold> narānaṃ seṭṭhaṃ bhagavantaṃ chādento <bold>upagacchiṃ</bold> samīpaṃ gatosmīti attho. <bold>Samādhiṃ samāpajjanta</bold>nti rūpāvacarasamādhijjhānaṃ samāpajjantaṃ appetvā nisinnassa antarāyaṃ ahaṃ akāsinti sambandho.</paragraph>
<paragraph line="48" number="38"><bold>Ubho hatthehi paggayhā</bold>ti taṃ susajjitaṃ pupphacchattaṃ dvīhi hatthehi ukkhipitvā ahaṃ <pageBreak edition="V" number="2.0011" /> bhagavato adāsinti sambandho. <bold>Paṭiggahesī</bold>ti taṃ mayā dinnaṃ pupphacchattaṃ padumuttaro bhagavā sampaṭicchi, sādaraṃ sādiyīti attho.</paragraph>
<paragraph line="49" number="41"><bold>Satapattachattaṃ paggayhā</bold>ti ekekasmiṃ padumapupphe satasatapattānaṃ vasena satapattehi padumapupphehi chāditaṃ pupphacchattaṃ pakārena ādarena gahetvā tāpaso mama adāsīti attho. <bold>Tamahaṃ kittayissāmī</bold>ti taṃ tāpasaṃ ahaṃ kittayissāmi pākaṭaṃ karissāmīti attho. Mama <bold>bhāsato</bold> bhāsamānassa vacanaṃ suṇotha manasi karotha.</paragraph>
<paragraph line="50" number="42"><bold>Pañcavīsatikappānī</bold>ti iminā pupphacchattadānena pañcavīsativāre tāvatiṃsabhavane sakko hutvā devarajjaṃ karissatīti sambandho. <bold>Catuttiṃsatikkhattuñcā</bold>ti catuttiṃsativāre manussaloke cakkavattī rājā bhavissati.</paragraph>
<paragraph line="51" number="43"><bold>Yaṃ</bold><pageBreak edition="M" number="2.0012" /><bold>yaṃ yoni</bold>nti manussayoniādīsu yaṃ yaṃ jātiṃ <bold>saṃsarati</bold> gacchati upapajjati. Tattha tattha yoniyaṃ <bold>abbhokāse</bold> suññaṭṭhāne <bold>patiṭṭhantaṃ</bold> nisinnaṃ ṭhitaṃ vā padumaṃ <bold>dhārayissati</bold> upari chādayissatīti attho.</paragraph>
<paragraph line="52" number="45"><bold>Pakāsite pāvacane</bold>ti tena bhagavato sakalapiṭakattaye pakāsite dīpite <bold>manussattaṃ</bold> manussajātiṃ <bold>labhissati</bold> upapajjissati. <bold>Manomayamhi kāyamhī</bold>ti manena jhānacittena nibbattoti manomayo, yathā cittaṃ pavattati, tathā kāyaṃ pavatteti cittagatikaṃ karotīti <pageBreak edition="P" number="0.0321" /> attho. Tamhi manomaye kāyamhi so tāpaso cūḷapanthako nāma hutvā uttamo aggo bhavissatīti attho. Sesaṃ heṭṭhā vuttattā uttānattā ca suviññeyyameva.</paragraph>
<paragraph line="53" number="52"><bold>Sariṃ kokanadaṃ aha</bold>nti ahaṃ bhagavato nimmitacoḷakaṃ parimajjanto kokanadaṃ padumaṃ sarinti attho. <bold>Tattha cittaṃ vimucci me</bold>ti tasmiṃ kokanade padume mayhaṃ cittaṃ adhimucci allīno, tato ahaṃ arahattaṃ pāpuṇinti sambandho.</paragraph>
<paragraph line="54" number="53"> Ahaṃ manomayesu cittagatikesu kāyesu <bold>sabbattha</bold> sabbesu <bold>pāramiṃ</bold> pariyosānaṃ <bold>gato</bold> pattoti sambandho. Sesaṃ vuttanayamevāti.</paragraph>
<centered line="55">Cūḷapanthakattheraapadānavaṇṇanā samattā.</centered>
<subhead line="56">5. Pilindavacchattheraapadānavaṇṇanā</subhead>
<paragraph line="57"><bold>Nibbute</bold><pageBreak edition="V" number="2.0012" /><bold>lokanāthamhī</bold>tiādikaṃ āyasmato pilindavacchattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṃsavatīnagare mahābhogakule nibbatto heṭṭhā vuttanayena satthu santike dhammaṃ suṇanto satthāraṃ ekaṃ bhikkhuṃ devatānaṃ piyamanāpabhāvena aggaṭṭhāne ṭhapentaṃ disvā taṃ ṭhānantaraṃ patthetvā yāvajīvaṃ kusalaṃ katvā tato cuto devamanussesu saṃsaranto sumedhassa bhagavato kāle kulagehe nibbatto. Parinibbute bhagavati tassa thūpaṃ pūjetvā saṅghassa mahādānaṃ pavattetvā tato cavitvā devamanussesu ubhayasampattiyo <pageBreak edition="M" number="2.0013" /> anubhavitvā anuppanne buddhe cakkavattī rājā hutvā mahājanaṃ pañcasīlesu patiṭṭhāpetvā saggaparāyanaṃ akāsi. So anuppanneyeva amhākaṃ bhagavati sāvatthiyaṃ brāhmaṇakule nibbatti, <bold>pilindo</bold>tissa nāmaṃ akaṃsu. <bold>Vaccho</bold>ti gottaṃ. So aparabhāge <bold>pilindavaccho</bold>ti paññāyittha. Saṃsāre pana saṃvegabahulatāya paribbājakapabbajjaṃ pabbajitvā cūḷagandhāraṃ nāma vijjaṃ sādhetvā tāya vijjāya ākāsacārī paracittavidū ca hutvā rājagahe lābhaggayasaggapatto paṭivasati.</paragraph>
<paragraph line="58">Atha amhākaṃ bhagavā abhisambuddho hutvā anukkamena rājagahaṃ upagato. Tato paṭṭhāya buddhānubhāvena tassa sā vijjā na sampajjati, attano kiccaṃ na sādheti. So cintesi – ‘‘sutaṃ kho panetaṃ ācariyapācariyānaṃ bhāsamānānaṃ ‘yattha mahāgandhāravijjā dharati <pageBreak edition="P" number="0.0322" />, tattha cūḷagandhāravijjā na sampajjatī’ti samaṇassa pana gotamassa āgatakālato paṭṭhāya nāyaṃ mama vijjā sampajjati, nissaṃsayaṃ samaṇo gotamo mahāgandhāravijjaṃ jānāti, yaṃnūnāhaṃ taṃ payirupāsitvā tassa santike taṃ vijjaṃ pariyāpuṇeyya’’nti. So bhagavantaṃ upasaṅkamitvā etadavoca – ‘‘ahaṃ, mahāsamaṇa, tava santike ekaṃ vijjaṃ pariyāpuṇitukāmo, okāsaṃ me karohī’’ti. ‘‘Tena hi mama santike pabbajāhī’’ti āha. So ‘‘vijjāya parikammaṃ pabbajjā’’ti maññamāno pabbaji. Tassa bhagavā dhammaṃ kathetvā caritānukūlaṃ kammaṭṭhānaṃ adāsi. So upanissayasampannatāya nacirasseva vipassanaṃ paṭṭhapetvā arahattaṃ pāpuṇi.</paragraph>
<paragraph line="59" number="55"> Yā pana purimajātiyaṃ tassovāde ṭhatvā sagge nibbattā devatā, tā kataññutaṃ nissāya tasmiṃ sañjātabahumānā sāyaṃ pātaṃ theraṃ payirupāsitvā gacchanti. Tasmā naṃ bhagavā devatānaṃ ativiya piyamanāpabhāvena aggabhāve ṭhapesi ‘‘etadaggaṃ, bhikkhave, mama sāvakānaṃ bhikkhūnaṃ <pageBreak edition="V" number="2.0013" /> devatānaṃ piyamanāpānaṃ yadidaṃ pilindavaccho’’ti (a. ni. 1.209, 215). Evaṃ so pattaaggaṭṭhāno attano pubbakammaṃ anussaritvā pītisomanassavasena pubbacaritāpadānaṃ pakāsento <bold>nibbute lokanāthamhī</bold>tiādimāha.</paragraph>
<paragraph line="60">Tattha <pageBreak edition="M" number="2.0014" /> kāmarūpārūpalokassa nātho padhānoti <bold>lokanātho</bold>. Medhā vuccanti sabbaññutaññāṇaanāvaraṇañāṇādayo, sundarā, pasaṭṭhā vā medhā yassa so <bold>sumedho,</bold> aggo ca so puggalo cāti <bold>aggapuggalo,</bold> tasmiṃ sumedhe lokanāyake aggapuggale khandhaparinibbānena nibbute satīti sambandho. <bold>Pasannacitto sumano</bold>ti saddhāya pasāditacitto somanassena sundaramano ahaṃ tassa sumedhassa bhagavato <bold>thūpapūjaṃ</bold> cetiyapūjaṃ akāsinti attho.</paragraph>
<paragraph line="61" number="56"><bold>Ye ca khīṇāsavā tatthā</bold>ti tasmiṃ samāgame ye ca khīṇāsavā pahīnakilesā <bold>chaḷabhiññā</bold> chahi abhiññāhi samannāgatā <bold>mahiddhikā</bold> mahantehi iddhīhi samannāgatā santi, <bold>te</bold> sabbe khīṇāsave ahaṃ tattha <bold>samānetvā</bold> suṭṭhu ādarena ānetvā <bold>saṅghabhattaṃ</bold> sakalasaṅghassa dātabbabhattaṃ <bold>akāsiṃ</bold> tesaṃ bhojesinti attho.</paragraph>
<paragraph line="62" number="57"><bold>Upaṭṭhāko tadā ahū</bold>ti tadā mama saṅghabhattadānakāle sumedhassa bhagavato nāmena sumedho nāma upaṭṭhākasāvako ahu ahosīti attho. So sāvako mayhaṃ pūjāsakkāraṃ <bold>anumodittha</bold> anumodito ānisaṃsaṃ kathesīti attho.</paragraph>
<paragraph line="63" number="58"><bold>Tena cittappasādenā</bold>ti tena thūpapūjākaraṇavasena uppannena <pageBreak edition="P" number="0.0323" /> cittappasādena devaloke dibbavimānaṃ <bold>upapajjiṃ</bold> upagato asmīti attho, tattha nibbattomhīti vuttaṃ hoti. <bold>Chaḷāsītisahassānī</bold>ti tasmiṃ vimāne cha asītisahassāni devaccharāyo <bold>me</bold> mayhaṃ cittaṃ <bold>ramiṃsu</bold> ramāpesunti sambandho.</paragraph>
<paragraph line="64" number="59"><bold>Mameva anuvattantī</bold>ti <bold>tā</bold> accharāyo <bold>sabbakāmehi</bold> dibbehi rūpādivatthukāmehi upaṭṭhahantiyo mamaṃ eva anuvattanti mama vacanaṃ anukaronti <bold>sadā</bold> niccakālanti attho. Sesaṃ suviññeyyamevāti.</paragraph>
<centered line="65">Pilindavacchattheraapadānavaṇṇanā samattā.</centered>
<subhead line="66">6. Rāhulattheraapadānavaṇṇanā</subhead>
<paragraph line="67"><bold>Padumuttarassa</bold><pageBreak edition="M" number="2.0015" /><pageBreak edition="V" number="2.0014" /><bold>bhagavato</bold>tiādikaṃ āyasmato rāhulattherassa apadānaṃ. Ayampi āyasmā purimajinavaresu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle kulagehe nibbatto viññutaṃ patvā satthu dhammadesanaṃ suṇanto satthāraṃ ekaṃ bhikkhuṃ sikkhākāmānaṃ aggaṭṭhāne ṭhapentaṃ disvā sayampi taṃ ṭhānantaraṃ patthento senāsanavisodhanavijjotanādikaṃ uḷāraṃ puññaṃ katvā paṇidhānaṃ akāsi. So tato cavitvā devamanussesu saṃsaranto ubhayasampattiyo anubhavitvā imasmiṃ buddhuppāde amhākaṃ bodhisattaṃ paṭicca yasodharāya deviyā kucchimhi nibbattitvā <bold>rāhulo</bold>ti laddhanāmo mahatā khattiyaparivārena vaḍḍhi. Tassa pabbajjāvidhānaṃ khandhake (mahāva. 105) āgatameva. So pabbajitvā satthu santike anekehi suttapadehi suladdhovādo paripakkañāṇo vipassanaṃ ussukkāpetvā arahattaṃ pāpuṇi. Arahā pana hutvā attano paṭipattiṃ paccavekkhitvā aññaṃ byākaronto –</paragraph>
<gatha1 line="68">‘‘Ubhayeneva sampanno, rāhulabhaddoti maṃ vidū;</gatha1>
<gathalast line="69">Yañcamhi putto buddhassa, yañca dhammesu cakkhumā.</gathalast>
<gatha1 line="70">‘‘Yañca me āsavā khīṇā, yañca natthi punabbhavo;</gatha1>
<gathalast line="71">Arahā dakkhiṇeyyomhi, tevijjo amataddaso.</gathalast>
<gatha1 line="72">‘‘Kāmandhā jālapacchannā, taṇhāchadanachāditā;</gatha1>
<gathalast line="73">Pamattabandhunā bandhā, macchāva kuminā mukhe.</gathalast>
<gatha1 line="74">‘‘Taṃ kāmaṃ ahamujjhitvā, chetvā mārassa bandhanaṃ;</gatha1>
<gathalast line="75">Samūlaṃ taṇhamabbuyha, sītibhūtosmi nibbuto’’ti. (theragā. 295-298);</gathalast>
<paragraph line="76">Catasso gāthā abhāsi. Tattha <pageBreak edition="P" number="0.0324" /><bold>ubhayeneva sampanno</bold>ti jātisampadā paṭipattisampadāti ubhayasampattiyāpi sampanno samannāgato. <bold>Rāhulabhaddoti maṃ vidū</bold>ti ‘‘rāhulabhaddo’’ti maṃ sabrahmacārino <pageBreak edition="V" number="2.0015" /> sañjānanti. Tassa hi jātasāsanaṃ sutvā bodhisattena, ‘‘rāhu, jāto, bandhanaṃ jāta’’nti vuttavacanaṃ upādāya suddhodanamahārājā ‘‘rāhulo’’ti nāmaṃ <pageBreak edition="M" number="2.0016" /> gaṇhi. Tattha ādito pitarā vuttapariyāyameva gahetvā āha – ‘‘rāhulabhaddoti maṃ vidū’’ti. <bold>Bhaddo</bold>ti pasaṃsāvacanameva. Aparabhāge satthā taṃ sikkhākāmabhāvena aggaṭṭhāne ṭhapesi ‘‘etadaggaṃ, bhikkhave, mama sāvakānaṃ bhikkhūnaṃ sikkhākāmānaṃ yadidaṃ rāhulo’’ti (a. ni. 1.209).</paragraph>
<paragraph line="77" number="68"> Evaṃ so pattaetadaggaṭṭhāno attano pubbakammaṃ saritvā somanassajāto pubbacaritāpadānaṃ pakāsento <bold>padumuttarassa bhagavato</bold>tiādimāha. <bold>Sattabhūmimhi pāsāde</bold>ti pasādaṃ somanassaṃ janetīti pāsādo. Uparūpari ṭhitā satta bhūmiyo yasmiṃ pāsāde soyaṃ sattabhūmi, tasmiṃ sattabhūmimhi pāsāde. <bold>Ādāsaṃ santhariṃ aha</bold>nti ādāsatalaṃ nipphādetvā lokajeṭṭhassa bhagavato tādino ahaṃ santharaṃ adāsiṃ, santharitvā pūjesinti attho.</paragraph>
<paragraph line="78" number="69"><bold>Khīṇāsavasahassehī</bold>ti arahantasahassehi parikiṇṇo parivuto. <bold>Dvipadindo</bold> dvipadānaṃ indo sāmi narāsabho mahāmuni gandhakuṭiṃ tehi saha <bold>upāgami</bold> pāvisīti attho.</paragraph>
<paragraph line="79" number="70"><bold>Virocento gandhakuṭi</bold>nti taṃ gandhakuṭiṃ sobhayamāno devānaṃ devo <bold>devadevo</bold> narānaṃ āsabho <bold>narāsabho</bold> jeṭṭho satthā bhikkhusaṅghamajjhe nisīditvā imā byākaraṇagāthāyo <bold>abhāsatha</bold> kathesīti sambandho.</paragraph>
<paragraph line="80" number="71"><bold>Yenāyaṃ jotitā seyyā</bold>ti yena upāsakena ayaṃ pāsādasaṅkhātā seyyā jotitā pabhāsitā pajjalitā. <bold>Ādāsova</bold> kaṃsalohamayaṃ ādāsatalaṃ iva suṭṭhu samaṃ katvā santhatā. <bold>Taṃ</bold> upāsakaṃ <bold>kittayissāmi</bold> pākaṭaṃ karissāmīti attho. Sesaṃ suviññeyyameva.</paragraph>
<paragraph line="81" number="81"><bold>Aṭṭhānametaṃ yaṃ tādī</bold>ti yaṃ yena kāraṇena tādī iṭṭhāniṭṭhesu akampiyasabhāvattā tādī <bold>agāre</bold> gharāvāse <bold>ratiṃ</bold> allīnabhāvaṃ <bold>ajjhagā</bold> pāpuṇi, <bold>etaṃ</bold> kāraṇaṃ aṭṭhānaṃ akāraṇanti attho.</paragraph>
<paragraph line="82" number="82"><bold>Nikkhamitvā</bold><pageBreak edition="M" number="2.0017" /><bold>agārasmā</bold>ti gharāvāsato nikkhamitvā taṃ tiṇadalamiva pariccajitvā <bold>subbato</bold> susikkhito pabbajissati. <bold>Rāhulo nāma</bold><pageBreak edition="P" number="0.0325" /><bold>nāmenā</bold>ti suddhodanamahārājena pesitaṃ <pageBreak edition="V" number="2.0016" /> kumārassa jātasāsanaṃ sutvā pitarā siddhatthena, ‘‘rāhu jāto, bandhanaṃ jāta’’nti vuttanāmattā rāhulo nāmāti attho. ‘‘Yathā candasūriyānaṃ vimānapabhāya kiliṭṭhakaraṇena rāhu asurindo upeti gacchati, evamevāyaṃ mama abhinikkhamanapabbajjādīnaṃ antarāyaṃ karontoriva jāto’’ti adhippāyena, ‘‘rāhu jātoti āhā’’ti daṭṭhabbaṃ. <bold>Arahā so bhavissatī</bold>ti so tādiso upanissayasampanno vipassanāyaṃ yuttappayutto arahā khīṇāsavo bhavissatīti attho.</paragraph>
<paragraph line="83" number="83"><bold>Kikīva aṇḍaṃ rakkheyyā</bold>ti aṇḍaṃ bījaṃ rakkhamānā kikī sakuṇī iva appamatto sīlaṃ rakkheyya, <bold>cāmarī viya vāladhi</bold>nti vālaṃ rakkhamānā kaṇḍakesu vāle laggante bhindanabhayena anākaḍḍhitvā maramānā cāmarī viya jīvitampi pariccajitvā sīlaṃ abhinditvā rakkheyya. <bold>Nipako sīlasampanno</bold>ti nepakkaṃ vuccati paññā, tena nepakkena samannāgato nipako khaṇḍachiddādibhāvaṃ apāpetvā rakkhaṇato sīlasampanno bhavissatīti evaṃ so bhagavā byākaraṇamakāsi. So evaṃ pattaarahattaphalo ekadivasaṃ vivekaṭṭhāne nisinno somanassavasena <bold>evaṃ rakkhiṃ mahāmunī</bold>tiādimāha. Taṃ suviññeyyamevāti.</paragraph>
<centered line="84">Rāhulattheraapadānavaṇṇanā samattā.</centered>
<subhead line="85">7. Upasenavaṅgantaputtattheraapadānavaṇṇanā</subhead>
<paragraph line="86"><bold>Padumuttaraṃ bhagavanta</bold>ntiādikaṃ āyasmato upasenavaṅgantaputtattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṃsavatīnagare kulagehe nibbattitvā vayappatto satthu santikaṃ gantvā dhammaṃ suṇanto satthāraṃ ekaṃ bhikkhuṃ samantapāsādikānaṃ aggaṭṭhāne ṭhapentaṃ disvā satthu adhikārakammaṃ katvā taṃ ṭhānantaraṃ patthetvā yāvajīvaṃ kusalaṃ katvā <pageBreak edition="M" number="2.0018" /> devamanussesu saṃsaranto imasmiṃ buddhuppāde nālakagāme rūpasārī brāhmaṇiyā kucchimhi nibbatti, <bold>upaseno</bold>tissa nāmaṃ ahosi. So vayappatto tayo vede uggaṇhitvā satthu santike dhammaṃ sutvā paṭiladdhasaddho pabbajitvā upasampadāya ekavassiko ‘‘ariyagabbhaṃ vaḍḍhemī’’ti ekaṃ kulaputtaṃ attano santike upasampādetvā tena saddhiṃ satthu santikaṃ gato. Satthārā cassa tassa avassikassa bhikkhuno saddhivihārikabhāvaṃ sutvā ‘‘atilahuṃ kho tvaṃ, moghapurisa, bāhullāya āvatto’’ti (mahāva. 75) garahito ‘‘idānāhaṃ yadi parisaṃ nissāya satthārā garahito, parisaṃyeva pana nissāya <pageBreak edition="P" number="0.0326" /> satthu <pageBreak edition="V" number="2.0017" /> pasādaṃ karissāmī’’ti vipassanāya kammaṃ karonto nacirasseva arahattaṃ pāpuṇi. Arahā pana hutvā sayampi sabbe dhutaṅgadhamme samādāya vattati, aññepi tadatthāya samādapesi, tena naṃ bhagavā samantapāsādikānaṃ aggaṭṭhāne ṭhapesi. So aparena samayena kosambiyaṃ kalahe uppanne bhikkhusaṅghe ca dvidhābhūte ekena bhikkhunā taṃ kalahaṃ parivajjitukāmena ‘‘etarahi kho kalaho uppanno, bhikkhusaṅgho ca dvidhābhūto, kathaṃ nu kho mayā paṭipajjitabba’’nti puṭṭho vivekavāsato paṭṭhāya tassa paṭipattiṃ kathesi. Evaṃ thero tassa bhikkhuno ovādadānāpadesena attano tathā paṭipannabhāvaṃ dīpento aññaṃ byākāsi.</paragraph>
<paragraph line="87" number="86"> So evaṃ pattaetadaggaṭṭhāno attano pubbakammaṃ saritvā somanassavasena pubbacaritāpadānaṃ pakāsento <bold>padumuttaraṃ bhagavanta</bold>ntiādimāha. <bold>Pabbhāramhi nisīdanta</bold>nti purato bhāraṃ namitaṃ onamitanti pabbhāraṃ vivekakāmaṃ vanamajjhe sayaṃjātapabbatapabbhāre nisinnaṃ <bold>naruttamaṃ</bold> bhagavantaṃ ahaṃ <bold>upagacchiṃ</bold> samīpaṃ gatoti attho.</paragraph>
<paragraph line="88" number="87"><bold>Kaṇikārapuppha disvā</bold>ti tathā upagacchanto tasmiṃ padese supupphitaṃ kaṇikāraṃ disvā. <bold>Vaṇṭe chetvānahaṃ tadā</bold>ti tasmiṃ tathāgatassa diṭṭhakāle taṃ pupphaṃ vaṇṭe vaṇṭasmiṃ chetvāna chinditvāna. <bold>Alaṅkaritvā chattamhī</bold>ti tena pupphena chattaṃ chādetvā. <bold>Buddhassa abhiropayi</bold>nti pabbhāre nisinnassa buddhassa muddhani akāsinti attho.</paragraph>
<paragraph line="89" number="88"><bold>Piṇḍapātañca</bold><pageBreak edition="M" number="2.0019" /><bold>pādāsi</bold>nti tasmiṃyeva nisinnassa bhagavato piṇḍapātaṃ pakārena adāsiṃ bhojesinti attho. <bold>Paramannaṃ subhojana</bold>nti sundarabhojanasaṅkhātaṃ paramannaṃ uttamāhāraṃ. <bold>Buddhena navame tatthā</bold>ti tasmiṃ vivekaṭṭhāne buddhena saha navame aṭṭha <bold>samaṇe</bold> samitapāpe khīṇāsavabhikkhū bhojesinti attho.</paragraph>
<paragraph line="90"><bold>Yaṃ vadanti sumedho</bold>ti yaṃ gotamasammāsambuddhaṃ <bold>bhūripaññaṃ</bold> pathavisamānaṃ paññaṃ <bold>sumedhaṃ</bold> sundaraṃ sabbaññutādipaññavantaṃ. Sumedho iti sundarapañño iti vadanti paṇḍitā ito kappato satasahasse kappe eso gotamo sammāsambuddho bhavissatīti sambandho. Sesaṃ suviññeyyamevāti.</paragraph>
<centered line="91">Upasenavaṅgantaputtattheraapadānavaṇṇanā samattā.</centered>
<subhead line="92">8. Raṭṭhapālattheraapadānavaṇṇanā</subhead>
<paragraph line="93"><bold>Padumuttarassa</bold><pageBreak edition="P" number="0.0327" /><pageBreak edition="V" number="2.0018" /><bold>bhagavato</bold>tiādikaṃ āyasmato raṭṭhapālattherassa apadānaṃ. Ayampāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato uppattito puretarameva haṃsavatīnagare gahapatimahāsālakule nibbattitvā vayappatto pitu accayena gharāvāse patiṭṭhito ratanakoṭṭhāgārakammikena dassitaṃ aparimāṇaṃ vaṃsānugataṃ dhanaṃ disvā ‘‘imaṃ ettakaṃ dhanarāsiṃ mayhaṃ pituayyakapayyakādayo attanā saddhiṃ gahetvā gantuṃ nāsakkhiṃsu, mayā pana gahetvā gantuṃ vaṭṭatī’’ti cintetvā kapaṇaddhikādīnaṃ mahādānaṃ adāsi. So abhiññālābhiṃ ekaṃ tāpasaṃ upasaṅkamitvā tena devalokādhipacce niyojito yāvajīvaṃ puññāni katvā tato cuto devaloke nibbattitvā dibbasampattiṃ anubhavanto tattha yāvatāyukaṃ ṭhatvā tato cuto manussaloke bhinnaṃ raṭṭhaṃ sandhāretuṃ samatthassa kulassa ekaputtako hutvā nibbatti. Tena samayena padumuttaro bhagavā loke uppajjitvā pavattitavaradhammacakko veneyyasatte nibbānamahānagarasaṅkhātaṃ khemantabhūmiṃ sampāpesi. Atha so kulaputto anukkamena viññutaṃ patto ekadivasaṃ upāsakehi saddhiṃ vihāraṃ gantvā satthāraṃ dhammaṃ desentaṃ disvā pasannacitto parisapariyante nisīdi.</paragraph>
<paragraph line="94">Tena <pageBreak edition="M" number="2.0020" /> kho pana samayena satthā ekaṃ bhikkhuṃ saddhāpabbajitānaṃ aggaṭṭhāne ṭhapesi. So taṃ disvā pasannamānaso satasahassabhikkhuparivutassa bhagavato sattāhaṃ mahādānaṃ datvā taṃ ṭhānaṃ patthesi. Satthā anantarāyena samijjhanabhāvaṃ disvā ‘‘ayaṃ anāgate gotamassa nāma sammāsambuddhassa sāsane saddhāpabbajitānaṃ aggo bhavissatī’’ti byākāsi. So satthāraṃ bhikkhusaṅghañca vanditvā uṭṭhāyāsanā pakkāmi. So yāvatāyukaṃ puññāni katvā tato cavitvā devamanussesu saṃsaranto ito dvenavute kappe phussassa bhagavato kāle satthu vemātikesu tīsu rājaputtesu satthāraṃ upaṭṭhahantesu tesaṃ puññakiriyāsu sahāyakiccaṃ akāsi. Evaṃ tattha tattha bhave bahuṃ kusalaṃ upacinitvā sugatīsuyeva saṃsaranto imasmiṃ buddhuppāde kururaṭṭhe thullakoṭṭhikanigame raṭṭhapālaseṭṭhino gehe nibbatti, tassa bhinnaṃ raṭṭhaṃ sandhāretuṃ samatthakule nibbattattā <bold>raṭṭhapālo</bold>ti vaṃsānugatameva nāmaṃ ahosi. So mahatā parivārena vaḍḍhanto anukkamena yobbanappatto mātāpitūhi patirūpena dārena saṃyojito mahante <pageBreak edition="P" number="0.0328" /> ca yase patiṭṭhāpito dibbasampattisadisasampattiṃ paccanubhoti.</paragraph>
<paragraph line="95">Atha <pageBreak edition="V" number="2.0019" /> bhagavā kururaṭṭhe janapadacārikaṃ caranto thullakoṭṭhikaṃ anupāpuṇi. Taṃ sutvā raṭṭhapālo kulaputto satthāraṃ upasaṅkamitvā satthu santike dhammaṃ sutvā paṭiladdhasaddho pabbajitukāmo sattāhaṃ bhattacchedaṃ katvā kicchena kasirena mātāpitaro anujānāpetvā satthāraṃ upasaṅkamitvā pabbajjaṃ yācitvā satthu āṇattiyā aññatarassa santike pabbajitvā yonisomanasikārena kammaṃ karonto vipassanaṃ vaḍḍhetvā arahattaṃ pāpuṇi. Arahattaṃ pana patvā satthāraṃ anujānāpetvā mātāpitaro passituṃ thullakoṭṭhikaṃ gantvā tattha sapadānaṃ piṇḍāya caranto pitu nivesane ābhidosikaṃ kummāsaṃ labhitvā taṃ amataṃ viya paribhuñjanto pitarā nimantito svātanāya adhivāsetvā dutiyadivase pitu nivesane piṇḍapātaṃ paribhuñjitvā alaṅkatapaṭiyatte itthāgārajane upagantvā ‘‘kīdisā nāma tā, ayyaputta, accharāyo, yāsaṃ tvaṃ hetu brahmacariyaṃ carasī’’tiādīni (ma. ni. 2.301) vatvā palobhanakammaṃ kātuṃ āraddhe tassādhippāyaṃ viparivattetvā aniccatādipaṭisaṃyuttaṃ dhammaṃ kathento –</paragraph>
<gatha1 line="96">‘‘Passa <pageBreak edition="M" number="2.0021" /> cittakataṃ bimbaṃ, arukāyaṃ samussitaṃ;</gatha1>
<gathalast line="97">Āturaṃ bahusaṅkappaṃ, yassa natthi dhuvaṃ ṭhiti.</gathalast>
<gatha1 line="98">‘‘Passa cittakataṃ rūpaṃ, maṇinā kuṇḍalena ca;</gatha1>
<gathalast line="99">Aṭṭhiṃ tacena onaddhaṃ, saha vatthehi sobhati.</gathalast>
<gatha1 line="100">‘‘Alattakakatā pādā, mukhaṃ cuṇṇakamakkhitaṃ;</gatha1>
<gathalast line="101">Alaṃ bālassa mohāya, no ca pāragavesino.</gathalast>
<gatha1 line="102">‘‘Aṭṭhāpadakatā kesā, nettā añjanamakkhitā;</gatha1>
<gathalast line="103">Alaṃ bālassa mohāya, no ca pāragavesino.</gathalast>
<gatha1 line="104">‘‘Añjanīva navā cittā, pūtikāyo alaṅkato;</gatha1>
<gathalast line="105">Alaṃ bālassa mohāya, no ca pāragavesino.</gathalast>
<gatha1 line="106">‘‘Odahi <pageBreak edition="P" number="0.0329" /> migavo pāsaṃ, nāsadā vāguraṃ migo;</gatha1>
<gathalast line="107">Bhutvā nivāpaṃ gacchāma, kandante migabandhake.</gathalast>
<gatha1 line="108">‘‘Chinno <pageBreak edition="V" number="2.0020" /> pāso migavassa, nāsadā vāguraṃ migo;</gatha1>
<gathalast line="109">Bhutvā nivāpaṃ gacchāma, socante migaluddake’’ti. (ma. ni. 2.302; theragā. 769-775);</gathalast>
<paragraph line="110">Imā gāthāyo abhāsi. Imā gāthā vatvā vehāsaṃ abbhuggantvā rañño korabyassa migājinavanuyyāne maṅgalasilāpaṭṭe nisīdi. Therassa kira pitā sattasu dvārakoṭṭhakesu aggaḷaṃ dāpetvā malle āṇāpesi ‘‘nikkhamituṃ mā detha, kāsāyāni apanetvā setakāni nivāsāpethā’’ti. Tasmā thero ākāsena agamāsi. Atha rājā korabyo therassa tattha nisinnabhāvaṃ sutvā taṃ upasaṅkamitvā sammodanīyaṃ kathaṃ sāraṇīyaṃ vītisāretvā ‘‘idha, bho raṭṭhapāla, pabbajanto byādhipārijuññaṃ vā jarābhogañātipārijuññaṃ vā patto pabbajati, tvaṃ pana kiñcipi pārijuññaṃ anupagato eva kasmā pabbajasī’’ti pucchi. Athassa thero ‘‘upaniyyati loko addhuvo, atāṇo loko anabhissaro, asaraṇo loko sabbaṃ pahāya gamanīyaṃ, ūno loko atitto taṇhādāso’’ti (ma. ni. 2.305) imesaṃ catunnaṃ dhammuddesānaṃ attanā viditabhāvaṃ kathetvā tassā desanāya anugītiṃ kathento –</paragraph>
<gatha1 line="111">‘‘Passāmi <pageBreak edition="M" number="2.0022" /> loke sadhane manusse, laddhāna vittaṃ na dadanti mohā;</gatha1>
<gathalast line="112">Luddhā dhanaṃ sannicayaṃ karonti, bhiyyova kāme abhipatthayanti.</gathalast>
<gatha1 line="113">‘‘Rājā pasayhappathaviṃ vijetvā, sasāgarantaṃ mahimāvasanto;</gatha1>
<gathalast line="114">Oraṃ samuddassa atittarūpo, pāraṃ samuddassapi patthayetha.</gathalast>
<gatha1 line="115">‘‘Rājā ca aññe ca bahū manussā, avītataṇhā maraṇaṃ upenti;</gatha1>
<gathalast line="116">Ūnāva hutvāna jahanti dehaṃ, kāmehi lokamhi na hatthi titti.</gathalast>
<gatha1 line="117">‘‘Kandanti <pageBreak edition="P" number="0.0330" /> naṃ ñātī pakiriya kese, ‘aho vatā no amarā’ti cāhu;</gatha1>
<gathalast line="118">Vatthena naṃ pārutaṃ nīharitvā, citaṃ samodhāya tato ḍahanti.</gathalast>
<gatha1 line="119">‘‘So ḍayhati sūlehi tujjamāno, ekena vatthena pahāya bhoge;</gatha1>
<gathalast line="120">Na mīyamānassa bhavanti tāṇā, ñātī ca mittā atha vā sahāyā.</gathalast>
<gatha1 line="121">‘‘Dāyādakā <pageBreak edition="V" number="2.0021" /> tassa dhanaṃ haranti, satto pana gacchati yena kammaṃ;</gatha1>
<gathalast line="122">Na mīyamānaṃ dhanamanveti kiñci, puttā ca dārā ca dhanañca raṭṭhaṃ.</gathalast>
<gatha1 line="123">‘‘Na dīghamāyuṃ labhate dhanena, na cāpi vittena jaraṃ vihanti;</gatha1>
<gathalast line="124">Appaṃ hidaṃ jīvitamāhu dhīrā, asassataṃ vippariṇāmadhammaṃ.</gathalast>
<gatha1 line="125">‘‘Aḍḍhā <pageBreak edition="M" number="2.0023" /> daliddā ca phusanti phassaṃ, bālo ca dhīro ca tatheva phuṭṭho;</gatha1>
<gathalast line="126">Bālo hi bālyā vadhitova seti, dhīro ca no vedhati phassaphuṭṭho.</gathalast>
<gatha1 line="127">‘‘Tasmā hi paññāva dhanena seyyā, yāya vosānamidhādhigacchati;</gatha1>
<gathalast line="128">Abyositattā hi bhavābhavesu, pāpāni kammāni karoti mohā.</gathalast>
<gatha1 line="129">‘‘Upeti gabbhañca parañca lokaṃ, saṃsāramāpajjaparamparāya;</gatha1>
<gathalast line="130">Tassappapañño abhisaddahanto, upeti gabbhañca parañca lokaṃ.</gathalast>
<gatha1 line="131">‘‘Coro <pageBreak edition="P" number="0.0331" /> yathā sandhimukhe gahīto, sakammunā haññati pāpadhammo;</gatha1>
<gathalast line="132">Evaṃ pajā pecca paramhi loke, sakammunā haññati pāpadhammo.</gathalast>
<gatha1 line="133">‘‘Kāmā hi citrā madhurā manoramā, virūparūpena mathenti cittaṃ;</gatha1>
<gathalast line="134">Ādīnavaṃ kāmaguṇesu disvā, tasmā ahaṃ pabbajitomhi rāja.</gathalast>
<gatha1 line="135">‘‘Dumapphalānīva patanti māṇavā, daharā ca vuḍḍhā ca sarīrabhedā;</gatha1>
<gathalast line="136">Etampi disvāna pabbajitomhi rāja, apaṇṇakaṃ sāmaññameva seyyo.</gathalast>
<gatha1 line="137">‘‘Saddhāyāhaṃ pabbajito, upeto jinasāsane;</gatha1>
<gathalast line="138">Avañjhā mayhaṃ pabbajjā, anaṇo bhuñjāmi bhojanaṃ.</gathalast>
<gatha1 line="139">‘‘Kāme ādittato disvā, jātarūpāni satthato;</gatha1>
<gathalast line="140">Gabbhāvokkantito dukkhaṃ, nirayesu mahabbhayaṃ.</gathalast>
<gatha1 line="141">‘‘Etamādīnavaṃ <pageBreak edition="M" number="2.0024" /><pageBreak edition="V" number="2.0022" /> ñatvā, saṃvegaṃ alabhiṃ tadā;</gatha1>
<gathalast line="142">Sohaṃ viddho tadā santo, sampatto āsavakkhayaṃ.</gathalast>
<gatha1 line="143">‘‘Pariciṇṇo mayā satthā, kataṃ buddhassa sāsanaṃ;</gatha1>
<gathalast line="144">Ohito garuko bhāro, bhavanetti samūhatā.</gathalast>
<gatha1 line="145">‘‘Yassatthāya pabbajito, agārasmānagāriyaṃ;</gatha1>
<gathalast line="146">So me attho anuppatto, sabbasaṃyojanakkhayo’’ti. (theragā. 776-793) –</gathalast>
<unindented line="147">Imā gāthā avoca. Evaṃ thero rañño korabyassa dhammaṃ desetvā satthu santikameva gato. Satthā ca aparabhāge ariyagaṇamajjhe nisinno theraṃ saddhāpabbajitānaṃ aggaṭṭhāne ṭhapesi.</unindented>
<paragraph line="148" number="97-8"> Evaṃ <pageBreak edition="P" number="0.0332" /> so thero pattaetadaggaṭṭhāno pubbakammaṃ saritvā somanassajāto pubbacaritāpadānaṃ pakāsento <bold>padumuttarassa bhagavato</bold>tiādimāha. <bold>Varanāgo mayā dinno</bold>ti tassa bhagavato rūpakāye pasīditvā varo uttamo seṭṭho <bold>īsādanto</bold> rathīsāsadisadanto urūḷhavā bhāravaho rājāraho vā. <bold>Setacchattopasobhito</bold>ti hatthikkhandhe ussāpitasetacchattena upasevito sobhamāno. Punapi kiṃ visiṭṭho varanāgo? <bold>Sakappano</bold> hatthālaṅkārasahito. <bold>Saṅghārāmaṃ</bold> buddhappamukhassa bhikkhusaṅghassa vasanatthāya ārāmaṃ vihāraṃ <bold>akārayiṃ</bold> kāresiṃ.</paragraph>
<paragraph line="149" number="99"><bold>Catupaññāsasahassānī</bold>ti tasmiṃ kārāpite vihārabbhantare catupaññāsasahassāni pāsādāni ca ahaṃ akārayiṃ kāresinti attho. <bold>Mahoghadānaṃ karitvānā</bold>ti sabbaparikkhārasahitaṃ mahoghasadisaṃ mahādānaṃ sajjetvā <bold>mahesino</bold> munino niyyādesinti attho.</paragraph>
<paragraph line="150" number="100"><bold>Anumodi mahāvīro</bold>ti caturāsaṅkhyeyyasatasahassesu kappesu abbocchinnaussāhasaṅkhātena vīriyena mahāvīro <bold>sayambhū</bold> sayameva bhūto jāto laddhasabbaññutaññāṇo aggo seṭṭho puggalo <bold>anumodi</bold> vihārānumodanaṃ akāsi. <bold>Sabbe jane hāsayanto</bold>ti sakalānantāparimāṇe devamanusse hāsayanto santuṭṭhe <pageBreak edition="M" number="2.0025" /><bold>kurumāno</bold> amatanibbānapaṭisaṃyuttaṃ catusaccadhammadesanaṃ <bold>desesi</bold> pakāsesi vivari vibhaji uttānī akāsīti attho.</paragraph>
<paragraph line="151" number="101"><bold>Taṃ</bold><pageBreak edition="V" number="2.0023" /><bold>me viyākāsī</bold>ti taṃ mayhaṃ katapuññaṃ balaṃ visesena pākaṭaṃ akāsi. <bold>Jalajuttamanāmako</bold>ti jale jātaṃ jalajaṃ padumaṃ, padumuttaranāmakoti attho. ‘‘Jalanuttamanāyako’’tipi pāṭho. Tattha attano pabhāya jalantīti jalanā, candimasūriyadevabrahmāno, tesaṃ jalanānaṃ uttamoti jalanuttamo. Sabbasattānaṃ nāyako uttamoti nāyako, sambhāravante satte nibbānaṃ neti pāpetīti vā nāyako, jalanuttamo ca so nāyako cāti <bold>jalanuttamanāyako. Bhikkhusaṅghe nisīditvā</bold>ti bhikkhusaṅghassa majjhe nisinno <bold>imā gāthā abhāsatha</bold> pākaṭaṃ katvā kathesīti attho. Sesaṃ uttānatthamevāti.</paragraph>
<centered line="152">Raṭṭhapālattheraapadānavaṇṇanā samattā.</centered>
<subhead line="153">9. Sopākattheraapadānavaṇṇanā</subhead>
<paragraph line="154"><bold>Pabbhāraṃ sodhayantassā</bold>tiādikaṃ āyasmato sopākattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato <pageBreak edition="P" number="0.0333" /> kāle aññatarassa kuṭumbikassa putto hutvā nibbatti. Ekadivasaṃ satthāraṃ disvā bījapūraphalāni satthu upanesi, paribhuñji bhagavā tassānukampaṃ upādāya. So bhikkhu satthari saṅghe ca abhippasanno salākabhattaṃ paṭṭhapetvā saṅghuddesavasena tiṇṇaṃ bhikkhūnaṃ yāvatāyukaṃ khīrabhattaṃ adāsi. So tehi puññehi aparāparaṃ devamanussesu sampattiyo anubhavanto ekadā manussayoniyaṃ nibbatto ekassa paccekabuddhassa khīrabhattaṃ adāsi.</paragraph>
<paragraph line="155">Evaṃ tattha tattha puññāni katvā sugatīsuyeva paribbhamanto imasmiṃ buddhuppāde purimakammanissandena sāvatthiyaṃ aññatarāya duggatitthiyā kucchimhi paṭisandhiṃ gaṇhi. Sā taṃ dasamāse kucchinā pariharitvā paripakke gabbhe vijāyanakāle vijāyituṃ asakkontī mucchaṃ āpajjitvā bahuvelaṃ matā viya nipajji. Ñātakā ‘‘matā’’ti saññāya susānaṃ netvā citakaṃ āropetvā <pageBreak edition="M" number="2.0026" /> devatānubhāvena vātavuṭṭhiyā uṭṭhitāya aggiṃ adatvā pakkamiṃsu. Dārako pacchimabhavikattā devatānubhāveneva arogo hutvā mātukucchito nikkhami. Mātā pana kālamakāsi. Devatā manussarūpenupagamma taṃ gahetvā susānagopakassa gehe ṭhapetvā katipāhaṃ kālaṃ patirūpena āhārena posesi. Tato paraṃ susānagopako attano puttaṃ katvā vaḍḍhesi. So <pageBreak edition="V" number="2.0024" /> tathā vaḍḍhento tassa puttena suppiyena nāma dārakena saddhiṃ kīḷanto vicari. Tassa susāne jātasaṃvaḍḍhabhāvato <bold>sopāko</bold>ti samaññā ahosi.</paragraph>
<paragraph line="156">Athekadivasaṃ sattavassikaṃ taṃ bhagavā paccūsavelāyaṃ ñāṇajālaṃ pattharitvā veneyyabandhave olokento ñāṇajālassa antogataṃ disvā susānaṭṭhānaṃ agamāsi. Dārako pubbahetunā codiyamāno pasannamānaso satthāraṃ upasaṅkamitvā vanditvā aṭṭhāsi. Satthā tassa dhammaṃ kathesi. So dhammaṃ sutvā pabbajjaṃ yācitvā pitarā ‘‘anuññātosī’’ti vutto pitaraṃ satthu santikaṃ ānesi. Tassa pitā satthāraṃ vanditvā ‘‘imaṃ dārakaṃ pabbājetha, bhante’’ti anujāni, taṃ pabbājetvā bhagavā mettābhāvanāya niyojesi. So mettākammaṭṭhānaṃ gahetvā susāne viharanto nacirasseva mettājhānaṃ pādakaṃ katvā vipassanaṃ vaḍḍhetvā arahattaṃ sacchākāsi. Arahā hutvāpi aññesaṃ sosānikabhikkhūnaṃ mettābhāvanāvidhiṃ dassento <bold>‘‘yathāpi ekaputtasmi’’</bold>nti (theragā. 33) gāthaṃ abhāsi. Idaṃ <pageBreak edition="P" number="0.0334" /> vuttaṃ hoti – yathā ekaputtake piye manāpe mātā pitā ca kusalī ekantahitesī bhaveyya, evaṃ puratthimādibhedāsu sabbāsu disāsu kāmabhavādibhedesu vā sabbesu bhavesu daharādibhedāsu sabbāsu avatthāsupi ṭhitesu sabbesu sattesu ekantahitesitāya kusalī bhaveyya ‘‘mitto, udāsino, paccatthiko’’ti sīmaṃ akatvā sīmāya sambhedavasena sabbattha ekarasaṃ mettaṃ bhāveyyāti imaṃ pana gāthaṃ vatvā ‘‘sace tumhe āyasmanto evaṃ mettaṃ bhāveyyātha, ye te bhagavatā ‘sukhaṃ supatī’tiādinā (a. ni. 11.15; pari. 331; mi. pa. 4.4.6) ekādasa mettānisaṃsā ca vuttā, ekaṃsena tesaṃ bhāgino bhavathā’’ti ovādaṃ adāsi.</paragraph>
<paragraph line="157" number="112"> Evaṃ <pageBreak edition="M" number="2.0027" /> so pattaphalādhigamo attano katapuññaṃ paccavekkhitvā sañjātasomanasso pubbacaritāpadānaṃ dassento <bold>pabbhāraṃ sodhayantassā</bold>tiādimāha. Tattha <bold>pabbhāra</bold>nti silāpabbatassa vivekaṭṭhānaṃ, taṃ pabbajitānurūpattā iṭṭhakapākāraṃ katvā dvārakavāṭaṃ yojetvā bhikkhūnaṃ vasanatthāya adāsi, pakārena bharo patthetabboti pabbhāro, taṃ sodhayantassa mama santikaṃ siddhattho nāma bhagavā <bold>āgacchi</bold> pāpuṇi.</paragraph>
<paragraph line="158" number="113"><bold>Buddhaṃ upagataṃ disvā</bold>ti evaṃ mama santikaṃ āgataṃ disvā <bold>tādino</bold> iṭṭhāniṭṭhesu akampiyasabhāvattā tādiguṇayuttassa <bold>lokajeṭṭhassa</bold> buddhassa <bold>santharaṃ</bold> tiṇapaṇṇādisantharaṃ kaṭṭhattharaṃ <bold>paññāpetvā</bold> niṭṭhāpetvā <bold>pupphāsanaṃ</bold> pupphamayaṃ āsanaṃ ahaṃ adāsiṃ.</paragraph>
<paragraph line="159" number="114"><bold>Pupphāsane</bold><pageBreak edition="V" number="2.0025" /><bold>nisīditvā</bold>ti tasmiṃ paññatte pupphāsane nisīditvā lokanāyako siddhattho bhagavā. <bold>Mamañca gatimaññāyā</bold>ti mayhaṃ gatiṃ āyatiṃ uppattiṭṭhānaṃ aññāya jānitvā <bold>aniccataṃ</bold> aniccabhāvaṃ <bold>udāhari</bold> kathesi.</paragraph>
<paragraph line="160" number="115"><bold>Aniccā vata saṅkhārā</bold>ti vata ekantena saṅkhārā paccayehi samecca samāgantvā karīyamānā sabbe sappaccayadhammā hutvā abhāvaṭṭhena aniccā. <bold>Uppādavayadhammino</bold>ti uppajjitvā vinassanasabhāvā <bold>uppajjitvā</bold> pātubhavitvā ete saṅkhārā <bold>nirujjhanti</bold> vinassantīti attho. <bold>Tesaṃ vūpasamo sukho</bold>ti tesaṃ saṅkhārānaṃ visesena upasamo sukho, tesaṃ vūpasamakaraṃ nibbānameva ekantasukhanti attho.</paragraph>
<paragraph line="161" number="116"><bold>Idaṃ vatvāna sabbaññū</bold>ti sabbadhammajānanako bhagavā lokānaṃ jeṭṭho vuḍḍho narānaṃ āsabho padhāno vīro idaṃ aniccapaṭisaṃyuttaṃ <pageBreak edition="P" number="0.0335" /> dhammadesanaṃ <bold>vatvāna</bold> kathetvā <bold>ambare</bold> ākāse haṃsarājā iva <bold>nabhaṃ</bold> ākāsaṃ abbhuggamīti sambandho.</paragraph>
<paragraph line="162" number="117"><bold>Sakaṃ diṭṭhiṃ</bold> attano laddhiṃ khantiṃ ruciṃ ajjhāsayaṃ <bold>jahitvāna</bold> pahāya. <bold>Bhāvayāniccasaññaha</bold>nti anicce aniccanti pavattasaññaṃ ahaṃ bhāvayiṃ vaḍḍhesiṃ manasi akāsiṃ. <bold>Tattha kālaṃ kato aha</bold>nti tattha tissaṃ jātiyaṃ tato jātito ahaṃ kālaṃ kato mato.</paragraph>
<paragraph line="163" number="118"><bold>Dve</bold><pageBreak edition="M" number="2.0028" /><bold>sampattī anubhotvā</bold>ti manussasampattidibbasampattisaṅkhātā dve sampattiyo anubhavitvā. <bold>Sukkamūlena codito</bold>ti purāṇakusalamūlena, mūlabhūtena kusalena vā codito sañcodito. <bold>Pacchime bhave sampatte</bold>ti pariyosāne bhave sampatte pāpuṇite. <bold>Sapākayonupāgami</bold>nti sakaṃ pacitabhattaṃ sapākaṃ yoniṃ upāgamiṃ. Yassa kulassa attano pacitabhattaṃ aññehi abhuñjanīyaṃ, tasmiṃ caṇḍālakule nibbattosmīti attho. Atha vā sā vuccati sunakho, sunakhocchiṭṭhabhattabhuñjanakacaṇḍālakule jātoti attho. Sesaṃ uttānatthamevāti.</paragraph>
<centered line="164">Sopākattheraapadānavaṇṇanā samattā.</centered>
<subhead line="165">10. Sumaṅgalattheraapadānavaṇṇanā</subhead>
<paragraph line="166"><bold>Āhutiṃ</bold><pageBreak edition="V" number="2.0026" /><bold>yiṭṭhukāmo</bold>tiādikaṃ āyasmato sumaṅgalattherassa apadānaṃ. Ayampāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto piyadassissa bhagavato kāle rukkhadevatā hutvā nibbatti. So ekadivasaṃ satthāraṃ nhatvā ekacīvaraṃ ṭhitaṃ disvā somanassappatto apphoṭesi. So tena puññena devamanussesu saṃsaranto imasmiṃ buddhuppāde sāvatthiyā avidūre aññatarasmiṃ gāmake tādisena kammanissandena daliddakule nibbatti, tassa <bold>sumaṅgalo</bold>ti nāmaṃ ahosi. So vayappatto khujjakāsitanaṅgalakuddālaparikkhāro hutvā kasiyā jīvikaṃ kappesi. So ekadivasaṃ raññā pasenadinā kosalena bhagavato bhikkhusaṅghassa ca mahādāne pavattiyamāne dānūpakaraṇāni gahetvā āgacchantehi manussehi saddhiṃ dadhighaṭaṃ gahetvā āgato bhikkhūnaṃ sakkārasammānaṃ disvā ‘‘ime samaṇā sakyaputtiyā sukhumavatthanivatthā subhojanāni bhuñjitvā nivātesu senāsanesu viharanti, yaṃnūnāhampi pabbajeyya’’nti cintetvā aññataraṃ mahātheraṃ upasaṅkamitvā attano pabbajādhippāyaṃ nivedesi. So taṃ karuṇāyanto pabbājetvā kammaṭṭhānaṃ <pageBreak edition="P" number="0.0336" /> ācikkhi. So araññe <pageBreak edition="M" number="2.0029" /> viharanto ekakavihāre nibbinno ukkaṇṭhito hutvā vibbhamitukāmo ñātigāmaṃ gacchanto antarāmagge kacchaṃ bandhitvā khettaṃ kasante kiliṭṭhavatthanivatthe samantato rajokiṇṇasarīre vātātapena sussante khettaṃ kassake manusse disvā ‘‘mahantaṃ vatime sattā jīvikanimittaṃ dukkhaṃ paccanubhavantī’’ti saṃvegaṃ paṭilabhi. Ñāṇassa paripākagatattā cassa yathāgahitaṃ kammaṭṭhānaṃ upaṭṭhāsi. So aññataraṃ rukkhamūlaṃ upagantvā vivekaṃ labhitvā yonisomanasikaronto vipassanaṃ vaḍḍhetvā maggapaṭipāṭiyā arahattaṃ pāpuṇi.</paragraph>
<paragraph line="167" number="124"> Evaṃ so pattaarahattaphalo attano pubbakammaṃ saritvā somanassavasena pubbacaritāpadānaṃ pakāsento <bold>āhutiṃ yiṭṭhukāmoha</bold>ntiādimāha. Tattha <bold>āhuti</bold>nti annapānādianekavidhaṃ pūjāsakkārūpakaraṇaṃ. <bold>Yiṭṭhukāmo</bold>ti yajitukāmo, dānaṃ dātukāmo ahaṃ. <bold>Paṭiyādetvāna bhojana</bold>nti āhāraṃ paṭiyādetvā nipphādetvā. <bold>Brāhmaṇe paṭimānento</bold>ti paṭiggāhake suddhapabbajite pariyesanto. <bold>Visāle māḷake ṭhito</bold>ti parisuddhapaṇḍarapulinatalābhirāme vipule māḷake ṭhito.</paragraph>
<paragraph line="168" number="125-7"><bold>Athaddasāsiṃ sambuddha</bold>ntiādīsu <bold>mahāyasaṃ</bold> mahāparivāraṃ <bold>sabbalokaṃ</bold> sakalasattalokaṃ <bold>vinetānaṃ</bold> visesena netāraṃ nibbānasampāpakaṃ <bold>sayambhuṃ</bold> sayameva bhūtaṃ anācariyakaṃ <pageBreak edition="V" number="2.0027" /><bold>aggapuggalaṃ</bold> seṭṭhapuggalaṃ bhagavantaṃ bhagyavantādiguṇayuttaṃ <bold>jutimantaṃ</bold> nīlapītādipabhāsampannaṃ sāvakehi <bold>purakkhataṃ</bold> parivāritaṃ <bold>ādiccamiva</bold> sūriyamiva <bold>rocantaṃ</bold> sobhamānaṃ <bold>rathiyaṃ</bold> vīthiyaṃ paṭipannakaṃ gacchantaṃ piyadassiṃ nāma <bold>sambuddhaṃ</bold> addasinti sambandho. <bold>Añjaliṃ paggahetvānā</bold>ti bandhañjalipuṭaṃ sirasi katvā <bold>sakaṃ cittaṃ</bold> attano cittaṃ <bold>pasādayiṃ</bold> itthambhūtassa bhagavato guṇe pasādesiṃ pasannamakāsinti attho. <bold>Manasāva nimantesi</bold>nti cittena pavāresiṃ. <bold>Āgacchatu mahāmunī</bold>ti mahito pūjāraho muni bhagavā mama nivesanaṃ āgacchatu.</paragraph>
<paragraph line="169" number="128"><bold>Mama saṅkappamaññāyā</bold>ti mayhaṃ cittasaṅkappaṃ ñatvā <bold>loke</bold> sattaloke <bold>anuttaro</bold> uttaravirahito satthā <bold>khīṇāsavasahassehi</bold> arahantasahassehi <pageBreak edition="M" number="2.0030" /> parivuto <bold>mama dvāraṃ</bold> mayhaṃ gehadvāraṃ <bold>upāgami</bold> sampāpuṇi.</paragraph>
<paragraph line="170" number="129"> Tassa sampattassa satthuno evaṃ namakkāramakāsiṃ. <bold>Purisājañña</bold> purisānaṃ ājañña, seṭṭha, mama namakkāro <bold>te</bold> tuyhaṃ <bold>atthu</bold> bhavatu. <bold>Purisuttama</bold> purisānaṃ uttama adhikaguṇavisiṭṭha <bold>te</bold> tuyhaṃ mama namakkāro atthu. <bold>Pāsādaṃ</bold> pasādajanakaṃ mama nivesanaṃ <pageBreak edition="P" number="0.0337" /> abhiruhitvā <bold>sīhāsane</bold> uttamāsane nisīdatanti āyācinti attho.</paragraph>
<paragraph line="171" number="130"><bold>Danto dantaparivāro</bold>ti sayaṃ dvārattayena danto tathā dantāhi bhikkhubhikkhunīupāsakaupāsikāsaṅkhātāhi catūhi parisāhi parivārito. <bold>Tiṇṇo tārayataṃ varo</bold>ti sayaṃ tiṇṇo saṃsārato uttiṇṇo nikkhanto tārayataṃ tārayantānaṃ visiṭṭhapuggalānaṃ varo uttamo bhagavā mamārādhanena pāsādaṃ abhiruhitvā <bold>pavarāsane</bold> uttamāsane <bold>nisīdi</bold> nisajjaṃ kappesi.</paragraph>
<paragraph line="172" number="131"><bold>Yaṃ me atthi sake gehe</bold>ti attano gehe yaṃ āmisaṃ <bold>paccupaṭṭhitaṃ</bold> sampāditaṃ rāsikataṃ atthi. <bold>Tāhaṃ buddhassa pādāsi</bold>nti buddhassa buddhappamukhassa saṅghassa taṃ āmisaṃ pādāsiṃ pa-kārena ādarena vā adāsinti attho. <bold>Pasanno sehi pāṇibhī</bold>ti attano dvīhi hatthehi passannacitto gahetvā pādāsinti attho.</paragraph>
<paragraph line="173" number="132"><bold>Pasannacitto</bold> pasāditamanasaṅkappo sumano sundaramano. <bold>Vedajāto</bold> jātavedo uppannasomanasso <bold>katañjalī</bold> sirasi ṭhapitaañjalipuṭo <bold>buddhaseṭṭhaṃ namassāmi</bold> seṭṭhassa buddhassa paṇāmaṃ karomīti attho. <bold>Aho buddhassuḷāratā</bold>ti paṭividdhacatusaccassa satthuno uḷāratā mahantabhāvo aho acchariyanti attho.</paragraph>
<paragraph line="174" number="133"><bold>Aṭṭhannaṃ</bold><pageBreak edition="V" number="2.0028" /><bold>payirūpāsata</bold>nti payirupāsantānaṃ <bold>bhuñjaṃ</bold> bhuñjantānaṃ aṭṭhannaṃ ariyapuggalānaṃ antare <bold>khīṇāsavā</bold> arahantova bahūti attho. <bold>Tuyheveso ānubhāvo</bold>ti eso ākāsacaraṇaummujjananimujjanādiānubhāvo tuyheva tuyhaṃ eva ānubhāvo, nāññesaṃ. <bold>Saraṇaṃ taṃ upemaha</bold>nti taṃ itthambhūtaṃ tuvaṃ saraṇaṃ tāṇaṃ leṇaṃ parāyananti upemi gacchāmi jānāmi vāti attho.</paragraph>
<paragraph line="175" number="134"> Lokajeṭṭho <pageBreak edition="M" number="2.0031" /> narāsabho piyadassī bhagavā bhikkhusaṅghamajjhe nisīditvā imā byākaraṇagāthā abhāsatha kathesīti attho. Sesaṃ suviññeyyamevāti.</paragraph>
<centered line="176">Sumaṅgalattheraapadānavaṇṇanā samattā.</centered>
<centered line="177">Dutiyassa sīhāsanavaggassa vaṇṇanā samattā.</centered>
</body>
</document>