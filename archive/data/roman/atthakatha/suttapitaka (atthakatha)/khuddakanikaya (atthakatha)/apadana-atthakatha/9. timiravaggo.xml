<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0510a.att9.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/9. timiravaggo.xml</archivePath>
    <baseFileName>9. timiravaggo</baseFileName>
    <titlePath>9. Timiravaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">9. Timiravaggo</chapter>
    <subhead line="2">1. Timirapupphiyattheraapadānavaṇṇanā</subhead>
    <paragraph line="3"><bold>Candabhāgānadītīre</bold>tiādikaṃ <pageBreak edition="Vipassana Research Institut" number="2.0098" /> āyasmato timirapupphiyattherassa apadānaṃ. Kā uppatti? Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle ekasmiṃ kulagehe nibbatto vuddhippatto gharāvāsaṃ saṇṭhapetvā vasanto kāmesu ādīnavaṃ disvā gharāvāsaṃ pahāya tāpasapabbajjaṃ pabbajitvā candabhāgāya nadiyā samīpe vasati, vivekakāmatāya himavantaṃ gantvā nisinnaṃ siddhatthaṃ bhagavantaṃ disvā vanditvā tassa guṇaṃ pasīditvā timirapupphaṃ gahetvā pūjesi. So tena puññena devesu ca manussesu ca <pageBreak edition="Myanmar" number="2.0106" /> sampattimanubhavanto saṃsaritvā imasmiṃ buddhuppāde ekasmiṃ kulagehe nibbatto vuddhimanvāya satthari pasīditvā pabbajito nacirasseva arahā ahosi.</paragraph>
    <paragraph line="4" number="1"> So aparabhāge pubbakammaṃ saritvā somanassajāto pubbacaritāpadānaṃ pakāsento <bold>candabhāgānadītīre</bold>tiādimāha. Tassattho heṭṭhā vuttova. <bold>Anubhotaṃ vajāmaha</bold>nti gaṅgāya āsanne vasanabhāvena sabbattha rammabhāvena gaṅgāto heṭṭhā sotānusārena ahaṃ vajāmi gacchāmi tattha tattha vasāmīti attho. <bold>Nisinnaṃ samaṇaṃ disvā</bold>ti samitapāpattā sositapāpattā samaṇasaṅkhātaṃ sammāsambuddhaṃ disvāti attho.</paragraph>
    <paragraph line="5" number="2"><bold>Evaṃ cintesahaṃ tadā</bold>ti ayaṃ bhagavā sayaṃ tiṇṇo sabbasatte tārayissati saṃsārato uttāreti sayaṃ kāyadvārādīhi damito ayaṃ bhagavā pare dameti.</paragraph>
    <paragraph line="6" number="3"> Sayaṃ <bold>assattho</bold> assāsampatto, kilesapariḷāhato mutto sabbasatte assāseti, santabhāvaṃ āpāpeti. Sayaṃ <bold>santo</bold> santakāyacitto paresaṃ santakāyacittaṃ pāpeti. Sayaṃ <bold>mutto</bold> saṃsārato muccito pare saṃsārato mocayissati. So ayaṃ bhagavā sayaṃ <bold>nibbuto</bold> kilesaggīhi nibbuto paresampi kilesaggīhi nibbāpessatīti ahaṃ tadā evaṃ cintesinti attho.</paragraph>
    <paragraph line="7" number="4"><bold>Gahetvā timirapuppha</bold>nti sakalaṃ vanantaṃ nīlakāḷaraṃsīhi andhakāraṃ viya kurumānaṃ khāyatīti <pageBreak edition="Vipassana Research Institut" number="2.0099" /> timiraṃ pupphaṃ taṃ gahetvā kaṇṇikāvaṇṭaṃ gahetvā <bold>matthake</bold> sīsassa upari ākāse <bold>okiriṃ</bold> pūjesinti attho. Sesaṃ uttānatthamevāti.</paragraph>
    <centered line="8">Timirapupphiyattheraapadānavaṇṇanā samattā.</centered>
    <subhead line="9">2. Gatasaññakattheraapadānavaṇṇanā</subhead>
    <paragraph line="10"><bold>Jātiyā</bold><pageBreak edition="Pali Text Society" number="0.0401" /><bold>sattavassoha</bold>ntiādikaṃ āyasmato gatasaññakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto tissassa bhagavato kāle ekasmiṃ <pageBreak edition="Myanmar" number="2.0107" /> kulagehe nibbatto purākatavāsanāvasena saddhājāto sattavassikakāleyeva pabbajito bhagavato paṇāmakaraṇeneva pākaṭo ahosi. So ekadivasaṃ atīva nīlamaṇippabhāni naṅgalakasitaṭṭhāne uṭṭhitasattapupphāni gahetvā ākāse pūjesi. So yāvatāyukaṃ samaṇadhammaṃ katvā tena puññena devamanussesu saṃsaranto imasmiṃ buddhuppāde ekasmiṃ kulagehe nibbatto viññutaṃ patto satthari pasīditvā pabbajito nacirasseva arahā ahosi.</paragraph>
    <paragraph line="11" number="10"> So aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>jātiyā sattavassoha</bold>ntiādimāha. Tattha <bold>jātiyā sattavasso</bold>ti mātugabbhato nikkhantakālato paṭṭhāya paripuṇṇasattavassikoti attho. <bold>Pabbajiṃ anagāriya</bold>nti agārassa hitaṃ āgāriyaṃ kasivāṇijjādikammaṃ natthi āgāriyanti anagāriyaṃ, buddhasāsane pabbajiṃ ahanti attho.</paragraph>
    <paragraph line="12" number="12"><bold>Sugatānugataṃ magga</bold>nti buddhena gataṃ maggaṃ. Atha vā sugatena desitaṃ dhammānudhammapaṭipattipūraṇavasena <bold>haṭṭhamānaso</bold> tuṭṭhacitto pūjetvāti sambandho. Sesaṃ sabbattha uttānatthamevāti.</paragraph>
    <centered line="13">Gatasaññakattheraapadānavaṇṇanā samattā.</centered>
    <subhead line="14">3. Nipannañjalikattheraapadānavaṇṇanā</subhead>
    <paragraph line="15"><bold>Rukkhamūle</bold><pageBreak edition="Vipassana Research Institut" number="2.0100" /><bold>nisinnoha</bold>ntiādikaṃ āyasmato nipannañjalikattherassa apadānaṃ. Ayampi purimabuddhesu katādhikāro anekesu bhavesu vivaṭṭūpanissayāni puññāni upacinanto tissassa bhagavato kāle kulagehe nibbatto vuddhippatto pabbajitvā rukkhamūlikaṅgaṃ pūrayamāno araññe viharati. Tasmiṃ samaye kharo ābādho uppajji, tena pīḷito paramakāruññappatto ahosi. Tadā bhagavā tassa kāruññena tattha agamāsi. Atha so nipannakova uṭṭhituṃ asakkonto sirasi añjaliṃ katvā bhagavato paṇāmaṃ akāsi. So tato cuto tusitabhavane uppanno tattha sampattimanubhavitvā evaṃ cha kāmāvacarasampattiyo anubhavitvā <pageBreak edition="Myanmar" number="2.0108" /> imasmiṃ buddhuppāde ekasmiṃ kulagehe nibbatto vuddhippatto satthari pasīditvā pabbajito nacirasseva arahā ahosi, purākatapuññavasena <bold>nipannañjalikatthero</bold>ti pākaṭo.</paragraph>
    <paragraph line="16" number="16"> So aparabhāge attano puññasampattiyo oloketvā somanassajāto <pageBreak edition="Pali Text Society" number="0.0402" /> pubbacaritāpadānaṃ pakāsento <bold>rukkhamūle nisinnoha</bold>ntiādimāha. Tattha ruhati paṭiruhati uddhamuddhaṃ ārohatīti rukkho, tassa rukkhassa mūle samīpeti attho. <bold>Byādhito paramena cā</bold>ti paramena adhikena kharena kakkhaḷena byādhinā rogena byādhito, byādhinā ahaṃ samannāgatoti attho. <bold>Paramakāruññappattomhī</bold>ti paramaṃ adhikaṃ kāruññaṃ dīnabhāvaṃ dukkhitabhāvaṃ pattomhi araññe kānaneti sambandho.</paragraph>
    <paragraph line="17" number="20"><bold>Pañcevāsuṃ mahāsikhā</bold>ti sirasi piḷandhanatthena sikhā vuccati cūḷā. Maṇīti jotamānaṃ makuṭaṃ tassa atthīti sikho, cakkavattino ekanāmakā pañceva cakkavattino āsuṃ ahesunti attho. Sesaṃ sabbattha uttānatthamevāti.</paragraph>
    <centered line="18">Nipannañjalikattheraapadānavaṇṇanā samattā.</centered>
    <subhead line="19">4. Adhopupphiyattheraapadānavaṇṇanā</subhead>
    <paragraph line="20"><bold>Abhibhū nāma so bhikkhū</bold>tiādikaṃ āyasmato adhopupphiyattherassa apadānaṃ. Ayampi purimabuddhesu katādhikāro anekesu bhavesu vivaṭṭūpanissayāni puññāni upacinanto sikhissa bhagavato <pageBreak edition="Vipassana Research Institut" number="2.0101" /> kāle kulagehe nibbatto vuddhippatto gharāvāsaṃ saṇṭhapetvā aparabhāge kāmesu ādīnavaṃ disvā taṃ pahāya isipabbajjaṃ pabbajitvā pañcābhiññāaṭṭhasamāpattilābhī iddhīsu ca vasībhāvaṃ patvā himavantasmiṃ paṭivasati. Tassa sikhissa bhagavato abhibhū nāma aggasāvako vivekābhirato himavantamagamāsi. Atha so tāpaso taṃ aggasāvakattheraṃ disvā therassa ṭhitapabbataṃ āruhanto pabbatassa heṭṭhātalato sugandhāni vaṇṇasampannāni satta pupphāni gahetvā pūjesi. Atha so thero tassānumodanamakāsi. Sopi tāpaso sakassamaṃ agamāsi. Tattha ekena ajagarena pīḷito aparabhāge aparihīnajjhāno <pageBreak edition="Myanmar" number="2.0109" /> teneva upaddavena upadduto kālaṃ katvā brahmalokaparāyano hutvā brahmasampattiṃ chakāmāvacarasampattiñca anubhavitvā manussesu manussasampattiyo ca khepetvā imasmiṃ buddhuppāde ekasmiṃ kulagehe nibbatto vuddhippatto bhagavato dhammaṃ sutvā pasannamānaso pabbajitvā nacirasseva arahā ahosi. So aparabhāge attano katapuññanāmena <bold>adhopupphiyatthero</bold>ti pākaṭo.</paragraph>
    <paragraph line="21" number="22"> So ekadivasaṃ attano pubbakammaṃ saritvā somanassajāto pubbacaritāpadānaṃ pakāsento <bold>abhibhū nāma so bhikkhū</bold>tiādimāha. Tattha sīlasamādhīhi pare abhibhavatīti abhibhū, khandhamārādimāre <pageBreak edition="Pali Text Society" number="0.0403" /> abhibhavati ajjhottharatīti vā abhibhū, sasantānaparasantānagatakilese abhibhavati viheseti viddhaṃsetīti vā abhibhū. Bhikkhanasīlo yācanasīloti bhikkhu, chinnabhinnapaṭadharoti vā bhikkhu. Abhibhū nāma aggasāvako so bhikkhūti attho, sikhissa bhagavato aggasāvakoti sambandho.</paragraph>
    <paragraph line="22" number="27"><bold>Ajagaro maṃ pīḷesī</bold>ti tathārūpaṃ sīlasampannaṃ jhānasampannaṃ tāpasaṃ pubbe katapāpena verena ca mahanto ajagarasappo pīḷesi. So teneva upaddavena upadduto aparihīnajjhāno kālaṃ katvā brahmalokaparāyaṇo āsi. Sesaṃ sabbattha uttānamevāti.</paragraph>
    <centered line="23">Adhopupphiyattheraapadānavaṇṇanā samattā.</centered>
    <subhead line="24">5. Raṃsisaññakattheraapadānavaṇṇanā</subhead>
    <paragraph line="25"><bold>Pabbate himavantamhī</bold>tiādikaṃ āyasmato raṃsisaññakattherassa apadānaṃ. Ayampi purimabuddhesu katādhikāro tesu tesu bhavesu vivaṭṭūpanissayāni puññāni upacinanto vipassissa <pageBreak edition="Vipassana Research Institut" number="2.0102" /> bhagavato kāle kulagehe nibbatto vuddhimanvāya gharāvāsaṃ saṇṭhapetvā kāmesu ādīnavaṃ disvā gharāvāsaṃ pahāya tāpasapabbajjaṃ pabbajitvā ajinacammadharo himavantamhi vāsaṃ kappesi. Tasmiṃ samaye vipassī bhagavā himavantamagamāsi. Atha so tāpaso tamupagataṃ bhagavantaṃ disvā tassa bhagavato <pageBreak edition="Myanmar" number="2.0110" /> sarīrato nikkhantachabbaṇṇabuddharaṃsīsu pasīditvā añjaliṃ paggayha pañcaṅgena namakkāramakāsi. So teneva puññena ito cuto tusitādīsu dibbasampattiyo anubhavitvā aparabhāge manussasampattiyo ca anubhavitvā imasmiṃ buddhuppāde kulagehe nibbatto vuddhimanvāya gharāvāsaṃ saṇṭhapetvā tatthādīnavaṃ disvā gehaṃ pahāya pabbajitvā nacirasseva arahā ahosi.</paragraph>
    <paragraph line="26" number="30"> So aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>pabbate himavantamhī</bold>tiādimāha. Tattha <bold>pabbate</bold>ti pakārena brūhati vaḍḍhetīti pabbato, himo assa atthīti himavanto, himavanto ca so pabbato cāti himavantapabbato. Himavantapabbateti vattabbe gāthāvacanasukhatthaṃ ‘‘pabbate himavantamhī’’ti vuttaṃ. Tasmiṃ himavantamhi pabbate vāsaṃ kappesiṃ pure ahanti sambandho. Sesaṃ sabbattha nayānusārena uttānamevāti.</paragraph>
    <centered line="27">Raṃsisaññakattheraapadānavaṇṇanā samattā.</centered>
    <subhead line="28">6. Dutiyaraṃsisaññakattheraapadānavaṇṇanā</subhead>
    <paragraph line="29"><bold>Pabbate</bold><pageBreak edition="Pali Text Society" number="0.0404" /><bold>himavantamhī</bold>tiādikaṃ āyasmato dutiyaraṃsisaññakattherassa apadānaṃ. Ayampi purimabuddhesu katakusalo uppannuppannabhave vivaṭṭūpanissayāni puññāni upacinanto phussassa bhagavato kāle kulagehe nibbatto vuddhippatto gharāvāsaṃ saṇṭhapetvā tattha dosaṃ disvā taṃ pahāya tāpasapabbajjaṃ pabbajitvā himavantapabbate vasanto vākacīranivasano vivekasukhena viharati. Tasmiṃ samaye so phussaṃ bhagavantaṃ taṃ padesaṃ sampattaṃ disvā tassa sarīrato nikkhantachabbaṇṇabuddharaṃsiyo ito cito vidhāvantiyo daṇḍadīpikānikkhantavipphurantamiva disvā tasmiṃ pasanno añjaliṃ paggahetvā vanditvā cittaṃ pasādetvā teneva pītisomanassena kālaṃ katvā tusitādīsu nibbatto tattha cha kāmāvacarasampattiyo ca anubhavitvā aparabhāge manussasampattiyo <pageBreak edition="Vipassana Research Institut" number="2.0103" /> ca <pageBreak edition="Myanmar" number="2.0111" /> anubhavitvā imasmiṃ buddhuppāde kulagehe nibbatto vuddhippatto pubbavāsanāvasena pabbajitvā nacirasseva arahā ahosi.</paragraph>
    <paragraph line="30" number="35"> So aparabhāge pubbakammaṃ saritvā somanassajāto pubbacaritāpadānaṃ pakāsento <bold>pabbate himavantamhī</bold>tiādimāha. Taṃ sabbaṃ uttānatthamevāti.</paragraph>
    <centered line="31">Dutiyaraṃsisaññakattheraapadānavaṇṇanā samattā.</centered>
    <subhead line="32">7. Phaladāyakattheraapadānavaṇṇanā</subhead>
    <paragraph line="33"><bold>Pabbate himavantamhī</bold>tiādikaṃ āyasmato phaladāyakattherassa apadānaṃ. Ayampi purimabuddhesu katakusalasambhāro tattha tattha bhave vivaṭṭūpanissayāni puññāni upacinanto phussassa bhagavato kāle ekasmiṃ kulagehe nibbatto sukhappatto taṃ sabbaṃ pahāya tāpasapabbajjaṃ pabbajitvā kharājinacammadhārī hutvā viharati. Tasmiñca samaye phussaṃ bhagavantaṃ tattha sampattaṃ disvā pasannamānaso madhurāni phalāni gahetvā bhojesi. So teneva kusalena devalokādīsu puññasampattiyo anubhavitvā imasmiṃ buddhuppāde ekasmiṃ kulagehe nibbatto vuddhimanvāya satthari pasīditvā pabbajitvā nacirasseva arahā ahosi.</paragraph>
    <paragraph line="34" number="39"> So aparabhāge attano pubbakammaṃ anussaritvā pubbacaritāpadānaṃ pakāsento <bold>pabbate himavantamhī</bold>tiādimāha. Taṃ sabbaṃ heṭṭhā vuttanayattā uttānatthamevāti.</paragraph>
    <centered line="35">Phaladāyakattheraapadānavaṇṇanā samattā.</centered>
    <subhead line="36">8. Saddasaññakattheraapadānavaṇṇanā</subhead>
    <paragraph line="37"><bold>Pabbate himavantamhī</bold>tiādikaṃ āyasmato saddasaññakattherassa apadānaṃ. Ayampi purimabuddhesu katādhikāro tattha <pageBreak edition="Pali Text Society" number="0.0405" /> tattha bhave vivaṭṭūpanissayāni puññāni upacinanto phussassa bhagavato kāle ekasmiṃ kulagehe <pageBreak edition="Myanmar" number="2.0112" /> nibbatto vuddhippatto saddhājāto tāpasapabbajjaṃ pabbajitvā himavantamhi araññāvāse vasanto attano anukampāya upagatassa bhagavato dhammaṃ sutvā dhammesu <pageBreak edition="Vipassana Research Institut" number="2.0104" /> cittaṃ pasādetvā yāvatāyukaṃ ṭhatvā aparabhāge kālaṃ katvā tusitādīsu chasu kāmāvacarasampattiyo ca manussesu manussasampattiyo ca anubhavitvā imasmiṃ buddhuppāde ekasmiṃ kulagehe nibbatto vuddhimanvāya saddhājāto pabbajitvā vipassanaṃ vaḍḍhetvā arahattaṃ pāpuṇi.</paragraph>
    <paragraph line="38" number="43"> So aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>pabbate himavantamhī</bold>tiādimāha. Taṃ sabbaṃ uttānatthamevāti.</paragraph>
    <centered line="39">Saddasaññakattheraapadānavaṇṇanā samattā.</centered>
    <subhead line="40">9. Bodhisiñcakattheraapadānavaṇṇanā</subhead>
    <paragraph line="41"><bold>Vipassissa bhagavato</bold>tiādikaṃ āyasmato bodhisiñcakattherassa apadānaṃ. Ayampi purimabuddhesu katādhikāro anekāsu jātīsu vivaṭṭūpanissayāni puññāni upacinanto vipassissa bhagavato kāle kulagehe nibbatto sāsane pabbajitvā vattapaṭipattiyā sāsanaṃ sobhayanto mahājane bodhipūjaṃ kurumāne disvā anekāni pupphāni sugandhodakāni ca gāhāpetvā pūjesi. So tena puññena devaloke nibbatto cha kāmāvacarasampattiyo anubhavitvā imasmiṃ buddhuppāde kulagehe nibbatto vuddhimanvāya saddhājāto pabbajitvā nacirasseva arahā ahosi.</paragraph>
    <paragraph line="42" number="46"> So arahā hutvā jhānaphalasukhena vītināmetvā pubbakammaṃ saritvā somanassajāto pubbacaritāpadānaṃ pakāsento <bold>vipassissa bhagavato</bold>tiādimāha. Tattha visesaṃ paramatthaṃ nibbānaṃ passatīti vipassī, visesena bhabbābhabbajane passatīti vā vipassī, vipassanto catusaccaṃ passanadakkhanasīloti vā vipassī, tassa vipassissa bhagavato mahābodhimaho <pageBreak edition="Myanmar" number="2.0113" /> ahūti sambandho. Tatrāpi <bold>mahābodhī</bold>ti bodhi vuccati catūsu maggesu ñāṇaṃ, tamettha nisinno bhagavā paṭivijjhatīti kaṇikārapādaparukkhopi bodhicceva vuccati, mahito ca so devabrahmanarāsurehi bodhi ceti mahābodhi, mahato buddhassa bhagavato bodhīti vā mahābodhi, tassa <bold>maho</bold> pūjā ahosīti attho. Sesaṃ sabbattha uttānatthamevāti.</paragraph>
    <centered line="43">Bodhisiñcakattheraapadānavaṇṇanā samattā.</centered>
    <subhead line="44">10. Padumapupphiyattheraapadānavaṇṇanā</subhead>
    <paragraph line="45"><bold>Pokkharavanaṃ</bold><pageBreak edition="Pali Text Society" number="0.0406" /><pageBreak edition="Vipassana Research Institut" number="2.0105" /><bold>paviṭṭho</bold>tiādikaṃ āyasmato padumapupphiyattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto phussassa bhagavato kāle ekasmiṃ kulagehe nibbatto vuddhimanvāya padumasampannaṃ ekaṃ pokkharaṇiṃ pavisitvā bhisamuḷāle khādanto pokkharaṇiyā avidūre gacchamānaṃ phussaṃ bhagavantaṃ disvā pasannamānaso tato padumāni ocinitvā ākāse ukkhipitvā bhagavantaṃ pūjesi, tāni pupphāni ākāse vitānaṃ hutvā aṭṭhaṃsu. So bhiyyosomattāya pasannamānaso pabbajitvā vattapaṭipattisāro samaṇadhammaṃ pūretvā tato cuto tusitabhavanamalaṃ kurumāno viya tattha uppajjitvā kamena cha kāmāvacarasampattiyo ca manussasampattiyo ca anubhavitvā imasmiṃ buddhuppāde kulagehe nibbatto vuddhippatto saddhājāto pabbajitvā nacirasseva arahā ahosi.</paragraph>
    <paragraph line="46" number="51"> So aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>pokkharavanaṃ paviṭṭho</bold>tiādimāha. Tattha pakārena naḷadaṇḍapattādīhi kharantīti pokkharā, pokkharānaṃ samuṭṭhitaṭṭhena samūhanti pokkharavanaṃ, padumagacchasaṇḍehi maṇḍitaṃ majjhaṃ paviṭṭho ahanti attho. Sesaṃ sabbattha uttānamevāti.</paragraph>
    <centered line="47">Padumapupphiyattheraapadānavaṇṇanā samattā.</centered>
    <centered line="48">Navamavaggavaṇṇanā samattā.</centered>
  </content>
</document>