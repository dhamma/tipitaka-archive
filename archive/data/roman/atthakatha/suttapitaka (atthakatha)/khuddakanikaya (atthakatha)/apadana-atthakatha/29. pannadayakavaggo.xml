<?xml version="1.0"?>
<document>
<metadata>
<normativeSource>http://tipitaka.org/romn/cscd/s0510a.att27.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/29. pannadayakavaggo.xml</archivePath>
<title>29. Paṇṇadāyakavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">29. Paṇṇadāyakavaggo</chapter>
<subhead line="2">1-10. Paṇṇadāyakattheraapadānādivaṇṇanā</subhead>
<paragraph line="3" number="1-2">Ekūnatiṃsatime <pageBreak edition="V" number="2.0188" />vagge paṭhamāpadāne <bold>paṇṇabhojanabhojano</bold>ti khīrapaṇṇādibhojanassa bhuñjanatthāya paṇṇasālāya nisinno <bold>amhi</bold>bhavāmīti attho. <bold>Upaviṭṭhañca maṃ santa</bold>nti paṇṇasālāyaṃ upaviṭṭhaṃ santaṃ vijjamānaṃ maṃ. <bold>Upāgacchi mahāisī</bold>ti mahante sīlādikhandhe esanato mahāisi. <bold>Lokapajjoto</bold>lokapadīpo <bold>siddhattho</bold>bhagavā upagacchi, mama samīpaṃ agamāsīti attho. <bold>Nisinnassa paṇṇasanthare</bold>ti upagantvā paṇṇasanthare nisinnassa khādanatthāya seditaṃ <bold>paṇṇaṃ</bold>mayā dinnanti sambandho.</paragraph>
<paragraph line="4" number="5-7">Dutiyāpadāne sinerusamasantoso dharaṇīsamasādiso siddhattho bhagavāti sambandho. <bold>Vuṭṭhahitvā samādhimhā</bold>ti nirodhasamāpattito vuṭṭhahitvā visuṃ hutvāti attho. <bold>Bhikkhāya mamupaṭṭhito</bold>ti bhikkhācāravelāya ‘‘ajja mama yo koci kiñci dānaṃ dadāti, tassa mahapphala’’nti cintetvā nisinnassa mama santikaṃ samīpaṃ upaṭṭhito samīpamāgatoti attho. <bold>Harītakaṃ…pe… phārusakaphalāni cā</bold>ti evaṃ sabbaṃ taṃ phalaṃ sabbalokānukampino tassa <bold>siddhatthassa mahesissa</bold>mayā vippasannena cetasā dinnanti attho.</paragraph>
<paragraph line="5" number="11-12">Tatiyāpadāne <pageBreak edition="P" number="0.0473" /><bold>sīhaṃ yathā vanacara</bold>nti vane caramānaṃ sīharājaṃ iva caramānaṃ siddhatthaṃ bhagavantanti sambandho. <bold>Nisabhājāniyaṃ yathā</bold>ti vasabho, nisabho, visabho, āsabhoti cattāro gavajeṭṭhakā. Tesu gavasatassa jeṭṭhako vasabho, gavasahassassa jeṭṭhako nisabho, gavasatasahassassa jeṭṭhako visabho, gavakoṭisatasahassassa <pageBreak edition="M" number="2.0194" />jeṭṭhako āsabho. Idha pana āsabho ‘‘nisabho’’ti vutto, ājānīyaṃ abhītaṃ niccalaṃ usabharājaṃ ivāti attho. <bold>Kakudhaṃ vilasantaṃvā</bold>ti pupphapallavehi sobhamānaṃ kakudharukkhaṃ iva narāsabhaṃ narānaṃ āsabhaṃ uttamaṃ āgacchantaṃ siddhatthaṃ bhagavantaṃ disvā saddhāya sampayuttattā vippasannena cetasā paccuggamanaṃ akāsinti attho.</paragraph>
<paragraph line="6">Catutthāpadānādīni dasamāvasānāni suviññeyyānevāti.</paragraph>
<centered line="7">Ekūnatiṃsatimavaggavaṇṇanā samattā.</centered>
</body>
</document>