<?xml version="1.0"?>
<document>
<metadata>
<normativeSource>http://tipitaka.org/romn/cscd/s0510a.att6.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/6. bijanivaggo.xml</archivePath>
<title>6. Bījanivaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">6. Bījanivaggo</chapter>
<subhead line="2">1. Vidhūpanadāyakattheraapadānavaṇṇanā</subhead>
<paragraph line="3"><bold>Padumuttarabuddhassā</bold>tiādikaṃ <pageBreak edition="V" number="2.0071" />āyasmato vidhūpanadāyakattherassa apadānaṃ. Ayampi purimajinavaresu pūritapuññasambhāro tattha tattha bhave vivaṭṭūpanissayāni puññāni upacinanto padumuttarassa bhagavato kāle ekasmiṃ kulagehe nibbatto viññutaṃ patto vibhavasampanno saddhājāto bhagavati pasanno gimhakāle suvaṇṇarajatamuttāmaṇimayaṃ bījaniṃ kāretvā bhagavato adāsi. So tena puññakammena devesu ca manussesu ca saṃsaranto <pageBreak edition="M" number="2.0078" />dve sampattiyo anubhavitvā imassa amhākaṃ sammāsambuddhassa uppannakāle ekasmiṃ kulagehe nibbatto gharabandhanena bandhitvā gharāvāse ādīnavaṃ disvā pabbajjāya ca ānisaṃsaṃ disvā saddhāsampanno sāsane pabbajitvā vipassanaṃ vaḍḍhetvā nacirasseva arahā ahosi.</paragraph>
<paragraph line="4" number="1">So ‘‘kena mayā puññakammena ayaṃ lokuttarasampatti laddhā’’ti attano pubbakammaṃ anussaranto taṃ paccakkhato ñatvā pubbacaritāpadānaṃ pakāsento <bold>padumuttarabuddhassā</bold>tiādimāha. Taṃ heṭṭhā vuttatthameva. <bold>Bījanikā mayā dinnā</bold>ti visesena santāpayantānaṃ sattānaṃ santāpaṃ nibbāpenti sītalaṃ vātaṃ janetīti bījanī, bījanīyeva bījanikā, sā sattaratanamayā vijjotamānā bījanikā mayā kārāpetvā dinnāti attho.</paragraph>
<centered line="5">Vidhūpanadāyakattheraapadānavaṇṇanā samattā.</centered>
<subhead line="6">2. Sataraṃsittheraapadānavaṇṇanā</subhead>
<paragraph line="7"><bold>Ucciyaṃ selamāruyhā</bold>tiādikaṃ āyasmato sataraṃsittherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle brāhmaṇakule nibbatto viññutaṃ patto sakkaṭabyākaraṇe vedattaye ca pāraṅgato gharāvāsaṃ <pageBreak edition="V" number="2.0072" />pahāya araññaṃ pavisitvā isipabbajjaṃ pabbajitvā himavante vāsaṃ kappesi. Tasmiṃ <pageBreak edition="P" number="0.0378" />samaye padumuttaro bhagavā vivekakāmatāya uccaṃ ekaṃ pabbataṃ āruyha jalitaggikkhanto viya nisīdi. Taṃ tathānisinnaṃ bhagavantaṃ disvā tāpaso somanassajāto añjaliṃ paggayha anekehi kāraṇehi thomesi. So tena puññakammena tato cuto chasu kāmāvacaradevesu dibbasampattiṃ anubhavitvā tato manussaloke sataraṃsī nāma cakkavattī rājā hutvā nibbatti. Tampi sampattiṃ anekakkhattuṃ anubhavitvā imasmiṃ buddhuppāde ekasmiṃ kulagehe nibbatto pubbapuññasambhāravasena ñāṇassa paripakkattā sattavassikova pabbajitvā arahattaṃ pāpuṇi.</paragraph>
<paragraph line="8" number="8-9">So <pageBreak edition="M" number="2.0079" />‘‘ahaṃ kena kammena sattavassikova santipadaṃ anuppattosmī’’ti saramāno pubbakammaṃ ñāṇena paccakkhato disvā somanassajāto pubbacaritāpadānaṃ udānavasena pakāsento <bold>ucciyaṃ selamāruyhā</bold>tiādimāha. Tattha <bold>ucciya</bold>nti uccaṃ selamayaṃ pabbataṃ āruyha nisīdi padumuttaroti sambandho. <bold>Pabbatassāvidūramhī</bold>ti bhagavato nisinnassa pabbatassa āsannaṭṭhāneti attho. <bold>Brāhmaṇo mantapāragū</bold>ti mantasaṅkhātassa vedattayassa pāraṃ pariyosānaṃ koṭiṃ gato eko brāhmaṇoti attho, aññaṃ viya attānaṃ niddisati ayaṃ mantapāragūti. <bold>Upaviṭṭhaṃ mahāvīra</bold>nti tasmiṃ pabbate nisinnaṃ vīravantaṃ jinaṃ, kiṃ visiṭṭhaṃ? <bold>Devadevaṃ</bold>sakalachakāmāvacarabrahmadevānaṃ atidevaṃ <bold>narāsabhaṃ</bold>narānaṃ āsataṃ seṭṭhaṃ <bold>lokanāyakaṃ</bold>sakalasattalokaṃ nayantaṃ nibbānaṃ pāpentaṃ ahaṃ <bold>añjaliṃ</bold>dasanakhasamodhānañjalipuṭaṃ sirasi muddhani <bold>paggahetvāna</bold>patiṭṭhapetvā <bold>santhaviṃ</bold>suṭṭhuṃ thomesinti sambandho.</paragraph>
<paragraph line="9" number="12"><bold>Abhāsathā</bold>ti ‘‘yenāyaṃ añjalī dinno…pe… arahā so bhavissatī’’ti byākāsi. Sesaṃ uttānatthamevāti.</paragraph>
<centered line="10">Sataraṃsittheraapadānavaṇṇanā samattā.</centered>
<subhead line="11">3. Sayanadāyakattheraapadānavaṇṇanā</subhead>
<paragraph line="12"><bold>Padumuttarabuddhassā</bold>tiādikaṃ āyasmato sayanadāyakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato <pageBreak edition="V" number="2.0073" />kāle ekasmiṃ kulagehe nibbatto viññutaṃ patto gharāvāsaṃ saṇṭhapetvā sukhamanubhavanto satthu dhammadesanaṃ sutvā satthari pasanno dantasuvaṇṇarajatamuttamaṇimayaṃ mahārahaṃ mañcaṃ kārāpetvā cīnapaṭṭakambalādīni attharitvā sayanatthāya bhagavato adāsi. Bhagavā tassa anuggahaṃ karonto tattha sayi <pageBreak edition="P" number="0.0379" />. So tena puññakammena devamanussesu saṃsaranto tadanurūpaṃ ākāsagamanasukhaseyyādisukhaṃ anubhavitvā imasmiṃ buddhuppāde vibhavasampanne ekasmiṃ kule nibbattitvā viññutaṃ pāpuṇitvā satthu dhammadesanaṃ sutvā pasannamānaso pabbajitvā vipassanto nacirasseva arahā ahosi.</paragraph>
<paragraph line="13" number="20">So <pageBreak edition="M" number="2.0080" />attano pubbakammaṃ saritvā somanassajāto pubbacaritāpadānaṃ pakāsento <bold>padumuttarabuddhassā</bold>tiādimāha. Taṃ heṭṭhā vuttatthameva.</paragraph>
<paragraph line="14" number="21"><bold>Sukhette bījasampadā</bold>ti yathā tiṇakacavararahite kaddamādisampanne sukhette vuttabījāni sāduphalāni nipphādenti, evameva rāgadosādidiyaḍḍhasahassakilesasaṅkhātatiṇakacavararahite suddhasantāne puññakkhette vuttadānāni appānipi samānāni mahapphalāni hontīti attho. Sesaṃ suviññeyyamevāti.</paragraph>
<centered line="15">Sayanadāyakattheraapadānavaṇṇanā samattā.</centered>
<subhead line="16">4. Gandhodakiyattheraapadānavaṇṇanā</subhead>
<paragraph line="17"><bold>Padumuttarabuddhassā</bold>tiādikaṃ āyasmato gandhodakiyattherassa apadānaṃ. Ayampi purimamunivaresu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle kulagehe nibbatto parinibbute bhagavati nagaravāsino bodhipūjaṃ kurumāne disvā vicittaghaṭe candanakappurāgaruādimissakasugandhodakena pūretvā bodhirukkhaṃ abhisiñci. Tasmiṃ khaṇe devo mahādhārāhi pavassi. Tadā so asanivegena kālaṃ kato. Teneva puññakammena devaloke nibbatti, tattheva ṭhito ‘‘aho buddho, aho dhammo’’tiādigāthāyo abhāsi. Evaṃ so devamanussesu sampattiyo anubhavitvā sabbapariḷāhavippamutto nibbattanibbattaṭṭhāne sītibhāvamupagato sukhito imasmiṃ buddhuppāde kulagehe <pageBreak edition="V" number="2.0074" />nibbatto viññutaṃ patto satthari pasanno pabbajitvā kammaṭṭhānaṃ ārabhitvā vipassanto nacirasseva arahattaṃ pāpuṇi. Pubbe katapuññena <bold>gandhodakiyatthero</bold>ti pākaṭo ahosi.</paragraph>
<paragraph line="18" number="25">So ekadivasaṃ attano pubbakammaṃ saritvā somanassajāto pubbacaritāpadānaṃ pakāsento <bold>padumutarassā</bold>tiādimāha. Taṃ vuttatthameva. <bold>Mahābodhimaho ahū</bold>ti mahābodhirukkhassa pūjā ahosīti attho. <bold>Vicittaṃ ghaṭamādāyā</bold>ti anekehi cittakammasuvaṇṇakammehi vicittaṃ sobhamānaṃ gandhodakapuṇṇaṃ ghaṭaṃ gahetvāti attho <pageBreak edition="M" number="2.0081" />. <bold>Gandhodakamadāsaha</bold>nti gandhodakaṃ adāsiṃ, ahaṃ gandhodakena abhisiñcinti attho.</paragraph>
<paragraph line="19" number="26"><bold>Nhānakāle</bold><pageBreak edition="P" number="0.0380" /><bold>ca bodhiyā</bold>ti bodhiyā pūjākaraṇasamayeti attho. Sesaṃ uttānatthamevāti.</paragraph>
<centered line="20">Gandhodakiyattheraapadānavaṇṇanā samattā.</centered>
<subhead line="21">5. Opavayhattheraapadānavaṇṇanā</subhead>
<paragraph line="22"><bold>Padumuttarabuddhassā</bold>tiādikaṃ āyasmato opavayhattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarajinādicce loke pātubhūte ekasmiṃ vibhavasampannakule nibbatto vuddhimanvāya mahaddhano mahābhogo gharāvāsaṃ vasamāno sāsane pasanno satthari pasādabahumāno ājānīyena sindhavena pūjaṃ akāsi, pūjetvā ca pana ‘‘buddhādīnaṃ samaṇānaṃ hatthiassādayo na kappanti, kappiyabhaṇḍaṃ dassāmī’’ti cintetvā taṃ agghāpetvā tadagghanakena kahāpaṇena kappiyaṃ kappāsikakambalakojavādikaṃ cīvaraṃ kappūratakkolādikaṃ bhesajjaparikkhārañca adāsi. So tena puññakammena yāvatāyukaṃ ṭhatvā tato cuto devesu ca manussesu ca hatthiassādianekavāhanasampanno sukhaṃ anubhavitvā imasmiṃ buddhuppāde ekasmiṃ kulagehe nibbatto viññutaṃ patto saddhāsampanno sāsane pabbajitvā kammaṭṭhānaṃ gahetvā vipassanaṃ vaḍḍhetvā maggapaṭipāṭiyā arahatte patiṭṭhāsi, pubbe katapuññasambhāravasena <bold>opavayhatthero</bold>ti pākaṭo ahosi.</paragraph>
<paragraph line="23" number="33">So ‘‘kena nu kho kāraṇena idaṃ mayā santipadaṃ adhigata’’nti upadhārento pubbakammaṃ <pageBreak edition="V" number="2.0075" />ñāṇena paccakkhato ñatvā somanassajāto pubbacaritāpadānaṃ udānavasena pakāsento <bold>padumuttarabuddhassā</bold>tiādimāha. Taṃ vuttatthameva. <bold>Ājānīyamadāsaha</bold>nti ājānīyaṃ uttamajātisindhavaṃ ahaṃ adāsiṃ pūjesinti attho.</paragraph>
<paragraph line="24" number="35"><bold>Sapattabhāro</bold>ti sassa attano pattāni aṭṭha parikkhārāni bhārāni yassa so sapattabhāro, aṭṭhaparikkhārayuttoti attho.</paragraph>
<paragraph line="25" number="36"><bold>Khamanīyamadāsaha</bold>nti <pageBreak edition="M" number="2.0082" />khamanīyayoggaṃ cīvarādikappiyaparikkhāranti attho.</paragraph>
<paragraph line="26" number="40"><bold>Carimo</bold>ti pariyosāno koṭippatto bhavoti attho. Sesaṃ suviññeyyamevāti.</paragraph>
<centered line="27">Opavayhattheraapadānavaṇṇanā samattā.</centered>
<subhead line="28">6. Saparivārāsanattheraapadānavaṇṇanā</subhead>
<paragraph line="29"><bold>Padumuttarabuddhassā</bold>tiādikaṃ āyasmato saparivārāsanattherassa apadānaṃ. Sopi purimabuddhesu katādhikāro tattha <pageBreak edition="P" number="0.0381" />tattha bhavesu vivaṭṭūpanissayāni puññāni upacinanto padumuttarassa bhagavato kāle vibhavasampanne kulagehe nibbatto vuddhippatto saddhājāto sāsane pasanno dānaphalaṃ saddahanto nānaggarasabhojanena bhagavato piṇḍapātaṃ adāsi, datvā ca pana bhojanasālāyaṃ bhojanatthāya nisinnāsanaṃ jātisumanamallikādīhi alaṅkari. Bhagavā ca bhattānumodanamakāsi. So tena puññakammena devamanussesu saṃsaranto anekavidhaṃ sampattiṃ anubhavitvā imasmiṃ buddhuppāde vibhavasampanne kulagehe nibbatto vuddhimanvāya saddho pasanno pabbajitvā na cirasseva arahā ahosi.</paragraph>
<paragraph line="30" number="43">So evaṃ pattasantipado ‘‘kena nu kho puññena idaṃ santipadaṃ anuppatta’’nti ñāṇena upadhārento pubbakammaṃ disvā somanassajāto pubbacaritāpadānaṃ pakāsento <bold>padumuttarabuddhassā</bold>tiādimāha. Taṃ vuttatthameva. <bold>Piṇḍapātaṃ adāsaha</bold>nti tattha tattha laddhānaṃ piṇḍānaṃ kabaḷaṃ kabaḷaṃ katvā pātabbato khāditabbato āhāro piṇḍapāto, taṃ piṇḍapātaṃ bhagavato adāsiṃ, bhagavantaṃ bhojesinti attho.</paragraph>
<paragraph line="31" number="44"><bold>Akittayi</bold><pageBreak edition="V" number="2.0076" /><bold>piṇḍapāta</bold>nti mayā dinnapiṇḍapātassa guṇaṃ ānisaṃsaṃ pakāsesīti attho.</paragraph>
<paragraph line="32" number="48"><bold>Saṃvuto pātimokkhasmi</bold>nti pātimokkhasaṃvarasīlena saṃvuto pihito paṭicchannoti attho. <bold>Indriyesu ca pañcasū</bold>ti cakkhundriyādīsu pañcasu <pageBreak edition="M" number="2.0083" />indriyesu rūpādīhi gopito indriyasaṃvarasīlañca gopitoti attho. Sesaṃ suviññeyyamevāti.</paragraph>
<centered line="33">Saparivārāsanattheraapadānavaṇṇanā samattā.</centered>
<subhead line="34">7. Pañcadīpakattheraapadānavaṇṇanā</subhead>
<paragraph line="35"><bold>Padumuttarabuddhassā</bold>tiādikaṃ āyasmato pañcadīpakattherassa apadānaṃ. Ayampi purimabuddhesu katādhikāro uppannuppannabhavesu vivaṭṭūpanissayāni puññāni upacinanto padumuttarassa bhagavato kāle kulagehe nibbatto vuddhimanvāya gharāvāse vasanto bhagavato dhammaṃ sutvā sammādiṭṭhiyaṃ patiṭṭhito saddho pasanno mahājanehi bodhipūjaṃ kayiramānaṃ disvā sayampi bodhiṃ parivāretvā dīpaṃ jāletvā pūjesi. So tena puññakammena devamanussesu saṃsaranto cakkavattisampattiādayo anubhavitvā sabbattheva uppannabhave jalamāno jotisampannavimānādīsu vasitvā imasmiṃ buddhuppāde ekasmiṃ vibhavasampanne kulagehe nibbatto vuddhippatto saddhājāto pabbajitvā nacirasseva arahā ahosi, dīpapūjānissandena <bold>dīpakatthero</bold>ti pākaṭo.</paragraph>
<paragraph line="36" number="50">So <pageBreak edition="P" number="0.0382" />ekadivasaṃ attano pubbakammaṃ saritvā somanassajāto pubbacaritāpadānaṃ pakāsento <bold>padumuttarabuddhassā</bold>tiādimāha. Taṃ vuttatthameva. <bold>Ujudiṭṭhi ahosaha</bold>nti vaṅkaṃ micchādiṭṭhiṃ chaḍḍetvā uju avaṅkaṃ nibbānābhimukhaṃ pāpuṇanasammādiṭṭhi ahosinti attho.</paragraph>
<paragraph line="37" number="51"><bold>Padīpadānaṃ pādāsi</bold>nti ettha pakārena dibbati jotatīti padīpo, tassa dānaṃ padīpadānaṃ, taṃ adāsiṃ padīpapūjaṃ akāsinti attho. Sesaṃ sabbattha uttānatthamevāti.</paragraph>
<centered line="38">Pañcadīpakattheraapadānavaṇṇanā samattā.</centered>
<subhead line="39">8. Dhajadāyakattheraapadānavaṇṇanā</subhead>
<paragraph line="40"><bold>Padumuttarabuddhassā</bold>tiādikaṃ <pageBreak edition="M" number="2.0084" /><pageBreak edition="V" number="2.0077" />āyasmato dhajadāyakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle ekasmiṃ kulagehe nibbatto vuddhimanvāya satthari pasīditvā sundarehi anekehi vatthehi dhajaṃ kārāpetvā dhajapūjaṃ akāsi. So tena puññakammena uppannuppannabhave uccakule nibbatto pūjaniyo ahosi. Aparabhāge imasmiṃ buddhuppāde ekasmiṃ kulagehe nibbatto vuddhimanvāya puttadārehi vaḍḍhitvā mahābhogo yasavā saddhājāto satthari pasanno gharāvāsaṃ pahāya pabbajitvā nacirasseva arahā ahosi.</paragraph>
<paragraph line="41" number="57">So pattaarahattaphalo pubbakammaṃ saritvā somanassajāto attano pubbacaritāpadānaṃ pakāsento <bold>padumuttarabuddhassā</bold>tiādimāha. Tassattho pubbe vuttoyeva. <bold>Haṭṭho haṭṭhena cittenā</bold>ti somanassasahagatacittayuttattā haṭṭho paripuṇṇarūpakāyo saddhāsampayuttacittatāya haṭṭhena cittena santuṭṭhena cittenāti attho. <bold>Dhajamāropayiṃ aha</bold>nti dhunāti kampati calatīti dhajaṃ, taṃ dhajaṃ āropayiṃ veḷagge laggetvā pūjesinti attho.</paragraph>
<paragraph line="42" number="58-9"><bold>Patitapattāni gaṇhitvā</bold>ti patitāni bodhipattāni gahetvā ahaṃ bahi chaḍḍesinti attho. <bold>Antosuddhaṃ bahisuddha</bold>nti anto cittasantānanāmakāyato ca bahi cakkhusotādirūpakāyato ca suddhiṃ <bold>adhi</bold>visesena <bold>muttaṃ</bold>kilesato vimuttaṃ anāsavaṃ sambuddhaṃ viya sammukhā uttamaṃ bodhiṃ <bold>avandiṃ</bold>paṇāmamakāsinti attho. Sesaṃ sabbattha uttānatthamevāti.</paragraph>
<centered line="43">Dhajadāyakattheraapadānavaṇṇanā samattā.</centered>
<subhead line="44">9. Padumattheraapadānavaṇṇanā</subhead>
<paragraph line="45"><bold>Catusaccaṃ pakāsento</bold>tiādikaṃ āyasmato padumattherassa apadānaṃ. Ayampi purimabuddhesu katakusalasambhāro padumuttaramuninā <pageBreak edition="P" number="0.0383" />dhammapajjote jotamāne ekasmiṃ kulagehe nibbatto gharāvāsaṃ saṇṭhapetvā <pageBreak edition="M" number="2.0085" />bhogasampannoti pākaṭo. So satthari pasīditvā mahājanena saddhiṃ dhammaṃ suṇanto dhajena saha padumakalāpaṃ gahetvā aṭṭhāsi, sadhajaṃ taṃ padumakalāpaṃ ākāsamukkhipiṃ, taṃ <pageBreak edition="V" number="2.0078" />acchariyaṃ disvā ativiya somanassajāto ahosi. So yāvajīvaṃ kusalaṃ katvā jīvitapariyosāne sagge nibbatto dhajamiva chakāmāvacare pākaṭo pūjito ca dibbasampattimanubhavitvā manussesu ca cakkavattisampattimanubhavitvā imasmiṃ buddhuppāde vibhavasampanne saddhāsampanne ekasmiṃ kulagehe nibbatto vuddhimanvāya saddhājāto pañcavassikova pabbajitvā nacirasseva arahā hutvā katapuññanāmena <bold>padumatthero</bold>ti pākaṭo.</paragraph>
<paragraph line="46" number="67">Attano pubbakammaṃ saritvā somanassajāto pubbacaritāpadānaṃ pakāsento <bold>catusaccaṃ pakāsento</bold>tiādimāha. Tattha <bold>sacca</bold>nti tathaṃ avitathaṃ aviparītaṃ saccaṃ, dukkhasamudayanirodhamaggavasena cattāri saccāni samāhaṭānīti catusaccaṃ, taṃ catusaccaṃ pakāsento loke pākaṭaṃ karontoti attho. <bold>Varadhammappavattako</bold>ti uttamadhammappavattako pakāsakoti attho. <bold>Amataṃ vuṭṭhi</bold>nti amatamahānibbānavuṭṭhidhāraṃ pavassanto paggharanto sadevakaṃ lokaṃ temento sabbakilesapariḷāhaṃ nibbāpento dhammavassaṃ vassatīti attho.</paragraph>
<paragraph line="47" number="68"><bold>Sadhajaṃ padumaṃ gayhā</bold>ti dhajena saha ekato katvā padumaṃ padumakalāpaṃ gahetvāti attho. <bold>Aḍḍhakose ṭhito aha</bold>nti ubho ukkhipitvā ṭhito ahanti attho. Sesaṃ sabbattha uttānatthamevāti.</paragraph>
<centered line="48">Padumattheraapadānavaṇṇanā samattā.</centered>
<subhead line="49">10. Asanabodhiyattheraapadānavaṇṇanā</subhead>
<paragraph line="50"><bold>Jātiyā sattavassoha</bold>ntiādikaṃ āyasmato asanabodhiyattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto tissassa bhagavato kāle aññatarasmiṃ kulagehe nibbatto vuddhippatto sukhappatto sāsane pasanno <pageBreak edition="M" number="2.0086" />asanabodhito phalaṃ gahetvā tato vuṭṭhitabodhitaruṇe gahetvā bodhiṃ ropesi, yathā na vinassati tathā udakāsiñcanādikammena rakkhitvā pūjesi. So tena puññena devamanussesu sampattiyo anubhavitvā imasmiṃ buddhuppāde kulagehe nibbatto paripakkasambhārattā <pageBreak edition="P" number="0.0384" />sattavassikova samāno pabbajitvā khuraggeyeva arahattaṃ pāpuṇi, purākatapuññanāmena <bold>asanabodhiyatthero</bold>ti pākaṭo.</paragraph>
<paragraph line="51" number="78">So <pageBreak edition="V" number="2.0079" />pubbasambhāramanussaritvā somanassajāto pubbacaritāpadānaṃ pakāsento <bold>jātiyā sattavassoha</bold>ntiādimāha. Tattha <bold>jātiyā</bold>ti mātugabbhato nikkhantakālato paṭṭhāyāti attho. Sattavasso paripuṇṇasarado ahaṃ lokanāyakaṃ tissaṃ bhagavantaṃ addasanti sambandho. <bold>Pasannacitto sumano</bold>ti pakārena pasannaanāluḷitaavikampitacitto, sumano sundaramano somanassasahagatacittoti attho.</paragraph>
<paragraph line="52" number="79"><bold>Tissassāhaṃ bhagavato</bold>ti tikkhattuṃ jātoti tisso, so mātugabbhato, manussajātito, pañcakkhandhato ca mutto hutvā jāto nibbatto buddho jātoti attho. Tassa tissassa bhagavato tādino, lokajeṭṭhassa asanabodhiṃ uttamaṃ ropayinti sambandho.</paragraph>
<paragraph line="53" number="80"><bold>Asano nāmadheyyenā</bold>ti nāmapaññattiyā nāmasaññāya asano nāma asanarukkho bodhi ahosīti attho. <bold>Dharaṇīruhapādapo</bold>ti vallirukkhapabbatagaṅgāsāgarādayo dhāretīti dharaṇī, kā sā? Pathavī, tassaṃ ruhati patiṭṭhahatīti dharaṇīruho, pādena pivatīti pādapo, pādasaṅkhātena mūlena siñcitodakaṃ pivati āporasaṃ sinehaṃ dhāretīti attho. Dharaṇīruho ca so pādapo cāti dharaṇīruhapādapo, taṃ uttamaṃ asanaṃ bodhiṃ pañca vassāni <bold>paricariṃ</bold>posesinti attho.</paragraph>
<paragraph line="54" number="81"><bold>Pupphitaṃ pādapaṃ disvā</bold>ti taṃ mayā positaṃ asanabodhirukkhaṃ pupphitaṃ accharayoggabhūtapupphattā <bold>abbhutaṃ</bold>lomahaṃsakaraṇaṃ disvā <bold>sakaṃ</bold><pageBreak edition="M" number="2.0087" /><bold>kammaṃ</bold>attano kammaṃ <bold>pakittento</bold>pakārena kathayanto buddhaseṭṭhassa santikaṃ agamāsinti attho. Sesaṃ sabbattha uttānatthamevāti.</paragraph>
<centered line="55">Asanabodhiyattheraapadānavaṇṇanā samattā.</centered>
<centered line="56">Chaṭṭhavaggavaṇṇanā samattā.</centered>
</body>
</document>