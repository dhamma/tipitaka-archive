<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0510a.att18.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/18. kumudavaggo.xml</archivePath>
    <baseFileName>18. kumudavaggo</baseFileName>
    <titlePath>18. Kumudavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">18. Kumudavaggo</chapter>
    <subhead line="2">1. Kumudamāliyattheraapadānavaṇṇanā</subhead>
    <paragraph line="3"><bold>Pabbate</bold><pageBreak edition="V" number="2.0167" /><bold>himavantamhī</bold>tiādikaṃ āyasmato kumudamāliyattherassa apadānaṃ. Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa bhagavato kāle himavantapabbatasamīpe jātassarassa āsanne rakkhaso hutvā nibbatto atthadassiṃ bhagavantaṃ tattha upagataṃ disvā pasannamānaso kumudapupphāni ocinitvā bhagavantaṃ pūjesi. Bhagavā anumodanaṃ katvā pakkāmi.</paragraph>
    <paragraph line="4" number="1"> So tena puññena tato cavitvā devalokaṃ upapanno cha kāmāvacarasampattiyo <pageBreak edition="P" number="0.0459" /> anubhavitvā manussesu ca cakkavattiādisampattiyo anubhavitvā imasmiṃ buddhuppāde kulagehe nibbatto vuddhippatto ratanattaye pasanno pabbajitvā vāyamanto brahmacariyapariyosānaṃ arahattaṃ patvā attano pubbakammaṃ saritvā somanassajāto pubbacaritāpadānaṃ pakāsento <bold>pabbate himavantamhī</bold>tiādimāha. Tattha <bold>tatthajo rakkhaso āsi</bold>nti tasmiṃ jātassarasamīpe jāto nibbatto rakkhaso pararudhiramaṃsakhādako niddayo ghorarūpo bhayānakasabhāvo mahābalo mahāthāmo kakkhaḷo yakkho āsiṃ ahosinti attho.</paragraph>
    <paragraph line="5"><bold>Kumudaṃ</bold><pageBreak edition="M" number="2.0178" /><bold>pupphate tatthā</bold>ti tasmiṃ mahāsare sūriyaraṃsiyā abhāve sati sāyanhe makuḷitaṃ kuñcitākārena nippabhaṃ avaṇṇaṃ hotīti ‘‘kumuda’’nti laddhanāmaṃ pupphaṃ pupphate vikasatīti attho. <bold>Cakkamattāni jāyare</bold>ti tāni pupphāni rathacakkapamāṇāni hutvā jāyantīti attho. Sesaṃ suviññeyyamevāti.</paragraph>
    <centered line="6">Kumudamāliyattheraapadānavaṇṇanā samattā.</centered>
    <subhead line="7">2. Nisseṇidāyakattheraapadānavaṇṇanā</subhead>
    <paragraph line="8"><bold>Koṇḍaññassa</bold><pageBreak edition="V" number="2.0168" /><bold>bhagavato</bold>tiādikaṃ āyasmato nisseṇidāyakattherassa apadānaṃ. Ayampi purimajinavaresu katādhikāro anekāsu jātīsu vivaṭṭūpanissayāni puññāni upacinanto koṇḍaññassa bhagavato kāle vaḍḍhakikule nibbatto saddho pasanno bhagavato dhammadesanaṃ sutvā pasannamānaso bhagavato vasanapāsādassārohanatthāya sārakaṭṭhamayaṃ nisseṇiṃ katvā ussāpetvā ṭhapesi. Bhagavā tassa pasādasaṃvaḍḍhanatthāya passantasseva uparipāsādaṃ āruhi. So atīva pasanno teneva pītisomanassena kālaṃ katvā devaloke nibbatto tattha dibbasampattiṃ anubhavitvā manussesu jāyamāno nisseṇidānanissandena uccakule nibbatto manussasukhaṃ anubhavitvā imasmiṃ buddhuppāde ekasmiṃ kule nibbatto satthu dhammadesanaṃ sutvā saddhājāto pabbajito nacirasseva arahā ahosi.</paragraph>
    <paragraph line="9" number="9"> So attano pubbakammaṃ saritvā somanassajāto pubbacaritāpadānaṃ pakāsento <bold>koṇḍaññassa bhagavato</bold>tiādimāha. Tattha <bold>koṇḍaññassā</bold>ti kucchito hutvā ḍeti pavattatīti koṇḍo, lāmakasatto, koṇḍato aññoti koṇḍañño, alāmako uttamapurisoti attho. Atha vā brāhmaṇagottesu koṇḍaññagotte uppannattā ‘‘koṇḍañño’’ti <pageBreak edition="P" number="0.0460" /> gottavasena tassa nāmaṃ, tassa koṇḍaññassa. Sesaṃ pākaṭamevāti.</paragraph>
    <centered line="10">Nisseṇidāyakattheraapadānavaṇṇanā samattā.</centered>
    <subhead line="11">3. Rattipupphiyattheraapadānavaṇṇanā</subhead>
    <paragraph line="12"><bold>Migaluddo</bold><pageBreak edition="M" number="2.0179" /><bold>pure āsi</bold>ntiādikaṃ āyasmato rattipupphiyattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle nesādakule uppanno migavadhāya araññe vicaramāno tassa kāruññena araññe caramānaṃ vipassiṃ bhagavantaṃ disvā pasannamānaso pupphitaṃ rattikaṃ nāma pupphaṃ kuṭajapupphañca saha vaṇṭena ocinitvā somanassacittena pūjesi. Bhagavā anumodanaṃ katvā pakkāmi.</paragraph>
    <paragraph line="13" number="13"> So teneva puññena devamanussesu saṃsaranto ubhayasampattiyo anubhavitvā imasmiṃ buddhuppāde kulagehe nibbatto viññutaṃ patto ratanattaye pasanno satthu dhammadesanaṃ sutvā kāmesu ādīnavaṃ <pageBreak edition="V" number="2.0169" /> disvā pabbajitvā nacirasseva arahattaṃ patto attano pubbakammaṃ saritvā ‘‘nesādabhūtena mayā katakusalaṃ sundara’’nti somanassajāto pubbacaritāpadānaṃ pakāsento <bold>migaluddo pure āsi</bold>ntiādimāha. Tattha migānaṃ luddo sāhasiko mārakoti migaluddo, migesu vā luddo lobhīti migaluddo, nesādo āsiṃ pureti attho.</paragraph>
    <paragraph line="14" number="14"><bold>Rattikaṃ pupphitaṃ disvā</bold>ti padumapupphādīni anekāni pupphāni sūriyaraṃsisamphassena divā pupphanti rattiyaṃ makuḷitāni honti. Jātisumanamallikādīni anekāni pupphāni pana rattiyaṃ pupphanti no divā. Tasmā rattiyaṃ pupphanato rattipupphanāmakāni anekāni sugandhapupphāni ca kuṭajapupphāni ca gahetvā pūjesinti attho. Sesaṃ uttānatthamevāti.</paragraph>
    <centered line="15">Rattipupphiyattheraapadānavaṇṇanā samattā.</centered>
    <subhead line="16">4. Udapānadāyakattheraapadānavaṇṇanā</subhead>
    <paragraph line="17"><bold>Vipassino bhagavato</bold>tiādikaṃ āyasmato udapānadāyakattherassa apadānaṃ. Ayampi thero purimamunivaresu katādhikāro anekesu bhavesu katapuññasañcayo vipassissa bhagavato kāle kulagehe <pageBreak edition="M" number="2.0180" /> nibbatto vuddhippatto ‘‘pānīyadānaṃ mayā dātabbaṃ, tañca nirantaraṃ katvā pavattetuṃ vaṭṭatī’’ti cintetvā ekaṃ kūpaṃ khanāpetvā udakasampattakāle iṭṭhakāhi cināpetvā thiraṃ katvā tattha uṭṭhitena udakena puṇṇaṃ taṃ udapānaṃ vipassissa bhagavato niyyādesi. Bhagavā pānīyadānānisaṃsadīpakaṃ anumodanaṃ akāsi <pageBreak edition="P" number="0.0461" />. So tena puññena devamanussesu saṃsaranto nibbattanibbattaṭṭhāne pokkharaṇīudapānapānīyādisampanno sukhamanubhavitvā imasmiṃ buddhuppāde ekasmiṃ kule nibbatto vuddhimanvāya saddho pasanno pabbajitvā nacirasseva arahā ahosi.</paragraph>
    <paragraph line="18" number="18"> So aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>vipassino bhagavato</bold>tiādimāha. Tattha <bold>udapāno kato mayā</bold>ti udakaṃ pivanti etthāti udapāno, kūpapokkharaṇītaḷākānametaṃ adhivacanaṃ. So udapāno kūpo vipassissa bhagavato atthāya kato khanitoti attho. Sesaṃ uttānatthamevāti.</paragraph>
    <centered line="19">Udapānadāyakattheraapadānavaṇṇanā samattā.</centered>
    <subhead line="20">5. Sīhāsanadāyakattheraapadānavaṇṇanā</subhead>
    <paragraph line="21"><bold>Nibbute</bold><pageBreak edition="V" number="2.0170" /><bold>lokanāthamhī</bold>tiādikaṃ āyasmato sīhāsanadāyakattherassa apadānaṃ. Ayampi purimabuddhesu katādhikāro tattha tattha bhave nibbānādhigamatthāya katapuññūpacayo padumuttarassa bhagavato kāle gahapatikule nibbatto viññutaṃ patto satthu dhammadesanaṃ sutvā ratanattaye pasanno tasmiṃ bhagavati parinibbute sattahi ratanehi khacitaṃ sīhāsanaṃ kārāpetvā bodhirukkhaṃ pūjesi, bahūhi mālāgandhadhūpehi ca pūjesi.</paragraph>
    <paragraph line="22" number="21"> So tena puññena devamanussesu saṃsaranto ubhayasampattiyo anubhavitvā sabbattha pūjito imasmiṃ buddhuppāde sāvatthiyaṃ kulagehe nibbatto vuddhippatto gharāvāsaṃ vasanto satthu dhammadesanaṃ sutvā pasannamānaso ñātivaggaṃ pahāya pabbajito nacirasseva arahā hutvā <pageBreak edition="M" number="2.0181" /> pubbūpacitakusalasambhāraṃ saritvā sañjātasomanasso pubbacaritāpadānaṃ pakāsento <bold>nibbute lokanāthamhī</bold>tiādimāha. Tattha <bold>sīhāsanamadāsaha</bold>nti sīharūpahiraññasuvaṇṇaratanehi khacitaṃ āsanaṃ sīhāsanaṃ, sīhassa vā abhītassa bhagavato nisinnārahaṃ, sīhaṃ vā seṭṭhaṃ uttamaṃ āsananti sīhāsanaṃ, taṃ ahaṃ adāsiṃ, bodhirukkhaṃ pūjesinti attho. Sesaṃ suviññeyyamevāti.</paragraph>
    <centered line="23">Sīhāsanadāyakattheraapadānavaṇṇanā samattā.</centered>
    <subhead line="24">6. Maggadattikattheraapadānavaṇṇanā</subhead>
    <paragraph line="25"><bold>Anomadassī bhagavā</bold>tiādikaṃ āyasmato maggadattikattherassa apadānaṃ. Ayampāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa <pageBreak edition="P" number="0.0462" /> bhagavato kāle kulagehe nibbatto vuddhimanvāya gharāvāsaṃ saṇṭhapetvā vasanto anomadassiṃ bhagavantaṃ ākāse caṅkamantaṃ pāduddhāre pāduddhāracaṅkamanaṭṭhāne pupphānaṃ vikiraṇaṃ acchariyañca disvā pasannamānaso pupphāni ākāse ukkhipi, tāni vitānaṃ hutvā aṭṭhaṃsu.</paragraph>
    <paragraph line="26" number="26"> So tena puññena sugatīsuyeva saṃsaranto sabbattha pūjito sukhaṃ anubhavitvā imasmiṃ buddhuppāde ekasmiṃ kule nibbatto kamena yobbaññaṃ pāpuṇitvā saddhājāto pabbajitvā vattasampanno <pageBreak edition="V" number="2.0171" /> nacirasseva arahattaṃ patto caṅkamanassa pūjitattā <bold>maggadattikatthero</bold>ti pākaṭo. So pubbakammaṃ saritvā somanassajāto pubbacaritāpadānaṃ pakāsento <bold>anomadassī bhagavā</bold>tiādimāha. <bold>Diṭṭhadhammasukhatthāyā</bold>ti imasmiṃ attabhāve caṅkamanena sarīrasallahukādisukhaṃ paṭiccāti attho. <bold>Abbhokāsamhi caṅkamī</bold>ti abbhokāse aṅgaṇaṭṭhāne caṅkami, padavikkhepaṃ padasañcāraṃ akāsīti attho.</paragraph>
    <paragraph line="27"><bold>Uddhate pāde pupphānī</bold>ti caṅkamantena pāde uddhate padumuppalādīni pupphāni pathavito uggantvā caṅkame vikiriṃsūti attho. <bold>Sobhaṃ muddhani tiṭṭhare</bold>ti buddhassa <pageBreak edition="M" number="2.0182" /> muddhani sīse sobhayamānā tāni tiṭṭhantīti attho. Sesaṃ suviññeyyamevāti.</paragraph>
    <centered line="28">Maggadattikattheraapadānavaṇṇanā samattā.</centered>
    <subhead line="29">7. Ekadīpiyattheraapadānavaṇṇanā</subhead>
    <paragraph line="30"><bold>Padumuttarassa munino</bold>tiādikaṃ āyasmato ekadīpiyattherassa apadānaṃ. Ayampāyasmā purimajinaseṭṭhesu katakusalasambhāro tattha tattha bhave vivaṭṭūpanissayāni puññāni upacinanto padumuttarassa bhagavato kāle gahapatikule nibbatto vuddhippatto saddho pasanno bhagavato salalamahābodhimhi ekapadīpaṃ pūjesi, thāvaraṃ katvā niccamekapadīpapūjanatthāya telavaṭṭaṃ paṭṭhapesi. So tena puññena devamanussesu saṃsaranto sabbattha jalamāno pasannacakkhuko ubhayasukhamanubhavitvā imasmiṃ buddhuppāde sāvatthiyaṃ vibhavasampanne ekasmiṃ kule nibbatto viññutaṃ patto ratanattaye pasanno pabbajitvā nacirasseva arahattaṃ patto dīpapūjāya laddhavisesādhigamattā <bold>ekadīpiyatthero</bold>ti pākaṭo.</paragraph>
    <paragraph line="31" number="30"> So aparabhāge attano pubbakammaṃ saritvā somanassajāto pubbacaritāpadānaṃ pakāsento <bold>padumuttarassa munino</bold>tiādimāha. Taṃ sabbaṃ uttānatthamevāti.</paragraph>
    <centered line="32">Ekadīpiyattheraapadānavaṇṇanā samattā.</centered>
    <subhead line="33">8. Maṇipūjakattheraapadānavaṇṇanā</subhead>
    <paragraph line="34"><bold>Orena</bold><pageBreak edition="P" number="0.0463" /><pageBreak edition="V" number="2.0172" /><bold>himavantassā</bold>tiādikaṃ āyasmato maṇipūjakattherassa apadānaṃ. Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle ekasmiṃ kule nibbatto gharāvāsaṃ saṇṭhapetvā tatthādīnavaṃ disvā gharāvāsaṃ pahāya tāpasapabbajjaṃ pabbajitvā himavantaorabhāge ekissā nadiyā samīpe paṇṇasālaṃ kāretvā vasanto vivekakāmatāya tassānukampāya ca tattha upagataṃ padumuttaraṃ bhagavantaṃ disvā pasannamānaso maṇipallaṅkaṃ <pageBreak edition="M" number="2.0183" /> bhagavato pūjesi. Bhagavā tassa pasādavaḍḍhanatthāya tattha nisīdi. So bhiyyosomattāya pasanno nibbānādhigamatthāya patthanaṃ akāsi. Bhagavā anumodanaṃ vatvā pakkāmi. So tena puññena devamanussesu saṃsaranto sabbattha pūjito sukhaṃ anubhavitvā imasmiṃ buddhuppāde sāvatthiyaṃ vibhavasampanne kule nibbatto gharāvāsaṃ vasanto ekadivasaṃ satthu dhammadesanaṃ sutvā paṭiladdhasaddho pabbajitvā nacirasseva arahā ahosi.</paragraph>
    <paragraph line="35" number="34"> So ekadivasaṃ attanā katakusalaṃ saritvā sañjātasomanasso pubbacaritāpadānaṃ pakāsento <bold>orena himavantassā</bold>tiādimāha. Tattha <bold>orenā</bold>ti himavantassa aparaṃ bhāgaṃ vihāya orena, bhummatthe karaṇavacanaṃ, orasmiṃ disābhāgeti attho. <bold>Nadikā sampavattathā</bold>ti apākaṭanāmadheyyā ekā nadī saṃsuṭṭhu pavattānī vahānī sandamānā ahosīti attho. <bold>Tassā cānupakhettamhī</bold>ti tassā nadiyā anupakhettamhi tīrasamīpeti attho. <bold>Sayambhū vasate tadā</bold>ti yadā ahaṃ maṇipallaṅkaṃ pūjesiṃ, tadā anācariyako hutvā sayameva buddhabhūto bhagavā vasate viharatīti attho.</paragraph>
    <paragraph line="36" number="35"><bold>Maṇiṃ paggayha pallaṅka</bold>nti <bold>maṇi</bold>nti cittaṃ ārādheti somanassaṃ karotīti maṇi, atha vā māti pamāṇaṃ karoti ābharaṇanti maṇi, atha vā marantāpi rājayuvarājādayo taṃ na pariccajanti tadatthāya saṅgāmaṃ karontīti maṇi, taṃ maṇiṃ maṇimayaṃ pallaṅkaṃ manoramaṃ <bold>sādhu cittaṃ</bold> suṭṭhu vicittaṃ paggayha gahetvā buddhaseṭṭhassa <bold>abhiropayiṃ</bold> pūjesinti attho. Sesaṃ sabbaṃ uttānatthamevāti.</paragraph>
    <centered line="37">Maṇipūjakattheraapadānavaṇṇanā samattā.</centered>
    <subhead line="38">9. Tikicchakattheraapadānavaṇṇanā</subhead>
    <paragraph line="39"><bold>Nagare</bold><pageBreak edition="V" number="2.0173" /><bold>bandhumatiyā</bold>tiādikaṃ āyasmato tikicchakattherassa apadānaṃ. Ayampāyasmā purimajinavaresu katādhikāro <pageBreak edition="P" number="0.0464" /> tattha tattha bhave vivaṭṭūpanissayāni puññāni upacinanto vipassissa bhagavato kāle bandhumatīnagare vejjakule nibbatto bahussuto susikkhito vejjakamme cheko <pageBreak edition="M" number="2.0184" /> bahū rogino tikicchanto vipassissa bhagavato upaṭṭhākassa asokanāmattherassa rogaṃ tikicchi. So tena puññena devamanussesu aparāparaṃ sukhaṃ anubhavanto nibbattanibbattabhave arogo dīghāyuko suvaṇṇavaṇṇasarīro ahosi.</paragraph>
    <paragraph line="40" number="39"> So imasmiṃ buddhuppāde sāvatthiyaṃ gahapatikule nibbatto vuddhimanvāya sabbasippesu nipphattiṃ patto arogo sukhito vibhavasampanno ratanattaye pasanno satthu dhammadesanaṃ sutvā paṭiladdhasaddho gharāvāsaṃ pahāya pabbajitvā nacirasseva arahā hutvā pubbakammaṃ saritvā somanassajāto pubbacaritāpadānaṃ pakāsento <bold>nagare bandhumatiyā</bold>tiādimāha. Taṃ sabbaṃ heṭṭhā vuttanayattā uttānatthamevāti.</paragraph>
    <centered line="41">Tikicchakattheraapadānavaṇṇanā samattā.</centered>
    <subhead line="42">10. Saṅghupaṭṭhākattheraapadānavaṇṇanā</subhead>
    <paragraph line="43"><bold>Vessabhumhi bhagavatī</bold>tiādikaṃ āyasmato saṅghupaṭṭhākattherassa apadānaṃ. Ayampi thero purimabuddhesu katakusalasambhāro anekesu bhavesu vivaṭṭūpanissayāni puññāni upacinanto vessabhussa bhagavato kāle tassārāmikassa putto hutvā nibbatto viññutaṃ patvā saddho pasanno vihāresu ārāmikakammaṃ karonto sakkaccaṃ saṅghaṃ upaṭṭhāsi. So teneva kusalakammena devamanussesu saṃsaranto ubhayasampattiyo anubhavitvā imasmiṃ buddhuppāde sāvatthiyaṃ gahapatikule nibbatto vuddhippatto vibhavasampanno sukhappatto pākaṭo satthu dhammadesanaṃ sutvā sāsane pasanno pabbajitvā vattasampanno sāsanaṃ sobhayamāno vipassanaṃ vaḍḍhento nacirasseva saha paṭisambhidāhi arahattaṃ patto chaḷabhiñño pubbe katakusalakammavasena <bold>saṅghupaṭṭhākatthero</bold>ti pākaṭo ahosi.</paragraph>
    <paragraph line="44" number="45"> So <pageBreak edition="V" number="2.0174" /> ekadivasaṃ ‘‘pubbe mayā kiṃ nāma kammaṃ katvā ayaṃ lokuttarasampatti laddhā’’ti attano pubbakammaṃ saritvā paccakkhato jānitvā somanassajāto pubbacaritāpadānaṃ pākaṭaṃ karonto <bold>vessabhumhi bhagavatī</bold>tiādimāha. Tattha <bold>ahosārāmiko aha</bold>nti ahaṃ <pageBreak edition="M" number="2.0185" /> vessabhussa bhagavato sāsane ārāmiko ahosinti attho. Sesaṃ heṭṭhā vuttanayattā uttānatthattā ca suviññeyyamevāti.</paragraph>
    <centered line="45">Saṅghupaṭṭhākattheraapadānavaṇṇanā samattā.</centered>
    <centered line="46">Aṭṭhārasamavaggavaṇṇanā samattā.</centered>
  </content>
</document>