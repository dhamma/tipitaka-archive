<?xml version="1.0"?>
<document>
<metadata>
<normativeSource>http://tipitaka.org/romn/cscd/s0510a.att7.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/7. sakacintaniyavaggo.xml</archivePath>
<title>7. Sakacintaniyavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">7. Sakacintaniyavaggo</chapter>
<subhead line="2">1. Sakacintaniyattheraapadānavaṇṇanā</subhead>
<paragraph line="3"><bold>Pavanaṃ</bold><pageBreak edition="V" number="2.0080" /><bold>kānanaṃ disvā</bold>tiādikaṃ āyasmato sakacintaniyattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle ekasmiṃ kulagehe nibbatto vuddhimanvāya tassa bhagavato āyupariyosāne uppanno <pageBreak edition="P" number="0.0385" />dharamānaṃ bhagavantaṃ apāpuṇitvā parinibbutakāle isipabbajjaṃ pabbajitvā himavante vasanto vivekaṃ ramaṇīyaṃ ekaṃ vanaṃ patvā tatthevekāya kandarāya pulinacetiyaṃ katvā bhagavati saññaṃ katvā sadhātukasaññañca katvā vanapupphehi pūjetvā namassamāno paricari. So tena puññakammena devamanussesu saṃsaranto dvīsu aggaṃ aggasampattiṃ aggañca cakkavattisampattiṃ anubhavitvā imasmiṃ buddhuppāde ekasmiṃ kulagehe nibbatto vibhavasampanno saddhāsampanno satthari pasīditvā pabbajitvā arahā chaḷabhiñño ahosi.</paragraph>
<paragraph line="4" number="1">So attano pubbakammaṃ saritvā somanassajāto pubbacaritāpadānaṃ pakāsento <bold>pavanaṃ kānanaṃ disvā</bold>tiādimāha. Tattha <bold>pavana</bold>nti pakārena vanaṃ patthaṭaṃ vitthiṇṇaṃ gahanabhūtanti pavanaṃ. <bold>Kānanaṃ</bold>avakucchitaṃ ānanaṃ avahanaṃ satataṃ sīhabyagghayakkharakkhasamaddahatthiassasupaṇṇauragehi vihaṅgagaṇasaddakukkuṭakokilehi vā bahalanti kānanaṃ, taṃ kānanasaṅkhātaṃ pavanaṃ manussasaddavirahitattā <bold>appasaddaṃ</bold>nissaddanti attho. <bold>Anāvila</bold>nti na āvilaṃ upaddavarahitanti attho. <bold>Isīnaṃ anuciṇṇa</bold>nti buddhapaccekabuddhaarahantakhīṇāsavasaṅkhātānaṃ isīnaṃ anuciṇṇaṃ nisevitanti attho. <bold>Āhutīnaṃ</bold><pageBreak edition="M" number="2.0088" /><bold>paṭiggaha</bold>nti āhunaṃ vuccati pūjāsakkāraṃ paṭiggahaṃ gehasadisanti attho.</paragraph>
<paragraph line="5" number="2"><bold>Thūpaṃ katvāna veḷunā</bold>ti veḷupesikāhi cetiyaṃ katvāti attho. <bold>Nānāpupphaṃ samokiri</bold>nti campakādīhi anekehi pupphehi samokiriṃ pūjesinti attho. <bold>Sammukhā viya sambuddha</bold>nti <pageBreak edition="V" number="2.0081" />sajīvamānassa sambuddhassa sammukhā iva <bold>nimmitaṃ</bold>uppāditaṃ cetiyaṃ ahaṃ <bold>abhi</bold>visesena <bold>vandiṃ</bold>paṇāmamakāsinti attho. Sesaṃ suviññeyyamevāti.</paragraph>
<centered line="6">Sakacintaniyattheraapadānavaṇṇanā samattā.</centered>
<subhead line="7">2. Avopupphiyattheraapadānavaṇṇanā</subhead>
<paragraph line="8"><bold>Vihārā abhinikkhammā</bold>tiādikaṃ āyasmato avopupphiyattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa bhagavato kāle kulagehe nibbatto viññutaṃ patto saddhāsampanno dhammaṃ sutvā somanassappatto nānāpupphāni ubhohi hatthehi gahetvā buddhassa upari abbhukkiri. So tena puññena devamanussesu saṃsaranto <pageBreak edition="P" number="0.0386" />saggasampattiñca cakkavattisampattiñca anubhavitvā sabbattha pūjito imasmiṃ buddhuppāde ekasmiṃ kulagehe nibbato vuddhippatto sāsane pasīditvā pabbajitvā nacirasseva arahā ahosi. <bold>Ā</bold>samantato kāsati dippatīti ākāso, tasmiṃ ākāse pupphānaṃ avakiritattā <bold>avopupphiyatthero</bold>ti pākaṭo.</paragraph>
<paragraph line="9" number="7">Evaṃ pattasantipado attano pubbakammaṃ saritvā somanassajāto pubbacaritāpadānaṃ pakāsento <bold>vihārā abhinikkhammā</bold>tiādimāha. Tattha <bold>vihārā</bold>ti visesena harati catūhi iriyāpathehi apatantaṃ attabhāvaṃ āharati pavatteti etthāti vihāro, tasmā vihārā <bold>abhi</bold>visesena <bold>nikkhamma</bold>nikkhamitvā. <bold>Abbhuṭṭhāsi ca caṅkame</bold>ti caṅkamanatthāya saṭṭhiratane caṅkame abhivisesena uṭṭhāsi, abhiruhīti attho. <bold>Catusaccaṃ</bold><pageBreak edition="M" number="2.0089" /><bold>pakāsento</bold>ti tasmiṃ caṅkame caṅkamanto dukkhasamudayanirodhamaggasaccasaṅkhātaṃ catusaccaṃ pakāsento pākaṭaṃ karonto amataṃ padaṃ nibbānaṃ desento vibhajanto uttānīkaronto tasmiṃ caṅkameti sambandho.</paragraph>
<paragraph line="10" number="8"><bold>Sikhissa giramaññāya, buddhaseṭṭhassa tādino</bold>ti seṭṭhassa tādiguṇasamaṅgissa sikhissa buddhassa giraṃ saddaṃ ghosaṃ aññāya jānitvā. <bold>Nānāpupphaṃ gahetvānā</bold>ti nāgapunnāgādianekāni pupphāni gahetvā āharitvā. <bold>Ākāsamhi samokiri</bold>nti caṅkamantassa bhagavato muddhani ākāse okiriṃ pūjesiṃ.</paragraph>
<paragraph line="11" number="9"><bold>Tena kammena dvipadindā</bold>ti dvipadānaṃ devabrahmamanussānaṃ inda padhānabhūta. <bold>Narāsabha</bold>narānaṃ <pageBreak edition="V" number="2.0082" />āsabhabhūta. <bold>Pattomhi acalaṃ ṭhāna</bold>nti tumhākaṃ santike pabbajitvā acalaṃ ṭhānaṃ nibbānaṃ patto amhi bhavāmi. <bold>Hitvā jayaparājaya</bold>nti dibbamanussasampattisaṅkhātaṃ jayañca caturāpāyadukkhasaṅkhātaṃ parājayañca hitvā chaḍḍetvā nibbānaṃ pattosmīti attho. Sesaṃ suviññeyyamevāti.</paragraph>
<centered line="12">Avopupphiyattheraapadānavaṇṇanā samatto.</centered>
<subhead line="13">3. Paccāgamaniyattheraapadānavaṇṇanā</subhead>
<paragraph line="14"><bold>Sindhuyā nadiyā tīre</bold>tiādikaṃ āyasmato paccāgamaniyattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle sindhuyā gaṅgāya samīpe cakkavākayoniyaṃ nibbatto pubbasambhārayuttattā pāṇino akhādanto sevālameva bhakkhayanto carati. Tasmiṃ samaye vipassibhagavā sattānuggahaṃ karonto tattha agamāsi. Tasmiṃ khaṇe so cakkavāko vijjotamānaṃ <pageBreak edition="P" number="0.0387" />bhagavantaṃ disvā pasannamānaso tuṇḍena sālarukkhato sālapupphaṃ chinditvā āgamma pūjesi. So teneva cittappasādena tato cuto devaloke uppanno aparāparaṃ chakāmāvacarasampattiṃ anubhavitvā tato cuto manussaloke uppajjitvā cakkavattisampattiādayo anubhavitvā imasmiṃ buddhuppāde ekasmiṃ kulagehe <pageBreak edition="M" number="2.0090" />nibbatto viññutaṃ patto pubbacaritavasena satthari pasanno pabbajitvā nacirasseva arahā ahosi, cakkavāko hutvā bhagavantaṃ disvā katthaci gantvā pupphamāharitvā pūjitattā pubbapuññanāmena <bold>paccāgamaniyatthero</bold>ti pākaṭo.</paragraph>
<paragraph line="15" number="13">Attano pubbakammaṃ saritvā somanassajāto pubbacaritāpadānaṃ pakāsento <bold>sindhuyā nadiyā tīre</bold>tiādimāha. Sīti saddaṃ kurumānā dhunāti kampatīti sindhu, nadati saddaṃ karonto gacchatīti nadi. <bold>Cakkavāko ahaṃ tadā</bold>ti cakkaṃ sīghaṃ gacchantaṃ iva udake vā thale vā ākāse vā sīghaṃ vāti gacchatīti cakkavāko. Tadā vipassiṃ bhagavantaṃ dassanakāle ahaṃ cakkavāko ahosinti attho. <bold>Suddhasevālabhakkhoha</bold>nti aññagocaraamissattā suddhasevālameva khādanto ahaṃ vasāmi. <bold>Pāpesu ca susaññato</bold>ti pubbavāsanāvasena pāpakaraṇe suṭṭhu saññato tīhi dvārehi saññato susikkhito.</paragraph>
<paragraph line="16" number="14"><bold>Addasaṃ</bold><pageBreak edition="V" number="2.0083" /><bold>virajaṃ buddha</bold>nti rāgadosamohavirahitattā virajaṃ nikkilesaṃ buddhaṃ addasaṃ addakkhiṃ. <bold>Gacchantaṃ anilañjase</bold>ti anilañjase ākāsapathe gacchantaṃ buddhaṃ. <bold>Tuṇḍena</bold>mayhaṃ mukhatuṇḍena <bold>tālaṃ</bold>sālapupphaṃ <bold>paggayha</bold>paggahetvā <bold>vipassissābhiropayiṃ</bold>vipassissa bhagavato pūjesinti attho. Sesaṃ suviññeyyamevāti.</paragraph>
<centered line="17">Paccāgamaniyattheraapadānavaṇṇanā samattā.</centered>
<subhead line="18">4. Parappasādakattheraapadānavaṇṇanā</subhead>
<paragraph line="19"><bold>Usabhaṃ pavaraṃ vīra</bold>ntiādikaṃ āyasmato parappasādakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle brāhmaṇakule nibbatto tiṇṇaṃ vedānaṃ pāragū itihāsapañcamānaṃ padako veyyākaraṇo sanighaṇḍukeṭubhānaṃ sākkharappabhedānaṃ lokāyatamahāpurisalakkhaṇesu anavayo nāmena <bold>selabrāhmaṇo</bold>ti pākaṭo siddhatthaṃ bhagavantaṃ disvā dvattiṃsamahāpurisalakkhaṇehi asītianubyañjanehi cāti sayaṃ sobhamānaṃ disvā pasannamānaso anekehi kāraṇehi <pageBreak edition="M" number="2.0091" />anekāhi <pageBreak edition="P" number="0.0388" />upamāhi thomanaṃ pakāsesi. So tena puññakammena devaloke sakkamārādayo cha kāmāvacarasampattiyo anubhavitvā manussesu cakkavattisampattiṃ anubhavitvā imasmiṃ buddhuppāde vibhavasampanne ekasmiṃ kulagehe nibbatto viññutaṃ patto satthari pasīdisvā pabbajito nacirasseva catupaṭisambhidāchaḷabhiññappatto mahākhīṇāsavo ahosi, buddhassa thutiyā sattānaṃ sabbesaṃ cittappasādakaraṇato <bold>parappasādakatthero</bold>ti pākaṭo.</paragraph>
<paragraph line="20" number="20">Ekadivasaṃ attano pubbakammaṃ saritvā somanassajāto pubbacaritāpadānaṃ pakāsento <bold>usabhaṃ pavaraṃ vīra</bold>ntiādimāha. Tattha <bold>usabha</bold>nti vasabho nisabho visabho āsabhoti cattāro jeṭṭhapuṅgavā. Tattha gavasatajeṭṭhako vasabho, gavasahassajeṭṭhako nisabho, gavasatasahassajeṭṭhako visabho, gavakoṭisatasahassajeṭṭhako āsabhoti ca yassa kassaci thutiṃ karontā brāhmaṇapaṇḍitā bahussutā attano attano paññāvasena thutiṃ karonti, buddhānaṃ pana sabbākārena thutiṃ kātuṃ samattho ekopi natthi. Appameyyo hi buddho. Vuttañhetaṃ –</paragraph>
<gatha1 line="21">‘‘Buddhopi <pageBreak edition="V" number="2.0084" />buddhassa bhaṇeyya vaṇṇaṃ, kappampi ce aññamabhāsamāno;</gatha1>
<gathalast line="22">Khīyetha kappo ciradīghamantare, vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53) –</gathalast>
<unindented line="23">Ādikaṃ. Ayampi brāhmaṇo mukhārūḷhavasena ekapasīdanavasena ‘‘āsabha’’nti vattabbe ‘‘usabha’’ntiādimāha. Varitabbo patthetabboti varo. Anekesu kappasatasahassesu katavīriyattā vīro. Mahantaṃ sīlakkhandhādikaṃ esati gavesatīti mahesī, taṃ <bold>mahesiṃ</bold>buddhaṃ. Visesena kilesakhandhamārādayo māre jitavāti vijitāvī, taṃ <bold>vijitāvinaṃ</bold>sambuddhaṃ. Suvaṇṇassa vaṇṇo iva vaṇṇo yassa sambuddhassa so suvaṇṇavaṇṇo, taṃ <bold>suvaṇṇavaṇṇaṃ</bold>sambuddhaṃ disvā ko nāma satto nappasīdatīti.</unindented>
<centered line="24">Parappasādakattheraapadānavaṇṇanā samattā.</centered>
<subhead line="25">5. Bhisadāyakattheraapadānavaṇṇanā</subhead>
<paragraph line="26"><bold>Vessabhū</bold><pageBreak edition="M" number="2.0092" /><bold>nāma nāmenā</bold>tiādikaṃ āyasmato bhisadāyakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vessabhussa bhagavato kāle himavantasmiṃ hatthiyoniyaṃ nibbatto tasmiṃ paṭivasati. Tasmiṃ samaye vessabhū bhagavā vivekakāmo himavantamagamāsi. Taṃ disvā so hatthināgo pasannamānaso bhisamuḷālaṃ <pageBreak edition="P" number="0.0389" />gahetvā bhagavantaṃ bhojesi. So tena puññakammena hatthiyonito cuto devaloke uppajjitvā tattha cha kāmāvacarasampattiyo anubhavitvā manussattamāgato manussesu cakkavattisampattiādayo anubhavitvā imasmiṃ buddhuppāde mahābhoge aññatarasmiṃ kule nibbatto pubbavāsanābalena satthari pasanno pabbajitvā nacirasseva arahā ahosi, so pubbe katakusalanāmena <bold>bhisadāyakatthero</bold>ti pākaṭo.</paragraph>
<paragraph line="27" number="29">So attano pubbakammaṃ saritvā pubbacaritāpadānaṃ dassento <bold>vessabhū nāma nāmenā</bold>tiādimāha. Tattha <bold>vessabhū</bold>ti vessaṃ bhunāti atikkamatīti vessabhū. Atha vā vesse vāṇijakamme vā kāmarāgādike vā kusalādikamme vā vatthukāmakilesakāme vā bhunāti abhibhavatīti <pageBreak edition="V" number="2.0085" />vessabhū, so nāmena vessabhū nāma bhagavā. <bold>Isīnaṃ tatiyo ahū</bold>ti kusaladhamme esati gavesatīti isi, ‘‘vipassī, sikhī, vessabhū’’ti vuttattā tatiyo isi tatiyo bhagavā ahu ahosīti attho. <bold>Kānanaṃ vanamoggayhā</bold>ti kānanasaṅkhātaṃ vanaṃ ogayha ogahetvā pāvisīti attho.</paragraph>
<paragraph line="28" number="30"><bold>Bhisamuḷālaṃ gaṇhitvā</bold>ti dvipadacatuppadānaṃ chātakaṃ bhisati hiṃsati vināsetīti bhisaṃ, ko so? Padumakando, bhisañca muḷālañca bhisamuḷālaṃ, taṃ bhisamuḷālaṃ gahetvāti attho.</paragraph>
<paragraph line="29" number="31"><bold>Karena ca parāmaṭṭho</bold>ti taṃ mayā dinnadānaṃ, <bold>vessabhūvarabuddhinā</bold>uttamabuddhinā vessabhunā karena hatthatalena parāmaṭṭho katasamphasso ahosi. <bold>Sukhāhaṃ nābhijānāmi, samaṃ tena kutottari</bold>nti tena sukhena <pageBreak edition="M" number="2.0093" />samaṃ sukhaṃ nābhijānāmi, tato uttariṃ tato paraṃ tato adhikaṃ sukhaṃ kutoti attho. Sesaṃ nayānusārena suviññeyyanti.</paragraph>
<centered line="30">Bhisadāyakattheraapadānavaṇṇanā samattā.</centered>
<subhead line="31">6. Sucintitattheraapadānavaṇṇanā</subhead>
<paragraph line="32"><bold>Giriduggacaro āsi</bold>ntiādikaṃ āyasmato sucintitattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa bhagavato kāle himavantappadese nesādakule uppanno migasūkarādayo vadhitvā khādanto viharati. Tadā lokanātho lokānuggahaṃ sattānuddayatañca paṭicca himavantamagamāsi. Tadā so nesādo bhagavantaṃ disvā pasannamānaso attano khādanatthāya ānītaṃ varamadhuramaṃsaṃ adāsi. Paṭiggahesi bhagavā tassānukampāya, taṃ bhuñjitvā anumodanaṃ vatvā pakkāmi. So teneva puññena <pageBreak edition="P" number="0.0390" />teneva somanassena tato cuto sugatīsu saṃsaranto cha kāmāvacarasampattiyo anubhavitvā manussesu cakkavattisampattiādayo anubhavitvā imasmiṃ buddhuppāde kulagehe nibbatto satthari pasīditvā pabbajito nacirasseva arahā ahosi.</paragraph>
<paragraph line="33" number="36">Catupaṭisambhidāpañcābhiññādibhedaṃ patvā attano pubbakammaṃ saritvā somanassajāto <pageBreak edition="V" number="2.0086" />pubbacaritāpadānaṃ pakāsento <bold>giriduggacaro āsi</bold>ntiādimāha. Girati saddaṃ karotīti giri, ko so? Silāpaṃsumayapabbato, duṭṭhu dukkhena gamanīyaṃ duggaṃ, girīhi duggaṃ giriduggaṃ, duggamoti attho. Tasmiṃ giridugge pabbatantare caro caraṇasīlo āsiṃ ahosiṃ. <bold>Abhijātova kesarī</bold>ti abhi visesena jāto nibbatto kesarīva kesarasīho iva giriduggasmiṃ carāmīti attho.</paragraph>
<paragraph line="34" number="40"><bold>Giriduggaṃ pavisiṃ aha</bold>nti ahaṃ tadā tena maṃsadānena pītisomanassajāto pabbatantaraṃ pāvisiṃ. Sesaṃ uttānatthamevāti.</paragraph>
<centered line="35">Sucintitattheraapadānavaṇṇanā samattā.</centered>
<subhead line="36">7. Vatthadāyakattheraapadānavaṇṇanā</subhead>
<paragraph line="37"><bold>Pakkhijāto</bold><pageBreak edition="M" number="2.0094" /><bold>tadā āsi</bold>ntiādikaṃ āyasmato vatthadāyakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa bhagavato kāle supaṇṇayoniyaṃ nibbatto gandhamādanapabbataṃ gacchantaṃ atthadassiṃ bhagavantaṃ disvā pasannamānaso supaṇṇavaṇṇaṃ vijahitvā māṇavakavaṇṇaṃ nimminitvā mahagghaṃ dibbavatthaṃ ādāya bhagavantaṃ pūjesi. Sopi bhagavā paṭiggahetvā anumodanaṃ vatvā pakkāmi. So teneva somanassena vītināmetvā yāvatāyukaṃ ṭhatvā tato cuto devaloke nibbatto tattha aparāparaṃ saṃsaranto puññāni anubhavitvā tato manussesu manussasampattinti sabbattha mahagghaṃ vatthābharaṇaṃ laddhaṃ, tato uppannuppannabhave vatthacchāyāya gatagataṭṭhāne vasanto imasmiṃ buddhuppāde ekasmiṃ kulagehe nibbatto viññutaṃ patto satthari pasīditvā pabbajito nacirasseva chaḷabhiññappattakhīṇāsavo ahosi, pubbe katapuññanāmena <bold>vatthadāyakatthero</bold>ti pākaṭo.</paragraph>
<paragraph line="38" number="45">So attano pubbakammaṃ saritvā somanassajāto pubbacaritāpadānaṃ pakāsento <bold>pakkhijāto tadā āsi</bold>ntiādimāha. Tattha <bold>pakkhijāto</bold>ti pakkhandati upalavati sakuṇo etenāti pakkhaṃ, pakkhamassa atthīti pakkhī, pakkhiyoniyaṃ jāto nibbattoti attho. <bold>Supaṇṇo</bold>ti sundaraṃ paṇṇaṃ pattaṃ yassa so supaṇṇo, vātaggāhasuvaṇṇavaṇṇajalamānapattamahābhāroti <pageBreak edition="P" number="0.0391" /><pageBreak edition="V" number="2.0087" />attho. <bold>Garuḷādhipo</bold>ti nāge gaṇhanatthāya garuṃ bhāraṃ pāsāṇaṃ giḷantīti garuḷā, garuḷānaṃ adhipo rājāti garuḷādhipo, virajaṃ buddhaṃ addasāhanti sambandho.</paragraph>
<centered line="39">Vatthadāyakattheraapadānavaṇṇanā samattā.</centered>
<subhead line="40">8. Ambadāyakattheraapadānavaṇṇanā</subhead>
<paragraph line="41"><bold>Anomadassī bhagavā</bold>tiādikaṃ āyasmato ambadāyakattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa bhagavato kāle vānarayoniyaṃ <pageBreak edition="M" number="2.0095" />nibbatto himavante kapirājā hutvā paṭivasati. Tasmiṃ samaye anomadassī bhagavā tassānukampāya himavantamagamāsi. Atha so kapirājā bhagavantaṃ disvā pasannamānaso sumadhuraṃ ambaphalaṃ khuddamadhunā adāsi. Atha bhagavā tassa passantasseva taṃ sabbaṃ paribhuñjitvā anumodanaṃ vatvā pakkāmi. Atha so somanassasampannahadayo teneva pītisomanassena yāvatāyukaṃ ṭhatvā tato cuto devaloke nibbatto aparāparaṃ tattha dibbasukhamanubhavitvā manussesu ca manussasampattiṃ anubhavitvā imasmiṃ buddhuppāde vibhavasampanne ekasmiṃ kulagehe nibbatto satthari pasīditvā pabbajitvā nacirasseva chaḷabhiññappatto ahosi. Pubbapuññanāmena <bold>ambadāyakatthero</bold>ti pākaṭo.</paragraph>
<paragraph line="42" number="53">So aparabhāge attanā katakusalabījaṃ disvā somanassajāto attano pubbacaritāpadānaṃ pakāsento <bold>anomadassī bhagavā</bold>tiādimāha. <bold>Mettāya aphari loke, appamāṇe nirūpadhī</bold>ti so bhagavā sabbaloke appamāṇe satte ‘‘sukhī hontū’’tiādinā nirupadhi upadhivirahitaṃ katvā mettāya mettacittena aphari patthari vaḍḍhesīti attho.</paragraph>
<paragraph line="43" number="54"><bold>Kapi ahaṃ tadā āsi</bold>nti tadā tassāgamanakāle kapirājā ahosinti attho.</paragraph>
<centered line="44">Ambadāyakattheraapadānavaṇṇanā samattā.</centered>
<subhead line="45">9. Sumanattheraapadānavaṇṇanā</subhead>
<paragraph line="46"><bold>Sumano</bold><pageBreak edition="V" number="2.0088" /><bold>nāma nāmenā</bold>tiādikaṃ āyasmato sumanattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa bhagavato kāle mālākārassa kulagehe nibbatto vuddhimanvāya saddhājāto bhagavati pasannamānaso sumanamālāmuṭṭhiyo gahetvā ubhohi <pageBreak edition="P" number="0.0392" />hatthehi pūjesi. So tena puññena devamanussesu dve sampattiyo anubhavitvā imasmiṃ buddhuppāde ekasmiṃ kulagehe nibbatto vuddhimanvāya puttadārehi vaḍḍhitvā sumananāmena <pageBreak edition="M" number="2.0096" />pākaṭo satthari pasīditvā pabbajito nacirasseva arahā ahosi.</paragraph>
<paragraph line="47" number="62">So arahā hutvā attano pubbakammaṃ saritvā somanassajāto attano pubbacaritāpadānaṃ pakāsento <bold>sumano nāma nāmenā</bold>tiādimāha. Sundaraṃ manaṃ cittaṃ yassa so sumano. Saddhāpasādabahumānena yutto nāmena sumano nāma mālākāro tadā ahaṃ ahosiṃ.</paragraph>
<paragraph line="48" number="63"><bold>Sikhino lokabandhuno</bold>ti sikhā muddhā kāsatīti sikhī. Atha vā sampayuttasampayoge khādati viddhaṃsetīti sikhī, kā sā? Aggisikhā, aggisikhā viya sikhāya dippanato sikhī. Yathā aggisikhā jotati pākaṭā hoti, sikhī pattatiṇakaṭṭhapalāsādike dahati, evamayampi bhagavā nīlapītādiraṃsīhi jotati sakalalokasannivāse pākaṭo hoti. Sakasantānagatasabbakilese soseti viddhaṃseti jhāpetīti vohāranāmaṃ nāmakammaṃ nāmadheyyaṃ, tassa sikhino. Sakalalokassa bandhuñātakoti lokabandhu, tassa sikhino lokabandhuno bhagavato sumanapupphaṃ <bold>abhiropayiṃ</bold>pūjesinti attho.</paragraph>
<centered line="49">Sumanattheraapadānavaṇṇanā samattā.</centered>
<subhead line="50">10. Pupphacaṅkoṭiyattheraapadānavaṇṇanā</subhead>
<paragraph line="51"><bold>Abhītarūpaṃ sīhaṃ vā</bold>tiādikaṃ āyasmato pupphacaṅkoṭiyattherassa apadānaṃ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa bhagavato kāle ekasmiṃ kulagehe nibbatto viññutaṃ patto mahāvibhavasampanno satthari pasīditvā pasannākāraṃ dassento suvaṇṇavaṇṇaṃ anojapupphamocinitvā caṅkoṭakaṃ pūretvā bhagavantaṃ pūjetvā ‘‘bhagavā <pageBreak edition="V" number="2.0089" />, imassa nissandena nibbattanibbattaṭṭhāne suvaṇṇavaṇṇo pūjanīyo hutvā nibbānaṃ pāpuṇeyya’’nti patthanamakāsi. So tena puññakammena devamanussesu nibbatto sabbattha pūjito <pageBreak edition="M" number="2.0097" />suvaṇṇavaṇṇo abhirūpo ahosi. So aparabhāge imasmiṃ buddhuppāde vibhavasampanne ekasmiṃ kulagehe nibbatto vuddhippatto satthari pasīditvā pabbajito vipassanaṃ vaḍḍhetvā nacirasseva arahā ahosi.</paragraph>
<paragraph line="52" number="68-9">So <pageBreak edition="P" number="0.0393" />pattaarahattaphalo attano pubbakammaṃ saritvā somanassajāto pubbacaritāpadānaṃ pakāsento <bold>abhītarūpaṃ sīhaṃ vā</bold>tiādimāha. Tattha <bold>sīha</bold>nti dvipadacatuppadādayo satte abhibhavati ajjhottharatīti sīho, abhītarūpo abhītasabhāvo, taṃ abhītarūpaṃ sīhaṃ iva nisinnaṃ pūjesinti sambandho. Pakkhīnaṃ aggaṃ garuḷarājaṃ iva <bold>pavaraṃ</bold>uttamaṃ byaggharājaṃ iva abhi visesena jātaṃ sabbasīhānaṃ visesaṃ kesarasīhaṃ iva tilokassa saraṇaṃ <bold>sikhiṃ</bold>sammāsambuddhaṃ. Kiṃ bhūtaṃ? Anejaṃ nikkilesaṃ khandhamārādīhi aparājitaṃ nisinnaṃ sikhinti sambandho. <bold>Māraṇānagga</bold>nti sabbakilesānaṃ māraṇe sosane viddhaṃsane aggaṃ seṭṭhaṃ kilese mārentānaṃ paccekabuddhabuddhasāvakānaṃ vijjamānānampi tesaṃ agganti attho. <bold>Bhikkhusaṅghapurakkhataṃ</bold>parivāritaṃ parivāretvā nisinnaṃ sikhinti sambandho.</paragraph>
<paragraph line="53" number="70"><bold>Caṅkoṭake ṭhapetvānā</bold>ti uttamaṃ anojapupphaṃ karaṇḍake pūretvā sikhīsambuddhaṃ seṭṭhaṃ <bold>samokiriṃ</bold>pūjesinti attho.</paragraph>
<centered line="54">Pupphacaṅkoṭiyattheraapadānavaṇṇanā samattā.</centered>
<centered line="55">Sattamavaggavaṇṇanā samattā.</centered>
</body>
</document>