<?xml version="1.0"?>
<document>
<metadata>
<normativeSource>http://tipitaka.org/romn/cscd/s0510a.att22.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/24. udakasanavaggo.xml</archivePath>
<titlePath>24. Udakāsanavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">24. Udakāsanavaggo</chapter>
<subhead line="2">1-10.Udakāsanadāyakattheraapadānādivaṇṇanā</subhead>
<paragraph line="3">Catuvīsatime <pageBreak edition="V" number="2.0179" /> vagge paṭhamadutiyāpadānāni uttānāneva.</paragraph>
<paragraph line="4" number="9"> Tatiyāpadāne <bold>aruṇavatiyā nagare</bold>ti ā samantato ālokaṃ karonto uṇati uggacchatīti aruṇo, so tasmiṃ vijjatīti aruṇavatī, tasmiṃ nagare ālokaṃ karonto sūriyo uggacchatīti attho. Sesanagaresupi sūriyuggamane vijjamānepi visesavacanaṃ sabbacatuppadānaṃ <pageBreak edition="P" number="0.0467" /> mahiyaṃ sayanepi sati mahiyaṃ sayatīti mahiṃsoti vacanaṃ viya rūḷhivasena vuttanti veditabbaṃ. Atha vā pākārapāsādahammiyādīsu suvaṇṇarajatamaṇimuttādisattaratanapabhāhi aruṇuggamanaṃ viya pabhāvatī aruṇavatī nāma, tasmiṃ aruṇavatiyā nagare, <bold>pūpiko</bold> pūpavikkayena jīvikaṃ kappento ahosinti attho.</paragraph>
<paragraph line="5" number="14"> Catutthāpadāne <bold>tivarāyaṃ pure ramme</bold>ti tīhi pākārehi parivāritā parikkhittāti tivarā, khajjabhojjādiupabhogavatthābharaṇādinaccagītādīhi ramaṇīyanti rammaṃ, tasmiṃ tivarāyaṃ pure nagare <bold>ramme</bold> naḷakāro ahaṃ ahosinti sambandho.</paragraph>
<paragraph line="6">Pañcamāpadānaṃ uttānatthameva.</paragraph>
<paragraph line="7" number="23"> Chaṭṭhāpadāne <bold>vaṇṇakāro ahaṃ tadā</bold>ti nīlapītarattādivaṇṇavasena vatthāni karoti rañjetīti vaṇṇakāro. Vattharajako hutvā cetiye vatthehi acchādanasamaye nānāvaṇṇehi dussāni rañjesinti attho.</paragraph>
<paragraph line="8" number="27"> Sattamāpadāne <bold>piyālaṃ pupphitaṃ disvā</bold>ti supupphitaṃ piyālarukkhaṃ disvā. <bold>Gatamagge khipiṃ</bold><pageBreak edition="V" number="2.0180" /><bold>aha</bold>nti ahaṃ <bold>migaluddo</bold> nesādo hutvā piyālapupphaṃ ocinitvā buddhassa gatamagge khipiṃ pūjesinti attho.</paragraph>
<paragraph line="9" number="30"> Aṭṭhamāpadāne <pageBreak edition="M" number="2.0188" /><bold>sake sippe apatthaddho</bold>ti attano takkabyākaraṇādisippasmiṃ apatthaddho patiṭṭhito cheko ahaṃ kānanaṃ <bold>agamaṃ</bold> gato <bold>sambuddhaṃ yantaṃ disvānā</bold>ti vanantare gacchantaṃ vipassiṃ sambuddhaṃ passitvā. <bold>Ambayāgaṃ adāsaha</bold>nti ahaṃ ambadānaṃ adāsinti attho.</paragraph>
<paragraph line="10" number="33"> Navamāpadāne <bold>jagatī kāritā mayha</bold>nti atthadassissa bhagavato sarīradhātunidhāpitacetiye jagati chinnabhinnaālindapupphādhānasaṅkhātā jagati mayā kāritā kārāpitāti attho.</paragraph>
<paragraph line="11">Dasamāpadānaṃ uttānatthamevāti.</paragraph>
<centered line="12">Catuvīsatimavaggavaṇṇanā samattā.</centered>
</body>
</document>