<?xml version="1.0"?>
<document>
<metadata>
<normativeSource>http://tipitaka.org/romn/cscd/s0510a.att28.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/apadana-atthakatha/30. citakapujakavaggo.xml</archivePath>
<title>30. Citakapūjakavaggo - Apadāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">30. Citakapūjakavaggo</chapter>
<subhead line="2">1-10. Citakapūjakattheraapadānādivaṇṇanā</subhead>
<paragraph line="3" number="1-2">Tiṃsatime <pageBreak edition="V" number="2.0189" />vagge paṭhamāpadāne <bold>āhutiṃ yiṭṭhukāmoha</bold>nti pūjāsakkāraṃ kāretukāmo ahaṃ. <bold>Nānāpupphaṃ samānayi</bold>nti nānā anekavidhaṃ campakasalalādipupphaṃ saṃ suṭṭhu ānayiṃ, rāsiṃ akāsinti attho. <bold>Sikhino lokabandhuno</bold>ti sakalalokattayabandhussa ñātakassa sikhissa bhagavato parinibbutassa citakaṃ āḷāhanacitakaṃ dārurāsiṃ jalantaṃ ādittaṃ disvā tañca mayā rāsīkataṃ pupphaṃ <bold>okiriṃ</bold>pūjesinti attho.</paragraph>
<paragraph line="4" number="6-7">Dutiyāpadāne <bold>ajinuttaravāsano</bold>ti ajinamigacammaṃ uttarāsaṅgaṃ katvā nivāsino acchādanoti attho. <bold>Abhiññā pañca nibbattā</bold>ti iddhividhādayo pañca abhiññāyo pañca ñāṇāni nibbattā uppāditā nipphāditā. <bold>Candassa parimajjako</bold>ti candamaṇḍalassa samantato majjako, phuṭṭho ahosinti attho. <bold>Vipassiṃ lokapajjota</bold>nti sakalalokattaye padīpasadisaṃ vipassiṃ bhagavantaṃ mama santikaṃ <bold>abhigataṃ</bold>visesena sampattaṃ āgataṃ. <bold>Disvā pāricchattakapupphānī</bold>ti devalokato pāricchattakapupphāni āharitvā vipassissa satthuno matthake chattākārena ahaṃ dhāresinti attho.</paragraph>
<paragraph line="5" number="11-13">Tatiyāpadāne <bold>putto mama pabbajito</bold>ti mayhaṃ putto saddhāya pabbajito. <bold>Kāsāyavasano tadā</bold>ti tasmiṃ pabbajitakāle kāsāyanivattho <pageBreak edition="P" number="0.0474" />, na bāhirakapabbajjāya pabbajitoti attho. <bold>So</bold><pageBreak edition="M" number="2.0195" /><bold>ca buddhattaṃ sampatto</bold>ti so mayhaṃ putto catūsu buddhesu sāvakabuddhabhāvaṃ saṃ suṭṭhu patto, arahattaṃ pattoti attho. <bold>Nibbuto lokapūjito</bold>ti sakalalokehi katasakkāro khandhaparinibbānena parinibbutoti attho. <bold>Vicinanto sakaṃ putta</bold>nti ahaṃ tassa gatadesaṃ pucchitvā sakaṃ puttaṃ vicinanto pacchato agamaṃ, anugato asmīti attho. <bold>Nibbutassa mahantassā</bold>ti mahantehi sīlakkhandhādīhi yuttattā mahantassa tassa mama puttassa arahato ādahanaṭṭhāne <bold>citakaṃ</bold>citakaṭṭhānaṃ ahaṃ agamāsinti attho. <bold>Paggayha añjaliṃ tatthā</bold>ti tasmiṃ ādahanaṭṭhāne <pageBreak edition="V" number="2.0190" />añjaliṃ dasaṅgulisamodhānaṃ paggahetvā sirasi katvā ahaṃ <bold>citakaṃ</bold>dahanadārurāsiṃ <bold>vanditvā</bold>paṇāmaṃ katvā <bold>setacchattañca paggayhā</bold>ti na kevalameva vanditvā dhavalacchattañca paggayha ukkhipitvā ahaṃ <bold>āropesiṃ</bold>patiṭṭhapesinti attho.</paragraph>
<paragraph line="6" number="17-18">Catutthāpadāne <bold>anuggatamhi ādicce</bold>ti sūriye anuggate anuṭṭhite paccūsakāleti attho. <bold>Pasādo vipulo ahū</bold>ti rogapīḷitassa mayhaṃ cittappasādo vipulo atireko buddhānussaraṇena ahu ahosi. Mahesino <bold>buddhaseṭṭhassa</bold>lokamhi <bold>pātubhāvo</bold>pākaṭabhāvo ahosīti sambandho. <bold>Ghosamassosahaṃ tatthā</bold>ti tasmiṃ pātubhāve sati ‘‘ahaṃ gilāno buddho uppanno’’ti ghosaṃ assosiṃ. <bold>Na ca passāmi taṃ jina</bold>nti taṃ jitapañcamāraṃ sammāsambuddhaṃ na passāmi, bāḷhagilānattā gantvā passituṃ na sakkomīti attho. <bold>Maraṇañca anuppatto</bold>ti maraṇāsannakālaṃ anuppatto, āsannamaraṇo hutvāti attho. <bold>Buddhasaññamanussari</bold>nti buddhotināmaṃ anussariṃ, buddhārammaṇaṃ manasi akāsinti attho.</paragraph>
<paragraph line="7" number="21-23">Pañcamāpadāne <bold>ārāmadvārā nikkhammā</bold>ti ārāmadvārato saṅghassa nikkhamanadvāramaggehi attho. <bold>Gosīsaṃ santhataṃ mayā</bold>ti tasmiṃ nikkhamanadvāramagge ‘‘bhagavato bhikkhusaṅghassa ca pādā mā kaddamaṃ akkamantū’’ti akkamanatthāya gosīsaṭṭhiṃ mayā santharitanti attho. <bold>Anubhomi sakaṃ kamma</bold>nti attano gosīsaattharaṇakammassa balena ājānīyā vātajavā sindhavā sīghavāhanādīni vipākaphalāni anubhomīti attho. <bold>Aho</bold><pageBreak edition="M" number="2.0196" /><pageBreak edition="P" number="0.0475" /><bold>kāraṃ paramakāra</bold>nti <bold>sukhette</bold>saṅghe mayā suṭṭhu kataṃ kāraṃ appakampi kiccaṃ mahapphaladānato paramakāraṃ uttamakiccaṃ aho vimhayanti attho. Yathā tiṇadosādivirahitesu khettesu vappitaṃ sālibījaṃ mahapphalaṃ deti, evameva rāgadosādidosarahite parisuddhakāyavacīsamācāre saṅghakhette gosīsaattharaṇakammaṃ mayā kataṃ, idaṃ mahapphalaṃ detīti vuttaṃ hoti. <bold>Na aññaṃ kalamagghatī</bold>ti aññaṃ bāhirasāsane kataṃ kammaṃ saṅghe <bold>katassa kārassa</bold>pūjāsakkārassa kalaṃ soḷasiṃ kalaṃ koṭṭhāsaṃ na agghatīti sambandho.</paragraph>
<paragraph line="8">Chaṭṭhasattamaṭṭhamanavamadasamāpadānāni uttānānevāti.</paragraph>
<centered line="9">Tiṃsatimavaggavaṇṇanā samattā.</centered>
</body>
</document>