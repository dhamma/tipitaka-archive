<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0519a.att5.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/nettippakarana-atthakatha/nayasamutthanavaravannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/nettippakarana-atthakatha</directory>
    <basename>nayasamutthanavaravannana</basename>
    <titlePath>Nayasamuṭṭhānavāravaṇṇanā - Nettippakaraṇa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">Nayasamuṭṭhānavāravaṇṇanā</chapter>
    <paragraph line="2" number="79"> Evaṃ nānāsuttavasena ekasuttavasena ca hāravicāraṃ dassetvā idāni nayavicāraṃ dassetuṃ <bold>‘‘tattha katamaṃ nayasamuṭṭhāna’’</bold>ntiādi āraddhaṃ. Kasmā panettha yathā ‘‘tattha katamo desanāhāro, assādādīnavatāti gāthā. Ayaṃ desanāhāro kiṃ desayatī’’tiādinā hāraniddeso āraddho, evaṃ ‘‘tattha katamo nandiyāvaṭṭo, taṇhañca avijjampi cāti gāthā, ayaṃ nandiyāvaṭṭo kiṃ nayatī’’tiādinā anārabhitvā samuṭṭhānamukhena āraddhanti? Vuccate – hāranayānaṃ visayabhedato. Yathā hi hārā byañjanamukhena suttassa atthasaṃvaṇṇanā, na evaṃ nayā. Nayā pana nānāsuttato niddhāritehi taṇhāvijjādīhi mūlapadehi catusaccayojanāya nayato anubujjhiyamāno dukkhādiattho. So hi maggañāṇaṃ nayati sampāpetīti <bold>nayo</bold>. Paṭivijjhantānaṃ pana ugghaṭitaññuādīnaṃ tiṇṇaṃ veneyyānaṃ vasena mūlapadavibhāgato tidhā vibhattā. Ekameko cettha yato neti, yañca neti, tesaṃ saṃkilesavodānānaṃ vibhāgato dvisaṅgaho catuchaaṭṭhadiso cāti bhinno hāranayānaṃ visayo. Tathā hi vuttaṃ – ‘‘hārā byañjanavicayo, suttassa nayā tayo ca suttattho’’ti (netti. saṅgahavāra). Evaṃ visiṭṭhavisayattā hāranayānaṃ hārehi aññathā naye niddisanto ‘‘tattha katamaṃ nayasamuṭṭhāna’’ntiādimāha.</paragraph>
    <paragraph line="3">Tatthāyaṃ <pageBreak edition="Vipassana Research Institut" number="0.0314" /><pageBreak edition="Myanmar" number="0.0193" /> vacanattho – samuṭṭhahanti etenāti <bold>samuṭṭhānaṃ</bold>. Ke samuṭṭhahanti? Nayā. Nayānaṃ samuṭṭhānaṃ <bold>nayasamuṭṭhānaṃ</bold>. Kiṃ pana taṃ? Taṃtaṃmūlapadehi catusaccayojanā. Sā hi nandiyāvaṭṭādīnaṃ nayānaṃ uppattiṭṭhānatāya samuṭṭhānaṃ bhūmīti ca vuccati. Tathā ca vakkhati – ‘‘ayaṃ vuccati nandiyāvaṭṭassa nayassa bhūmī’’ti (netti. 81). <bold>Pubbā koṭi na paññāyati avijjāya ca bhavataṇhāya cā</bold>tiādi nandiyāvaṭṭassa nayassa bhūmidassanaṃ. Tattha <bold>pubbā koṭi na paññāyatī</bold>ti asukassa nāma buddhassa bhagavato, asukassa vā cakkavattino kāle avijjā bhavataṇhā ca uppannā. Tato pubbe nāhosīti evaṃ avijjābhavataṇhānaṃ na kāci purimā mariyādā upalabbhati. Kasmā? Anamataggattā saṃsārassa. Vuttañhetaṃ – ‘‘anamataggoyaṃ, bhikkhave, saṃsāro, pubbā koṭi na paññāyatī’’ti (saṃ. ni. 2.124; kathā. 75) vitthāro. <bold>Tatthā</bold>ti avijjābhavataṇhāsu. Yadipi avijjāya saṃyojanabhāvo, taṇhāya ca nīvaraṇabhāvo <bold>pāḷiyaṃ</bold> vutto, tathāpi avijjāya paṭicchāditādīnavehi bhavehi taṇhā saṃyojetīti imassa atthassa dassanatthaṃ <bold>‘‘avijjānīvaraṇaṃ taṇhāsaṃyojana’’</bold>nti vuttaṃ.</paragraph>
    <paragraph line="4"><bold>Avijjāsaṃyuttā</bold>ti avijjāya missitā, avijjāya vā abhinivesavatthūsu baddhā. <bold>Avijjāpakkhena vicarantī</bold>ti avijjāpakkhena avijjāsahāyena dvādasavidhena vipallāsena abhinivesavatthubhūte ārammaṇe pavattanti. <bold>Te vuccanti diṭṭhicaritā</bold>ti te avijjābhibhūtā rūpādīni niccādito abhinivisantā diṭṭhicaritāti vuccanti, diṭṭhicaritā nāmāti attho. <bold>Taṇhāpakkhenā</bold>ti aṭṭhasatataṇhāvicaritena. Diṭṭhivicarite taṇhāvicarite ca paṭipattiyā vibhajitvā dassetuṃ ‘‘diṭṭhicaritā’’tiādi vuttaṃ. Tattha <bold>attakilamathānuyoga</bold>nti attano kāyassa kilissanapayogaṃ attaparitāpanapaṭipattiṃ. <bold>Kāmasukhallikānuyoga</bold>nti kāmasukhassa allīyanapayogaṃ kāmesu pātabyataṃ.</paragraph>
    <paragraph line="5">Yadipi bāhirakā ‘‘dukkhaṃ taṇhā’’ti ca jānanti ‘‘idaṃ dukkhaṃ, ettakaṃ dukkha’’nti, ‘‘ayaṃ taṇhā, ayaṃ tassā virāgo’’ti pariññeyyapahātabbabhāvena pana na jānanti, iti pavattipavattihetumattampi na jānanti. Kā pana kathā nivattinivattihetūsūti āha – <bold>‘‘ito bahiddhā natthi saccavavatthāna’’</bold>ntiādi. Tattha <pageBreak edition="Myanmar" number="0.0194" /><bold>saccappakāsanā</bold>ti saccadesanā. <bold>Samathavipassanākosalla</bold>nti samathavipassanāsu bhāvanākosallaṃ, tāsu uggahaparipucchāsavanamanasikārakosallaṃ vā. Vipassanādhiṭṭhānañcettha samathaṃ adhippetaṃ. <bold>Upasamasukhappattī</bold>ti <pageBreak edition="Vipassana Research Institut" number="0.0315" /> kilesānaṃ vūpasamasukhādhigamo. <bold>Viparītacetā</bold>ti micchābhiniviṭṭhacetā. <bold>Natthi sukhena sukha</bold>nti yaṃ anavajjapaccayaparibhogasukhena kāyaṃ cittañca paṭippassaddhadarathaṃ katvā ariyehi pattabbaṃ upasamasukhaṃ, taṃ paṭikkhipati. <bold>Dukkhenā</bold>ti kāyakhedanadukkhena.</paragraph>
    <paragraph line="6"><bold>So lokaṃ vaḍḍhayatī</bold>ti so kāme paṭisevento attabhāvasaṅkhātaṃ lokaṃ vaḍḍheti pīneti. Puttanattuparamparāya vā saṃsārassa anupacchedanato sattalokaṃ vaḍḍheti. <bold>Bahuṃ puññaṃ pasavatī</bold>ti attano pañcahi kāmaguṇehi santappanena puttamukhadassanena ca bahuṃ puññaṃ uppādeti. Abhinivesassa nātidaḷhatāya <bold>evaṃsaññī</bold>. Daḷhatāya <bold>evaṃdiṭṭhī dukkhena sukhaṃ patthayamānā attakilamathānuyogamanuyuttā kāmesu puññasaññī kāmasukhallikānuyogamanuyuttā ca viharantī</bold>ti yojetabbaṃ.</paragraph>
    <paragraph line="7"><bold>Tadabhiññā santā</bold>ti tathāsaññino samānā. <bold>Rogameva vaḍḍhayantī</bold>ti attabhāvarogameva kilesarogameva vā aparāparaṃ vaḍḍhenti. <bold>Gaṇḍasallesu</bold>pi eseva nayo. <bold>Rogābhitunnā</bold>ti yathāvuttarogabyādhitā. <bold>Gaṇḍapaṭipīḷitā</bold>ti yathāvuttagaṇḍabādhitā. <bold>Sallānuviddhā</bold>ti yathāvuttasallena anupaviṭṭhā. <bold>Ummujjanimujjānī</bold>ti upapajjanacavanāni. <bold>Ugghātanigghāta</bold>nti uccāvacabhāvaṃ. <bold>Rogagaṇḍasallabhesajja</bold>nti yathāvuttarogāditikicchanaṃ, samathavipassanaṃ sandhāya vadati. Tenevāha – <bold>‘‘samathavipassanā roganigghātakabhesajja’’</bold>nti. Tattha <bold>roganigghātaka</bold>nti rogavūpasamanaṃ. <bold>‘‘Saṃkileso dukkha’’</bold>ntiādinā saccāni tesaṃ pariññeyyādibhāvena katheti.</paragraph>
    <paragraph line="8"><bold>Tattha saṃkileso dukkha</bold>nti attakilamathānuyogakāmasukhallikānuyogasaṃkilesavanto, tehi vā saṃkilissamāno rūpārūpakāyo dukkhaṃ ariyasaccaṃ. <bold>Tadabhisaṅgo taṇhā</bold>ti tattha abhisaṅgo āsaṅgoti laddhanāmā taṇhā.</paragraph>
    <paragraph line="9" number="80"> Idāni diṭṭhicaritataṇhācaritānaṃ sakkāyadiṭṭhidassane pavattibhedaṃ dassetuṃ <bold>‘‘diṭṭhicaritā’’</bold>tiādi vuttaṃ. Tattha diṭṭhicaritā rūpaṃ attato upagacchantīti <pageBreak edition="Myanmar" number="0.0195" /><bold>diṭṭhicaritā</bold> diṭṭhābhinivesassa balavabhāvato rūpaṃ ‘‘attā’’ti gaṇhanti. Tesañhi attābhiniveso balavā, na tathā attaniyābhiniveso. Esa nayo <bold>vedana</bold>ntiādīsupi. <bold>Taṇhācaritā rūpavantaṃ attāna</bold>nti taṇhācaritā taṇhābhinivesassa balavabhāvato rūpaṃ attano kiñcanapalibodhabhāve ṭhapetvā avasesaṃ vedanādiṃ ‘‘attā’’ti gaṇhanti. <bold>Attani vā rūpa</bold>nti attādhāraṃ vā rūpaṃ. <bold>Rūpasmiṃ vā</bold><pageBreak edition="Vipassana Research Institut" number="0.0316" /><bold>attāna</bold>nti rūpādhāraṃ vā attānaṃ. <bold>Vedanāvanta</bold>ntiādīsupi eseva nayo. Etesañhi attaniyābhiniveso balavā, na tathā attābhiniveso. Tasmā yathāladdhaṃ attaniyanti kappetvā tadaññaṃ ‘‘attā’’ti gaṇhanti. <bold>Ayaṃ vuccati vīsativatthukā sakkāyadiṭṭhī</bold>ti ayaṃ pañcasu upādānakkhandhesu ekekasmiṃ catunnaṃ catunnaṃ gāhānaṃ vasena vīsativatthukā sati vijjamāne khandhapañcakasaṅkhāte kāye, satī vā vijjamānā tattha diṭṭhīti sakkāyadiṭṭhi.</paragraph>
    <paragraph line="10"><bold>Lokuttarā sammādiṭṭhī</bold>ti paṭhamamaggasammādiṭṭhi. <bold>Anvāyikā</bold>ti sammādiṭṭhiyā anugāmino. Yadā sammādiṭṭhi sakkāyadiṭṭhiyā pajahanavasena pavattā, tadā tassā anuguṇabhāvena pavattamānakāti attho. Ke pana teti? Āha <bold>‘‘sammāsaṅkappo’’</bold>tiādi. <bold>‘‘Te tayo khandhā’’</bold>tiādinā ariyamaggato khandhamukhena samathavipassanā niddhāreti. <bold>‘‘Tattha sakkāyo’’</bold>tiādi catusaccaniddhāraṇaṃ. Taṃ sabbaṃ suviññeyyameva.</paragraph>
    <paragraph line="11">Puna <bold>‘‘tattha ye rūpaṃ attato upagacchantī’’</bold>tiādinā sakkāyadassanamukhena ucchedādiantadvayaṃ, majjhimañca paṭipadaṃ niddhāreti. Tattha <bold>ime vuccanti ucchedavādino</bold>ti ime rūpādike pañcakkhandhe attato upagacchantā rūpādīnaṃ aniccabhāvato ucchijjati attā vinassati na hoti paraṃ maraṇāti evaṃ abhinivisanato ‘‘ucchedavādino’’ti vuccanti. <bold>Ime vuccanti sassatavādino</bold>ti ime ‘‘rūpavantaṃ vā attāna’’ntiādinā rūpādivinimutto añño koci attāti upagacchantā ‘‘so nicco dhuvo sassato’’ti abhinivisanato ‘‘sassatavādino’’ti vuccanti. <bold>‘‘Ucchedasassatavādā ubho antā, ayaṃ saṃsārapavattī’’</bold>tiādi saccaniddhāraṇaṃ, taṃ suviññeyyaṃ.</paragraph>
    <paragraph line="12"><bold>Ucchedasassataṃ samāsato vīsativatthukā sakkāyadiṭṭhī</bold>ti attā ucchijjati attā niccoti ca ādippavattanato ucchedasassatadassanaṃ saṅkhepato <pageBreak edition="Myanmar" number="0.0196" /> vīsativatthukā sakkāyadiṭṭhi eva hoti. Sabbopi hi attavādo sakkāyadiṭṭhiantogadho evāti. <bold>Vitthārato dvāsaṭṭhi diṭṭhigatānī</bold>ti ucchedasassatadassanaṃ vitthārena <bold>brahmajāle</bold> (dī. ni. 1.28 ādayo) āgatāni dvāsaṭṭhi diṭṭhigatāni. <bold>Tesa</bold>nti evaṃ saṅkhepavitthāravantānaṃ ucchedasassatadassanānaṃ. <bold>Paṭipakkho</bold>ti pahāyakapaṭipakkho. <bold>Tecattālīsaṃ bodhipakkhiyā dhammā</bold>ti aniccasaññā dukkhasaññā anattasaññā pahānasaññā virāgasaññā nirodhasaññā cattāro satipaṭṭhānā…pe… ariyo aṭṭhaṅgiko maggoti ete tecattālīsaṃ bodhipakkhiyā dhammā.</paragraph>
    <paragraph line="13">Evaṃ <pageBreak edition="Vipassana Research Institut" number="0.0317" /> vipassanāvasena paṭipakkhaṃ dassetvā puna samathavasena dassetuṃ <bold>‘‘aṭṭha vimokkhā dasa ca kasiṇāyatanānī’’</bold>ti vuttaṃ. <bold>Dvāsaṭṭhi diṭṭhigatāni mohajāla</bold>nti dvāsaṭṭhi diṭṭhigatāni mohajālahetukattā mohajālañca. <bold>Anādianidhanappavatta</bold>nti purimāya koṭiyā abhāvato anādi. Asati paṭipakkhādhigame santānavasena anupacchedena pavattanato anidhanappavattaṃ. Yasmā pana mohajālahetukāni diṭṭhigatāni mohajāle padālite padālitāni honti, tasmā vuttaṃ – <bold>‘‘tecattālīsaṃ bodhipakkhiyā dhammā ñāṇavajiraṃ mohajālappadālana’’</bold>nti.</paragraph>
    <paragraph line="14">Tattha <bold>ñāṇavajira</bold>nti vajirūpamañāṇaṃ. Aṭṭha samāpattiyo samāpajjitvā tejetvā tikkhasabhāvaṃ āpāditaṃ vipassanāñāṇaṃ maggañāṇañca ñāṇavajiraṃ. Idameva hi ñāṇaṃ bhagavato pavattaṃ ‘‘mahāvajirañāṇa’’nti vuccati. Taṃ pana sasambhāraṃ katvā dassento ‘‘tecattālīsaṃ bodhipakkhiyā dhammā’’ti āha. <bold>Mohajālappadālana</bold>nti pubbabhāge vikkhambhanavasena maggakkhaṇe samucchedavasena avijjābhavataṇhānaṃ padālanaṃ. Atītādibhedabhinnesu rūpādīsu sakaattabhāvādīsu ca saṃsibbanavasena pavattanato jālaṃ bhavataṇhā. Tassā hi taṇhā jālinī sibbinī jālanti ca adhivacananti. Evaṃ attakilamathānuyogakāmasukhallikānuyogadiṭṭhitaṇhābhinivesasassatucchedānaṃ niddhāraṇavasena mohajālapariyāyavisesato avijjātaṇhā vibhajitvā yathānusandhinā saṃkilesapakkhaṃ nigamento <bold>‘‘tena vuccati pubbā koṭi na paññāyati avijjāya ca bhavataṇhāya cā’’</bold>ti āha.</paragraph>
    <paragraph line="15" number="81"><bold>‘‘Tattha</bold><pageBreak edition="Myanmar" number="0.0197" /><bold>diṭṭhicarito’’</bold>tiādinā vodānapakkhaṃ dasseti. Tattha <bold>sallekhānusantatavuttī</bold>ti anupaddutasallekhavutti. Kasmā? Yasmā <bold>sallekhe tibbagāravo</bold>. Diṭṭhicarito hi tapojigucchādinā anupāyenapi yebhuyyena kilesānaṃ sallekhanādhippāyena carati, tasmā so sāsane pabbajito dhutadhammavasena sallekhapaṭipadaṃ pūreti. <bold>Sikkhānusantatavuttī</bold>ti acchiddacatupārisuddhisīlavutti. Diṭṭhiyā savisaye paññāsadisī pavattīti so visujjhamāno paññādhiko hotīti āha – <bold>‘‘diṭṭhicarito sammattaniyāmaṃ okkamanto dhammānusārī bhavatī’’</bold>ti. Taṇhāvasena micchāvimokkho hotīti taṇhācarito visujjhamāno saddhādhikova hoti, tasmā vuttaṃ – <bold>‘‘taṇhācarito sammattaniyāmaṃ okkamanto saddhānusārī bhavatī’’</bold>ti. <bold>Diṭṭhicarito sukhāya paṭipadāyā</bold>tiādi paṭipadāniddeso heṭṭhā <bold>desanāhāravibhaṅge</bold> (netti. 5 ādayo) āgato eva, atthopi tattha sabbappakārato vutto eva.</paragraph>
    <paragraph line="16">Apubbapadesu <pageBreak edition="Vipassana Research Institut" number="0.0318" /> pana <bold>viveciyamāno</bold>ti vimociyamāno. <bold>Paṭinissaratī</bold>ti niyyāti vimuccatīti attho. <bold>Dandhañca dhammaṃ ājānātī</bold>ti taṇhācaritassa mandapaññassa vasena vuttaṃ. Tikkhapañño pana khippaṃ dhammaṃ ājānātīti. <bold>‘‘Sattāpi duvidhā’’</bold>tiādinā indriyavibhāgena puna paṭipadāvibhāgaṃ dasseti, taṃ suviññeyyaṃ.</paragraph>
    <paragraph line="17"><bold>‘‘Ye hi kecī’’</bold>tiādinā tāsaṃ paṭipadānaṃ niyyāne tīsupi kālesu ekantikabhāvaṃ dasseti. Tattha <bold>imāhi eva catūhi paṭipadāhī</bold>ti imāhi eva catūhi paṭipadāhi, tabbinimuttāya aññāya paṭipadāya abhāvato. <bold>Catukkamagga</bold>nti paṭipadācatukkaṃ, paṭipadā hi maggoti. Atha vā <bold>catukkamagga</bold>nti nandiyāvaṭṭassa catuddisāsaṅkhātaṃ maggaṃ. Tā pana catasso disā disālocananaye āgamissanti. Kimatthaṃ pana catukkamaggaṃ paññapentīti āha <bold>‘‘abudhajanasevitāyā’’</bold>tiādi. Tattha <bold>abudhajanasevitāyā</bold>ti apaṇḍitajanasevitāya. <bold>Bālakantāyā</bold>ti bālajanakāmitāya. <bold>Rattavāsiniyā</bold>ti rattesu rāgābhibhūtesu vasatīti rattavāsinī, tassā. <bold>Nandiyā</bold>ti tatra tatrābhinandanaṭṭhena nandīsaṅkhātāya. <bold>Avaṭṭanattha</bold>nti samucchindanatthaṃ. <bold>Ayaṃ vuccati nandiyāvaṭṭassa nayassa bhūmī</bold>ti ayaṃ taṇhāvijjānaṃ vasena saṃkilesapakkhe dve disā samathavipassanānaṃ vasena <pageBreak edition="Myanmar" number="0.0198" /> vodānapakkhepi dve disā catusaccayojanā nandiyāvaṭṭassa nayassa samuṭṭhānatāya bhūmīti.</paragraph>
    <paragraph line="18" number="82"> Evaṃ nandiyāvaṭṭassa nayassa bhūmiṃ niddisitvā idāni tassa disābhūtadhamme niddisantena yasmā cassa disābhūtadhammesu vuttesu disālocananayo vuttoyeva hoti, tasmā <bold>‘‘veyyākaraṇesu hi ye kusalākusalā’’</bold>ti disālocanalakkhaṇaṃ ekadesena paccāmasitvā <bold>‘‘te duvidhā upaparikkhitabbā’’</bold>tiādi āraddhaṃ. Tattha <bold>te</bold>ti disābhūtadhammā. <bold>Duvidhā</bold>ti ‘‘ime saṃkilesadhammā, ime vodānadhammā’’ti evaṃ duvidhena. <bold>Upaparikkhitabbā</bold>ti upapattito parito ikkhitabbā, dhammayuttito taṃtaṃdisābhāvena pekkhitabbā ālocitabbāti attho.</paragraph>
    <paragraph line="19">Yaṃ pakāraṃ sandhāya ‘‘duvidhā upaparikkhitabbā’’ti vuttaṃ, taṃ dasseti <bold>‘‘lokavaṭṭānusārī ca lokavivaṭṭānusārī cā’’</bold>ti. Tassattho – loko eva vaṭṭaṃ lokavaṭṭaṃ. Lokavaṭṭabhāvena anusarati pavattatīti lokavaṭṭānusārī, saṃkilesadhammoti attho. Lokassa, lokato vā vivaṭṭaṃ lokavivaṭṭaṃ, nibbānaṃ. Taṃ anusarati anulomanavasena gacchatīti lokavivaṭṭānusārī, vodānadhammoti attho. Tenevāha – <bold>‘‘vaṭṭaṃ nāma saṃsāro, vivaṭṭaṃ nibbāna’’</bold>nti.</paragraph>
    <paragraph line="20"><bold>Taṃ</bold><pageBreak edition="Vipassana Research Institut" number="0.0319" /><bold>kathaṃ daṭṭhabba</bold>nti taṃ kathaṃ kena pakārena daṭṭhabbanti ce? <bold>Upacayena</bold>. Yathā kataṃ kammaṃ phaladānasamatthaṃ hoti, tathā kataṃ upacitanti vuccati. Evaṃ upacitabhāve kammaṃ nāma hoti, vipākavaṭṭassa kāraṇaṃ hotīti attho. Sabbepi kilesā catūhi vipallāsehi niddisitabbā, dasannampi kilesānaṃ vipallāsahetubhāvato. <bold>Te kattha daṭṭhabbā</bold>ti te pana vipallāsā kattha passitabbāti āha – <bold>‘‘dasa vatthuke kilesapuñje’’</bold>ti. Dasavidhakāraṇe kilesasamūheti attho. Tattha kilesāpi kilesavatthu, kilesānaṃ paccayadhammāpi kilesavatthu. Tesu kāraṇabhāvena purimasiddhā kilesā parato paresaṃ kilesānaṃ paccayabhāvato kilesāpi kilesavatthu. Ayonisomanasikāro, ayonisomanasikāraparikkhatā ca dhammā kilesuppattihetubhāvato kilesappaccayāpi kilesavatthūti daṭṭhabbaṃ.</paragraph>
    <paragraph line="21"><bold>Cattāro</bold><pageBreak edition="Myanmar" number="0.0199" /><bold>āhārā</bold>ti ettha āhārasīsena tabbisayā kilesāpi adhippetā. <bold>Catasso viññāṇaṭṭhitiyo</bold>ti etthāpi eseva nayo. <bold>‘‘Paṭhame āhāre’’</bold>tiādinā dasavatthuke kilesapuñje purimaṃ purimaṃ pacchimassa pacchimassa kāraṇanti dasseti. Tattha <bold>paṭhame āhāre</bold>ti visayabhūte paṭhame āhāre paṭhamo vipallāso pavattatīti attho. Sesāhāresupi eseva nayo. <bold>Paṭhame vipallāse</bold>ti paṭhame vipallāse appahīne sati <bold>paṭhamaṃ upādānaṃ</bold> pavattatīti attho. Sesapadesupi eseva nayo. Yaṃ panettha vattabbaṃ, taṃ niddeseyeva kathayissāma.</paragraph>
    <paragraph line="22" number="83"> Idāni dasavatthukaṃ kilesapuñjaṃ taṇhāvijjāvasena dve koṭṭhāse karonto <bold>‘‘yo ca kabaḷīkāro āhāro’’</bold>tiādimāha. Tattha kabaḷīkārāhāraṃ phassāhārañca aparijānantassa taṇhācaritassa yathākkamaṃ kāyavedanāsu tibbo chandarāgo hoti, iti upakkilesassa chandarāgassa hetubhāvato yo ca kabaḷīkāro āhāro, yo ca phasso āhāro, <bold>ime taṇhācaritassa puggalassa upakkilesā</bold>ti vuttā. Tathā manosañcetanāhāraṃ viññāṇāhārañca aparijānanto diṭṭhicarito tesu attasaññī niccasaññī ca hotīti vuttanayeneva te diṭṭhicaritassa puggalassa upakkilesāti vuttā. Tathā purimakā dve vipallāsā purimakāni eva ca dve dveupādānayogaganthāsavaoghasallaviññāṇaṭṭhitiagatigamanāni taṇhāpadhānattā taṇhāsabhāvattā taṇhāvisayattā ca taṇhācaritassa upakkilesāti vuttā. Pacchimakāni pana tāni diṭṭhipadhānattā diṭṭhisabhāvattā diṭṭhivisayattā ca diṭṭhicaritassa upakkilesāti vuttāti daṭṭhabbā.</paragraph>
    <paragraph line="23" number="84"><bold>Kabaḷīkāre āhāre ‘‘asubhe subha’’nti vipallāso</bold>ti catūsu āhāresu kabaḷīkāre <pageBreak edition="Vipassana Research Institut" number="0.0320" /> āhāre catūsu ca vipallāsesu ‘‘asubhe subha’’nti vipallāso daṭṭhabbo kabaḷīkārāhārassa asubhasabhāvattā asubhasamuṭṭhānattā ca. Tathā phassāhārassa dukkhasabhāvattā dukkhapaccayattā ca visesato tattha ‘‘dukkhe sukha’’nti vipallāso. Tathā yebhuyyena sattā viññāṇe niccasaññino, saṅkhāresu ca attasaññino, cetanāpadhānā ca saṅkhārāti vuttaṃ – <bold>‘‘viññāṇe āhāre…pe… attāti vipallāso’’</bold>ti. <bold>Paṭhame vipallāse ṭhito kāme upādiyatī</bold>ti ‘‘asubhe subha’’nti vipariyesaggāhī kilesakāmena vatthukāme daḷhaṃ gaṇhāti <pageBreak edition="Myanmar" number="0.0200" />. <bold>Idaṃ vuccati kāmupādāna</bold>nti yaṃ tathā kāmānaṃ gahaṇaṃ, idaṃ vuccati kāmupādānaṃ. ‘‘Dukkhe sukha’’nti vipariyesaggāhī ‘‘sīlabbatehi anāgate bhavavisuddhīti taṃ nibbutisukha’’nti daḷhaṃ gaṇhāti. ‘‘Anicce nicca’’nti vipariyesaggāhī ‘‘sabbe bhavā niccā dhuvā sassatā avipariṇāmadhammā’’ti saṃsārābhinandiniṃ bhavadiṭṭhiṃ daḷhaṃ gaṇhāti. ‘‘Anattani attā’’ti vipariyesaggāhī ‘‘asati attani kassidaṃ kammaphalaṃ, tasmā so karoti, so paṭisaṃvedetī’’ti attadiṭṭhiṃ daḷhaṃ gaṇhātīti imamatthaṃ dasseti <bold>‘‘dutiye vipallāse ṭhito’’</bold>tiādinā.</paragraph>
    <paragraph line="24"><bold>Ayaṃ vuccati kāmayogo</bold>ti yena kāmarāgasaṅkhātena kāmupādānena vatthukāmehi saha satto saṃyojīyati, ayaṃ kāmarāgo ‘‘kāmayogo’’ti vuccati. <bold>Ayaṃ vuccati bhavayogo</bold>ti yato sīlabbatupādānasaṅkhātena bhavupādānena bhavena saha satto saṃyojīyati, ayaṃ bhavarāgo ‘‘bhavayogo’’ti vuccati. <bold>Ayaṃ vuccati diṭṭhiyogo</bold>ti yāya ahetukadiṭṭhiādisaṅkhātāya pāpikāya diṭṭhiyā, sakkāyadiṭṭhiādiavasiṭṭhadiṭṭhiyā ca satto dukkhena saha saṃyojīyati, ayaṃ pāpikā diṭṭhi ‘‘diṭṭhiyogo’’ti vuccati. <bold>Ayaṃ vuccati avijjāyogo</bold>ti yāya attavādupādānena sakalavaṭṭadukkhena ca saha satto saṃyojīyati, ayaṃ avijjā ‘‘avijjāyogo’’ti vuccati.</paragraph>
    <paragraph line="25">Yasmā pana kāmayogādayo abhijjhākāyaganthādīnaṃ paccayā honti, tasmā <bold>‘‘paṭhame yoge ṭhito abhijjhāya kāyaṃ ganthatī’’</bold>tiādi vuttaṃ. Tattha <bold>abhijjhāya kāyaṃ ganthatī</bold>ti parābhijjhāyanalakkhaṇāya abhijjhāya nāmakāyaṃ ganthati ghaṭṭetīti attho. Tathā bhavapatthanāya appahīnattā bhavadiṭṭhibhavarāgavasena āghātavatthūsu sattā cittāni padūsentīti āha – <bold>‘‘dutiye yoge ṭhito byāpādena kāyaṃ ganthatī’’</bold>ti. Tathā diṭṭhivasena avijjāvasena ca sīlabbatehi sujjhati, idameva saccaṃ moghamaññanti ca abhinivisatīti āha – <bold>‘‘tatiye…pe… idaṃsaccābhinivesena kāyaṃ ganthatī’’</bold>ti.</paragraph>
    <paragraph line="26"><bold>Tassā</bold>ti <pageBreak edition="Vipassana Research Institut" number="0.0321" /> tassa abhijjhādīhi samannāgatassa puggalassa. <bold>Evaṃ ganthitā</bold>ti evaṃ abhijjhāyanādivasena nāmakāyaṃ ganthitvā ṭhitā. <bold>Āsavantī</bold>ti <pageBreak edition="Myanmar" number="0.0201" /> āsavabhāvena pavattanti. <bold>Kuto ca vuccati āsavantī</bold>ti kuto pana hetuto te kilesā āsavantīti āsavahetuṃ pucchati. Yasmā pana kilesā kusalappavattiṃ nivāretvā cittaṃ pariyādāya tiṭṭhantā, maggena asamucchinnā eva vā āsavānaṃ uppattihetu honti, tasmā <bold>‘‘anusayato vā pariyuṭṭhānato vā’’</bold>ti vuttaṃ. <bold>Abhijjhākāyaganthena kāmāsavo</bold>ti abhijjhākāyaganthena siddhena kāmarāgasabhāvattā kāmāsavo siddho hoti. Katthacideva visaye domanassito tappaṭipakkhe visaye tabbisayabahule ca bhave patthetīti āha – <bold>‘‘byāpādakāyaganthena bhavāsavo’’</bold>ti. <bold>Parāmāsakāyaganthena diṭṭhāsavo</bold>ti sīlabbataparāmāsakāyaganthena siddhena taṃsabhāvattā aparāparaṃ vā diṭṭhiyo ganthentassa diṭṭhāsavo siddho hoti. <bold>Idaṃsaccābhinivesakāyaganthena avijjāsavo</bold>ti ‘‘idameva saccaṃ moghamañña’’nti abhinivisantassa ayonisomanasikārato anekehi akusalehi dhammehi saddhiṃ avijjāsavo uppajjati, sabbesaṃ vā akusaladhammānaṃ avijjāpubbaṅgamattā idaṃsaccābhinivesakāyaganthena siddhena tassa hetubhūto avijjāsavo siddho hoti.</paragraph>
    <paragraph line="27">Yasmā pana āsavā eva paribuddhā vaṭṭasmiṃ ohananti osādentīti ‘‘oghā’’ti vuccanti, tasmā vuttaṃ – <bold>‘‘tassa ime cattāro āsavā’’</bold>tiādi.</paragraph>
    <paragraph line="28"><bold>Anusayasahagatā</bold>ti anusayabhāvaṃ appaṭikkhipitvā gatā pavattā, anusayabhūtā vā. <bold>Ajjhāsaya</bold>nti cittaṃ. <bold>Anupaviṭṭhā</bold>ti ogāḷhā. <bold>Hadayaṃ āhacca tiṭṭhantī</bold>ti cittassa abbhantarasaṅkhātaṃ hadayaṃ āhantvā tiṭṭhanti. Tathā hi vuttaṃ <bold>aṭṭhasāliniyaṃ</bold> (dha. sa. aṭṭha. 5) ‘‘abbhantaraṭṭhena hadaya’’nti. <bold>Tena vuccanti sallā</bold>ti yasmā ajjhāsayaṃ anupaviṭṭhā hadayaṃ āhacca tiṭṭhanti, tena vuccanti ‘‘sallā’’ti. Pīḷājananaṃ duruddharaṇatā ca sallaṭṭho. ‘‘Eso me attā’’ti gahaṇamukhena ‘‘esohamasmī’’ti gahaṇaṃ hotīti diṭṭhiṃ nissāyapi mānaṃ jappentīti āha <bold>‘‘diṭṭhoghena mānasallo’’</bold>ti.</paragraph>
    <paragraph line="29"><bold>Pariyādinna</bold>nti aññassa okāsaṃ adatvā samantato gahitaṃ. <bold>Catūsu dhammesu saṇṭhahatī</bold>ti ārammaṇapaccayatāya ārammaṇabhūtesu catūsu <pageBreak edition="Myanmar" number="0.0202" /> dhammesu patiṭṭhahati. Tāni sarūpato dasseti <bold>‘‘rūpe vedanāya saññāya saṅkhāresū’’</bold>ti. <bold>Nandūpasecanenā</bold>ti lobhasahagatassa sampayuttā nandī sahajātakoṭiyā <pageBreak edition="Vipassana Research Institut" number="0.0322" />, itarassa upanissayakoṭiyā upasecananti nandūpasecanaṃ, tena nandūpasecanena. Kena pana taṃ nandūpasecananti āha – <bold>‘‘rāgasallena nandūpasecanena viññāṇenā’’</bold>ti.</paragraph>
    <paragraph line="30">Tattha <bold>rāgasallenā</bold>ti rāgasallena hetubhūtena nandūpasecanena viññāṇenāti itthambhūtalakkhaṇe karaṇavacanaṃ. <bold>Rūpūpagā viññāṇaṭṭhitī</bold>ti rūpameva ārammaṇakaraṇavasena upagantabbato, viññāṇassa patiṭṭhābhāvato ca rūpūpagā viññāṇaṭṭhiti. Tiṭṭhati etthāti ṭhiti. Pañcavokārabhavasmiñhi abhisaṅkhāraviññāṇaṃ rūpakkhandhaṃ nissāya tiṭṭhati. <bold>Dosasallenā</bold>ti sahajātena dosasallena. Yadā vedanūpagā viññāṇaṭṭhiti vuccati, tadā upanissayakoṭiyāva nandiyā upasittaṃ viññāṇaṃ daṭṭhabbaṃ. Vedanāpi domanassavedanāva. Yadā ca upanissayapaccayabhūtena dosasallena vedanūpagā viññāṇaṭṭhiti vuccati, tadā sahajātakoṭiyā, upanissayakoṭiyā vā nandiyā upasittaṃ viññāṇaṃ daṭṭhabbaṃ. Vedanā pana tissopi tissannaṃ vedanānaṃ ārammaṇūpanissayabhāvato. Tattha paṭhamanayo domanassārammaṇassa abhisaṅkhāraviññāṇassa vasena vutto. Dutiyo sabbavedanārammaṇassa vasenāpi daṭṭhabbaṃ.</paragraph>
    <paragraph line="31"><bold>Mānasallenā</bold>ti mānasallena sahajātena, upanissayabhūtena vā. <bold>Mohasallenā</bold>ti etthāpi eseva nayo. Ettha ca anādimatisaṃsāre itthipurisā rūpābhirāmāti rāgasallavasena paṭhamā viññāṇaṭṭhiti yojitā. Sabbāyapi vedanāya dukkhapariyāyasabbhāvato dukkhāya ca doso anusetīti dosasallavasena dutiyā, saññāvasena ‘‘seyyohamasmī’’ti maññanā hotīti mānasallavasena tatiyā, saṅkhāresu samūhaghanaṃ dubbinibbhoganti mohasallavasena catutthī viññāṇaṭṭhiti yojitāti daṭṭhabbā.</paragraph>
    <paragraph line="32"><bold>Upatthaddha</bold>nti olubbhārammaṇabhūtāhi viññāṇaṭṭhitīhi upatthambhitaṃ. <bold>Tañca kamma</bold>nti yaṃ ‘‘cetanā cetasika’’nti pubbe (netti. 82) vuttaṃ. <bold>Ime ca kilesā</bold>ti ime ca dasavatthukā kilesā. Sesaṃ suviññeyyameva.</paragraph>
    <paragraph line="33" number="85"> Idāni <pageBreak edition="Myanmar" number="0.0203" /> āhārādayo nayānaṃ saṃkilesapakkhe disābhāvena vavatthapetuṃ <bold>‘‘imā catasso disā’’</bold>tiādi āraddhaṃ, taṃ uttānameva. Puna <bold>kabaḷīkāro āhāro</bold>tiādi āhārādīsuyeva yassa puggalassa upakkilesā, taṃ vibhajitvā dassetuṃ āraddhaṃ. Tattha <bold>dasannaṃ suttāna</bold>nti ekadesesu samudāyavohārena vuttaṃ. Samudāyesu hi pavattā samaññā avayavesupi dissati <pageBreak edition="Vipassana Research Institut" number="0.0323" />, ‘‘yathā paṭo daḍḍho, samuddo diṭṭho’’ti ca.<bold> Eko attho</bold>ti ekassa atthassa nipphādanato vuttaṃ. <bold>Byañjanameva nāna</bold>nti ettha byañjanaggahaṇena byañjanatthopi gahitoti daṭṭhabbaṃ. Dasahipi suttapadehi savatthukā taṇhā vuttā. Taṇhā ca rāgacaritaṃ puggalaṃ khippaṃ dūsetīti āha – <bold>‘‘ime rāgacaritassa puggalassa upakkilesā’’</bold>ti. Yathā ca paṭhamadisābhāvena vuttadhammā rāgacaritassa upakkilesā, evaṃ dutiyadisābhāvena vuttadhammā dosacaritassa. Tatiyacatutthadisābhāvena vuttadhammā yathākkamaṃ diṭṭhicaritassa mandassa tikkhassa ca upakkilesā vuttā. Tesaṃ upakkilesabhāvo vuttanayānusārena veditabbo.</paragraph>
    <paragraph line="34">Āhāravipallāsādayo yadipi sabbehi tīhi vimokkhamukhehi pubbabhāge yathārahaṃ pariññeyyā pahātabbā ca. Yassa pana dukkhānupassanā purime āhāradvaye dukkhākārena bahulaṃ pavattati, tassa vasena yo ca kabaḷīkāro āhāro, yo ca phasso āhāro, ime appaṇihitena vimokkhamukhena pariññaṃ gacchantīti vuttaṃ. Esa nayo sesesu. Evañcetaṃ, na aññathā. Na hi ariyamaggānaṃ viya pahātabbesu vimokkhamukhānaṃ pariññeyyapahātabbesu koci niyamo sambhavati. <bold>Iti sabbe lokavaṭṭānusārino dhammā niyyanti, te lokā tīhi vimokkhamukhehī</bold>ti nigamanaṃ. Tassattho – iti evaṃ vuttappakārā sabbe āhārādayo lokasaṅkhātavaṭṭānusārino dhammā te lokabhūtā vaṭṭato niyyanti aniccānupassanādīhi tīhi vimokkhamukhehīti.</paragraph>
    <paragraph line="35" number="86"> Evaṃ saṃkilesapakkhe disābhūtadhamme niddisitvā idāni vodānapakkhe disābhūtadhamme dassetuṃ <bold>‘‘catasso paṭipadā’’</bold>tiādi vuttaṃ. Tattha dibbabrahmaariyaāneñjavihāroti <bold>cattāro vihārā</bold>. Mānappahānaālayasamugghātaavijjāpahānabhavūpasamā <bold>cattāro acchariyā abbhutā dhammā</bold>. Saccādhiṭṭhānādīni <bold>cattāri adhiṭṭhānāni</bold>. Chandasamādhibhāvanādayo <bold>catasso samādhibhāvanā</bold>. Indriyasaṃvaro tapasaṅkhāto puññadhammo <pageBreak edition="Myanmar" number="0.0204" /> bojjhaṅgabhāvanā sabbūpadhipaṭinissaggasaṅkhātaṃ nibbānañcāti <bold>cattāro sukhabhāgiyā dhammā</bold> veditabbāti.</paragraph>
    <paragraph line="36"><bold>Paṭhamā paṭipadā</bold>tiādi paṭipadāsatipaṭṭhānādīnaṃ abhedasandassanaṃ. Yadi evaṃ kasmā visuṃ gahaṇaṃ katanti? Dasavatthukassa kilesapuñjassa paṭipakkhabhāvadassanatthaṃ paṭipadādidasakaniddeso. Tathā hi vakkhati – ‘‘cattāro āhārā tesaṃ paṭipakkho catasso paṭipadā’’tiādi <pageBreak edition="Vipassana Research Institut" number="0.0324" /> (netti. 87). Kiñcāpi catūsu satipaṭṭhānesu ‘‘idaṃ nāma satipaṭṭhānaṃ imāya eva paṭipadāya ijjhatī’’ti niyamo natthi, tathāpi paṭhamāya paṭipadāya paṭhamaṃ satipaṭṭhānaṃ sambhavatīti sambhavavasena evaṃ vuttaṃ – <bold>‘‘paṭhamā paṭipadā, paṭhamaṃ satipaṭṭhāna’’</bold>nti. Yasmā pana āhāravipallāsādīnaṃ viya paṭipadāsatipaṭṭhānādīnaṃ atthato nānattaṃ natthi. Satipaṭṭhānāniyeva hi tathā tathā paṭipajjamānāni dukkhāpaṭipadādandhābhiññādināmakāni honti, tasmā yathā saṃkilesapakkhe ‘‘paṭhame āhāre paṭhamo vipallāso’’tiādinā adhikaraṇabhedena vuttaṃ, evaṃ adhikaraṇabhedaṃ akatvā ‘‘paṭhamā paṭipadā, paṭhamaṃ satipaṭṭhāna’’ntiādi vuttaṃ. Sesesupi eseva nayo.</paragraph>
    <paragraph line="37">Andhassa pabbatārohanaṃ viya kadācideva uppajjanakaṃ <bold>acchariyaṃ,</bold> accharāyoggaṃ acchariyanti porāṇā. Abhūtapubbaṃ bhūtanti <bold>abbhutaṃ</bold>. Ubhayampetaṃ vimhayāvahassa adhivacanaṃ. Na hi mānappahānādito aññaṃ durabhisambhavataraṃ vimhanīyañca upalabbhatīti adhitiṭṭhati etena, ettha vā adhiṭṭhānamattameva vā tanti <bold>adhiṭṭhānaṃ</bold>. Saccañca taṃ adhiṭṭhānañca, saccassa vā adhiṭṭhānaṃ, saccaṃ adhiṭṭhānaṃ etassāti vā <bold>saccādhiṭṭhānaṃ</bold>. Sesesupi eseva nayo. Samādhi eva bhāvetabbatāya <bold>samādhibhāvanā</bold>. Sukhaṃ bhajatīti <bold>sukhabhāgiyo,</bold> sukhabhāgassa vā sukhakoṭṭhāsassa hitoti sukhabhāgiyo. Ekassapi sattassa asubhabhāvanādayo viya ekadese avattitvā anavasesapariyādānato natthi etissā pamāṇanti <bold>appamaññā</bold>.</paragraph>
    <paragraph line="38"><bold>Paṭhamā paṭipadā bhāvitā bahulīkatā paṭhamaṃ satipaṭṭhānaṃ paripūretī</bold>ti paṭhamāya paṭipadāya bhāvanābahulīkāro paṭhamassa satipaṭṭhānassa bhāvanāpāripūrīti attho. Sesapadesupi eseva nayo. Yathā hi ariyamagge bhāvite satipaṭṭhānādayo bodhipakkhiyadhammā sabbepi bhāvitā eva honti, evaṃsampadamidaṃ daṭṭhabbaṃ.</paragraph>
    <paragraph line="39">Kāyānupassanāya <pageBreak edition="Myanmar" number="0.0205" /> kāmarāgassa ujuvipaccanīkabhāvato <bold>‘‘paṭhamo satipaṭṭhāno bhāvito bahulīkato kāmapaṭipakkhaṃ paṭhamaṃ jhānaṃ paripūretī’’</bold>ti vuttaṃ. Tathā pītipaṭisaṃvedanādivasena pavattamānaṃ dutiyaṃ satipaṭṭhānaṃ, sappītikassa dutiyajjhānassa cittassa abhippamodanavasena pavattamānaṃ tatiyaṃ satipaṭṭhānaṃ ukkaṃsagatasukhassa tatiyajjhānassa aniccavirāgādivasena pavattiyā saṅkhāresu upekkhakaṃ catutthaṃ satipaṭṭhānaṃ upekkhāsatipārisuddhibhāvato catutthajjhānassa pāripūriyā saṃvattati.</paragraph>
    <paragraph line="40">Yasmā <pageBreak edition="Vipassana Research Institut" number="0.0325" /> pana rūpāvacarapaṭhamajjhānaṃ rūpāvacarasamāpattīnaṃ, dutiyajjhānaṃ byāpādavitakkādidūrībhāvena brahmavihārānaṃ, tatiyajjhānaṃ pītivirāgena sukhena vipassanāya adhiṭṭhānabhūtaṃ ariyavihārānaṃ, catutthajjhānaṃ upekkhāsatipārisuddhiāneñjappattaṃ āneñjavihārānaṃ visesato paccayo hoti, tasmā <bold>‘‘paṭhamaṃ jhānaṃ bhāvitaṃ bahulīkataṃ paṭhamaṃ vihāraṃ paripūretī’’</bold>tiādi vuttaṃ. Iti yo yassa visesapaccayo, so taṃ paripūretīti vuttoti daṭṭhabbaṃ.</paragraph>
    <paragraph line="41" number="87"> Idāni paṭipadādayo vodānapakkhe disābhāvena vavatthapetuṃ <bold>‘‘tattha imā catasso disā’’</bold>tiādi vuttaṃ. Taṃ suviññeyyameva. Puna <bold>‘‘paṭhamā paṭipadā’’</bold>tiādi paṭipadācatukkādīsu yena yassa puggalassa vodānaṃ, taṃ vibhajitvā dassetuṃ āraddhaṃ. Taṃ heṭṭhā vuttanayameva. Yadipi tīsu vimokkhamukhesu ‘‘idaṃ nāma vimokkhamukhaṃ imāya eva paṭipadāya ijjhatī’’ti niyamo natthi. Yesaṃ pana puggalānaṃ purimāhi dvīhi paṭipadāhi appaṇihitena vimokkhamukhena ariyamaggādhigamo. Tathā yassa tatiyāya paṭipadāya suññatavimokkhamukhena, yassa ca catutthāya paṭipadāya animittavimokkhamukhena ariyamaggādhigamo, tesaṃ puggalānaṃ vasena ayaṃ paṭipadāvimokkhamukhasaṃsandanā. Satipaṭṭhānādīhi vimokkhamukhasaṃsandanāyapi eseva nayo.</paragraph>
    <paragraph line="42"><bold>Tesaṃ vikkīḷita</bold>nti tesaṃ asantāsanajavaparakkamādivisesayogena sīhānaṃ buddhānaṃ paccekabuddhānaṃ buddhasāvakānañca vikkīḷitaṃ viharaṇaṃ. Yadidaṃ āhārādikilesavatthusamatikkamanamukhena saparasantāne paṭipadādisampādanā. Idāni āhārādīnaṃ paṭipadādīhi yena samatikkamanaṃ, taṃ nesaṃ paṭipakkhabhāvaṃ dassento <bold>‘‘cattāro āhārā tesaṃ paṭipakkho catasso</bold><pageBreak edition="Myanmar" number="0.0206" /><bold>paṭipadā’’</bold>tiādimāha. Tattha tesaṃ paṭipakkhabhāvo pahātabbabhāvo pahāyakabhāvo ca āhāraviññāṇaṭṭhitīnañcettha pahātabbabhāvo tappaṭibandhachandarāgavasena daṭṭhabbo. Tattha <bold>‘‘vikkīḷitaṃ bhāvanā sacchikiriyā cā’’</bold>tiādi tassāyaṃ saṅkhepattho – <bold>tesaṃ vikkīḷita</bold>nti ettha yadetaṃ vikkīḷitaṃ nāma bhāvetabbānaṃ bodhipakkhiyadhammānaṃ bhāvanā, sacchikātabbānaṃ phalanibbānānaṃ sacchikiriyā ca. Tathā pahātabbassa dasavatthukassa kilesapuñjassa tadaṅgādivasena pahānaṃ byantīkiriyā anavasesananti. Idāni taṃ saṅkhepena dassento <bold>‘‘indriyādhiṭṭhānaṃ vikkīḷitaṃ vipariyāsānadhiṭṭhāna’’</bold>nti āha.</paragraph>
    <paragraph line="43"><bold>Indriyādhiṭṭhāna</bold>nti indriyānaṃ pavattanaṃ bhāvanā sacchikiriyā ca. <bold>Vipariyāsānadhiṭṭhāna</bold>nti vipallāsānaṃ apavattanaṃ pahānaṃ anuppādanaṃ. <bold>Indriyāni saddhammagocaro</bold>ti indriyāni cettha saddhammassa <pageBreak edition="Vipassana Research Institut" number="0.0326" /> gocarabhūtāni pavattihetūti adhippetāni saddhindriyādīnīti attho. <bold>Vipariyāsā kilesagocaro</bold>ti vipallāsā saṃkilesapakkhassa pavattiṭṭhānaṃ pavattihetūti. <bold>Ayaṃ vuccati sīhavikkīḷitassa nayassa bhūmī</bold>ti yāyaṃ ‘‘cattāro āhārā’’tiādinā saṃkilesapakkhe dasannaṃ catukkānaṃ, ‘‘catasso paṭipadā’’tiādinā vodānapakkhepi dasannaṃ catukkānaṃ taṇhācaritādīnaṃ upakkilesavodānavibhāvanāmukhena niddhāraṇā, ayaṃ sīhavikkīḷitassa nayassa bhūmi nāma.</paragraph>
    <paragraph line="44" number="88"> Idāni ugghaṭitaññuādipuggalattayavasena tipukkhalanayassa bhūmiṃ vibhāvetukāmo yasmā pana nayānaṃ aññamaññānuppavesassa icchitattā sīhavikkīḷitanayato tipukkhalanayo niggacchati, tasmā paṭipadāvibhāgato cattāro puggale sīhavikkīḷitanayassa bhūmiṃ niddisitvā tato eva ugghaṭitaññuādipuggalattaye niddhāretuṃ <bold>‘‘tattha ye dukkhāya paṭipadāyā’’</bold>tiādi āraddhaṃ. Tattha <bold>ime dve puggalā</bold>ti ime purimānaṃ dvinnaṃ paṭipadānaṃ vasena dve puggalā. Esa nayo itaratthāpi. Puna <bold>‘‘tattha ye dukkhāya paṭipadāyā’’</bold>tiādi yathāvuttapuggalacatukkato ugghaṭitaññuādipuggalattayaṃ niddhāretuṃ vuttaṃ. Tattha <bold>yo sādhāraṇāyā</bold>ti dukkhāpaṭipadāya khippābhiññāya, sukhāpaṭipadāya dandhābhiññāya ca niyyātīti sambandho. Kathaṃ pana paṭipadādvayaṃ ekassa sambhavatīti? Nayidamevaṃ daṭṭhabbaṃ. Ekassa puggalassa ekasmiṃ dve paṭipadā sambhavantīti. Yathāvuttāsu pana dvīsu <pageBreak edition="Myanmar" number="0.0207" /> paṭipadāsu yo yāya kāyaci niyyāti, ayaṃ vipañcitaññūti ayamettha adhippāyo. Yasmā pana <bold>aṭṭhasāliniyaṃ</bold> (dha. sa. aṭṭha. 350) paṭipadā calati na calatīti vicāraṇāyaṃ ‘‘calatī’’ti vuttaṃ, tasmā ekassapi puggalassa jhānantaramaggantaresu paṭipadābhedo icchitovāti.</paragraph>
    <paragraph line="45"><bold>‘‘Tattha bhagavā’’</bold>tiādinā desanāvibhāgehipi tameva puggalavibhāgaṃ vibhāveti. Taṃ heṭṭhā vuttanayameva. Tattha <bold>adhicitta</bold>nti adhicittasikkhañcāti <bold>ca</bold>-saddo luttaniddiṭṭho. Tena adhicittasikkhañca adhipaññāsikkhañca vipañcitaññussa paññapetīti attho. <bold>Adhisīla</bold>nti etthāpi eseva nayo. Adhisīlasikkhaṃ adhicittasikkhaṃ adhipaññāsikkhañcāti yojetabbaṃ.</paragraph>
    <paragraph line="46"><bold>Cattāri hutvā tīṇi bhavantī</bold>ti liṅgavipallāsena vuttaṃ, cattāro puggalā hutvā tayo puggalā hontīti attho.</paragraph>
    <paragraph line="47"><bold>Ayaṃ</bold><pageBreak edition="Vipassana Research Institut" number="0.0327" /><bold>saṃkileso</bold>ti ayaṃ akusalamūlādidvādasattikasaṅgaho saṃkilissati etenāti saṃkilesoti katvā. <bold>Idaṃ vodāna</bold>nti etthāpi eseva nayo.</paragraph>
    <paragraph line="48"><bold>Tīṇi hutvā dve bhavantī</bold>ti nandiyāvaṭṭanayassa disābhūtadhammadassanatthaṃ vuttaṃ. Tenevāha – <bold>‘‘taṇhā ca avijjā cā’’</bold>tiādi, taṃ sabbaṃ suviññeyyameva.</paragraph>
    <paragraph line="49">Kasmā panettha nayānaṃ uddesānukkamena niddeso na katoti? Nayānaṃ nayehi sambhavadassanatthaṃ. Paṭhamanayato hi puggalādhiṭṭhānavasena tatiyanayassa, tatiyanayato ca dutiyanayassa sambhavoti imassa visesassa dassanatthaṃ paṭhamanayānantaraṃ tatiyanayo, tatiyanayānantarañca dutiyanayo niddiṭṭho. Dhammādhiṭṭhānavasena pana tatiyanayato dutiyanayo, dutiyanayato paṭhamanayopi sambhavatīti imassa visesassa dassanatthaṃ ante ‘‘taṇhā ca avijjā cā’’tiādinā paṭhamanayassa bhūmi dassitā. Teneva hi ‘‘cattāri hutvā tīṇi bhavanti, tīṇi hutvā dve bhavantī’’ti vuttaṃ. Yadi evaṃ ‘‘dve hutvā cattāri bhavanti, dve hutvā tīṇi bhavanti, tīṇi hutvā cattāri bhavantī’’ti ayampi nayo vattabbo siyāti? Saccametaṃ, ayaṃ pana nayo atthato dassito evāti <pageBreak edition="Myanmar" number="0.0208" /> katvā na vutto. Yasmā tiṇṇaṃ atthanayānaṃ aññamaññaṃ anuppaveso icchito, sati ca anuppavese tato viniggamopi sambhavati evāti. Ayañca attho <bold>peṭakopadesena</bold> vibhāvetabbo.</paragraph>
    <paragraph line="50">Tatthāyaṃ ādito paṭṭhāya vibhāvanā – cattāro puggalā taṇhācarito duvidho mudindriyo tikkhindriyo ca. Tathā diṭṭhicaritoti. Tattha taṇhācarito mudindriyo dukkhāya paṭipadāya dandhābhiññāya niyyāti, tikkhindriyo dukkhāya paṭipadāya khippābhiññāya niyyāti, diṭṭhicarito pana mudindriyo sukhāya paṭipadāya dandhābhiññāya niyyāti, tikkhindriyo sukhāya paṭipadāya khippābhiññāya niyyāti. Iti imāsu paṭipadāsu yathārahaṃ ṭhitehi taṇhācaritadiṭṭhicaritehi cattāro āhārā tappaṭibandhachandarāgappahānena pahātabbā. Cattāro satipaṭṭhāne bhāvetvā cattāro vipallāsā daṭṭhabbāti sabbo yathāvuttanayo anugantabbo.</paragraph>
    <paragraph line="51">Tatthāyaṃ pāḷi – tattha ye diṭṭhicaritā sattā, te kāmesu dosadiṭṭhī, na ca ye kāmesu anusayā samūhatā, te attakilamathānuyogamanuyuttā viharanti. Tesaṃ satthā vā dhammaṃ deseti aññataro vā garuṭṭhāniyo sabrahmacārī ‘‘kāmehi natthi attho’’ti, te ca pubbeyeva kāmehi anatthikā <pageBreak edition="Vipassana Research Institut" number="0.0328" />, iti kāme appakasirena paṭinissajjanti, te cetasikena dukkhena anajjhositā. Tena vuccati ‘‘sukhā paṭipadā’’ti. Ye pana taṇhācaritā sattā, te kāmesu ajjhositā, tesaṃ satthā vā dhammaṃ deseti aññataro vā bhikkhu ‘‘kāmehi natthi attho’’ti, te piyarūpaṃ dukkhena paṭinissajjanti. Tena vuccati ‘‘dukkhā paṭipadā’’ti. Iti ime sabbe sattā dvīsu paṭipadāsu samosaraṇaṃ gacchanti dukkhāyañca sukhāyañca.</paragraph>
    <paragraph line="52">Tattha ye diṭṭhicaritā sattā, te dvidhā tikkhindriyā ca mudindriyā ca. Tattha ye diṭṭhicaritā sattā tikkhindriyā, te sukhena paṭinissajjanti, khippañca abhisamenti. Tena vuccati – ‘‘sukhā paṭipadā khippābhiññā’’ti. Tattha ye diṭṭhicaritā sattā mudindriyā paṭhamaṃ tikkhindriyaṃ upādāya dandhataraṃ abhisamenti, te sukhena paṭinissajjanti, dandhañca abhisamenti. Tena vuccati – ‘‘sukhā paṭipadā dandhābhiññā’’ti. Tattha taṇhācaritā sattā duvidhā tikkhindriyā ca mudindriyā <pageBreak edition="Myanmar" number="0.0209" /> ca. Tattha ye taṇhācaritā sattā tikkhindriyā, te dukkhena paṭinissajjanti, khippañca abhisamenti. Tena vuccati – ‘‘dukkhā paṭipadā khippābhiññā’’ti. Tattha ye taṇhācaritā sattā mudindriyā paṭhamaṃ tikkhindriyaṃ upādāya dandhataraṃ abhisamenti, te dukkhena paṭinissajjanti, dandhañca abhisamenti. Tena vuccati – ‘‘dukkhā paṭipadā dandhābhiññā’’ti. Imā catasso paṭipadāyo apañcamā achaṭṭhā. Ye hi keci nibbutā nibbāyanti nibbāyissanti vā imāhi catūhi paṭipadāhi anaññāhi, ayaṃ paṭipadā catukkamaggena kilese niddisati. Yā catukkamaggena ariyadhammesu niddisitabbā, ayaṃ vuccati sīhavikkīḷito nāma nayo.</paragraph>
    <paragraph line="53">Tatrime cattāro āhārā, cattāro vipallāsā upādānā yogā ganthā āsavā oghā sallā viññāṇaṭṭhitiyo agatigamanānīti evaṃ imāni sabbāni dasa padāni. Ayaṃ suttassa saṃsandanā.</paragraph>
    <paragraph line="54">Cattāro āhārā, tattha yo ca kabaḷīkāro āhāro, yo ca phasso āhāro, ime taṇhācaritena pahātabbā. Tattha yo ca manosañcetanāhāro, yo ca viññāṇāhāro, ime diṭṭhicaritena pahātabbā.</paragraph>
    <paragraph line="55">Tattha paṭhamo āhāro paṭhamo vipallāso, dutiyo āhāro dutiyo vipallāso, tatiyo āhāro <pageBreak edition="Vipassana Research Institut" number="0.0329" /> tatiyo vipallāso, catuttho āhāro catuttho vipallāso, ime cattāro vipallāsā apañcamā achaṭṭhā. Idañca pamāṇā cattāro āhārā.</paragraph>
    <paragraph line="56">Tattha paṭhame vipallāse ṭhito kāme upādiyati, idaṃ kāmupādānaṃ. Dutiye vipallāse ṭhito anāgataṃ bhavaṃ upādiyati, idaṃ sīlabbatupādānaṃ. Tatiye vipallāse ṭhito viparītadiṭṭhiṃ upādiyati, idaṃ diṭṭhupādānaṃ. Catutthe vipallāse ṭhito khandhe attato upādiyati, idaṃ attavādupādānaṃ.</paragraph>
    <paragraph line="57">Tattha kāmupādāne ṭhito kāme abhijjhāya ganthati, ayaṃ abhijjhākāyagantho. Sīlabbatupādāne ṭhito byāpādaṃ ganthati, ayaṃ byāpādakāyagantho. Diṭṭhupādāne ṭhito parāmāsaṃ ganthati, ayaṃ parāmāsakāyagantho. Attavādupādāne ṭhito papañcento ganthati, ayaṃ idaṃsaccābhinivesakāyagantho.</paragraph>
    <paragraph line="58">Tassa <pageBreak edition="Myanmar" number="0.0210" /> ganthaganthitā kilesā āsavanti. Kiṃ pana vuccati āsavantīti? Vippaṭisārā. Ye vippaṭisārā, te anusayā. Tattha abhijjhākāyaganthena kāmāsavo, byāpādakāyaganthena bhavāsavo, parāmāsakāyaganthena diṭṭhāsavo, idaṃsaccābhinivesakāyaganthena avijjāsavo.</paragraph>
    <paragraph line="59">Te cattāro āsavā vepullaṃ gatā oghā honti, tena vuccanti ‘‘oghā’’ti. Tattha kāmāsavo kāmogho, bhavāsavo bhavogho, avijjāsavo avijjogho, diṭṭhāsavo diṭṭhogho.</paragraph>
    <paragraph line="60">Te cattāro oghā āsayamanupaviṭṭhā anusayasahagatā vuccanti sallāti hadayamāhacca tiṭṭhanti. Tattha kāmogho rāgasallaṃ, bhavogho dosasallaṃ, avijjogho mohasallaṃ, diṭṭhogho diṭṭhisallaṃ.</paragraph>
    <paragraph line="61">Imehi catūhi sallehi pariyādinnaṃ viññāṇaṃ catūsu dhammesu tiṭṭhati rūpe vedanāya saññāya saṅkhāresu. Imā catasso viññāṇaṭṭhitiyo. Tattha rāgasallena nandūpasecanaṃ rūpūpagaṃ viññāṇaṃ tiṭṭhati. Dosasallena vedanūpagaṃ. Mohasallena saññūpagaṃ. Diṭṭhisallena nandūpasecanaṃ saṅkhārūpagaṃ viññāṇaṃ tiṭṭhati.</paragraph>
    <paragraph line="62">Catūhi <pageBreak edition="Vipassana Research Institut" number="0.0330" /> viññāṇaṭṭhitīhi catubbidhaṃ agatiṃ gacchanti chandā dosā bhayā mohā. Rāgena chandā agatiṃ gacchati, dosena dosā agatiṃ gacchati, mohena mohā agatiṃ gacchati, diṭṭhiyā bhayā agatiṃ gacchati, iti imāni ca kammāni ime ca kilesā ayaṃ saṃsārahetu.</paragraph>
    <paragraph line="63">Tatthimā catasso disā kabaḷīkāro āhāro ‘‘asubhe subha’’nti vipallāso kāmupādānaṃ kāmayogo abhijjhākāyagantho kāmāsavo kāmogho rāgasallaṃ rūpūpagā viññāṇaṭṭhiti chandā agatigamanaṃ, ayaṃ paṭhamā disā.</paragraph>
    <paragraph line="64">Phasso āhāro ‘‘dukkhe sukha’’nti vipallāso sīlabbatupādānaṃ bhavayogo byāpādakāyagantho bhavāsavo bhavogho dosasallaṃ vedanūpagā viññāṇaṭṭhiti dosā agatigamanaṃ, ayaṃ dutiyā disā.</paragraph>
    <paragraph line="65">Manosañcetanāhāro ‘‘anattani attā’’ti vipallāso diṭṭhupādānaṃ diṭṭhiyogo parāmāsakāyagantho diṭṭhāsavo diṭṭhogho diṭṭhisallaṃ saññūpagā viññāṇaṭṭhiti bhayā agatigamanaṃ, ayaṃ tatiyā disā.</paragraph>
    <paragraph line="66">Viññāṇāhāro <pageBreak edition="Myanmar" number="0.0211" /> ‘‘anicce nicca’’nti vipallāso attavādupādānaṃ avijjāyogo idaṃsaccābhinivesokāyagantho avijjāsavo avijjogho mohasallaṃ saṅkhārūpagā viññāṇaṭṭhiti mohā agatigamanaṃ, ayaṃ catutthī disā. Iti imesaṃ dasannaṃ suttānaṃ paṭhamena padena paṭhamāya disāya ālokanaṃ, dutiyena padena dutiyāya disāya, tatiyena padena tatiyāya disāya, catutthena padena catutthiyā disāya ālokanaṃ, ayaṃ vuccati disā ālokanā. Iminā nayena sabbe kilesā catūsu padesu pakkhipitabbā. Ayaṃ akusalapakkho.</paragraph>
    <paragraph line="67">Catasso paṭipadā, cattāri jhānāni, cattāro satipaṭṭhānā, cattāro vihārā dibbo brahmā ariyo āneñjo, cattāro sammappadhānā, cattāro acchariyā abbhutā dhammā, cattāro adhiṭṭhānā, cattāro samādhayo chandasamādhi vīriyasamādhi cittasamādhi vīmaṃsāsamādhi, cattāro dhammā sukhabhāgiyā nāññatra bojjhaṅgā nāññatra tapasā nāññatra indriyasaṃvarā nāññatra sabbanissaggā, cattāri appamāṇāni.</paragraph>
    <paragraph line="68">Tattha <pageBreak edition="Vipassana Research Institut" number="0.0331" /> dukkhā paṭipadā dandhābhiññā bhāviyamānā bahulīkariyamānā paṭhamaṃ jhānaṃ paripūreti, paṭhamaṃ jhānaṃ paripuṇṇaṃ paṭhamaṃ satipaṭṭhānaṃ paripūreti, paṭhamaṃ satipaṭṭhānaṃ paripuṇṇaṃ paṭhamaṃ vihāraṃ paripūreti, paṭhamo vihāro paripuṇṇo paṭhamaṃ sammappadhānaṃ paripūreti, paṭhamaṃ sammappadhānaṃ paripuṇṇaṃ paṭhamaṃ acchariyaṃ abbhutaṃ dhammaṃ paripūreti, paṭhamo acchariyo abbhuto dhammo paripuṇṇo paṭhamaṃ adhiṭṭhānaṃ paripūreti, paṭhamaṃ adhiṭṭhānaṃ paripuṇṇaṃ chandasamādhiṃ paripūreti, chandasamādhi paripuṇṇo indriyasaṃvaraṃ paripūreti, indriyasaṃvaro paripuṇṇo paṭhamaṃ appamāṇaṃ paripūreti. Evaṃ yāva sabbanissaggā catutthaṃ appamāṇaṃ paripūreti.</paragraph>
    <paragraph line="69">Tattha paṭhamā ca paṭipadā paṭhamañca jhānaṃ paṭhamañca satipaṭṭhānaṃ dibbo ca vihāro paṭhamañca sammappadhānaṃ paṭhamo ca acchariyo abbhuto dhammo saccādhiṭṭhānañca chandasamādhi ca indriyasaṃvaro ca mettā ca appamāṇaṃ. Ayaṃ paṭhamā disā.</paragraph>
    <paragraph line="70">Dutiyā ca paṭipadā khippābhiññā dutiyañca jhānaṃ dutiyañca satipaṭṭhānaṃ brahmā ca vihāro dutiyañca sammappadhānaṃ dutiyo ca acchariyo abbhuto dhammo cāgādhiṭṭhānañca <pageBreak edition="Myanmar" number="0.0212" /> cittasamādhi ca tapo ca karuṇā ca appamāṇaṃ. Ayaṃ dutiyā disā.</paragraph>
    <paragraph line="71">Tatiyā ca paṭipadā dandhābhiññā tatiyañca jhānaṃ tatiyañca satipaṭṭhānaṃ ariyo ca vihāro tatiyañca sammappadhānaṃ tatiyo ca acchariyo abbhuto dhammo saccādhiṭṭhānañca vīriyasamādhi ca bojjhaṅgā ca muditā ca appamāṇaṃ. Ayaṃ tatiyā disā.</paragraph>
    <paragraph line="72">Catutthī ca paṭipadā khippābhiññā catutthañca jhānaṃ catutthañca satipaṭṭhānaṃ āneñjo ca vihāro catutthañca sammappadhānaṃ catuttho ca acchariyo abbhuto dhammo upasamādhiṭṭhānañca vīmaṃsāsamādhi ca sabbanissaggo ca upekkhā ca appamāṇaṃ. Ayaṃ catutthī disā. Imāsaṃ catunnaṃ disānaṃ yā ālokanā, ayaṃ vuccati disālocano nāma nayo.</paragraph>
    <paragraph line="73">Tatthāyaṃ yojanā – cattāro ca āhārā, catasso ca paṭipadā, cattāro ca vipallāsā, cattāro ca satipaṭṭhānā, cattāri ca upādānāni, cattāri ca jhānāni, cattāro ca yogā, cattāro ca vihārā, cattāro ca ganthā, cattāro ca sammappadhānā, cattāro ca āsavā, cattāro ca acchariyā abbhutā dhammā, cattāro ca oghā, cattāri ca adhiṭṭhānāni, cattāri ca <pageBreak edition="Vipassana Research Institut" number="0.0332" /> sallāni, cattāro ca samādhayo, catasso ca viññāṇaṭṭhitiyo, cattāro ca sukhabhāgiyā dhammā, cattāri ca agatigamanāni cattāri ca appamāṇāni. Iti kusalākusalānaṃ pakkhapaṭipakkhavasena yojanā. Ayaṃ sīhavikkīḷite disālocano nayo.</paragraph>
    <paragraph line="74">Tassa cattāri sāmaññaphalāni pariyosānaṃ, tattha paṭhamāya disāya sotāpattiphalaṃ pariyosānaṃ, dutiyāya sakadāgāmiphalaṃ, tatiyāya anāgāmiphalaṃ, catutthiyā arahattaphalaṃ pariyosānanti.</paragraph>
    <paragraph line="75">Tattha katamo <bold>tipukkhalanayo</bold>? Paṭipadāvibhāgena catūsu puggalesu yo sukhāya paṭipadāya khippābhiññāya niyyāti, ayaṃ <bold>ugghaṭitaññū</bold>. Yo sukhāya vā paṭipadāya, dandhābhiññāya, dukkhāya vā paṭipadāya khippābhiññāya niyyāti, ayaṃ <bold>vipañcitaññū</bold>. Yo dukkhāya paṭipadāya dandhābhiññāya niyyāti, ayaṃ <bold>neyyo</bold>. Iti cattāro hutvā tayo honti. Tattha ugghaṭitaññussa samathapubbaṅgamā vipassanā sappāyā <pageBreak edition="Myanmar" number="0.0213" />. Neyyassa vipassanāpubbaṅgamo samatho, vipañcitaññussa samathavipassanā yuganaddhā. Ugghaṭitaññussa mudukā desanā, neyyassa tikkhā desanā, vipañcitaññussa tikkhamudukā desanā.</paragraph>
    <paragraph line="76">Ugghaṭitaññussa adhipaññāsikkhā, vipañcitaññussa adhicittasikkhā ca adhipaññāsikkhā ca, neyyassa adhisīlasikkhā ca adhicittasikkhā ca adhipaññāsikkhā ca. Iti imesaṃ puggalānaṃ catūhi paṭipadāhi niyyānaṃ.</paragraph>
    <paragraph line="77">Tatthāyaṃ saṃkilesapakkho, tīṇi akusalamūlāni, tayo phassā, tisso vedanā, tayo upavicārā, tayo kilesā, tayo vitakkā, tayo pariḷāhā, tīṇi saṅkhatalakkhaṇāni, tisso dukkhatā.</paragraph>
    <paragraph line="78"><bold>Tīṇi akusalamūlānī</bold>ti lobho akusalamūlaṃ, doso akusalamūlaṃ, moho akusalamūlaṃ. <bold>Tayo phassā</bold>ti sukhavedanīyo phasso, dukkhavedanīyo phasso, adukkhamasukhavedanīyo phasso. <bold>Tisso vedanā</bold>ti sukhā vedanā, dukkhā vedanā, adukkhamasukhā vedanā. <bold>Tayo upavicārā</bold>ti somanassūpavicāro, domanassūpavicāro, upekkhūpavicāro. <bold>Tayo kilesā</bold>ti lobho, doso, moho. <bold>Tayo vitakkā</bold>ti kāmavitakko, byāpādavitakko, vihiṃsāvitakko. <bold>Tayo pariḷāhā</bold>ti <pageBreak edition="Vipassana Research Institut" number="0.0333" /> rāgajo, dosajo, mohajo. <bold>Tīṇi saṅkhatalakkhaṇānī</bold>ti uppādo, ṭhiti, vayo. <bold>Tisso dukkhatā</bold>ti dukkhadukkhatā, vipariṇāmadukkhatā, saṅkhāradukkhatā.</paragraph>
    <paragraph line="79">Tattha lobho akusalamūlaṃ manāpikena ārammaṇena samuṭṭhahati. Tadeva manāpikārammaṇaṃ paṭicca uppajjati sukhavedanīyo phasso, sukhavedanīyaṃ phassaṃ paṭicca uppajjati sukhā vedanā, sukhaṃ vedanaṃ paṭicca uppajjati somanassūpavicāro, somanassūpavicāraṃ paṭicca uppajjati rāgo, rāgaṃ paṭicca uppajjati kāmavitakko, kāmavitakkaṃ paṭicca uppajjati rāgajo pariḷāho, rāgajaṃ pariḷāhaṃ paṭicca uppajjati uppādo saṅkhatalakkhaṇaṃ, uppādaṃ saṅkhatalakkhaṇaṃ paṭicca uppajjati vipariṇāmadukkhatā.</paragraph>
    <paragraph line="80">Doso akusalamūlaṃ amanāpikena ārammaṇena samuṭṭhahati. Tadeva amanāpikārammaṇaṃ paṭicca uppajjati dukkhavedanīyo phasso, dukkhavedanīyaṃ <pageBreak edition="Myanmar" number="0.0214" /> phassaṃ paṭicca uppajjati dukkhā vedanā, dukkhaṃ vedanaṃ paṭicca uppajjati domanassūpavicāro, domanassūpavicāraṃ paṭicca uppajjati doso, dosaṃ paṭicca uppajjati byāpādavitakko, byāpādavitakkaṃ paṭicca uppajjati dosajo pariḷāho, dosajaṃ pariḷāhaṃ paṭicca uppajjati ṭhitassa aññathattaṃ saṅkhatalakkhaṇaṃ, ṭhitassa aññathattaṃ saṅkhatalakkhaṇaṃ paṭicca uppajjati dukkhadukkhatā.</paragraph>
    <paragraph line="81">Moho akusalamūlaṃ upekkhāṭhāniyaṃ ārammaṇena samuṭṭhahati. Tadeva upekkhāṭhāniyaṃ ārammaṇaṃ paṭicca uppajjati adukkhamasukhavedanīyo phasso, adukkhamasukhavedanīyaṃ phassaṃ paṭicca uppajjati adukkhamasukhā vedanā, adukkhamasukhaṃ vedanaṃ paṭicca uppajjati upekkhūpavicāro, upekkhūpavicāraṃ paṭicca uppajjati moho, mohaṃ paṭicca uppajjati vihiṃsāvitakko, vihiṃsāvitakkaṃ paṭicca uppajjati mohajo pariḷāho, mohajaṃ pariḷāhaṃ paṭicca uppajjati vayo saṅkhatalakkhaṇaṃ, vayaṃ saṅkhatalakkhaṇaṃ paṭicca uppajjati saṅkhāradukkhatā. Iti ayaṃ tīhi ākārehi kilesānaṃ niddeso. Yo koci akusalapakkho, sabbo so tīsu akusalamūlesu samosaratīti.</paragraph>
    <paragraph line="82">Tattha katamo kusalapakkho? <bold>Tīṇi kusalamūlāni</bold> alobho, adoso, amoho. <bold>Tisso paññā</bold> sutamayī, cintāmayī, bhāvanāmayī. <bold>Tayo samādhī</bold> savitakkasavicāro, avitakkavicāramatto, avitakkaavicāro. <bold>Tisso sikkhā</bold> adhisīlasikkhā, adhicittasikkhā <pageBreak edition="Vipassana Research Institut" number="0.0334" />, adhipaññāsikkhā. <bold>Tīṇi nimittāni</bold> samathanimittaṃ, paggahanimittaṃ, upekkhānimittaṃ. <bold>Tayo vitakkā</bold> nekkhammavitakko, abyāpādavitakko, avihiṃsāvitakko. <bold>Tīṇi indriyāni</bold> anaññātaññassāmītindriyaṃ, aññindriyaṃ, aññātāvindriyaṃ. <bold>Tayo upavicārā</bold> nekkhammūpavicāro, abyāpādūpavicāro, avihiṃsūpavicāro <bold>tisso esanā</bold> kāmesanā, bhavesanā, brahmacariyesanā. <bold>Tayo khandhā</bold> sīlakkhandho, samādhikkhandho, paññākkhandho.</paragraph>
    <paragraph line="83">Tattha alobho kusalamūlaṃ sutamayipaññaṃ paripūreti. Sutamayi paññā paripuṇṇā savitakkasavicāraṃ samādhiṃ paripūreti, savitakkasavicāro samādhi paripuṇṇo adhisīlasikkhaṃ paripūreti, adhisīlasikkhā paripuṇṇā <pageBreak edition="Myanmar" number="0.0215" /> samathanimittaṃ paripūreti, samathanimittaṃ paripuṇṇaṃ nekkhammavitakkaṃ paripūreti, nekkhammavitakko paripuṇṇo anaññātaññassāmītindriyaṃ paripūreti, anaññātaññassāmītindriyaṃ paripuṇṇaṃ nekkhammasitūpavicāraṃ paripūreti, nekkhammūpavicāraṃ paripuṇṇo kāmesanaṃ pajahati. Kāmesanappahānaṃ sīlakkhandhaṃ paripūreti.</paragraph>
    <paragraph line="84">Adoso kusalamūlaṃ cintāmayipaññaṃ paripūreti, cintāmayipaññā paripuṇṇā avitakkavicāramattaṃ samādhiṃ paripūreti, avitakkavicāramatto samādhi paripuṇṇo adhicittasikkhaṃ paripūreti, adhicittasikkhā paripuṇṇā upekkhānimittaṃ paripūreti, upekkhānimittaṃ paripuṇṇaṃ abyāpādavitakkaṃ paripūreti, abyāpādavitakko paripuṇṇo aññindriyaṃ paripūreti, aññindriyaṃ paripuṇṇaṃ abyāpādūpavicāraṃ paripūreti, abyāpādūpavicāro paripuṇṇo bhavesanaṃ pajahati, bhavesanappahānaṃ samādhikkhandhaṃ paripūreti.</paragraph>
    <paragraph line="85">Amoho kusalamūlaṃ bhāvanāmayipaññaṃ paripūreti, bhāvanāmayipaññā paripuṇṇā avitakkaavicāraṃ samādhiṃ paripūreti, avitakkaavicāro samādhi paripuṇṇo adhipaññāsikkhaṃ paripūreti, adhipaññāsikkhā paripuṇṇā paggahanimittaṃ paripūreti, paggahanimittaṃ paripuṇṇaṃ avihiṃsāvitakkaṃ paripūreti, avihiṃsāvitakko paripuṇṇo aññātāvindriyaṃ paripūreti, aññātāvindriyaṃ paripuṇṇaṃ avihiṃsūpavicāraṃ paripūreti, avihiṃsūpavicāro paripuṇṇo brahmacariyesanaṃ paripūreti, brahmacariyesanā paripuṇṇā paññākkhandhaṃ paripūreti.</paragraph>
    <paragraph line="86">Iti ime tayo dhammā akusalapakkhikā kusalapakkhikā ca tikaniddesehi niddiṭṭhā tipukkhalanayassa <pageBreak edition="Vipassana Research Institut" number="0.0335" /> disā nāma. Tassa pariyosānaṃ <bold>tayo vimokkhā</bold> appaṇihito suññato animitto, ayaṃ tipukkhalo nāma dutiyo nayo.</paragraph>
    <paragraph line="87">Tattha ye ime tayo puggalā ugghaṭitaññū vipañcitaññū neyyoti imesaṃ tiṇṇaṃ puggalānaṃ dve puggalā sukhāya paṭipadāya khippābhiññāya, sukhāya paṭipadāya dandhābhiññāya ca niyyanti, dveyeva puggalā dukkhāya paṭipadāya khippābhiññāya, dukkhāya paṭipadāya dandhābhiññāya ca niyyanti, ime cattāro. Te visesena dve honti diṭṭhicarito ca taṇhācarito ca. Ime <pageBreak edition="Myanmar" number="0.0216" /> cattāro hutvā tayo honti, tayo hutvā dve honti. Imesaṃ dvinnaṃ puggalānaṃ ayaṃ saṃkileso – avijjā ca taṇhā ca ahirīkañca anottappañca asati ca asampajaññañca nīvaraṇāni ca saṃyojanāni ca ajjhosānañca abhiniveso ca ahaṃkāro ca mamaṃkāro ca assaddhiyañca dovacassatā ca kosajjañca ayonisomanasikāro ca vicikicchā ca avijjā ca asaddhammassavanañca asamāpatti ca.</paragraph>
    <paragraph line="88">Tattha avijjā ca ahirīkañca asati ca nīvaraṇāni ca ajjhosānañca ahaṃkāro ca assaddhiyañca kosajjañca vicikicchā ca asaddhammassavanañca, ayaṃ ekā disā.</paragraph>
    <paragraph line="89">Taṇhā ca anottappañca asampajaññañca saṃyojanāni ca abhiniveso ca mamaṃkāro ca dovacassatā ca ayonisomanasikāro ca avijjā ca asamāpatti ca, ayaṃ dutiyā disā. Dasannaṃ dukānaṃ dasa padāni paṭhamā disāti kātabbāni. Saṃkhittena atthaṃ ñāpenti paṭipakkhe kaṇhapakkhassa dasannaṃ dukānaṃ dasa padāni dutiyakāni, ayaṃ dutiyā disā.</paragraph>
    <paragraph line="90">Tattha katamo kusalapakkho? Samatho ca vipassanā ca vijjā ca caraṇañca sati ca sampajaññañca hirī ca ottappañca ahaṃkārappahānañca mamaṃkārappahānañca sammāvāyāmo ca yonisomanasikāro ca sammāsati ca sammāsamādhi ca paññā ca nibbidā ca samāpatti ca saddhammassavanañca somanassañca dhammānudhammapaṭipatti ca.</paragraph>
    <paragraph line="91">Dasannaṃ dukānaṃ samathādīni somanassapariyosānāni paṭhamāni dasa padāni paṭhamā disā, vipassanādīni dhammānudhammapaṭipattipariyosānāni dutiyāni dasa padāni dutiyā disā. Iti akusalapakkhe kusalapakkhe ca nandiyāvaṭṭassa nayassa catasso disā.</paragraph>
    <paragraph line="92">Tāsu <pageBreak edition="Vipassana Research Institut" number="0.0336" /> kusalapakkhe samathādīhi akusalapakkhe taṇhādayo pahānaṃ gacchanti, tesaṃ pahānā rāgavirāgā cetovimutti, kusalapakkhe vipassanādīhi akusalapakkhe avijjādayo pahānaṃ gacchanti, tesaṃ pahānā avijjāvirāgā paññāvimutti. Iti imā dve vimuttiyo nandiyāvaṭṭanaye pariyosānaṃ.</paragraph>
    <paragraph line="93">Tattha <pageBreak edition="Myanmar" number="0.0217" /> taṇhā avijjā samatho vipassanāti cattāri padāni, tesu aṭṭhārasa mūlapadāni samosaranti. Kathaṃ? Samatho ca alobho ca adoso ca asubhasaññā ca dukkhasaññā cāti imāni pañca padāni samathaṃ bhajanti, vipassanā ca amoho ca aniccasaññā ca anattasaññā cāti imāni cattāri padāni vipassanaṃ bhajanti. Evaṃ nava padāni kusalāni dvīsu padesu samosaranti. Taṇhā ca lobho ca doso ca subhasaññā ca sukhasaññā cāti imāni pañca padāni taṇhaṃ bhajanti, avijjā ca moho ca niccasaññā ca attasaññā cāti imāni cattāri padāni avijjaṃ bhajanti. Evaṃ nava padāni akusalāni dvīsu padesu samosaranti. Iti tipukkhalo ca sīhavikkīḷito ca nandiyāvaṭṭanayaṃ anuppavisanti.</paragraph>
    <paragraph line="94">Kathaṃ tipukkhale naye itare dve nayā anuppavisanti? Vipassanā ca amoho ca aniccasaññā ca anattasaññā cāti imāni cattāri padāni amoho, samatho ca alobho ca asubhasaññā ca dukkhasaññā cāti imāni cattāri padāni alobho, adoso adoso eva. Evaṃ nava padāni kusalāni tīsu padesu samosaranti. Taṇhā ca lobho ca subhasaññā ca sukhasaññā cāti imāni cattāri padāni lobho, avijjā ca moho ca niccasaññā ca attasaññā cāti imāni cattāri padāni moho, doso doso eva. Evaṃ nava padāni akusalāni tīsu padesu samosaranti. Iti tipukkhale naye itare dve nayā anuppavisanti.</paragraph>
    <paragraph line="95">Kathaṃ catūsu padesu aṭṭhārasa mūlapadāni samosaranti? Taṇhā ca subhasaññā ca, ayaṃ paṭhamo vipallāso. Lobho ca sukhasaññā ca, ayaṃ dutiyo vipallāso. Avijjā ca niccasaññā ca, ayaṃ tatiyo vipallāso. Moho ca attasaññā ca, ayaṃ catuttho vipallāso. Iti nava padāni akusalāni catūsu padesu samosaranti. Samatho ca asubhasaññā ca paṭhamaṃ satipaṭṭhānaṃ, alobho ca dukkhasaññā ca dutiyaṃ satipaṭṭhānaṃ, vipassanā ca aniccasaññā ca tatiyaṃ satipaṭṭhānaṃ, amoho ca anattasaññā ca catutthaṃ satipaṭṭhānaṃ. Iti nava padāni kusalāni catūsu padesu samosaranti. Evaṃ sīhavikkīḷitanaye <pageBreak edition="Vipassana Research Institut" number="0.0337" /> itare dve nayā anuppavisanti. Tiṇṇañhi nayānaṃ yā bhūmiyo gocaro, so ekekaṃ nayaṃ <pageBreak edition="Myanmar" number="0.0218" /> anuppavisati. Tasmā ekekassa nayassa akusale vā dhamme viññāte kusale vā paṭipakkho anvesitabbo. Paṭipakkhaṃ anvesitvā so nayo niddisitabbo. Tamhi naye niddiṭṭhe yathā ekamhi naye itaresaṃ nayānaṃ mūlapadāni anuppaviṭṭhāni, tato tato nīharitvā niddisitabbāni. Ekekasmiñhi naye aṭṭhārasa mūlapadāni anuppaviṭṭhāni.</paragraph>
    <paragraph line="96">Tattha ekekasmiṃ dhamme viññāte sabbe dhammā viññātā honti. Imesaṃ tiṇṇaṃ nayānaṃ sīhavikkīḷitassa nayassa cattāri phalāni pariyosānaṃ paṭhamāya disāya paṭhamaṃ phalaṃ, dutiyāya disāya dutiyaṃ phalaṃ, tatiyāya disāya tatiyaṃ phalaṃ, catutthāya disāya catutthaṃ phalaṃ pariyosānaṃ.</paragraph>
    <paragraph line="97">Tipukkhalassa nayassa tayo vimokkhā pariyosānaṃ paṭhamāya disāya appaṇihito, dutiyāya suññato, tatiyāya animitto vimokkho pariyosānaṃ.</paragraph>
    <paragraph line="98">Nandiyāvaṭṭassa nayassa dve vimuttiyo pariyosānaṃ paṭhamāya disāya taṇhāvirāgā cetovimutti, dutiyāya disāya avijjāvirāgā paññāvimutti pariyosānaṃ. Imesu tīsu nayesu yā aṭṭhārasannaṃ padānaṃ ālocanā, ayaṃ disālocano nayo. Yā āloketvā kusalapakkhe akusalapakkhe ca ‘‘ayaṃ dhammo imaṃ dhammaṃ bhajatī’’ti jānantena sammā yojanā, ayaṃ <bold>aṅkuso nayo</bold>ti ime pañca nayā.</paragraph>
    <centered line="99">Nayasamuṭṭhānavāravaṇṇanā niṭṭhitā.</centered>
  </content>
</document>