<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0519a.att0.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/nettippakarana-atthakatha/gantharambhakatha.xml</archivePath>
    <baseFileName>gantharambhakatha</baseFileName>
    <titlePath>Ganthārambhakathā - Nettippakaraṇa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Khuddakanikāye</nikaya>
    <book line="3">Nettippakaraṇa-aṭṭhakathā</book>
    <subsubhead line="4">Ganthārambhakathā</subsubhead>
    <gatha1 line="5">Mahākāruṇikaṃ <pageBreak edition="V" number="0.0133" /><pageBreak edition="M" number="0.0001" /><bold>nāthaṃ,</bold> ñeyyasāgarapāraguṃ;</gatha1>
    <gathalast line="6">Vande nipuṇagambhīra-vicitranayadesanaṃ.</gathalast>
    <gatha1 line="7">Vijjācaraṇasampannā, yena niyyanti lokato;</gatha1>
    <gathalast line="8">Vande tamuttamaṃ <bold>dhammaṃ,</bold> sammāsambuddhapūjitaṃ.</gathalast>
    <gatha1 line="9">Sīlādiguṇasampanno, ṭhito maggaphalesu yo;</gatha1>
    <gathalast line="10">Vande <bold>ariyasaṅghaṃ</bold> taṃ, puññakkhettaṃ anuttaraṃ.</gathalast>
    <gatha1 line="11">Vandanājanitaṃ puññaṃ, iti yaṃ ratanattaye;</gatha1>
    <gathalast line="12">Hatantarāyo sabbattha, hutvāhaṃ tassa tejasā.</gathalast>
    <gatha1 line="13">Ṭhitiṃ <pageBreak edition="V" number="0.0134" /> ākaṅkhamānena, ciraṃ saddhammanettiyā;</gatha1>
    <gathalast line="14"><bold>Dhammarakkhita</bold>nāmena, therena abhiyācito.</gathalast>
    <gatha1 line="15">Padumuttaranāthassa, pādamūle pavattitaṃ;</gatha1>
    <gathalast line="16">Passatā abhinīhāraṃ, sampattaṃ yassa matthakaṃ.</gathalast>
    <gatha1 line="17">Saṃkhittaṃ vibhajantānaṃ, eso aggoti tādinā;</gatha1>
    <gathalast line="18">Ṭhapito etadaggasmiṃ, yo mahāsāvakuttamo.</gathalast>
    <gatha1 line="19">Chaḷabhiñño vasippatto, pabhinnapaṭisambhido;</gatha1>
    <gathalast line="20"><bold>Mahākaccāyano</bold> thero, sambuddhena pasaṃsito.</gathalast>
    <gatha1 line="21">Tena <pageBreak edition="M" number="0.0002" /> yā bhāsitā netti, satthārā anumoditā;</gatha1>
    <gathalast line="22">Sāsanassa sadāyattā, navaṅgassatthavaṇṇanā.</gathalast>
    <gatha1 line="23">Tassā gambhīrañāṇehi, ogāhetabbabhāvato;</gatha1>
    <gathalast line="24">Kiñcāpi dukkarā kātuṃ, atthasaṃvaṇṇanā mayā.</gathalast>
    <gatha1 line="25">Saha saṃvaṇṇanaṃ yasmā, dharate satthusāsanaṃ;</gatha1>
    <gathalast line="26">Pubbācariyasīhānaṃ, tiṭṭhateva vinicchayo.</gathalast>
    <gatha1 line="27">Tasmā tamupanissāya, ogāhetvāna pañcapi;</gatha1>
    <gathalast line="28">Nikāye peṭakenāpi, saṃsanditvā yathābalaṃ.</gathalast>
    <gatha1 line="29">Suvisuddhamasaṃkiṇṇaṃ, nipuṇatthavinicchayaṃ;</gatha1>
    <gathalast line="30">Mahāvihāravāsīnaṃ, samayaṃ avilomayaṃ.</gathalast>
    <gatha1 line="31">Pamādalekhaṃ vajjetvā, pāḷiṃ sammā niyojayaṃ;</gatha1>
    <gathalast line="32">Upadesaṃ vibhāvento, karissāmatthavaṇṇanaṃ.</gathalast>
    <gatha1 line="33">Iti <pageBreak edition="V" number="0.0135" /> atthaṃ asaṅkiṇṇaṃ, <bold>nettippakaraṇassa</bold> me;</gatha1>
    <gathalast line="34">Vibhajantassa sakkaccaṃ, nisāmayatha sādhavoti.</gathalast>
    <paragraph line="35">Tattha kenaṭṭhena netti? Saddhammanayanaṭṭhena <bold>netti</bold>. Yathā hi taṇhā satte kāmādibhavaṃ nayatīti ‘‘bhavanettī’’ti vuccati, evamayampi veneyyasatte ariyadhammaṃ nayatīti saddhammanayanaṭṭhena ‘‘nettī’’ti vuccati. Atha vā nayanti tāyāti <bold>netti</bold>. Nettippakaraṇena hi karaṇabhūtena dhammakathikā veneyyasatte dassanamaggaṃ nayanti sampāpentīti, nīyanti vā ettha etasmiṃ pakaraṇe adhiṭṭhānabhūte patiṭṭhāpetvā veneyyā nibbānaṃ sampāpiyantīti <bold>netti</bold>. Na hi nettiupadesasannissayena vinā aviparītasuttatthāvabodho sambhavati. Tathā hi vuttaṃ – ‘‘tasmā nibbāyitukāmenā’’tiādi. Sabbāpi hi suttassa atthasaṃvaṇṇanā nettiupadesāyattā, netti ca suttappabhavā, suttaṃ sammāsambuddhappabhavanti.</paragraph>
    <paragraph line="36">Sā panāyaṃ netti pakaraṇaparicchedato tippabhedā hāranayapaṭṭhānānaṃ vasena. Paṭhamañhi hāravicāro, tato nayavicāro, pacchā paṭṭhānavicāroti. Pāḷivavatthānato pana saṅgahavāravibhāgavāravasena duvidhā. Sabbāpi hi netti saṅgahavāro vibhāgavāroti vāradvayameva hoti.</paragraph>
    <paragraph line="37">Tattha <pageBreak edition="M" number="0.0003" /><bold>saṅgahavāro</bold> ādito pañcahi gāthāhi paricchinno. Sabbo hi pakaraṇattho ‘‘yaṃ loko pūjayate’’tiādīhi pañcahi gāthāhi apariggahito nāma natthi. Nanu cettha paṭṭhānaṃ asaṅgahitanti? Nayidamevaṃ daṭṭhabbaṃ, mūlapadaggahaṇena paṭṭhānassa saṅgahitattā. Tathā hi vakkhati – ‘‘aṭṭhārasa mūlapadā kuhiṃ daṭṭhabbā sāsanapaṭṭhāne’’ti. Mūlapadapaṭṭhānāni hi atthanayasaṅkhārattikā viya aññamaññaṃ saṅgahitāni.</paragraph>
    <paragraph line="38"><bold>Vibhāgavāro</bold> pana uddesaniddesapaṭiniddesavasena tividho. Tesu ‘‘tattha katame soḷasa hārā’’ti ārabhitvā yāva ‘‘bhavanti aṭṭhārasa padānī’’ti ayaṃ uddesavāro. ‘‘Assādādīnavatā’’ti ārabhitvā yāva ‘‘tettiṃsā ettikā nettī’’ti ayaṃ niddesavāro. Paṭiniddesavāro pana hāravibhaṅgavāro hārasampātavāro nayasamuṭṭhānavāro sāsanapaṭṭhānavāroti catubbidho. Tesu ‘‘tattha katamo desanāhāro’’ti ārabhitvā yāva ‘‘ayaṃ pahānena samāropanā’’ti ayaṃ hāravibhaṅgavāro. Tattha ‘‘katamo desanāhārasampāto’’ti ārabhitvā yāva ‘‘anupādisesā ca nibbānadhātū’’ti ayaṃ hārasampātavāro. Etthāha – hāravibhaṅgahārasampātavārānaṃ kiṃ nānākaraṇanti? Vuccate – yattha anekehipi udāharaṇasuttehi eko <pageBreak edition="V" number="0.0136" /> hāro niddisīyati, ayaṃ hāravibhaṅgavāro. Yattha pana ekasmiṃ sutte aneke hārā sampatanti, ayaṃ hārasampātavāro. Vuttañhetaṃ <bold>peṭake</bold> –</paragraph>
    <gatha1 line="39">‘‘Yattha ca sabbe hārā, sampatamānā nayanti suttatthaṃ;</gatha1>
    <gathalast line="40">Byañjanavidhiputhuttā, sā bhūmī hārasampāto’’ti.</gathalast>
    <paragraph line="41">Nayasamuṭṭhānasāsanapaṭṭhānavāravibhāgo pākaṭo eva. Sāsanapaṭṭhānavāro pana saṅgahavāre viya uddesaniddesavāresupi na sarūpato uddhaṭoti. Etthāha – ‘‘idaṃ nettippakaraṇaṃ mahāsāvakabhāsitaṃ, bhagavatā anumodita’’nti ca kathametaṃ viññāyatīti? Pāḷito eva. Na hi pāḷito aññaṃ pamāṇataraṃ atthi. Yā hi catūhi mahāpadesehi aviruddhā pāḷi, sā pamāṇaṃ. Tathā hi agarahitāya ācariyaparamparāya peṭakopadeso viya idaṃ nettippakaraṇaṃ ābhataṃ. Yadi evaṃ kasmāssa nidānaṃ na vuttaṃ. Sāvakabhāsitānampi hi <bold>subhasutta-</bold> (dī. ni. 1.444 ādayo) <bold>anaṅgaṇasutta-</bold> (ma. ni. 1.57 ādayo) <bold>kaccāyanasaṃyuttā</bold>dīnaṃ <pageBreak edition="M" number="0.0004" /> nidānaṃ bhāsitanti? Nayidaṃ ekantikaṃ. Sāvakabhāsitānaṃ buddhabhāsitānampi hi ekaccānaṃ paṭisambhidāmagganiddesādīnaṃ dhammapadabuddhavaṃsādīnañca nidānaṃ na bhāsitaṃ, na ca tāvatā tāni appamāṇaṃ, evamidhāpi daṭṭhabbaṃ.</paragraph>
    <paragraph line="42">Nidānañca nāma suttavinayānaṃ dhammabhaṇḍāgārikaupālittherādīhi mahāsāvakeheva bhāsitaṃ, idañca mahāsāvakabhāsitaṃ, theraṃ muñcitvā anaññavisayattā imissā vicāraṇāyāti kimetena nidānagavesanena, atthoyevettha gavesitabbo, yo pāḷiyā aviruddhoti. Atha vā pāḷiyā atthasaṃvaṇṇanābhāvato na imassa pakaraṇassa visuṃ nidānavacanakiccaṃ atthi, paṭisambhidāmagganiddesādīnaṃ viyāti daṭṭhabbaṃ.</paragraph>
    <paragraph line="43">Idāni etasmiṃ pakaraṇe nānappakārakosallatthaṃ ayaṃ vibhāgo veditabbo – sabbameva cetaṃ pakaraṇaṃ sāsanapariyeṭṭhibhāvato ekavidhaṃ, tathā ariyamaggasampādanato vimuttirasato ca. Byañjanatthavicārabhāvato duvidhaṃ, tathā saṅgahavibhāgabhāvato dhammavinayatthasaṃvaṇṇanato lokiyalokuttaratthasaṅgahaṇato rūpārūpadhammapariggāhakato lakkhaṇalakkhiyabhāvato pavattinivattivacanato sabhāgavisabhāganiddesato sādhāraṇāsādhāraṇadhammavibhāgato ca.</paragraph>
    <paragraph line="44">Tividhaṃ puggalattayaniddesato tividhakalyāṇavibhāgato pariññattayakathanato pahānattayūpadesato <pageBreak edition="V" number="0.0137" /> sikkhattayasaṅgahaṇato tividhasaṃkilesavisodhanato mūlagītianugītisaṅgītibhedato piṭakattayatthasaṃvaṇṇanato hāranayapaṭṭhānappabhedato ca.</paragraph>
    <paragraph line="45">Catubbidhaṃ catuppaṭisambhidāvisayato catunayadesanato dhammatthadesanāpaṭivedhagambhīrabhāvato ca. Pañcavidhaṃ abhiññeyyādidhammavibhāgato pañcakkhandhaniddesato pañcagatiparicchedato pañcanikāyatthavivaraṇato ca. Chabbidhaṃ chaḷārammaṇavibhāgato chaajjhattikabāhirāyatanavibhāgato ca. Sattavidhaṃ sattaviññāṇaṭṭhitiparicchedato. Navavidhaṃ suttādinavaṅganiddesato. Cuddasavidhaṃ suttādhiṭṭhānavibhāgato. Soḷasavidhaṃ aṭṭhavīsatividhañca sāsanapaṭṭhānappabhedato. Caturāsītisahassavidhaṃ caturāsītisahassadhammakkhandhavicārabhāvatotiādinā nayena pakaraṇavibhāgo veditabbo.</paragraph>
    <paragraph line="46">Tattha <bold>sāsanapariyeṭṭhibhāvato</bold>ti sakalaṃ nettippakaraṇaṃ sikkhattayasaṅgahassa navaṅgassa satthusāsanassa atthasaṃvaṇṇanābhāvato. <bold>Ariyamaggasampādanato</bold>ti <pageBreak edition="M" number="0.0005" /> dassanabhūmibhāvanābhūmisampādanato. <bold>Vimuttirasato</bold>ti sāsanassa amatapariyosānattā vuttaṃ. <bold>Byañjanatthavicārabhāvato</bold>ti hārabyañjanapadakammanayānaṃ byañjanavicārattā atthapadaatthanayānaṃ atthavicārattā vuttaṃ. <bold>Saṅgahavibhāgabhāvo</bold> parato āvi bhavissati. <bold>Dhammavinayatthasaṃvaṇṇanato</bold>ti sakalassāpi pariyattisāsanassa dhammavinayabhāvato vuttaṃ. <bold>Lakkhaṇalakkhiyabhāvato</bold>ti nettivacanassa lakkhaṇattā udāharaṇasuttānañca lakkhiyattā vuttaṃ. <bold>Sabhāgavisabhāganiddesato</bold>ti samānajātiyā dhammā sabhāgā, paṭipakkhā visabhāgā, taṃvicārabhāvatoti attho. <bold>Sādhāraṇāsādhāraṇadhammavibhāgato</bold>ti pahānekaṭṭhasahajekaṭṭhatādisāmaññena ye dhammā yesaṃ dhammānaṃ nāmavatthādinā sādhāraṇā tabbidhuratāya asādhāraṇā ca, taṃvibhāgato duvidhanti attho.</paragraph>
    <paragraph line="47"><bold>Puggalattayaniddesato</bold>ti ugghaṭitaññuādi puggalattayaniddesato. <bold>Tividhakalyāṇavibhāgato</bold>ti ādikalyāṇādivibhāgato. <bold>Mūlagītianugītisaṅgītibhedato</bold>ti paṭhamaṃ vacanaṃ mūlagīti, vuttasseva atthassa saṅgahagāthā anugīti, taṃtaṃsuttatthayojanavasena vippakiṇṇassa pakaraṇassa saṅgāyanaṃ saṅgīti, sā therassa parato pavattitāti veditabbā, etāsaṃ tissannaṃ bhedato tividhanti attho. <bold>Pañcakkhandhaniddesato</bold>ti rūpādipañcakkhandhasīlādipañcadhammakkhandhaniddesato pañcavidhanti attho. <bold>Suttādhiṭṭhānavibhāgato</bold>ti lobhadosamohānaṃ alobhādosāmohānaṃ kāyavacīmanokammānaṃ saddhādipañcindriyānañca vasena cuddasavidhassa suttādhiṭṭhānassa vibhāgavacanato cuddasavidhanti attho. Sesaṃ suviññeyyanti na papañcitaṃ.</paragraph>
  </content>
</document>