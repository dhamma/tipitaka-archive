<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0519a.att6.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/nettippakarana-atthakatha/sasanapatthanavaravannana.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/nettippakarana-atthakatha</directory>
    <basename>sasanapatthanavaravannana</basename>
    <titlePath>Sāsanapaṭṭhānavāravaṇṇanā - Nettippakaraṇa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">Sāsanapaṭṭhānavāravaṇṇanā</chapter>
    <hangnum line="2" number="89"></hangnum>
    <paragraph line="3"> Evaṃ sabbathā nayasamuṭṭhānaṃ vibhajitvā idāni sāsanapaṭṭhānaṃ vibhajanto yasmā saṅgahavārādīsu mūlapadeheva paṭṭhānaṃ saṅgahetvā sarūpato na dassitaṃ, tasmā yathā mūlapadehi paṭṭhānaṃ niddhāretabbaṃ, evaṃ paṭṭhānatopi mūlapadāni niddhāretabbānīti dassanatthaṃ <bold>‘‘aṭṭhārasa mūlapadā kuhiṃ daṭṭhabbā? Sāsanapaṭṭhāne’’</bold>ti āha. Mūlapadasāsanapaṭṭhānānañhi aññamaññasaṅgaho pubbe dassito evāti. Atha <bold>sāsanapaṭṭhāna</bold>nti ko vacanattho? Sāsanassa paṭṭhānanti sāsanapaṭṭhānaṃ <pageBreak edition="Vipassana Research Institut" number="0.0338" />, sāsanaṃ <pageBreak edition="Myanmar" number="0.0219" /> desanā, tassā veneyyajjhāsayānurūpaṃ tesaṃ hitasukhanipphādanatthaṃ pakārehi ṭhānaṃ pavatti sāsanapaṭṭhānaṃ. Idha pana tassa tathābhāvadīpanaṃ ‘‘sāsanapaṭṭhāna’’nti veditabbaṃ. Atha vā sāsanaṃ adhisīlasikkhādayo. Tesaṃ pavattanupāyabhāvato patiṭṭhahanti etehīti paṭṭhānāni, saṃkilesādidhammā. Tesaṃ pavedanato tadupacārena suttāni paṭṭhānāni. Tesaṃ pana samūhabhāvato ayaṃ pakaraṇappadeso paṭṭhānaṃ nāma.</paragraph>
    <paragraph line="4">Aparo nayo – kenaṭṭhena paṭṭhānaṃ? Paṭṭhitaṭṭhena gamanaṭṭhenāti attho. ‘‘Ye te goṭṭhā paṭṭhitagāvo’’ti (ma. ni. 1.156) āgataṭṭhānasmiñhi yena paṭṭhānena te ‘‘goṭṭhā paṭṭhitagāvo’’ti vuttā, taṃ atthato gamanaṃ hoti. Iti nātivitthāritanayesu hāranayesu anissaṅgagamanassa desanāñāṇassa saṃkilesabhāgiyādilokiyādibhedesu tadubhayavomissakabhedesu ca vitthāritanayalābhato nissaṅgavasena pavattagamanattā te saṃkilesabhāgiyādayo lokiyādayo ca visuṃ visuṃ vomissā ca adhikaraṇavasena paṭṭhānaṃ nāma. Tesaṃ pakāsanato ayaṃ pakaraṇappadeso paṭṭhānanti veditabbaṃ.</paragraph>
    <paragraph line="5"><bold>‘‘Saṃkilesabhāgiya’’</bold>ntiādīsu saṃkilissati etenāti saṃkileso. Saṃkilesabhāge saṃkilesakoṭṭhāse pavattaṃ <bold>saṃkilesabhāgiyaṃ</bold>. Vāsanā puññabhāvanā, vāsanābhāge pavattaṃ <bold>vāsanābhāgiyaṃ,</bold> vāsanaṃ bhajāpetīti vā vāsanābhāgiyaṃ. Nibbijjhanaṃ lobhakkhandhādīnaṃ padālanaṃ nibbedho. Nibbedhabhāge pavattaṃ, nibbedhaṃ bhajāpetīti vā <bold>nibbedhabhāgiyaṃ</bold>. Pariniṭṭhitasikkhādhammā asekkhā, asekkhabhāve pavattaṃ, asekkhe bhajāpetīti vā <bold>asekkhabhāgiyaṃ</bold>. Tesu yattha taṇhādisaṃkileso vibhatto, idaṃ saṃkilesabhāgiyaṃ. Yattha dānādipuññakiriyavatthu vibhattaṃ, idaṃ vāsanābhāgiyaṃ. Yattha sekkhā sīlakkhandhādayo vibhattā, idaṃ nibbedhabhāgiyaṃ. Yattha pana asekkhā sīlakkhandhādayo vibhattā, idaṃ asekkhabhāgiyaṃ. Itarāni tesaṃ vomissakanayavasena vuttāni.</paragraph>
    <paragraph line="6">Tāni pana cha dukā cattāro tikā ekaṃ catukkaṃ aparampi ekaṃ catukkanti dvādasa honti. Tesu cattāro dukā dve ca tikā uddhaṭā, itare <pageBreak edition="Myanmar" number="0.0220" /> na uddhaṭā, anuddharaṇe kāraṇaṃ natthi. Iminā nayena tepi gahetuṃ sakkāti pāḷiyaṃ saṃkhittāti daṭṭhabbaṃ. Tathā hi vakkhati – ‘‘imāni cattāri suttāni, sādhāraṇāni katāni aṭṭha bhavantī’’tiādi. Tattha yasmā katthaci sutte taṇhāsaṃkilesova niddisīyati, katthaci diṭṭhisaṃkilesova, katthaci duccaritasaṃkilesova <pageBreak edition="Vipassana Research Institut" number="0.0339" /> niddisīyati, tasmā saṃkilesabhāgiyaṃ suttaṃ tidhā vibhajitvā uddiṭṭhaṃ <bold>‘‘taṇhāsaṃkilesabhāgiyaṃ sutta’’</bold>ntiādinā. Tathā vodānaṃ nāma saṃkilese sati hotīti vodānabhāgiyaṃ suttaṃ saṃkilesavibhāgena tidhāva uddiṭṭhaṃ <bold>‘‘taṇhāvodānabhāgiyaṃ sutta’’</bold>ntiādinā. Taṃ pana atthato vāsanābhāgiyādi eva hoti. Ayañca nayo kesuci potthakesu natthi.</paragraph>
    <paragraph line="7"><bold>‘‘Tattha saṃkileso tividho’’</bold>tiādi saṃkilesapaṭipakkhato samathādiniddhāraṇavasena vāsanābhāgiyādisuttānaṃ visayadassanatthaṃ āraddhaṃ. Tattha <bold>yadi āsatti uppajjati bhavesū</bold>ti bhavesu chandarāgaṃ pajahituṃ asakkontassa yadi bhavapatthanā uppajjati. <bold>Evaṃ sāya</bold>nti evamassa puggalassa ayaṃ samathavipassanābhāvanāmayaṃ puññakiriyavatthu bhavati pujjabhavaphalanibbattanato. <bold>Tatrūpapattiyā saṃvattatī</bold>ti tatra tatra bhave upapattiyā saṃvattati. <bold>Imāni cattāri suttānī</bold>ti imāni saṃkilesabhāgiyādīni cattāri suttāni. <bold>Sādhāraṇāni katānī</bold>ti saṃkilesabhāgiyañca vāsanābhāgiyañca, saṃkilesabhāgiyañca nibbedhabhāgiyañca, saṃkilesabhāgiyañca asekkhabhāgiyañca, vāsanābhāgiyañca nibbedhabhāgiyañcāti evaṃ padantarasaṃyojanavasena missitāni katāni. <bold>Aṭṭha bhavantī</bold>ti purimāni cattāri imāni cattārīti evaṃ aṭṭha bhavanti.</paragraph>
    <paragraph line="8"><bold>Tāniyeva aṭṭha suttāni sādhāraṇāni katāni soḷasa bhavantī</bold>ti tāniyeva yathāvuttāni aṭṭha suttāni vāsanābhāgiyañca asekkhabhāgiyañca nibbedhabhāgiyañca, asekkhabhāgiyañca saṃkilesabhāgiyañca vāsanābhāgiyañca, nibbedhabhāgiyañca saṃkilesabhāgiyañca vāsanābhāgiyañca, asekkhabhāgiyañca saṃkilesabhāgiyañca nibbedhabhāgiyañca, asekkhabhāgiyañca vāsanābhāgiyañca nibbedhabhāgiyañca, asekkhabhāgiyañca saṃkilesabhāgiyañca vāsanābhāgiyañca, nibbedhabhāgiyañca asekkhabhāgiyañca nevasaṃkilesabhāgiyañca, navāsanābhāgiyañca nanibbedhabhāgiyañca na <pageBreak edition="Myanmar" number="0.0221" /> asekkhabhāgiyañcāti evaṃ sādhāraṇāni katāni purimāni aṭṭha imāni aṭṭhāti soḷasa bhavanti. Tesu cattāro ekakā, cha dukā, cattāro tikā, eko catukko, aparopi eko catukkoti ayampi vibhāgo veditabbo. Tatthāpi dve dukā, dve tikā, dve catukkā ca pāḷiyaṃ anāgatāti veditabbā.</paragraph>
    <paragraph line="9">Idāni imassa paṭṭhānassa sakalasāsanasaṅgahitabhāvaṃ vibhāvetuṃ <bold>‘‘imehi soḷasahi suttehi bhinnehi navavidhaṃ suttaṃ bhinnaṃ bhavatī’’</bold>ti vuttaṃ. Tassattho – imehi saṃkilesabhāgiyādīhi soḷasahi suttehi paṭṭhānanayena vibhattehi suttageyyādinavavidhaṃ pariyattisāsanasaṅkhātaṃ suttaṃ bhinnaṃ soḷasadhā <pageBreak edition="Vipassana Research Institut" number="0.0340" /> vibhattaṃ hoti. Iminā soḷasavidhena paṭṭhānena asaṅgahito pariyattisāsanassa padeso natthīti adhippāyo. Kathaṃ pana saṃkilesabhāgiyādibhāvo gahetabboti? Āha <bold>‘‘gāthāya gāthā anuminitabbā’’</bold>tiādi. Tattha <bold>gāthāya gāthā anuminitabbā</bold>ti ayaṃ gāthā viya gāthā saṃkilesabhāgiyāti vā vāsanābhāgiyāti vā nibbedhabhāgiyāti vā asekkhabhāgiyāti vā anuminitabbā, anu anu minitvā takketvā jānitabbāti attho. Sesapadesupi eseva nayo. Ettha ca gāthāveyyākaraṇavinimuttā sabbā pariyatti ‘‘suttenā’’tipadena saṅgahitāti daṭṭhabbā.</paragraph>
    <hangnum line="10" number="90"></hangnum>
    <paragraph line="11"> Idāni saṃkilesabhāgiyādīni suttāni yathāniddiṭṭhāni udāharaṇavasena vibhāvetuṃ <bold>‘‘tattha katamaṃ saṃkilesabhāgiyaṃ sutta’’</bold>ntiādi āraddhaṃ. Tattha <bold>‘‘kāmandhā jālasañchannā’’</bold>ti gāthāya attho heṭṭhā vuttoyeva. Yathā imassa, evaṃ ito parānampi heṭṭhā vuttatthānaṃ uttānapadānañca atthaṃ na vaṇṇayissāma.</paragraph>
    <paragraph line="12"><bold>Agatigamanānī</bold>ti kāyādīhi ayuttagamanāni, akattabbakaraṇānīti attho. <bold>Chandā</bold>ti chandahetu icchāpaccayā. <bold>Agatiṃ gacchatī</bold>ti agantabbaṃ gatiṃ gacchati, akattabbaṃ karotīti attho. <bold>Dhamma</bold>nti sādhūnaṃ ariyānaṃ dhammaṃ. <bold>Ativattatī</bold>ti atimadditvā vītikkamati. <bold>Nihīyatī</bold>ti hāyati. <bold>Yaso</bold>ti kitti ca parivāro ca.</paragraph>
    <paragraph line="13"><bold>‘‘Manopubbaṅgamā dhammā’’</bold>ti gāthāyaṃ <bold>mano</bold>ti yadipi kāmāvacarakusalādibhedaṃ sabbampi catubhūmakacittaṃ mano, imasmiṃ pana ṭhāne <bold>cakkhupālattherassa</bold><pageBreak edition="Myanmar" number="0.0222" /> (dha. pa. 1-2; theragā. 95) purimajātiyaṃ vejjabhūtassa uppannavasena niyamiyamānaṃ paṭighasampayuttacittameva labbhati. So mano pubbaṅgamo etesanti <bold>manopubbaṅgamā,</bold> manasā paṭhamagāminā samannāgatāti attho. <bold>Dhammā</bold>ti nissattanijjīvaṭṭhena dhammā, te pana vedanādayo tayo arūpino khandhā. Ete hi manopubbaṅgamā. Kathaṃ panetehi saddhiṃ ekasmiṃ vatthusmiṃ ekasmiñca ārammaṇe ekakkhaṇe uppajjamāno mano pubbaṅgamo nāma hotīti? Uppādapaccayaṭṭhena. Yathā hi bahūsu ekato gāmaghātādikammāni karontesu ‘‘ko etesaṃ pubbaṅgamo’’ti vutte yo tesaṃ paccayo hoti, yaṃ yaṃ nissāya te taṃ kammaṃ karonti, so datto vā mitto vā tesaṃ pubbaṅgamoti vuccati, evaṃsampadamidaṃ daṭṭhabbaṃ. Iti uppādapaccayaṭṭhena mano pubbaṅgamo etesanti manopubbaṅgamā. Na hi <pageBreak edition="Vipassana Research Institut" number="0.0341" /> te mane anuppajjante uppajjituṃ sakkuṇanti, mano pana ekaccesu cetasikesu anuppajjantesupi uppajjati eva.</paragraph>
    <paragraph line="14">Adhipativasena mano seṭṭho etesanti <bold>manoseṭṭhā</bold>. Yathā hi corādīnaṃ corajeṭṭhakādayo adhipatino seṭṭhā, tathā tesampi mano seṭṭho. Yathā pana dāruādīhi nipphannāni bhaṇḍāni dārumayādīni nāma honti, tathā etepi manato nipphannattā <bold>manomayā</bold> nāma. <bold>Paduṭṭhenā</bold>ti abhijjhādīhi dosehi paduṭṭhena dūsitena bhāsati vā karoti vā. So hi bhāsanto catubbidhaṃ vacīduccaritameva bhāsati, karontopi tividhaṃ kāyaduccaritameva karoti, abhāsanto akaronto tehi abhijjhādīhi paduṭṭhamanatāya tividhaṃ manoduccaritaṃ pūreti. Evamassa dasa akusalakammapathā pāripūriṃ gacchanti. <bold>Tato naṃ dukkhamanvetī</bold>ti tato tividhaduccaritato taṃ puggalaṃ dukkhaṃ anveti duccaritānubhāvena catūsu apāyesu dukkhaṃ anugacchati. Yathā kiṃ? <bold>Cakkaṃva vahato pada</bold>nti, yathā nāma sakaṭaṃ vahato balībaddassa padaṃ paharantaṃ cakkaṃ anugacchati, evaṃ naṃ puggalaṃ dukkhamanugacchatīti.</paragraph>
    <paragraph line="15"><bold>‘‘Middhī yadā hotī’’</bold>ti gāthāyaṃ <bold>middhī</bold>ti thinamiddhābhibhūto. <bold>Mahagghaso</bold>ti mahābhojano āharahatthakaalaṃsāṭakatatravaṭṭakakākamāsakabhuttavamitakānaṃ aññataro viya. <bold>Niddāyitā</bold>ti supanasīlo. <bold>Samparivattasāyī</bold>ti seyyasukhapassasukhānaṃ anuyuñjanavasena samparivattakasayanasīlo <pageBreak edition="Myanmar" number="0.0223" />. <bold>Nivāpapuṭṭho</bold>ti kuṇḍakādinā sūkarabhattena puṭṭho. Gharasūkaro hi bālakālato paṭṭhāya posiyamāno thūlasarīrakāle gehato bahi nikkhamituṃ alabhanto heṭṭhāmañcādīsu samparivattitvā samparivattitvā assasanto passasanto sayateva. Idaṃ vuttaṃ hoti – yadā puriso middhī ca hoti mahagghaso ca, nivāpapuṭṭho mahāvarāho viya aññena iriyāpathena yāpetuṃ asakkonto niddāsīlo saṃparivattasāyī, tadā so ‘‘aniccaṃ dukkhaṃ anattā’’ti tīṇi lakkhaṇāni manasi kātuṃ na sakkoti. Tesaṃ amanasikārā mandapañño punappunaṃ gabbhaṃ upeti, gabbhavāsato na parimuccatīti.</paragraph>
    <paragraph line="16"><bold>‘‘Ayasāva mala’’</bold>nti gāthāyaṃ <bold>ayasā</bold>ti ayato. <bold>Samuṭṭhita</bold>nti jātaṃ. <bold>Tatuṭṭhāyā</bold>ti tato uṭṭhahitvā. <bold>Atidhonacārina</bold>nti dhonā vuccati cattāro paccaye idamatthitāya alametenāti paccavekkhitvā paribhuñjanapaññā, taṃ atikkamitvā caranto atidhonacārī nāma. Idaṃ vuttaṃ hoti – yathā ayato malaṃ samuṭṭhāya yato taṃ samuṭṭhitaṃ, tameva khādati vināseti, evamevaṃ cattāro <pageBreak edition="Vipassana Research Institut" number="0.0342" /> paccaye appaccavekkhitvā paribhuñjantaṃ atidhonacārinaṃ sāni kammāni attano santāne uṭṭhitattā attano santakāneva tāni kammāni duggatiṃ nayantīti.</paragraph>
    <paragraph line="17"><bold>‘‘Coro yathā’’</bold>ti gāthāyaṃ <bold>coro yathā sandhimukhe gahīto</bold>ti yathā coro gharasandhiṃ chinditvā gehaṃ pavisanto gharasandhimukhe eva rājapurisehi gahito. <bold>Sakammunā haññati bajjhate cā</bold>ti tena attanā katakammena kasābhitāḷanādinā haññati ceva addubandhanādinā bajjhati ca. <bold>Evaṃ ayaṃ pecca pajā paratthā</bold>ti evampi ayaṃ pāpakārinī pajā ito cavitvā paraloke. <bold>Sakammunā haññati bajjhate cā</bold>ti attanāva katena pāpakammena nirayādīsu nānappakārehi kammakāraṇādīhi haññati ceva paribajjhati cāti.</paragraph>
    <paragraph line="18"><bold>‘‘Sukhakāmānī’’</bold>ti gāthāyaṃ <bold>yo daṇḍena vihiṃsatī</bold>ti yo puggalo daṇḍena vā leḍḍuādīhi vā vibādhati. <bold>Pecca so na labhe sukha</bold>nti so puggalo paraloke manussasukhaṃ vā dibbasukhaṃ vā na labhati, nibbānasukhe pana vattabbameva natthi.</paragraph>
    <paragraph line="19"><bold>Gunnaṃ</bold><pageBreak edition="Myanmar" number="0.0224" /><bold>ce taramānāna</bold>nti gāvīsu mahoghaṃ tarantīsu. <bold>Jimhaṃ gacchati puṅgavo</bold>ti yadi yūthapati usabho kuṭilaṃ gacchati. <bold>Sabbā tā jimhaṃ gacchantī</bold>ti sabbāpi tā gāviyo kuṭilameva gacchanti. Kasmā? <bold>Nette jimhaṃ gate satī</bold>ti nettari kuṭilaṃ gate sati, nettassa kuṭilaṃ gatattāti attho. So hi tāsaṃ paccayiko upaddavaharo ca.</paragraph>
    <paragraph line="20"><bold>‘‘Evameva’’</bold>nti gāthāyaṃ yathā cetaṃ, evamevaṃ yo manussesu padhānasammato, yadi so adhammacārī siyā. Ye tassa anujīvino, sabbepi adhammikāva honti. Sāmisampadā hi pakatisampadaṃ sampādeti. Yasmā ca etadeva, tasmā <bold>sabbaṃ raṭṭhaṃ dukkhaṃ seti, rājā ce hoti adhammiko. Sukiccharūpā vatā</bold>ti suṭṭhu kicchāpannarūpā vata. <bold>Upadhīsū</bold>ti kāmaguṇūpadhīsu. <bold>Rattā</bold>ti rāgābhibhūtā. <bold>Kaṭuka</bold>nti dukkhaṃ.</paragraph>
    <paragraph line="21">Kukkuccajanakeneva pattavaṭṭippabhavassa upacchinnattā phaluppatti kadaliyā parābhavāya hotīti āha – <bold>‘‘phalaṃ ve kadaliṃ hantī’’</bold>ti. Tathā phalapariyosānattā osadhīnaṃ ‘‘phalaṃ veḷuṃ phalaṃ naḷa’’nti vuttaṃ. Vaḷavāya kucchismiṃ gadrabhassa jātā assatarī nāma, sā gabbhaṃ gaṇhitvā kāle sampatte vijāyituṃ na sakkoti. Pādehi bhūmiṃ paharantī tiṭṭhati, athassa cattāro <pageBreak edition="Vipassana Research Institut" number="0.0343" /> pāde catūsu khāṇukesu bandhitvā kucchiṃ phāletvā potakaṃ nīharanti, sā tattheva marati. Tena vuttaṃ – <bold>‘‘gabbho assatariṃ yathā’’</bold>ti. Idaṃ vuttaṃ hoti – yathā attano phalaṃ kadaliveḷunaḷepi vināseti, gabbho ca assatariṃ, evaṃ attano kammaphalabhūto sakkāro asappurisaṃ vināsetīti.</paragraph>
    <paragraph line="22"><bold>Kodhamakkhagarū</bold>ti kujjhanalakkhaṇaṃ kodhaṃ, paraguṇamakkhanalakkhaṇaṃ makkhañca garuṃ katvā uddhaṃ katvā ukkhipitvā caranto. <bold>Sukhette</bold>ti sukhettepi. <bold>Pūtibījaṃvā</bold>ti pūtibhāvaṃ gataṃ bījaṃ viya. Chakaṇarasādiparibhāvanasukkhāpanasukhasayādīni akaraṇena bījadosaduṭṭhanti attho.</paragraph>
    <hangnum line="23" number="91"></hangnum>
    <paragraph line="24"><bold>Cetasā</bold>ti attano cittena. <bold>Ceto</bold>ti tassa puggalassa cittaṃ. <bold>Pariccā</bold>ti paricchinditvā. <bold>Iriyatī</bold>ti pavattati. <bold>Yathābhata</bold>nti yathā kiñci āharitvā ṭhapitaṃ.</paragraph>
    <paragraph line="25"><bold>Mākatthā</bold>ti mā akattha. <bold>Na pamutyatthī</bold>ti pamokkho natthi. <bold>Upeccāpī</bold>ti sañciccāpi, buddhipubbenāpīti attho.</paragraph>
    <paragraph line="26"><bold>‘‘Adhammenā’’</bold>ti <pageBreak edition="Myanmar" number="0.0225" /> vatvāpi <bold>‘‘musāvādenā’’</bold>ti vacanaṃ musāvādassa mahāsāvajjabhāvadassanatthaṃ. Tenevāha – ‘‘ekaṃ dhammaṃ atītassā’’tiādi (dha. pa. 176), tathā ‘‘evaṃ parittaṃ kho, rāhula, tesaṃ sāmaññaṃ, yesaṃ natthi sampajānamusāvāde lajjā’’tiādi (ma. ni. 2.108). <bold>Taṃ kathaṃ nu bhavissatī</bold>ti taṃ dhanaṃ kena nu pakārena tesaṃ bhavissati. Adhammena tesaṃ sambhatattā tesu naciraṭṭhitikaṃ hotīti attho. <bold>Antarāyā su bhavissantī</bold>ti adhammiyavohārādito rājantarāyādayo bhavissanti. <bold>Sū</bold>ti nipātamattaṃ. <bold>Sambhatassa vinassatī</bold>ti imassa sambhataṃ sajjitaṃ vinassati. <bold>Sagga</bold>nti sugatiṃ. Sā hi rūpādīhi sobhanehi aggoti saggoti adhippetā. <bold>Ettāvatā</bold>ti diṭṭhadhammikasamparāyikānaṃ atthānaṃ hāniyā. <bold>Hatā</bold>ti vinaṭṭhā.</paragraph>
    <paragraph line="27"><bold>Vivaṭṭate</bold>ti nivaṭṭati. <bold>Lobhā khaṇati attāna</bold>nti lobhahetu apuññāni karonto kāyavisamādiyogena attānaṃ khaṇati nāma. <bold>Mittehi jīratī</bold>ti mittabhāvehi hāyati.</paragraph>
    <paragraph line="28"><bold>Carantī</bold>ti catūhi iriyāpathehi akusalameva karontā vicaranti. <bold>Bālā</bold>ti idhalokatthaṃ paralokatthañca <pageBreak edition="Vipassana Research Institut" number="0.0344" /> ajānantā idha bālā nāma. <bold>Dummedhā</bold>ti nippaññā. Na hi paññāya duṭṭhattaṃ nāma atthi. <bold>Amittenevā</bold>ti amittabhūtena viya verinā viya hutvā. <bold>Kaṭukapphala</bold>nti tikhiṇaphalaṃ, dukkhaphalanti attho. <bold>Na taṃ kammaṃ kataṃ sādhu, yaṃ katvā anutappatī</bold>ti yaṃ kammaṃ nirayādīsu nibbattanasamatthaṃ dukkhudayaṃ katvā anussaritānussaritakkhaṇe anutappati anusocati, taṃ kataṃ na sādhu na sundaraṃ na bhaddakaṃ. <bold>Yassa assumukho</bold>ti yassa assūhi tintamukho rodanto vipākaṃ paṭisevati anubhoti.</paragraph>
    <paragraph line="29"><bold>Dukkara</bold>nti vattapaṭivattapūraṇādivasena ābhisamācārikasīlassa kātuṃ asakkuṇeyyatāya dukkaraṃ. Samādānato paṭṭhāya khaṇḍaṃ akatvā visesato ādibrahmacariyakassa carimakacittaṃ pāpetabbatāya <bold>duttitikkhaṃ,</bold> sīlasaṃvarādayo vā aparikkhate katvā sampādetuṃ asakkuṇeyyatāya dukkaraṃ. Adhivāsetabbānaṃ pana dussahanato khantisaṃvaraṃvasena duttitikkhaṃ. <bold>Abyattenā</bold>ti mandapaññena. <bold>Sāmañña</bold>nti samaṇabhāvo. <bold>Tatthā</bold>ti tassa sāmaññassa. <bold>Sambādhā</bold>ti dunnivatthaduppārutamātugāmādisammaddā. <bold>Yatthā</bold>ti sīlasaṃvarādīnaṃ paribandhabhūtesu sambādhasaṅkhātesu visabhāgārammaṇādīsu <pageBreak edition="Myanmar" number="0.0226" />. Atha vā dukkarantipadassa atthaṃ dassetuṃ duttitikkhanti vuttaṃ. <bold>Duttitikkha</bold>nti dukkhamaṃ duradhivāsiyaṃ. <bold>Abyattenā</bold>ti bālena. <bold>Sāmañña</bold>nti samaṇadhammo. Idaṃ vuttaṃ hoti – yaṃ paṇḍitā kulaputtā dasapi vassāni vīsatipi…pe… saṭṭhipi vassāni dantebhi dantamādhāya jivhāya tāluṃ āhacca cetasā cittaṃ abhiniggaṇhitvā ekāsanaṃ ekabhattaṃ paṭisevamānā āpāṇakoṭikaṃ brahmacariyaṃ carantā sāmaññaṃ karonti, taṃ bālā abyattā kātuṃ na sakkontīti. <bold>Bahūhi tattha sambādhā</bold>ti tasmiṃ sāmaññasaṅkhāte ariyamagge bahū sambādhā, maggādhigamāya paṭipannassa bahū parissayāti attho.</paragraph>
    <paragraph line="30"><bold>Appameyyaṃ paminanto</bold>ti appameyyaṃ khīṇāsavapuggalaṃ ‘‘ettakasīlo ayaṃ ettakasamādhi ettakapañño’’ti evaṃ minanto. <bold>Kodha vidvā vikappaye</bold>ti ko idha vidvā medhāvī vikappeyya, khīṇāsavova khīṇāsavaṃ minanto vikappeyyāti dīpeti. <bold>Nivutaṃ maññe</bold>ti yo pana puthujjano minetuṃ ārabhati, taṃ nivutaṃ avakujjapaññaṃ maññāmi. <bold>Akissava</bold>nti kissavā vuccati paññā, nippaññanti attho.</paragraph>
    <paragraph line="31"><bold>Kuṭhārī</bold>ti attacchedakaṭṭhena kuṭhārisadisī pharusavācā. <bold>Chindatī</bold>ti kusalamūlasaṅkhāte mūleyeva nikantati. <bold>Visaṃ halāhalaṃ ivā</bold>ti halāhalasaṅkhātaṃ visaṃ iva. <bold>Evaṃ viraddhaṃ pātetī</bold>ti viraddhaṃ <pageBreak edition="Vipassana Research Institut" number="0.0345" /> aparaddhaṃ khalitapuggalaṃ evaṃ apāyesu vinipāteti. <bold>Vācā dubbhāsitā yathā</bold>ti yathā vācā ariyūpavādanavasena dubbhāsitā.</paragraph>
    <hangnum line="32" number="92"></hangnum>
    <paragraph line="33"><bold>Nindiya</bold>nti nindanīyaṃ. <bold>Taṃ vā nindati yo pasaṃsiyo</bold>ti yo guṇavisiṭṭhatāya pasaṃsāraho puggalo, taṃ vā so pāpicchatādīni āropetvā garahati. <bold>Vicinātī</bold>ti upacināti. <bold>Kali</bold>nti aparādhaṃ. <bold>Ayaṃ kalī</bold>ti ayaṃ aparādho. <bold>Akkhesū</bold>ti jūtakīḷanakkhesu. <bold>Sabbassāpi sahāpi attanā</bold>ti sabbena attano dhanenāpi attanāpi saddhiṃ. <bold>Sugatesū</bold>ti sobhanagamanattā, sundaraṃ ṭhānaṃ gatattā, sammā gatattā, sammā ca gadattā sugatasaṅkhātesu buddhādīsu. <bold>Manaṃ padosaye</bold>ti yo manaṃ padoseyya, tassa ayaṃ manopadoso eva mahattaro kalīti vuttaṃ hoti. Kasmā? Yasmā <bold>sataṃ sahassānaṃ…pe… pāpaka</bold>nti. Tattha <bold>sataṃ sahassāna</bold>nti nirabbudagaṇanāya satasahassaṃ. <bold>Chattiṃsatī</bold>ti aparāni chattiṃsati <pageBreak edition="Myanmar" number="0.0227" /> nirabbudāni. <bold>Pañca cā</bold>ti abbudagaṇanāya pañca ca abbudāni. Tasmā vassagaṇanāya ettako so kālo, yaṃ kālaṃ ariyagarahivācaṃ manañca paṇidhāya pāpakaṃ nirayaṃ upeti, tattha paccatīti vuttaṃ hoti. Idañca saṅkhepena padumaniraye āyuppamāṇaṃ, vitthārena pana parato āgamissati.</paragraph>
    <paragraph line="34"><bold>Lobhaguṇe</bold>ti ‘‘guṇo’’ti bālehi diṭṭhattā, anekakkhattuṃ pavattitattā ca lobhoyeva lobhaguṇo, tasmiṃ lobhaguṇe, taṇhāyāti attho. <bold>Anuyutto</bold>ti anu anu yutto. <bold>Avadaññū</bold>ti avacanaññū, buddhānampi ovādassa aggahaṇato. <bold>Maccharī</bold>ti pañcavidhamacchariyena maccharī. <bold>Pesuṇiyaṃ anuyutto</bold>ti pesuṇiyasmiṃ anuyutto aggasāvakānaṃ bhedanena. Kokālikañhi mīyamānaṃ ovadantena āyasmatā mahāmoggallānena bhāsitā imā gāthāti. <bold>Mukhaduggā</bold>ti mukhavisama. <bold>Vibhūtā</bold>ti vigatabhūta alikavādi. <bold>Anariyā</bold>ti asappurisa. <bold>Bhūnahū</bold>ti bhūtihanaka attano buddhivināsaka. <bold>Purisantā</bold>ti purisādhama. <bold>Kalī</bold>ti alakkhipurisa. <bold>Avajātakaputtā</bold>ti buddhassa bhagavato avajātaputta. <bold>Mā bahubhāṇidha nerayikosī</bold>ti idāni bahubhāṇī mā hohi, nerayiko asi jāto. <bold>Rajamākirasī</bold>ti kilesarajaṃ attani pakkhipasi. <bold>Sante</bold>ti samitakilese khīṇāsave. <bold>Kibbisakārī</bold>ti pāpakāri. <bold>Papata</bold>nti narakaṃ.</paragraph>
    <paragraph line="35"><bold>Idaṃ saṃkilesabhāgiya</bold>nti idaṃ taṇhādīnaṃ sabhāvabhedato avatthābhedato ca anekabhedakaṃ dassetuṃ anekehi suttapadehi udāharaṇavasena dassitaṃ saṃkilesabhāgiyaṃ suttanti veditabbaṃ.</paragraph>
    <paragraph line="36"><bold>Pasannenā</bold>ti <pageBreak edition="Vipassana Research Institut" number="0.0346" /> kammakammaphalādīni saddahantena.</paragraph>
    <hangnum line="37" number="93"></hangnum>
    <paragraph line="38"><bold>Iddha</bold>nti hatthūpagasīsūpagādialaṅkārehi maṇikanakādīhi ca samiddhaṃ. <bold>Phīta</bold>nti telamadhuphāṇitādīhi ca dhanadhaññādīhi ca vipulaṃ. <bold>Ākiṇṇamanussa</bold>nti nirantaramanussaṃ. <bold>Sambādhabyūha</bold>nti byūhā vuccanti anibbiddharacchāyo. Yesu paviṭṭhamaggeneva niggacchanti, te sambādhā byūhakā etthāti sambādhabyūhaṃ. Imināpi tassa nagarassa ghanavāsameva dīpeti. <bold>Bhantenā</bold>ti damathaṃ anupagatena, ito cito ca paribbhamantena vā. <bold>Apāpaka</bold>nti alāmakaṃ. <bold>Aveccappasādenā</bold>ti acalappasādena, saccappaṭivedhato āgatena pasādena.</paragraph>
    <paragraph line="39"><bold>Pecca</bold><pageBreak edition="Myanmar" number="0.0228" /><bold>so labhate</bold>ti yo bhūte daṇḍena na hiṃsati, so puggalo paraloke manussabhūto manussasukhaṃ devabhūto dibbasukhaṃ ubhayaṃ atikkanto nibbānasukhaṃ labhatīti attho.</paragraph>
    <hangnum line="40" number="94"></hangnum>
    <paragraph line="41"><bold>Cārikaṃ pakkamissatī</bold>ti janapadacārikaṃ gamissati. Kasmā pana bhagavā janapadacārikaṃ caratīti? Sattahi kāraṇehi buddhā bhagavanto janapadacārikaṃ caranti – desantaragatānaṃ veneyyānaṃ vinayanattaṃ, tatra ṭhitānaṃ ussukkasamuppādanaṃ, bhāvakānaṃ ekasmiṃ ṭhāne nibaddhavāsapariharaṇaṃ attano ca tattha anāsaṅgadassanaṃ, sambuddhavasitaṭṭhānatāya desānaṃ cetiyabhāvasampādanaṃ, bahūnaṃ sattānaṃ dassanūpasaṅkamanādīhi puññoghappasavanaṃ, avuṭṭhiādiupaddavūpasamanañcāti imehi sattahi kāraṇehi buddhā bhagavanto janapadacārikaṃ carantīti veditabbaṃ.</paragraph>
    <paragraph line="42"><bold>Isidattapurāṇā</bold>ti isidatto ca purāṇo ca, tesu isidatto sakadāgāmī. <bold>Purāṇo sotāpanno. Sākete</bold>ti ‘‘sāketo’’ti laddhanāme attano bhogagāmake. <bold>Magge purisaṃ ṭhapesu</bold>nti tesaṃ kira gāmadvārena bhagavato gamanamaggo, tasmā ‘‘sace bhagavā amhākaṃ suttānaṃ vā pamattānaṃ vā gaccheyya, atha passituṃ na labheyyāmā’’ti maggamajjhe purisaṃ ṭhapesuṃ. <bold>Anubandhiṃsū</bold>ti na dūratova, piṭṭhito piṭṭhito anubandhiṃsu. Bhagavā hi sakaṭamaggassa majjhe jaṅghamaggena agamāsi, itare ubhosu passesu anugacchantā agamaṃsu. <bold>Maggā okkammā</bold>ti buddhā hi kenaci saddhiṃ gacchantāva paṭisanthāraṃ karonti kenaci saddhiṃ ṭhitā kenaci saddhiṃ divasabhāgampi nisinnā, tasmā bhagavā cintesi – ‘‘ime mayhaṃ sāsane vallabhā āgataphalā, imehi saddhiṃ nisīditvā divasabhāgaṃ paṭisanthāraṃ karissāmī’’ti. Maggato okkamitvā yenaññataraṃ <pageBreak edition="Vipassana Research Institut" number="0.0347" /> rukkhamūlaṃ tenupasaṅkami. <bold>Paññatte āsane nisīdī</bold>ti te kira chattupāhanakattaradaṇḍapādabbhañjanatelāni ceva aṭṭhavidhañca pānakaṃ sarabhapādapallaṅkañca gāhāpetvā āgamaṃsu. Atha naṃ pallaṅkaṃ paññapetvā adaṃsu. Satthā tattha nisīdi. <bold>Ekamantaṃ nisīdiṃsū</bold>ti ‘‘chattupāhanādīni bhikkhusaṅghassa dethā’’ti vatvā bhagavantaṃ vanditvā ekamantaṃ nisīdiṃsu.</paragraph>
    <paragraph line="43"><bold>Sāvatthiyā</bold><pageBreak edition="Myanmar" number="0.0229" /><bold>kosalesu cārikaṃ pakkamissatī</bold>tiādi sabbaṃ majjhimadesavaseneva vuttaṃ. Kasmā? Niyatāciṇṇattā. Bhagavato hi cārikacaraṇaṃ majjhimadeseyeva. Sacepi paccantadese gacchati, majjhimadeseyeva aruṇaṃ uṭṭhāpetīti niyatāciṇṇaṃ, tasmā majjhimadesavaseneva vuttaṃ. <bold>Kāsīsū</bold>ti kāsiraṭṭhato. Tathā <bold>magadhesū</bold>ti magadharaṭṭhato. <bold>Āsanne no bhagavā bhavissatī</bold>ti ettha na kevalaṃ āsannattā eva tesaṃ somanassaṃ hoti, atha kho ‘‘idāni dānaṃ dātuṃ gandhamālādipūjaṃ kātuṃ dhammaṃ sotuṃ pañhaṃ pucchituṃ labhissāmā’’ti nesaṃ somanassaṃ hoti.</paragraph>
    <paragraph line="44"><bold>Tasmātiha thapatayo sambādho gharāvāso</bold>ti thapatayo yasmā tumhākaṃ mayi dūrībhūte anappakaṃ domanassaṃ āsanne anappakaṃ somanassaṃ hoti, tasmāpi veditabbametaṃ ‘‘sambādho gharāvāso’’ti. Gharāvāsassa hi dosena tumhākaṃ evaṃ hoti. Sace pana gharāvāsaṃ pahāya pabbajitā assatha, evaṃ vo mayā saddhiṃyeva gacchantānañca āgacchantānañca taṃ na bhaveyyāti imamatthaṃ dīpento evamāha. Tattha sakiñcanasapalibodhaṭṭhena sambādhatā veditabbā. Mahāghare vasantassāpi hi sakiñcanasapalibodhaṭṭhena gharāvāso sambādhova. <bold>Rajopatho</bold>ti rāgādirajānaṃ āgamanapatho, āgamanaṭṭhānanti attho. <bold>Abbhokāso pabbajjā</bold>ti pabbajjā pana akiñcanaapalibodhaṭṭhena abbhokāso. Caturatanikepi hi gabbhe dvinnaṃ bhikkhūnaṃ pallaṅkena pallaṅkaṃ ghaṭṭetvā nisinnānampi akiñcanāpalibodhaṭṭhena pabbajjā abbhokāso nāma hoti. <bold>Alañca pana vo thapatayo appamādāyā</bold>ti evaṃ sambādhagharāvāse vasantānaṃ tumhākaṃ appamādameva kātuṃ yuttanti attho.</paragraph>
    <paragraph line="45"><bold>Nāgā</bold>ti hatthino. <bold>Opavayhā</bold>ti rañño ārohanayoggā. <bold>Ekaṃ purato ekaṃ pacchato nisīdāpemā</bold>ti te kira dvepi janā sabbālaṅkārapaṭimaṇḍitā dvīsu nāgesu tā itthiyo evaṃ nisīdāpetvā rañño nāgaṃ majjhe katvā ubhosu passesu gacchanti, tasmā evamāhaṃsu. <bold>Nāgopi rakkhitabbo</bold>ti yathā kiñci visesitaṃ na karoti, evaṃ rakkhitabbo hoti. <bold>Tāpi bhaginiyo</bold>ti yathā pamādaṃ nāpajjanti, evaṃ rakkhitabbā honti. <bold>Attāpī</bold>ti sitakathitavikkhepitādīni <pageBreak edition="Vipassana Research Institut" number="0.0348" /> akarontehi attāpi rakkhitabbo hoti <pageBreak edition="Myanmar" number="0.0230" />. Evaṃ karonto hi ‘‘sāmidubbhako eso’’ti niggahetabbo hoti.</paragraph>
    <paragraph line="46"><bold>Tasmātiha thapatayo</bold>ti yasmā tumhe rājā niccaṃ rājabhaṇḍaṃ paṭicchāpeti, tasmāpi sambādho gharāvāso rajopatho. Yasmā pana paṃsukūlikaṃ bhikkhuṃ evaṃ paṭicchāpento natthi, tasmā abbhokāso pabbajjā, evaṃ sabbatthāpi. Alañca kho thapatayo appamādāya, appamādameva karothāti dasseti.</paragraph>
    <paragraph line="47"><bold>Muttacāgo</bold>ti vissaṭṭhacāgo. <bold>Payatapāṇī</bold>ti āgatāgatānaṃ dānatthāya dhotahattho. <bold>Vosaggarato</bold>ti vosaggasaṅkhāte cāge rato. <bold>Yācayogo</bold>ti yācitabbayutto. ‘‘Yājayogo’’tipi pāṭho, dānayuttoti attho. <bold>Dānasaṃvibhāgarato</bold>ti etena appamattakampi kiñci labhitvā tatopi saṃvibhāge rato. <bold>Appaṭivibhatta</bold>nti ‘‘idaṃ amhākaṃ bhavissati, idaṃ ayyāna’’nti evaṃ akatavibhāgaṃ, sabbaṃ dātabbameva hutvā ṭhitanti attho. <bold>Imehi kho thapatayo catūhi dhammehi samannāgato ariyasāvako sotāpanno hotī</bold>ti sotāpanno imehi dhammehi samannāgato hotīti attho. Etena sotāpannena imesaṃ catunnaṃ dhammānaṃ ekantato labbhamānataṃ dasseti.</paragraph>
    <paragraph line="48">Evaṃ tesaṃ thapatīnaṃ imehi catūhi dhammehi samannāgataṃ pariyāyena dassetvā idāni nippariyāyena taṃ dassetuṃ <bold>‘‘tumhe kho thapatayo’’</bold>tiādi vuttaṃ.</paragraph>
    <hangnum line="49" number="95"></hangnum>
    <paragraph line="50"><bold>Sahassaṃ kappakoṭiyo</bold>ti sahassaṃ attabhāvā ahesunti attho. ‘‘Asīti kappakoṭiyo’’tipi pāṭho, asītiāyukappakoṭiyo ahesunti attho. Kattha pana te ahesunti? Āha <bold>‘‘deve ceva manusse cā’’</bold>ti, devesu ceva manussesu cāti attho. <bold>Saṃviruḷhamhī</bold>ti samantato pallavaggahaṇena viruḷhe. <bold>Alabhiṃha</bold>nti alabhiṃ ahaṃ. <bold>Ajja tiṃsaṃ tato kappā</bold>ti tato kappato ajja sampati ayaṃ kappo tiṃsatimo. <bold>Tassā saññāya vāsanā</bold>ti tassa buddhagatāya saññāya vāsanato.</paragraph>
    <paragraph line="51"><bold>Taṇhānighātako</bold>ti <pageBreak edition="Myanmar" number="0.0231" /> taṇhāya samucchedako. <bold>Vaṭaṃsako</bold>ti pupphamayakaṇṇiko. <bold>Sabbapupphehilaṅkato</bold>ti nānāpupphehi alaṅkato. <bold>Lapanantarā</bold>ti uttarādharoṭṭhānaṃ antarato. <bold>Okkā</bold>ti pabhā. <bold>Muddhanantaradhāyathā</bold>ti muddhani antaradhāyatha. <bold>Kaṅkhaṃ vitarā</bold>ti vimatiṃ vinodehi. <bold>Yassa taṃ sabbadhammesu</bold><pageBreak edition="Vipassana Research Institut" number="0.0349" />, <bold>sadā ñāṇaṃ pavattatī</bold>ti <bold>ta</bold>nti nipātamattaṃ. Yassa sabbadhammesu ākaṅkhappaṭibaddhattā sadā ñāṇaṃ pavattati. So sabbaññū bhagavā <bold>theraṃ ānandaṃ etadabravī</bold>ti sambandho. <bold>Rājā raṭṭhe bhavissatī</bold>ti sabbasmiṃ raṭṭhe rājā bhavissati. <bold>Carima</bold>nti carimabhavaṃ. <bold>Sacchikatvā</bold>ti paccakkhaṃ katvā. <bold>Dhammata</bold>nti catusaccadhammaṃ, paccekabodhiṃ vā.</paragraph>
    <hangnum line="52" number="96"></hangnum>
    <paragraph line="53"><bold>Suvaṇṇacchadanaṃ nāva</bold>nti ubhosu passesu suvaṇṇālaṅkārehi paṭimaṇḍitavasena chāditaṃ suvaṇṇanāvaṃ. <bold>Pañhaṃ puṭṭhā viyākāsi, sakkassa iti me suta</bold>nti yathā sā devatā pañhaṃ puṭṭhā sakkassa byākāsi, evaṃ mayāpi sutanti āyasmā mahāmoggallāno attanā yathāsutaṃ taṃ bhagavato vadati.</paragraph>
    <paragraph line="54"><bold>Paṃsuthūpesū</bold>ti sarīradhātuṃ abbhantare ṭhapetvā paṃsūhi katathūpesu. Evañhi te bhagavantaṃ uddissakatā nāma honti, tenevāha – <bold>‘‘uddissakatesu dasabaladharāna’’</bold>nti.</paragraph>
    <hangnum line="55" number="97"></hangnum>
    <paragraph line="56"><bold>Devaputtasarīravaṇṇā</bold>ti devaputtasarīrasadisavaṇṇā. <bold>Subhagasaṇṭhitī</bold>ti sobhaggayuttasaṇṭhānā. <bold>Uḷāraṃ vata taṃ āsī</bold>ti taṃ mayā kataṃ puññaṃ uḷāraṃ vata ahosi. <bold>Yāha</bold>nti yā ahaṃ. <bold>Satasahassaṃ kappe, mudito thūpaṃ apūjesī</bold>ti thūpaṃ pūjetvā satasahassaṃ āyukappe ahaṃ muditoti attho. <bold>Anāgantuna vinipāta</bold>nti apāyupapattiṃ anupagantvā. <bold>Yaṃ cakkhu</bold>nti yaṃ paññācakkhuṃ. <bold>Paṇihita</bold>nti ṭhapitaṃ. <bold>Vimuttacittamhī</bold>ti vimuttacitto amhi. <bold>Vidhūtalato</bold>ti vidhūtataṇhālato, samucchinnataṇhoti attho.</paragraph>
    <hangnum line="57" number="98"></hangnum>
    <paragraph line="58"><bold>Sāmākapatthodanamatta</bold>nti sāmākatiṇānaṃ nāḷikodanamattaṃ. <bold>Akhile</bold>ti pañcannaṃ cetokhilānaṃ abhāvena akhile. <bold>Tasmiñca okappayi dhammamuttama</bold>nti tasmiṃ paccekabuddhe uttamadhammaṃ paccekabodhiṃ ‘‘uttamadhammena nāma imasmiṃ <pageBreak edition="Myanmar" number="0.0232" /> bhavitabba’’nti saddahiṃ. <bold>‘‘Tasmiñca dhamme paṇidhesiṃ mānasa’’</bold>nti iminā paṭiladdhadhammaṃ ahampi sacchikareyyanti cittaṃ paṇidahiṃ. <bold>Bhave kudāsupi ca mā apekkhavā</bold>ti katthaci bhave apekkhavā mā bhaveyyanti ca paṇidhesiṃ mānasanti sambandho.</paragraph>
    <paragraph line="59"><bold>Kurūsū</bold>ti uttarakurūsu. <bold>Dīghāyukesū</bold>ti tesaṃ vassasahassāyukatāya vuttaṃ. <bold>Amamesū</bold>ti apariggahesu. <bold>Pāṇīsū</bold>ti sattesu. <bold>Ahīnagāmīsū</bold>ti yathāladdhasampattīhi yāvatāyukaṃ aparihīnasabhāvesu <pageBreak edition="Vipassana Research Institut" number="0.0350" />. <bold>Tidasopapajjathā</bold>ti tāvatiṃso hutvā upapajjiṃ, tidase vā tāvatiṃsabhavane upapajjiṃ. <bold>Visiṭṭhakāyūpagato</bold>ti visiṭṭhakāyesu nānāvaṇṇakāyesu upagato. <bold>Yasassisū</bold>ti parivāravantesu. <bold>Hitāhitāsihī</bold>ti kusalākusale vītivattīhi. <bold>Paccakkhaṃ khvima</bold>nti paccakkhaṃ kho imaṃ vacananti adhippāyo.</paragraph>
    <paragraph line="60"><bold>Sakāsī</bold>ti so akāsi. <bold>Balimābhihārī</bold>ti pūjābaliṃ abhihari. <bold>Patitassa eka</bold>nti tassa hatthato ekapupphaṃ patitaṃ.</paragraph>
    <paragraph line="61"><bold>Upariṭṭha</bold>nti upari vehāse ṭhitaṃ. <bold>Ariṭṭha</bold>nti ariṭṭhaṃ nāma paccekasambuddhaṃ. <bold>Ajjhattañca bahiddhā cā</bold>ti ajjhattavisayā ca bahiddhavisayā ca. <bold>Ye me vijjiṃsū</bold>ti ye me pubbe vijjamānā ahesuṃ. <bold>Jātimaraṇasaṃsāro, natthi dāni punabbhavo</bold>ti punappunaṃ jāyanamīyanabhūto saṃsāro punabbhavoti ca vuccati, so ca dāni natthīti attho.</paragraph>
    <paragraph line="62"><bold>Idaṃ vāsanābhāgiyaṃ sutta</bold>nti idaṃ vāsanābhāgapuññavibhāvanānaṃ nānāsuttapadānaṃ udāharaṇavasena dassitaṃ vāsanābhāgiyaṃ suttanti veditabbaṃ.</paragraph>
    <hangnum line="63" number="99"></hangnum>
    <paragraph line="64"><bold>‘‘Uddhaṃ adho…pe… apunabbhavāyā’’</bold>ti idaṃ nibbedhabhāgiyaṃ suttanti vuttaṃ oghataraṇassa ariyamaggakiccattā. <bold>Na cetanā karaṇīyā</bold>ti na cittaṃ uppādetabbaṃ. <bold>Dhammatā</bold>ti dhammasabhāvo.</paragraph>
    <hangnum line="65" number="100"></hangnum>
    <paragraph line="66"><bold>Yadā have</bold>ti yasmiṃ have kāle. <bold>Pātubhavantī</bold>ti uppajjanti. <bold>Dhammā</bold>ti anulomapaccayākārapaṭivedhasādhakā bodhipakkhiyadhammā. <bold>Pātubhavantī</bold>ti vā pakāsenti, abhisamayavasena pākaṭā honti. <bold>Dhammā</bold>ti catuariyasaccadhammā. Ātāpo vuccati kilesasantāpanaṭṭhena vīriyaṃ. <bold>Ātāpino</bold>ti <pageBreak edition="Myanmar" number="0.0233" /> sammappadhānavīriyavato. <bold>Jhāyato</bold>ti ārammaṇūpanijjhānalakkhaṇena lakkhaṇūpanijjhānalakkhaṇena ca jhānena jhāyantassa. <bold>Brāhmaṇassā</bold>ti bāhitapāpassa khīṇāsavassa. <bold>Athassa kaṅkhā vapayanti sabbā</bold>ti athassa evaṃ pātubhūtadhammassa yā tā ‘‘ko nu kho, bhante, phusatīti? No kallo pañhoti bhagavā avocā’’tiādinā (saṃ. ni. 2.12) nayena ‘‘katamaṃ nu kho, bhante, jarāmaraṇaṃ, kassa panidaṃ jarāmaraṇanti? No kallo pañhoti bhagavā avocā’’tiādinā (saṃ. ni. 2.35) ca nayena paccayākārakaṅkhā vuttā. Yā ca <pageBreak edition="Vipassana Research Institut" number="0.0351" /> paccayākārasseva appaṭividdhattā ‘‘ahosiṃ nu kho ahamatītamaddhāna’’ntiādikā (ma. ni. 1.18; saṃ. ni. 2.20) soḷasakaṅkhā ‘‘buddhe kaṅkhati dhamme kaṅkhatī’’tiādikā (dha. sa. 1008) aṭṭha ca kaṅkhā āgatā, tā sabbā vapayanti apagacchanti nirujjhanti, kasmā? <bold>Yato pajānāti sahetudhammaṃ,</bold> yasmā avijjādikena hetunā sahetukaṃ imaṃ saṅkhārādiṃ kevalaṃ dukkhakkhandhadhammaṃ pajānāti aññāsi paṭivijjhati.</paragraph>
    <paragraph line="67"><bold>Yato khayaṃ paccayānaṃ avedī</bold>hi yasmā paccayānaṃ khayasaṅkhātaṃ nibbānaṃ avedi aññāsi paṭivijjhi, tasmā yadāssa ātāpino jhāyato brāhmaṇassa vuttappakārā dhammā pātubhavanti. Athassa yā nibbānassa aviditattā kaṅkhā uppajjeyyuṃ, sabbāpi tā kaṅkhā vapayantīti.</paragraph>
    <paragraph line="68"><bold>Ārañña</bold>nti āraññakaṃ. <bold>Aññātuñchena yāpenta</bold>nti kulesu aññāto niccanavoyeva hutvā uñchena piṇḍacariyāya yāpentaṃ. Atha vā abhilakkhitesu issarajanagehesu kaṭukabhaṇḍasambhāraṃ sugandhabhojanaṃ pariyesantassa uñchanaṃ ñātuñchanaṃ nāma, gharapaṭipāṭiyā pana dvāre ṭhitena laddhamissakabhojanaṃ aññātuñchanaṃ nāma. Idaṃ idha adhippetaṃ. Tena yāpentaṃ. <bold>Kāmesu anapekkhina</bold>nti vatthukāmakilesakāmesu nirapekkhaṃ.</paragraph>
    <paragraph line="69"><bold>Chetvā</bold>ti vadhitvā. <bold>Sukhaṃ setī</bold>ti kodhapariḷāhena aparidayhamānattā sukhaṃ sayati. <bold>Na socatī</bold>ti kodhavināsena vinaṭṭhadomanassattā na socati. <bold>Visamūlassā</bold>ti dukkhavipākassa. <bold>Madhuraggassā</bold>ti yaṃ akkuṭṭhassa paccakkositvā pahaṭassa paṭippaharitvā sukhaṃ uppajjati, taṃ sandhāya so ‘‘madhuraggo’’ti vutto. Imasmiñhi ṭhāne pariyosānaṃ ‘‘agga’’nti vuttaṃ. <bold>Ariyā</bold>ti buddhādayo.</paragraph>
    <paragraph line="70"><bold>Hane</bold>ti <pageBreak edition="Myanmar" number="0.0234" /> haneyya. <bold>Uppatita</bold>nti asamugghāṭitaṃ avikkhambhituppannavasena samudācāruppannavasena samudācarantaṃ. <bold>Vinodaye</bold>ti attano santānato nīhareyya.</paragraph>
    <hangnum line="71" number="101"></hangnum>
    <paragraph line="72"><bold>Sattiyā</bold>ti desanāsīsametaṃ, ekatodhārādinā satthenāti attho. <bold>Omaṭṭho</bold>ti pahaṭo. Cattāro hi pahārā omaṭṭho ummaṭṭho maṭṭho vimaṭṭhoti. Tattha upari ṭhatvā adhomukhaṃ dinnappahāro <bold>omaṭṭho</bold> nāma, adho ṭhatvā uddhaṃ mukhaṃ dinnappahāro <bold>ummaṭṭho</bold> nāma, aggaḷasūci viya vinivijjhitvā kato <bold>maṭṭho</bold> nāma, seso sabbopi <bold>vimaṭṭho</bold> nāma. Imasmiṃ pana ṭhāne omaṭṭho <pageBreak edition="Vipassana Research Institut" number="0.0352" /> gahito. So hi sabbadāruṇo duruddharaṇasallo duttikiccho antodoso antopubbalohito ca hoti. Pubbalohitaṃ anikkhamitvā vaṇamukhaṃ pariyonandhitvā tiṭṭhati. Pubbalohitaṃ nīharitukāmehi mañcena saddhiṃ bandhitvā adhosiro kātabbo hoti, maraṇaṃ vā maraṇamattaṃ vā dukkhaṃ pāpuṇāti. <bold>Paribbaje</bold>ti vihareyya.</paragraph>
    <paragraph line="73">Imāya gāthāya kiṃ kathitaṃ? Yathā sattiyā omaṭṭhapuriso sallubbāhanavaṇatikicchanānaṃ atthāya vīriyaṃ ārabhati payogaṃ karoti parakkamati. Yathā ca dayhamāne matthake ādittasiro tassa nibbāpanatthāya vīriyaṃ ārabhati payogaṃ karoti parakkamati, evamevaṃ bhikkhu kāmarāgappahānāya sato appamatto hutvā vihareyya bhagavāti kathesi.</paragraph>
    <paragraph line="74">Evaṃ devatāya kathite atha bhagavā cintesi – ‘‘imāya devatāya upamā daḷhaṃ katvā ānītā, atthaṃ pana parittakaṃ gahetvā ṭhitā. Punappunaṃ kathentīpi hi esā kāmarāgassa vikkhambhanappahānameva katheyya, yāva ca kāmarāgo maggena na samugghāṭiyyati, tāva anubandhova hotī’’ti tameva upamaṃ gahetvā paṭhamamaggavasena devatāya vinivaṭṭetvā dassento <bold>‘‘sattiyā viya omaṭṭho’’</bold>ti dutiyagāthamāha. Tassattho purimanayānusārena veditabbo.</paragraph>
    <paragraph line="75"><bold>Lokāmisa</bold>nti kāmaguṇo. <bold>Santipekkho</bold>ti sabbasaṅkhārūpasamaṃ nibbānaṃ apekkhamāno. <bold>Paññavā</bold>ti paññavanto. <bold>Pahitatto</bold>ti nibbānaṃ patipesitacitto. <bold>Virato kāmasaññāyā</bold>ti yāya kāyaci sabbato kāmasaññāya <pageBreak edition="Myanmar" number="0.0235" /> catutthamaggasampayuttāya samucchedaviratiyā virato. ‘‘Viratto’’tipi pāṭho. Kāmasaññāyāti pana bhummavacanaṃ hoti. <bold>Sagāthāvagge</bold> (saṃ. ni. 1.96) ‘‘kāmasaññāsū’’ti pāṭho. Catūhi maggehi dasannampi saṃyojanānaṃ atītattā <bold>sabbasaṃyojanātīto</bold>. Catutthamaggeneva vā uddhambhāgiyasaṃyojanātīto tatra tatrābhinandanato nandisaṅkhātāya taṇhāya tiṇṇañca bhavānaṃ parikkhīṇattā <bold>nandibhavaparikkhīṇo</bold>. So tādiso khīṇāsavo bhikkhu <bold>gambhīre</bold> saṃsāraṇṇave <bold>na sīdati</bold>.</paragraph>
    <paragraph line="76"><bold>Saddahāno</bold>ti yena pubbabhāge kāyasucaritādibhedena, aparabhāge ca sattattiṃsabodhipakkhiyabhedena dhammena arahanto buddhapaccekabuddhabuddhasāvakā nibbānaṃ pattā. Taṃ saddahāno arahataṃ dhammaṃ nibbānappattiyā lokiyalokuttarapaññaṃ labhati, tañca kho na saddhāmattakeneva. Yasmā pana saddhājāto upasaṅkamati, upasaṅkamanto payirupāsati, payirupāsanto <pageBreak edition="Vipassana Research Institut" number="0.0353" /> sotaṃ odahati, odahitasoto dhammaṃ suṇāti, tasmā upasaṅkamanato paṭṭhāya yāva dhammassavanena <bold>sussūsaṃ labhate paññaṃ</bold>.</paragraph>
    <paragraph line="77">Kiṃ vuttaṃ hoti? Taṃ dhammaṃ saddahitvāpi ācariyupajjhāye kālena kālaṃ upasaṅkamitvāpi vattakaraṇena payirupāsitvā yadā payirupāsanāya ārādhitacittā kiñci vattukāmā honti. Atha adhigatāya sotukāmatāya sotaṃ odahitvā suṇanto labhatīti evaṃ sussūsampi ca satiavippavāsena appamatto subhāsitadubbhāsitaññutāya vicakkhaṇo eva labhati, na itaro. Tenāha – <bold>‘‘appamatto vicakkhaṇo’’</bold>ti.</paragraph>
    <paragraph line="78"><bold>Patirūpakārī</bold>ti desakālādīni ahāpetvā lokiyassa lokuttarassa dhammassa patirūpaṃ adhigamūpāyaṃ karotīti patirūpakārī. <bold>Dhuravā</bold>ti cetasikavīriyavasena anikkhittadhuro. <bold>Uṭṭhātā</bold>ti kāyikavīriyavasena uṭṭhānasampanno asithilaparakkamo. <bold>Vindate dhana</bold>nti lokiyalokuttaradhanaṃ adhigacchati. <bold>Saccenā</bold>ti vacīsaccena paramatthasaccena ca. Buddhapaccekabuddhaariyasāvakā nibbutiṃ pāpuṇantā kittimpi pāpuṇantiyeva. <bold>Dada</bold>nti paresaṃ yaṃ kiñci icchitaṃ patthitaṃ dento <bold>mittāni ganthati</bold> sampādeti karotīti <pageBreak edition="Myanmar" number="0.0236" /> attho. Duddadaṃ vā dadanto ganthati, dānamukhena cattāripi saṅgahavatthūni gahitānīti veditabbāni. Tehi mittāni karonti. <bold>Asmā lokā paraṃ lokaṃ, sa ve pecca na socatī</bold>ti yassa puggalassa ime saddhādayo dhammā vijjanti, so imasmā lokā paraṃ lokaṃ gantvā na socati, sokakāraṇaṃ tassa natthīti attho.</paragraph>
    <gatha1 line="79">‘‘Yassete caturo dhammā, saddhassa gharamesino;</gatha1>
    <gathalast line="80">Saccaṃ dhammo dhiti cāgo, sa ve pecca na socatī’’ti. (saṃ. ni. 1.246; su. ni. 190) –</gathalast>
    <unindented line="81">Gāthaṃ avasesaṃ katvā udāhaṭaṃ. <bold>Āḷavakasutte</bold> hi imā gāthā āḷavakena ‘‘kathaṃ su labhate pañña’’ntiādinā (saṃ. ni. 1.246; su. ni. 187) puṭṭhena bhagavatā bhāsitāti.</unindented>
    <paragraph line="82"><bold>Yena kenaci vaṇṇenā</bold>ti yena kenaci kāraṇena, pakārena vā. <bold>Saṃvāso</bold>ti ekasmiṃ ṭhāne sahavāso samāgamo. <bold>Ta</bold>nti tathā samāgataṃ anukampitabbaṃ purisaṃ. <bold>Manasā ce pasannenā</bold>ti karuṇāsamussāhitena <pageBreak edition="Vipassana Research Institut" number="0.0354" /> pasādena pasannena manasā. <bold>Na tena hoti saṃyutto</bold>ti tena yathāvuttena anusāsanena kāmacchandādīnaṃ saṃyojanavasena saṃyutto nāma na hoti. <bold>Yānukampā anuddayā</bold>ti yā ariyamaggasampāpanavasena karuṇāyanā, mettāyanā cāti attho.</paragraph>
    <hangnum line="83" number="102"></hangnum>
    <paragraph line="84"><bold>Rāgo ca doso cā</bold>ti rāgadosā heṭṭhā vuttanayāva. <bold>Kutonidānā</bold>ti kiṃnidānā kiṃhetukā. Paccattavacanassa hi ayaṃ to-ādeso, samāse cassa lopābhāvo veditabbo. <bold>Aratī ratī lomahaṃso kutojā</bold>ti yāyaṃ pantesu senāsanesu, adhikusalesu ca dhammesu arati ukkaṇṭhitā, yā ca pañcasu kāmaguṇesu rati abhirati āsatti kīḷanādi, yo ca lomahaṃsasamuṭṭhānato lomahaṃsasaṅkhāto cittutrāso, ime tayo dhammā kuto jātā kuto nibbattāti pucchā. <bold>Kuto samuṭṭhāyā</bold>ti kuto uppajjitvā. <bold>Mano</bold>ti kusalacittaṃ. <bold>Vitakkā</bold>ti kāmavitakkādayo. <bold>Kumārakā dhaṅkamivosajantī</bold>ti yathā kumārakā kīḷantā kākaṃ suttena pāde bandhitvā osajanti khipanti, evaṃ kusalamanaṃ akusalavitakkā kuto samuṭṭhāya osajantīti pucchā.</paragraph>
    <paragraph line="85"><bold>Rāgo</bold><pageBreak edition="Myanmar" number="0.0237" /><bold>cā</bold>ti dutiyagāthā tassā vissajjanaṃ. Tattha <bold>ito</bold>ti attabhāvaṃ sandhāyāha. Attabhāvanidānā hi rāgadosā, arati rati lomahaṃsā ca attabhāvato jātā. Kāmavitakkādayo attabhāvato eva samuṭṭhāya kusalamanaṃ osajanti. Tena tadaññaṃ pakatiādikāraṇaṃ paṭikkhipanto āha – <bold>‘‘itonidānā ito samuṭṭhāyā’’</bold>ti. Purimagāthāya vuttanayenettha saddasiddhi veditabbā.</paragraph>
    <paragraph line="86">Idāni yvāyaṃ ‘‘itonidānā’’tiādīsu attabhāvanidānā attabhāvato jātā attabhāvato samuṭṭhāyāti attho vutto, taṃ sādhento āha – <bold>‘‘snehajā attasambhūtā’’</bold>ti. Ete hi rāgādayo vitakkapariyosānā taṇhāsnehena jātā. Tathā jāyantā ca pañcupādānakkhandhabhede attabhāvasaṅkhāte attani sambhūtā. Tenāha – ‘‘snehajā attasambhūtā’’ti. Idāni tadatthajotikaṃ upamaṃ dasseti <bold>‘‘nigrodhasseva khandhajā’’</bold>ti. Tattha <bold>khandhajā</bold>ti khandhesu jātā pārohā. Idaṃ vuttaṃ hoti – yathā nigrodhassa khandhajasaṅkhātā pārohā āporasasaṅkhāte snehe sati jāyanti, jāyantā ca tasmiṃyeva nigrodhe tesu tesu sākhappadesesu sambhavanti, evaṃ ete rāgādayo ajjhattaṃ taṇhāsnehe sati jāyanti, jāyantā ca tasmiṃyeva attabhāve tesu tesu cakkhādippadesesu iṭṭhārammaṇesu sambhavanti. Tena vuttaṃ – ‘‘snehajā attasambhūtā’’ti. <bold>Puthu visattā kāmesū</bold>ti yasmā <pageBreak edition="Vipassana Research Institut" number="0.0355" /> rāgopi pañcakāmaguṇikādivasena, dosopi āghātavatthuādivasena aratiādayopi tassa tassa bhedassa vasenāti sabbathā sabbepime kilesā puthu anekappakārā hutvā vatthudvārārammaṇādivasena tesu tesu kāmesu tathā tathā visattā laggā saṃsibbitvā ṭhitā. Kimiva? <bold>Māluvāva vitatā vane</bold> yathā vane vitatā māluvā tesu tesu rukkhasākhappasākhādibhedesu visattā hoti laggā saṃsibbitvā ṭhitā, evaṃ ete kilesā dhammā, tasmā ettha puthupabhedesu vatthukāmesu visattaṃ kilesagahanaṃ.</paragraph>
    <paragraph line="87"><bold>Ye naṃ pajānanti yatonidānaṃ, te naṃ vinodenti suṇohi yakkha</bold>. Tassattho – ye sattā naṃ kilesagahanaṃ ‘‘itonidānaṃ esa uppajjatī’’ti jānanti, te naṃ taṇhāsinehasinehite attabhāve uppajjatīti <pageBreak edition="Myanmar" number="0.0238" /> ñatvā taṃ taṇhāsinehaṃ ādīnavānupassanādibhāvanāñāṇagginā visosentā vinodenti pajahanti, evaṃ amhākaṃ bhāsitaṃ suṇohi yakkhāti. <bold>Te duttaraṃ oghamimaṃ taranti, atiṇṇapubbaṃ apunabbhavāyā</bold>ti ye hi saṃkilesagahanaṃ vinodenti, te ekantena maggaṃ bhāventi. Na hi maggabhāvanaṃ vinā kilesavinodanaṃ atthi. Evaṃ maggaṃ bhāventā te pakatiñāṇena duttaraṃ kāmoghādiṃ catubbidhaṃ oghaṃ iminā dīghena addhunā supinantenapi atiṇṇapubbaṃ anatikkantapubbaṃ apunabbhavāya nibbānāya taranti.</paragraph>
    <paragraph line="88"><bold>Dukkaraṃ bhagavā</bold>ti eko kira devaputto pubbayogāvacaro bahalakilesatāya sappayogena kilese vikkhambhento samaṇadhammaṃ katvā pubbahetumandatāya ariyabhūmiṃ appatvāva kālaṃ katvā devaloke nibbatto, so tathāgataṃ upasaṅkamitvā dukkarabhāvaṃ ārocento evamāha. Tattha <bold>dukkara</bold>nti dasapi vassāni…pe… saṭṭhipi vassāni ekantaparisuddhassa samaṇadhammassa karaṇaṃ nāmetaṃ dukkaraṃ. <bold>Sekkhā</bold>ti satta sekkhā. <bold>Sīlasamāhitā</bold>ti sīlena samāhitā samupetā. <bold>Ṭhitattā</bold>ti patiṭṭhitasabhāvā. Evaṃ pucchitapañhaṃ vissajjitvā uparipañhaṃ samuṭṭhāpanatthaṃ <bold>‘‘anagāriyupetassā’’</bold>tiādimāha. Tattha <bold>anagāriyupetassā</bold>ti anagāriyaṃ niggehabhāvaṃ upagatassa, pabbajitassāti attho. <bold>Tuṭṭhī</bold>ti catupaccayasantoso.</paragraph>
    <paragraph line="89"><bold>Bhāvanāyā</bold>ti cittavūpasamabhāvanāya. <bold>Te chetvā maccuno jāla</bold>nti ye rattindivaṃ indriyūpasame ratā, te dussamādahaṃ cittaṃ samādahanti. Ye samāhitacittā, te catupaccayasantosaṃ pūrentā na kilamanti. Ye santuṭṭhā, te sīlaṃ pūrentā na kilamanti. Ye sīle patiṭṭhitā satta sekkhā, te ariyā maccuno jālasaṅkhātaṃ kilesajālaṃ chinditvā gacchanti.</paragraph>
    <paragraph line="90"><bold>Duggamo</bold>ti <pageBreak edition="Vipassana Research Institut" number="0.0356" /> saccametaṃ, bhante, ye indriyūpasame ratā, te dussamādahaṃ cittaṃ samādahanti. Ye samāhitacittā, te catupaccayasantosaṃ pūrentā na kilamanti. Ye santuṭṭhā, te sīlaṃ pūrentā na kilamanti. Ye sīle paramaggāhino satta sekkhā, te <bold>ariyā</bold> maccuno jālasaṅkhātaṃ kilesajālaṃ chinditvā <bold>gacchanti</bold>. Kiṃ na gamissanti, ayaṃ pana duggamo <bold>‘‘bhagavā</bold><pageBreak edition="Myanmar" number="0.0239" /><bold>visamo maggo’’</bold>ti āha. Tattha kiñcāpi ariyamaggo neva duggamo na visamo, pubbabhāgapaṭipadāya panassa bahū parissayā honti, tasmā evaṃ vutto. <bold>Avaṃsirā</bold>ti ñāṇasirena adhosirā hutvā <bold>papatanti</bold>. Ariyamaggaṃ ārohituṃ asamatthatāya eva te <bold>magge</bold> papatantīti vuccanti. <bold>Ariyānaṃ samo maggo</bold>ti sveva maggo ariyānaṃ samo hoti. <bold>Visame samā</bold>ti visamepi sattakāye samā eva.</paragraph>
    <hangnum line="91" number="103"></hangnum>
    <paragraph line="92"><bold>Idañhi taṃ jetavana</bold>nti anāthapiṇḍiko devaputto jetavanassa ceva buddhādīnañca vaṇṇabhaṇanatthaṃ āgantvā evamāha. <bold>Isisaṅghanisevita</bold>nti bhikkhusaṅghanivesitaṃ. Evaṃ paṭhamagāthāya jetavanassa vaṇṇaṃ kathetvā idāni ariyamaggassa vaṇṇaṃ kathento <bold>‘‘kammaṃ vijjā’’</bold>tiādimāha. Tattha <bold>kamma</bold>nti maggacetanā. <bold>Vijjā</bold>ti maggapaññā. <bold>Dhammo</bold>ti samādhi, samādhipakkhikā vā dhammā. <bold>Sīlaṃ jīvitamuttama</bold>nti sīle patiṭṭhitassa jīvitañca uttamanti dasseti. Atha vā <bold>vijjā</bold>ti diṭṭhisaṅkappā. <bold>Dhammo</bold>ti vāyāmasatisamādhayo. <bold>Sīla</bold>nti vācākammantājīvā. <bold>Jīvitamuttama</bold>nti etasmiṃ sīle patiṭṭhitassa jīvitaṃ nāma uttamanti. <bold>‘‘Etena maccā sujjhantī’’</bold>ti etena aṭṭhaṅgikena maggena sattā visujjhanti.</paragraph>
    <paragraph line="93"><bold>Tasmā</bold>ti yasmā maggena sujjhanti, na gottadhanehi, tasmā. <bold>Yoniso vicine dhamma</bold>nti upāyena bodhipakkhiyadhammaṃ vicineyya. <bold>Evaṃ tattha visujjhatī</bold>ti evaṃ tasmiṃ ariyamagge visujjhati. Atha vā <bold>yoniso vicine dhamma</bold>nti upāyena ariyasaccadhammaṃ vicineyya. <bold>Evaṃ tattha visujjhatī</bold>ti evaṃ tesu catūsu ariyasaccesu visujjhati. Idāni sāriputtattherassa vaṇṇaṃ kathento <bold>‘‘sāriputtovā’’</bold>tiādimāha. Tattha <bold>sāriputtovā</bold>ti avadhāraṇavacanaṃ, etehi paññādīhi sāriputtova seyyoti vadati. <bold>Upasamenā</bold>ti kilesavūpasamena. <bold>Pāraṅgato</bold>ti nibbānaṃ gato, yo koci nibbānapatto bhikkhu, na tādiso. <bold>Etāvaparamo siyā,</bold> na therā uttaritaro nāma sāvako atthīti vadati.</paragraph>
    <paragraph line="94"><bold>Atīta</bold>nti atīte pañcakkhandhe. <bold>Nānvāgameyyā</bold>ti taṇhādiṭṭhīhi nānugaccheyya. <bold>Nappaṭikaṅkhe</bold>ti taṇhādiṭṭhīhi na pattheyya. <bold>Yadatīta</bold>nti idamettha kāraṇavacanaṃ. Yasmā yaṃ atītaṃ, <bold>taṃ</bold><pageBreak edition="Vipassana Research Institut" number="0.0357" /><bold>pahīnaṃ</bold> niruddhaṃ atthaṅgataṃ, tasmā <pageBreak edition="Myanmar" number="0.0240" /> taṃ nānugaccheyya. Yasmā ca yaṃ tattha <bold>anāgataṃ,</bold> taṃ <bold>appattaṃ</bold> ajātaṃ anibbattaṃ, tasmā tampi na pattheyya. <bold>Tattha tatthā</bold>ti paccuppannampi dhammaṃ yattha yattheva so uppanno, tattha tattheva naṃ aniccānupassanādīhi sattahi anupassanāhi <bold>vipassati,</bold> araññādīsu vā tattha tattha vipassati. <bold>Asaṃhīraṃ asaṃkuppa</bold>nti idaṃ vipassanāpaṭivipassanādassanatthaṃ vuttaṃ. Vipassanā hi rāgādīhi na saṃhirati na kuppatīti asaṃhīrā asaṃkuppā, taṃ <bold>anubrūhaye</bold> vaḍḍheyya paṭivipasseyyāti vuttaṃ hoti. Atha vā nibbānaṃ rāgādīhi na saṃhirati na kuppatīti <bold>asaṃhīraṃ asaṃkuppaṃ,</bold> taṃ <bold>vidvā</bold> paṇḍito bhikkhu <bold>anubrūhaye,</bold> punappunaṃ tadārammaṇaṃ phalasamāpattiṃ appento vaḍḍheyyāti attho.</paragraph>
    <paragraph line="95">Tassa pana anubrūhanassa atthāya <bold>ajjeva kiccamātappa</bold>nti kilesānaṃ ātāpanaparitāpanena ‘‘ātappa’’nti laddhanāmaṃ vīriyaṃ ajjeva kātabbaṃ. <bold>Ko jaññā maraṇaṃ suve</bold>ti sve jīvitaṃ vā maraṇaṃ vā ko jānāti. Ajjeva dānaṃ dassāmi, sīlaṃ vā rakkhissāmi, aññataraṃ vā pana kusalaṃ karissāmi, ‘‘ajja tāva papañco atthi, sve vā punadivase vā jānissāmī’’ti cittaṃ anuppādetvā ‘‘ajjeva karissāmī’’ti evaṃ vīriyaṃ kātabbanti dasseti. <bold>Mahāsenenā</bold>ti ahivicchikavisasatthādīni hi anekāni maraṇakāraṇāni tassa senāti tāya mahatiyā senāya vasena mahāsenena evarūpena maccunā saddhiṃ ‘‘katipāhaṃ tāva āgamehi, yāvāhaṃ buddhapūjādiṃ attano avassayaṃ kammaṃ karomī’’ti evaṃ mittasanthavākārasaṅkhāto vā ‘‘idaṃ sataṃ vā sahassaṃ vā gahetvā katipāhaṃ āgamehī’’ti evaṃ lañjānuppadānasaṅkhāto vā ‘‘iminā balarāsinā paṭibāhissāmī’’ti evaṃ balarāsisaṅkhāto vā <bold>saṅgaro</bold> natthi. Saṅgaroti hi mittakaraṇalañjadānabalarāsisaṅkaḍḍhanānaṃ nāmaṃ, tasmā ayamattho vutto. <bold>Atandita</bold>nti analasaṃ uṭṭhāhakaṃ. Evaṃ paṭipannattā bhaddo ekaratto assāti <bold>bhaddekaratto. Itī</bold>ti evaṃ paṭipannaṃ puggalaṃ ‘‘bhaddekaratto aya’’nti rāgādisantatāya <bold>santo buddhamuni ācikkhati</bold>.</paragraph>
    <paragraph line="96"><bold>Cakkhunā paññāya cā</bold>ti cakkhunā ca paññāya ca. Cakkhubhūtāya vā paññāya. <bold>Satiyā paññāya cā</bold>ti satiyā ca paññāya ca, sativisiṭṭhāya vā paññāya. <bold>Kāyenā</bold>ti nāmakāyena.</paragraph>
    <paragraph line="97"><bold>Dibbacakkhu</bold><pageBreak edition="Myanmar" number="0.0241" /><bold>suvisuddha</bold>nti dibbaṃ cakkhu suvisuddhaṃ, yaṃ sacchikarotīti adhippāyo. <bold>Pubbenivāsā</bold>ti purimāsu jātīsu nivutthakkhandhā. <bold>Iddhividhā</bold>ti iddhikoṭṭhāsā. <bold>Nirodho</bold>ti nibbānaṃ. Sesaṃ suviññeyyameva.</paragraph>
    <hangnum line="98" number="104"></hangnum>
    <paragraph line="99"><bold>Yassa</bold><pageBreak edition="Vipassana Research Institut" number="0.0358" /><bold>selūpamaṃ citta</bold>nti ekaghanaṃ selaṃ viya pakativātehi lokadhammavātehi akampanīyato yassa cittaṃ selūpamaṃ. Tenāha – <bold>‘‘ṭhitaṃ nānupakampatī’’</bold>ti. <bold>Rajanīyesū</bold>ti lābhādīsu. <bold>Kopaneyye</bold>ti alābhādike. <bold>Kuto naṃ dukkhamessatī</bold>ti taṃ evaṃ bhāvitacittaṃ vītikkantalokadhammaṃ uttamapurisaṃ lokadhammahetukaṃ dukkhaṃ nānugamissati.</paragraph>
    <paragraph line="100"><bold>Yo brāhmaṇo</bold>ti bāhitapāpadhammatāya brāhmaṇo, na diṭṭhamaṅgalikatāya huṃhuṅkārakasāvādipāpadhammayutto hutvā kevalaṃ jātimattena brāhmaṇoti paṭijānāti. So brāhmaṇo bāhitapāpadhammattā huṃhuṅkārappahānena <bold>nihuṃhuṅko</bold>. Rāgādikasāvābhāvena <bold>nikkabhāvo</bold>. Sīlasaṃvarena saṃyatacittatāya <bold>yatatto</bold>. Catumaggañāṇasaṅkhātehi vedehi antaṃ nibbānaṃ, vedānaṃ vā antaṃ gatattā <bold>vedantagū</bold>. Maggabrahmacariyassa vusitattā <bold>vūsitabrahmacariyo. Dhammena so brahmavādaṃ vadeyyā</bold>ti so ‘‘brāhmaṇo aha’’nti etaṃ vādaṃ vadeyya. <bold>Yassa</bold> sakalalokasannivāse <bold>kuhiñci</bold> ekārammaṇepi rāgussado dosussado mohussado mānussado diṭṭhussadoti ime <bold>ussadā natthī</bold>ti attho.</paragraph>
    <paragraph line="101"><bold>Na gādhatī</bold>ti na patiṭṭhahati. <bold>Sukkā</bold>ti sukkasaṅkhātā gahā. Yadi candimasūriyādīnaṃ pabhā tattha natthi, tamo eva ca siyāti āsaṅkamāne sandhāyāha <bold>‘‘tamo tattha na vijjatī’’</bold>ti. <bold>Yadā ca attanāvedī</bold>tiādīsu evaṃvidhaṃ nibbānaṃ attapaccakkhena ñāṇena yadā vindati, <bold>atha</bold> rūpārūpadhammato sukhadukkhato ca vippamutto hotīti.</paragraph>
    <paragraph line="102"><bold>Sakesu dhammesū</bold>ti sakaattabhāvasaṅkhātesu upādānakkhandhesu. Yebhuyyena hi ajjhattaṃ vipassanābhiniveso hotīti. <bold>Etaṃ pisāca</bold>nti ajakalāpaka, etaṃ tayā vuttaṃ pisācaṃ kilesapisācañca. <bold>Pakkula</bold>nti tayā kataṃ akkulaṃ pakkulakaraṇañca. <bold>Ativattatī</bold>ti atikkamati.</paragraph>
    <paragraph line="103"><bold>Nābhinandati</bold><pageBreak edition="Myanmar" number="0.0242" /><bold>āyanti</bold>nti purāṇadutiyikaṃ āgacchantiṃ aññaṃ vā na abhinandati cittena na sampaṭicchati. Tameva <bold>pakkamantiṃ na socati. Saṅgā saṅgāmajiṃ mutta</bold>nti pañcavidhāpi saṅgato muttaṃ saṅgāmajiṃ bhikkhuṃ.</paragraph>
    <paragraph line="104"><bold>Bahvetthā</bold>ti bahu ettha <bold>nhāyati jano,</bold> na tena so suddho nāma hotīti adhippāyo.</paragraph>
    <paragraph line="105"><bold>Jātibalaṃ</bold><pageBreak edition="Vipassana Research Institut" number="0.0359" /><bold>nisedha</bold>nti jātibalassa nisedhakaṃ. <bold>Sahāyā vatā</bold>ti samathavipassanābhāvanāya saha ayanavasena sahāyā vata. Kālena kālaṃ sappāyadhammassa savanavasena cirarattaṃ sameti samāgamo etesanti <bold>cirarattasametikā. Sithilamārabbhā</bold>ti sithilaṃ vīriyaṃ katvā.</paragraph>
    <hangnum line="106" number="105"></hangnum>
    <paragraph line="107"><bold>Tatra kho, bhikkhave, ko viseso</bold>ti satthu sāvakassa ca pañcasveva upādānakkhandhesu nibbidādayoti pubbabhāgapaṭipattiyaṃ anupādāvimuttiyañca heṭṭhā upari ca visesābhāvaṃ dasseti. Vuttañhetaṃ – ‘‘natthi vimuttiyā nānatta’’nti (a. ni. 5.31; kathā. 355 atthato samānaṃ). Tattha visesābhāvaṃ paccāmasati ‘‘tatra ko viseso’’ti. <bold>Adhippayāso</bold>ti adhikapayogo. <bold>Nānākaraṇa</bold>nti ca visesoyeva vutto.</paragraph>
    <paragraph line="108"><bold>Ayaṃ kho, bhikkhave, viseso</bold>ti bhikkhave, yadipi sāvakassa satthu ca vimuttiyaṃ viseso natthi, sayambhuñāṇena pana savāsanasabbakilese khepetvā sammāsambodhiṃ abhisambujjhitvā anuppannassa ariyamaggassa parasantāne uppādanādisakalasabbaññuguṇasamāyogo. Ayaṃ sammāsambuddhassa paññāvimuttato visesoti. Tattha <bold>anuppannassā</bold>ti avattamānassa. Ariyamaggañhi kassapasammāsambuddho uppādesi. Antarā añño satthā uppādetā nāma nāhosi, tasmā ayaṃ bhagavā anuppannassa <bold>maggassa uppādetā</bold> nāma. <bold>Asañjātassā</bold>ti tasseva vevacanaṃ. <bold>Anakkhātassā</bold>ti akathitassa. Maggaṃ jānātīti <bold>maggaññū</bold>. Maggaṃ viditaṃ pākaṭaṃ akāsīti <bold>maggavidū</bold>. Magge ca amagge ca kovidoti <bold>maggakovido. Maggānugā</bold>ti maggaṃ anugacchantā. <bold>Pacchāsamannāgatā</bold>ti ahaṃ paṭhamaṃ samannāgato, sāvakā pacchā samannāgatā.</paragraph>
    <hangnum line="109" number="106"></hangnum>
    <paragraph line="110"> ‘‘Nīce <pageBreak edition="Myanmar" number="0.0243" /> kule paccājāto’’tiādinā (a. ni. 4.85; pu. pa. 168) tamena yuttoti <bold>tamo</bold>. Kāyaduccaritādīhi puna nirayatamupagamanato <bold>tamaparāyaṇo</bold>. Iti ubhayenapi khandhatamova kathito hoti. ‘‘Aḍḍhe kule paccājāto’’tiādinā (a. ni. 4.85; pu. pa. 168) jotinā yuttoti <bold>joti,</bold> ālokabhūtoti vuttaṃ hoti. Kāyasucaritādīhi puna saggūpapattibhavūpagamanato <bold>jotiparāyaṇo</bold>. Iminā nayena itarepi dve veditabbā.</paragraph>
    <paragraph line="111"><bold>Na taṃ daḷhaṃ bandhanamāhu dhīrā</bold>ti ettha <bold>dhīrā</bold>ti buddhādayo paṇḍitapurisā. Yaṃ saṅkhalikasaṅkhātaṃ <pageBreak edition="Vipassana Research Institut" number="0.0360" /> ayena nibbattaṃ <bold>āyasaṃ</bold> addubandhanasaṅkhātaṃ dārumayañca pabbajatiṇehi rajjuṃ katvā katarajjubandhanañca, taṃ asiādīhi chindituṃ sakkuṇeyyatāya ‘‘thira’’nti na vadantīti attho. <bold>Sārattarattā</bold>ti rattā hutvā rattā. Balavarāgarattāti attho. <bold>Maṇikuṇḍalesū</bold>ti maṇīsu ca kuṇḍalesu ca, maṇicittesu vā kuṇḍalesu. <bold>Etaṃ daḷha</bold>nti ye maṇikuṇḍalesu sārattarattā, tesu yo rāgo, yā ca puttadāresu apekkhā taṇhā, etaṃ kilesamayaṃ bandhanaṃ paṇḍitapurisā ‘‘daḷha’’nti vadanti.</paragraph>
    <paragraph line="112"><bold>Ohārina</bold>nti ākaḍḍhitvā catūsu apāyesu pātanato avaharati heṭṭhā haratīti ohārinaṃ. <bold>Sithila</bold>nti bandhanaṭṭhāne chaviādīni akopetvā bandhanabhāvampi ajānāpetvā jalapathathalapathādīsu kammaṃ kātuṃ detīti sithilaṃ. <bold>Duppamuñca</bold>nti lobhavasena hi ekavārampi uppannaṃ kilesabandhanaṃ daṭṭhaṭṭhānato kacchapo viya dummocayaṃ hotīti duppamuñcaṃ. <bold>Etampi chetvānā</bold>ti etaṃ daḷhampi kilesabandhanaṃ ñāṇakhaggena chinditvā <bold>anapekkhino</bold> hutvā <bold>kāmasukhaṃ pahāya paribbajanti</bold> pakkamanti pabbajanti cāti attho.</paragraph>
    <hangnum line="113" number="107"></hangnum>
    <paragraph line="114"><bold>Cetetī</bold>ti akusalacetanāvasena ceteti. <bold>Pakappetī</bold>ti tameva akusalacetanaṃ kāyavacīkammabhāvaṃ pāpanavasena kappeti. <bold>Anusetī</bold>ti rāgādianusayova santāne appahīnabhāvena anuseti. <bold>Ārammaṇametaṃ hoti viññāṇassa ṭhitiyā</bold>ti yadetaṃ cetanaṃ pakappanaṃ anusayanañca, etaṃ abhisaṅkhāraviññāṇassa ṭhitiyā pavattiyā paccayo hotīti attho. <bold>Ārammaṇe sati patiṭṭhā viññāṇassa hotī</bold>ti yathāvuttapaccaye sati abhisaṅkhāraviññāṇassa kammaṃ <pageBreak edition="Myanmar" number="0.0244" /> javāpetvā paṭisandhiākaḍḍhanasamatthatāsampādanato patiṭṭhā hoti. <bold>Āyatiṃ punabbhavābhinibbatti hotī</bold>ti āyatiṃ punabbhavasaṅkhātā viññāṇādīnaṃ abhinibbatti hoti.</paragraph>
    <paragraph line="115"><bold>‘‘No ce, bhikkhave, cetetī’’</bold>tiādinā akusalakammameva paṭikkhipati. Ayañhettha saṅkhepattho, yadipi kadāci yonisomanasikārā akusalacetanā nappavattati, anusayā pana appahīnāti, te kusalassa abhisaṅkhāraviññāṇassa patiṭṭhā honti yevāti. Sati ca abhisaṅkhāraviññāṇe āyatiṃ punabbhavābhinibbatti hotīti vattuṃ vaṭṭatiyeva. Tatiyavāro vuttapaṭipakkhanayena veditabbo.</paragraph>
    <hangnum line="116" number="108"></hangnum>
    <paragraph line="117"><bold>‘‘Neso, bhikkhave, ariyassa vinaye samuddo’’</bold>tiādi yadi duppūraṇaṭṭhena saṃsīdanaṭṭhena <pageBreak edition="Vipassana Research Institut" number="0.0361" /> duratikkamanaṭṭhena sāgaro ‘‘samuddo’’ti vucceyya, tato satabhāgenapi sahassabhāgenapi cakkhuādīsveva ayaṃ nayo labbhatīti dassetuṃ vuttaṃ. Tenāha – <bold>‘‘cakkhu, bhikkhave, purisassa samuddo, tassa rūpamayo vego’’</bold>ti, rūpesu sattānaṃ āviñchanato rūpāyatanameva vego cakkhussa vegoti attho.</paragraph>
    <paragraph line="118"><bold>Yo taṃ rūpamayaṃ vegaṃ sahatī</bold>ti yo bhikkhu saha visayena cakkhuṃ aniccato dukkhato anattato sammasanto tattha ca nibbindanto virajjanto tappaṭibaddhato kilesajālato vimuccanto abhibhavati. <bold>Ayaṃ vuccati, bhikkhave, atari cakkhusamudda</bold>nti ayaṃ bhikkhu cakkhusaṅkhātaṃ samuddaṃ tiṇṇoti vuccati.</paragraph>
    <paragraph line="119">Aparo nayo – cakkhu, bhikkhave, ariyassa vinaye samuddoti yadipi duppūraṇaṭṭhena yadi vā samudanaṭṭhena samuddo, cakkhumeva samuddo. Tassa hi pathavito yāva akaniṭṭhabrahmalokā nīlādiārammaṇaṃ samosarantaṃ paripuṇṇabhāvaṃ kātuṃ na sakkoti. Evaṃ duppūraṇaṭṭhenapi samuddo. Cakkhu ca tesu tesu nīlādiārammaṇesu samudeti asaṃvutaṃ hutvā osaramānaṃ kilesuppattiyā kāraṇabhāvena sadosabhāvena gacchatīti samudanaṭṭhenapi samuddo. Tathā cakkhuṃ taṇhāsotādīnaṃ uppattidvāratāya tehi santānassa samudanaṭṭhena temanaṭṭhena samuddo. <bold>Tassa rūpamayo vego</bold>ti samuddassa appamāṇo ūmimayo vego viya <pageBreak edition="Myanmar" number="0.0245" /> tassāpi cakkhusamuddassa samosarantassa nīlādibhedassa ārammaṇassa vasena appameyyo rūpamayo vego veditabbo. <bold>Yo taṃ rūpamayaṃ vegaṃ sahatī</bold>ti yo taṃ cakkhusamudde samosarantaṃ rūpamayaṃ vegaṃ manāpe rūpe rāgaṃ, amanāpe dosaṃ, asamapekkhane mohanti evaṃ rāgādikilese anuppādento upekkhakabhāvena sahati.</paragraph>
    <paragraph line="120"><bold>Saūmi</bold>ntiādīsu kilesaūmīhi saūmiṃ. Kilesavaṭṭehi <bold>sāvaṭṭaṃ</bold>. Kilesagahehi <bold>sagahaṃ</bold>. Kilesarakkhasehi <bold>sarakkhasaṃ</bold>. Kodhupāyāsassa vā vasena <bold>saūmiṃ</bold>. Kāmaguṇavasena <bold>sāvaṭṭaṃ</bold>. Mātugāmavasena <bold>sagahaṃ sarakkhasaṃ</bold>. Vuttañhetaṃ – ‘‘ūmibhayanti kho, bhikkhave, kodhupāyāsassetaṃ adhivacanaṃ (itivu. 109; ma. ni. 2.162; a. ni. 4.122). Tathā āvaṭṭanti kho, bhikkhave, pañcannetaṃ kāmaguṇānaṃ adhivacanaṃ (itivu. 109; ma. ni. 2.164; a. ni. 4.122). Gaharakkhasoti kho, bhikkhave, mātugāmassetaṃ adhivacana’’nti (itivu. 109). Sesadvāresupi eseva nayo.</paragraph>
    <paragraph line="121"><bold>Saūmibhayaṃ</bold><pageBreak edition="Vipassana Research Institut" number="0.0362" /><bold>duttaraṃ accatarī</bold>ti aniccatādiūmibhayena sabhayaṃ duratikkamaṃ atikkami. <bold>Lokantagū</bold>ti saṃsāralokassa antaṃ gato. <bold>Pāragatoti vuccatī</bold>ti nibbānaṃ gatoti kathīyati.</paragraph>
    <paragraph line="122"><bold>Baḷisā</bold>ti sattānaṃ anatthahetutāya baḷisā viya baḷisā. <bold>Anayāyā</bold>ti anatthāya. <bold>Byābādhāyā</bold>ti dukkhāya. <bold>Iṭṭhā</bold>ti pariyiṭṭhā vā apariyiṭṭhā vā sukhārammaṇatāya iṭṭhā. Kāmanīyaṭṭhena <bold>kantā</bold>. Manassa vaḍḍhanaṭṭhena <bold>manāpā</bold>. Piyasabhāvatāya <bold>piyarūpā</bold>. Kilesakāmasahitattā <bold>kāmūpasaṃhitā</bold>. Rāgajananaṭṭhena cittassa rañjanato <bold>rajanīyā. Tañce</bold>ti taṃ rūpārammaṇaṃ, nīlādivasena anekabhedabhinnampi hi rūpāyatanaṃ rūpārammaṇabhāvena cakkhuviññeyyabhāvena ca ekavidhataṃ nātivattatīti taṃsabhāvasāmaññaṃ gahetvā ‘‘tañce’’ti vuttaṃ. <bold>Abhinandatī</bold>ti abhinandanabhūtāya sappītikataṇhāya abhimukho nandati. <bold>Abhivadatī</bold>ti ‘‘aho sukhaṃ, aho sukha’’nti vadāpentiyā taṇhāyanavasena abhivadati. <bold>Ajjhosāya tiṭṭhatī</bold>ti gilitvā pariniṭṭhapetvā tiṭṭhati. <bold>Ayaṃ vuccati, bhikkhave, bhikkhu gilitabaḷiso mārassā</bold>ti ayaṃ, bhikkhu, kilesamārassa baḷisabhūtaṃ rūpataṇhaṃ gilitvā ṭhitoti vuccati. Sesavāresupi iminā nayena <pageBreak edition="Myanmar" number="0.0246" /> attho veditabbo. <bold>Abhedī</bold>ti bhindi. <bold>Paribhedī</bold>ti sabbabhāgena bhindi. Sesaṃ uttānameva.</paragraph>
    <hangnum line="123" number="109"></hangnum>
    <paragraph line="124"><bold>Ayaṃ loko santāpajāto</bold>ti ayaṃ sattaloko jātasantāpo ñātibyasanādivasena uppannasokasantāpo ca rāgādivasena uppannapariḷāhasantāpo cāti attho. <bold>Phassapareto</bold>ti anekehi dukkhaphassehi abhibhūto. <bold>Rodaṃ vadati attato</bold>ti taṃ taṃ attanā phuṭṭhaṃ dukkhaṃ abhāvitakāyatāya adhivāsetuṃ asakkonto ‘‘aho dukkhaṃ, īdisaṃ dukkhaṃ mayhaṃ sattunopi mā hotū’’tiādinā vilapanto vadati. Kasmā? <bold>Yena yena hi maññanti, tato taṃ hoti aññathā,</bold> yasmā ete sattā yena yena pakārena attano dukkhassa paṭikāraṃ maññanti āsīsanti, taṃ dukkhaṃ tato aññena pakārena tikicchitabbaṃ hoti. Yena vā pakārena attano vaḍḍhiṃ maññanti, tato aññathā avaḍḍhi eva pana hoti. Evaṃ aññathābhāvitaṃ icchāvighātaṃ eva pāpuṇāti. Ayaṃ <bold>bhavasatto</bold> kāmādibhavesu satto satta<bold>loko,</bold> tathāpi <bold>bhavamevābhinandati,</bold> na tattha nibbindati. <bold>Yadabhinandati taṃ bhaya</bold>nti yaṃ kāmādibhavaṃ abhinandati, taṃ jarāmaraṇādianekabyasanānubandhattā ativiya bhayānakaṭṭhena <bold>bhayaṃ. Yassa bhāyatī</bold>ti yato jarāmaraṇādito bhāyati, <bold>taṃ</bold> dukkhassa adhiṭṭhānabhāvato dukkhadukkhatāya ca <bold>dukkha</bold>nti.</paragraph>
    <paragraph line="125"><bold>Bhavavippahānāyā</bold>ti <pageBreak edition="Vipassana Research Institut" number="0.0363" /> bhavassa pajahanatthāya. <bold>Kho</bold>ti avadhāraṇatthe nipāto. Idaṃ vuttaṃ hoti – ekanteneva kāmādibhavassa samudayappahānena pahānatthaṃ idaṃ mayā adhigataṃ magga<bold>brahmacariyaṃ vussatī</bold>ti.</paragraph>
    <paragraph line="126">Evaṃ ariyassa maggassa ekaṃseneva niyyānikabhāvaṃ dassetvā idāni aññamaggassa niyyānikabhāvaṃ paṭikkhipanto <bold>‘‘ye hi kecī’’</bold>tiādimāha. Tattha <bold>bhavenā</bold>ti rūpabhavena vā arūpabhavena vā. <bold>Bhavassā</bold>ti saṃsārassa. <bold>Vippamokkha</bold>nti bhavato vimuttiṃ, saṃsārasuddhinti attho. Kiñcāpi te samaṇabrāhmaṇā tattha nibbānasaññino, bhavagāmikammena pana rūpārūpajjhānena <pageBreak edition="Myanmar" number="0.0247" />, taṃnibbattena ca upapattibhavena bhavavisuddhiṃ vadantā bhavena bhavavippamokkhaṃ vadanti nāma. Tenāha – <bold>‘‘sabbe te avippamuttā bhavasmāti vadāmī’’</bold>ti. Atha vā <bold>bhavenā</bold>ti bhavadiṭṭhiyā, bhavati tiṭṭhati sassatanti hi pavattanato sassatadiṭṭhi ‘‘bhavadiṭṭhī’’ti vuccati. Bhavadiṭṭhi eva uttarapadalopena ‘‘bhavo’’ti vuttā bhavataṇhātiādīsu viya. Bhavadiṭṭhivasena hi idhekacce bhavavisesaṃyeva bhavavippamokkhaṃ maññanti. Yathā taṃ <bold>bako brahmā</bold> āha – ‘‘idaṃ niccaṃ, idaṃ dhuvaṃ, idaṃ sassataṃ, idaṃ avipariṇāmadhamma’’nti (ma. ni. 1.501; saṃ. ni. 1.175). <bold>Vibhavenā</bold>ti ucchedadiṭṭhiyā. Vibhavati vinassati ucchijjatīti hi pavattanato ucchedadiṭṭhi vuttanayena ‘‘vibhavo’’ti vuccati. <bold>Bhavassa nissaraṇamāhaṃsū</bold>ti saṃsārasuddhiṃ vadiṃsu. Ucchedadiṭṭhivasena hi idhekacce saṃsārasuddhiṃ vadanti. Tathā hi vuttaṃ –</paragraph>
    <indent line="127">‘‘Yato kho, bho, ayaṃ attā rūpī cātumahābhūtiko…pe… nevasaññānāsaññāyatanaṃ upasampajja viharati. Ettāvatā kho, bho, ayaṃ attā sammā samucchinno hotī’’ti (dī. ni. 1.91).</indent>
    <paragraph line="128"><bold>Anissaṭā</bold>ti anikkhantā. Tattha kāraṇamāha – <bold>‘‘upadhiñhi paṭicca dukkhamidaṃ sambhotī’’</bold>ti. Tattha <bold>upadhi</bold>nti khandhādiupadhiṃ. Kiṃ vuttaṃ hoti? Yattha ime diṭṭhigatikā nibbānasaññino, tattha khandhūpadhikilesūpadhiabhisaṅkhārūpadhayo adhigatā ñātā. Kuto tassa dukkhanissaraṇatāti. Yaṃ pana paramatthato dukkhanissaraṇaṃ, taṃ dassetuṃ <bold>‘‘sabbupādānakkhayā natthi dukkhassa sambhavo’’</bold>ti vuttaṃ.</paragraph>
    <paragraph line="129"><bold>Lokamimaṃ passā</bold>ti bhagavā attano cittaṃ ālapati. <bold>Puthū</bold>ti visuṃ visuṃ. <bold>Avijjāya pareta</bold>nti <pageBreak edition="Vipassana Research Institut" number="0.0364" /> mohena abhibhūtaṃ. <bold>Bhūta</bold>nti khandhapañcakaṃ. <bold>Bhūtarata</bold>nti itthī purise, puriso itthiyāti evaṃ aññamaññaṃ sattesu rataṃ, tato eva <bold>bhavā aparimuttā. Ye hi keci bhavā</bold>ti ittarakhaṇā vā dīghāyukā vā sātavanto vā asātavanto vā bhavā. <bold>Sabbadhī</bold>ti uddhaṃ adho tiriyanti sabbattha. <bold>Sabbatthatāyā</bold>ti sabbabhāvena. <bold>Sabbe te bhavā</bold>tiādīsu ‘‘sabbepi bhavā aniccā’’tiādinā vipassanāsahitāya maggapaññāya aviparītaṃ <bold>passato bhavataṇhāpi pahīyati</bold> nirujjhati, <bold>vibhavaṃ</bold> ucchedampi <bold>nābhinandati</bold> na pattheti, tassa sabba <pageBreak edition="Myanmar" number="0.0248" /><bold>taṇhānaṃ</bold> anavasesato maggena nirujjhanato <bold>nibbānaṃ</bold> nibbuti hoti. <bold>Tassa</bold> evaṃ <bold>nibbutassa bhikkhuno anupādā</bold> kilesābhisaṅkhārānaṃ anupādānato aggahaṇato <bold>punabbhavo na hoti</bold>. Evaṃbhūtena ca <bold>abhibhūto</bold> pañcavidhopi <bold>māro</bold> vijito assa anena mārena saṅgāmo, sabbepi bhave samatikkanto iṭṭhāniṭṭhādīsu tādilakkhaṇappattoti.</paragraph>
    <paragraph line="130"><bold>Anusotagāmī</bold> andhaputhujjano <bold>paṭisotagāmī</bold> kalyāṇaputhujjano. <bold>Ṭhitatto</bold> sekkho. Itaro asekkho.</paragraph>
    <hangnum line="131" number="110"></hangnum>
    <paragraph line="132"><bold>Abhijātiko</bold>ti jātiyo. <bold>Kaṇhābhijātiko</bold>ti kaṇhe nīce kule jāto. <bold>Kaṇhaṃ dhammaṃ abhijāyatī</bold>ti kāḷakaṃ dasavidhaṃ dussīladhammaṃ pasavati karoti, so taṃ abhijāyitvā niraye nibbattati. <bold>Sukkaṃ dhamma</bold>nti ‘‘ahaṃ pubbepi puññānaṃ akatattā nīce kule nibbatto, idāni puññaṃ karissāmī’’ti puññasaṅkhātaṃ sukkaṃ paṇḍaraṃ dhammaṃ abhijāyati, so tena sagge nibbattati. <bold>Akaṇhaṃ asukkaṃ nibbāna</bold>nti nibbānañhi sace kaṇhaṃ bhaveyya, kaṇhavipākaṃ dadeyya. Sukkaṃ, sukkavipākaṃ dadeyya. Dvinnampi appadānato pana ‘‘akaṇhaṃ asukka’’nti vuttaṃ. <bold>Nibbāna</bold>nti cettha arahattaṃ adhippetaṃ. Tañhi kilesanibbānante jātattā nibbānaṃ nāma. Taṃ esa abhijāyati pasavati karoti. <bold>Sukkābhijātiko</bold>ti sukke ucce kule jāto. Sesaṃ vuttanayeneva veditabbaṃ. <bold>‘‘Kaṇhaṃ kaṇhavipāka’’</bold>ntiādikassa kammacatukkassa attho heṭṭhā hārasampātavāre vibhatto eva.</paragraph>
    <hangnum line="133" number="111"></hangnum>
    <paragraph line="134"><bold>Mānusatta</bold>nti manussabhāvaṃ, manussayoninti attho. <bold>Dve</bold>ti kiccaṃ akiccameva cāti dve. Kiccāni tveva kattabbāni, na cākiccaṃ kiñci kattabbanti dasseti. <bold>Sukicca</bold>ntiādi ‘‘kicca’’nti vuttānaṃ tesaṃ sarūpadassanaṃ.</paragraph>
    <paragraph line="135"><bold>Padhānānī</bold>ti <pageBreak edition="Vipassana Research Institut" number="0.0365" /> uttamāni visiṭṭhāni. Purimasmiṃ <bold>pabbajitesū</bold>ti visaye bhummaṃ. Dutiye adhikaraṇe. Tattha <bold>nibbāna</bold>nti arahattaṃ adhippetaṃ. Kasmā panettha āmisapariccāgo arahattena samadhuro niddiṭṭhoti? Dakkhiṇeyyesu dakkhiṇāya mahapphalabhāvadassanatthaṃ. <bold>Yena yena vā pana vatthunā</bold>ti ucchedādivatthunā. <bold>Ajjhositā</bold>ti bhavataṇhādivasena ajjhositā. Dutiye <bold>yena yena vā pana vatthunā</bold>ti amarāvikkhepavatthuādinā.</paragraph>
    <paragraph line="136"><bold>Iminā</bold><pageBreak edition="Myanmar" number="0.0249" /><bold>asubhena kammavipākenā</bold>ti asubhassa kāyaduccaritādikammassa vipākattā asubhena asivena kammavipākena. <bold>Idaṃ bālalakkhaṇaṃ nibbattatī</bold>ti purimasmiṃ bhave duccaritasamaṅgitāya bālo ayaṃ bhavatīti upalakkhaṇaṃ jāyati. <bold>Idaṃ saṃkilesabhāgiyaṃ sutta</bold>nti idaṃ evaṃ pavattaṃ saṃkilesabhāgiyaṃ nāma suttaṃ.</paragraph>
    <paragraph line="137"><bold>Iminā subhenā</bold>ti ettha vuttanayānusārena attho veditabbo. Tattha <bold>mahāpurisalakkhaṇa</bold>nti paṇḍitalakkhaṇaṃ. <bold>Kilesabhūmīhī</bold>ti kilesaṭṭhānehi kilesāvatthāhi vā. <bold>Sānusayassa pariyuṭṭhānaṃ jāyatī</bold>ti appahīnānusayassa paccayasamāyoge rāgādayo pariyuṭṭhānavasena pavattanti. <bold>Pariyuṭṭhito saṃyujjatī</bold>ti yo rāgādīhi pariyuṭṭhitacitto, so kāmarāgādīhi saṃyujjati nāma. <bold>Saṃyujjanto upādiyatī</bold>ti yo kāmarāgasaṃyojanādīhi saṃyutto, so kāmupādānādīni akusalakammāni ca upādiyati. Sesaṃ sabbattha uttānameva.</paragraph>
    <hangnum line="138" number="112"></hangnum>
    <paragraph line="139"> Evaṃ soḷasavidhena sāsanapaṭṭhānaṃ nānāsuttehi udāharaṇavasena vibhajitvā idāni aṭṭhavīsatividhena sāsanapaṭṭhānaṃ dassentena yasmā ayampi paṭṭhānavibhāgo mūlapadehi saṅgahito, na imassāpi tehi asaṅgahito padeso atthi, tasmā mūlapadaṃ vibhajitabbatañca dassetuṃ <bold>‘‘tattha katame aṭṭhārasa mūlapadā’’</bold>ti pucchāya vasena mūlapadāni uddharitvā <bold>‘‘lokiyaṃ lokuttara’’</bold>ntiādinā navatikā, thavo cāti aṭṭhavīsatividhaṃ sāsanapaṭṭhānaṃ uddiṭṭhaṃ. Tattha <bold>lokiya</bold>nti loke niyutto, loke vā vidito lokiyo. Idha pana lokiyo attho yasmiṃ sutte vutto, taṃ suttaṃ lokiyaṃ. Tathā <bold>lokuttaraṃ</bold>. Yasmiṃ pana sutte padesena lokiyo, padesena lokuttaro vutto, taṃ <bold>lokiyañca lokuttarañca</bold>. Yañca satte adhiṭṭhāya sattapaññattimukhena desitaṃ, taṃ <bold>sattādhiṭṭhānaṃ</bold>. Dhammavaseneva desitaṃ <bold>dhammādhiṭṭhānaṃ</bold>. Ubhayavasena desitaṃ <bold>sattādhiṭṭhānañca dhammādhiṭṭhānañca</bold>. Iminā nayena sabbapadesu attho veditabbo. Buddhādīnaṃ pana guṇābhitthavanavasena pavattaṃ suttaṃ <bold>thavo</bold> nāma.</paragraph>
    <paragraph line="140">Tattha <pageBreak edition="Vipassana Research Institut" number="0.0366" /><bold>sajjukhīra</bold>nti taṅkhaṇaṃyeva dhenuyā thanehi nikkhantaṃ abbhuṇhakhīraṃ. <bold>Muccatī</bold>ti pariṇamati. Idaṃ vuttaṃ hoti – yathā dhenuyā thanato nikkhantaṃ khīraṃ <pageBreak edition="Myanmar" number="0.0250" /> taṅkhaṇaṃyeva <bold>na muccati</bold> na pariṇamati na dadhibhāvaṃ gacchati, takkādiambilasamāyogato pana parato kālantarena pakatiṃ jahati dadhibhāvaṃ pāpuṇāti, evamevaṃ pāpakammampi kiriyakkhaṇeyeva na vipaccati. Yadi vipacceyya, nānāgatīnaṃ sabhāvaṭṭhānaṃ siyā, na koci pāpakammaṃ kātuṃ visaheyya. Yāva pana kusalābhinibbattakkhandhā caranti, tāva taṃ te rakkhanti, tesaṃ bhedā apāyesu nibbattāpanavasena vipaccati. Vipaccamānañca <bold>ḍahantaṃ bālamanveti,</bold> kiṃ viya? <bold>Bhasmacchannova pāvako</bold>. Yathā hi chārikāya paṭicchanno vītaccitaṅgāro akkantopi chārikāya paṭicchannattā na tāva ḍahati, chārikaṃ pana tāpetvā cammādīni ḍahanavasena yāva matthaluṅgā ḍahanto gacchati, evamevaṃ pāpakammampi yena kataṃ, taṃ bālaṃ dutiye vā tatiye vā attabhāve nirayādīsu nibbattaṃ ḍahantaṃ anugacchatīti.</paragraph>
    <paragraph line="141"><bold>Yassindriyānī</bold>ti tatthāyaṃ saṅkhepattho – yassa bhikkhuno chekena sārathinā sudantā assā viya cha <bold>indriyāni samathaṃ</bold> dantabhāvaṃ nibbisevanabhāvaṃ <bold>gatāni,</bold> tassa navavidhaṃ mānaṃ pahāya ṭhitattā <bold>pahīnamānassa</bold> catunnaṃ āsavānaṃ abhāvena <bold>anāsavassa</bold> tādibhāve ṭhitassa tathārūpassa <bold>devāpi pihayanti,</bold> manussāpi dassanañca āgamanañca patthentiyevāti. <bold>Āhāre satī</bold>ti āhārapaṭibaddhe chandarāge appahīne sati.</paragraph>
    <hangnum line="142" number="113"></hangnum>
    <paragraph line="143"><bold>Sabbā disā anuparigamma cetasā</bold>ti parito dasapi disā cittena anugantvā. <bold>Nevajjhagā</bold>ti neva adhigaccheyya. <bold>Piyatara</bold>nti atisayena piyaṃ. <bold>Attanā</bold>ti attato. <bold>Evaṃ piyo puthu attā paresa</bold>nti evaṃ kassacipi attanā piyatarassa anupalabbhanavasena visuṃ visuṃ paresaṃ sattānaṃ attā piyo. Yasmā ca etadeva, tasmā <bold>na hiṃse paraṃ attakāmo</bold> attano sukhakāmoti.</paragraph>
    <paragraph line="144"><bold>Bhūtā</bold>ti jātā nibbattā. <bold>Bhavissantī</bold>ti nibbattissanti. <bold>Bhūtā</bold>ti vā khīṇāsavā. Te hi pahīnabhavattā bhūtā eva. <bold>Gamissantī</bold>ti paralokaṃ gamissanti. Khīṇāsavā pana anupādisesaṃ nibbānaṃ.</paragraph>
    <paragraph line="145"><bold>Piyo</bold><pageBreak edition="Vipassana Research Institut" number="0.0367" /><bold>ca hotī</bold>ti suparisuddhāya sīlasampattiyā, suparisuddhāya ca diṭṭhisampattiyā samannāgato piyo piyāyitabbo hoti. Vuttañhetaṃ –</paragraph>
    <gatha1 line="146">‘‘Sīladassanasampannaṃ <pageBreak edition="Myanmar" number="0.0251" />, dhammaṭṭhaṃ saccavādinaṃ;</gatha1>
    <gathalast line="147">Attano kammakubbānaṃ, taṃ jano kurute piya’’nti. (dha. pa. 217);</gathalast>
    <paragraph line="148">Pāsāṇacchattaṃ viya garukātabbatāya <bold>garu</bold>. Uttarimanussadhammavasena sambhāvetabbatāya <bold>bhāvanīyo</bold>. Sīlaguṇena vā piyagaruādibhāvā veditabbā. Tathā hi vuttaṃ – ‘‘ākaṅkheyya ce, bhikkhave, bhikkhu ‘sabrahmacārīnaṃ piyo ca assaṃ manāpo ca garu ca bhāvanīyo cā’ti, sīlesvevassa paripūrakārī’’ti (ma. ni. 1.65).</paragraph>
    <paragraph line="149"><bold>Vattā</bold>ti ‘‘kālena vakkhāmī’’tiādipañcadhamme attani upaṭṭhāpetvā sabrahmacārīnaṃ ullumpanabhāve ṭhatvā vattā. <bold>Vacanakkhamo</bold>ti sabrahmacārīhi yena kenaci vuccamāno subbaco hutvā padakkhiṇaggāhitāya tesaṃ vacanaṃ khamatīti vacanakkhamo. <bold>Vattā</bold>ti vā dhammakathāvasena vacanasīlo. <bold>Vacanakkhamo</bold>ti dhammaṃ saṃvaṇṇento parehi asaṃhīro hutvā tesaṃ pucchāvacanakkhamatāya vacanakkhamo. <bold>Gambhīrañca kathaṃ kattā</bold>ti saccapaṭiccasamuppādādiṃ, aññaṃ vā gambhīrakathaṃ kattā. <bold>Na caṭṭhāne niyojako</bold>ti dhammavinayādiṃ adhammāvinayādivasena avatvā dhammavinayādivaseneva dīpanato na ca aṭṭhāne niyojako.</paragraph>
    <paragraph line="150"><bold>Mātaraṃ pitaraṃ hantvā</bold>ti ettha ‘‘taṇhā janeti purisa’’nti (saṃ. ni. 1.55-57) vacanato tīsu bhavesu sattānaṃ jananato taṇhā <bold>mātā</bold> nāma. ‘‘Ahaṃ asukassa nāma rañño, rājamahāmattassa vā putto’’ti pitaraṃ nissāya asmimānassa uppajjanato asmimāno <bold>pitā</bold> nāma. Loko viya rājānaṃ yasmā sabbadiṭṭhigatāni dve sassatucchedadiṭṭhiyo bhajanti, tasmā sassatucchedadiṭṭhiyo dve khattiyā <bold>rājāno</bold> nāma. Dvādasāyatanāni vitthataṭṭhena raṭṭhasadisattā <bold>raṭṭhaṃ</bold> nāma. Āyasādhako āyuttakapuriso viya taṃnissito nandirāgo <bold>anucaro</bold> nāma.</paragraph>
    <paragraph line="151"><bold>Anīgho</bold>ti niddukkho. <bold>Brāhmaṇo</bold>ti khīṇāsavo. Etena hi taṇhādayo arahattamaggañāṇāsinā hatā bāhitā. <bold>Yātī</bold>ti so brāhmaṇo niddukkho hutvā yātīti.</paragraph>
    <paragraph line="152"><bold>Kāye</bold>ti <pageBreak edition="Vipassana Research Institut" number="0.0368" /> karajakāye. <bold>Citta</bold>nti pādakajjhānacittaṃ. <bold>Samodahatī</bold>ti pakkhipati. Yadā dissamānena kāyena gantukāmo hoti, tadā kāyagatikaṃ <pageBreak edition="Myanmar" number="0.0252" /> pādakajjhānacittaṃ adhiṭṭhahatīti attho. <bold>Cittepi kāyaṃ samodahatī</bold>ti yadā sīghaṃ gantukāmo hoti, tadā pādakajjhānacitte kāyaṃ pakkhipati, cittagatikaṃ kāyaṃ adhiṭṭhahatīti attho. <bold>Kāye sukhasaññañca lahusaññañca okkamitvā</bold>ti ‘‘seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyyā’’ti vuttanayena (mahāva. 8, 137; dī. ni. 2.66; ma. ni. 1.282; 2.338; saṃ. ni. 1.172) iddhimā kāye sukhasaññañca lahusaññañca okkamitvā paresaṃ dissamānena kāyena ārāmarāmaṇeyyakādīni pekkhamāno cittakkhaṇeneva icchitaṭṭhānaṃ gacchati.</paragraph>
    <hangnum line="153" number="114"></hangnum>
    <paragraph line="154"><bold>Yaṃ taṃ lokuttaraṃ ñāṇa</bold>nti sabbaṃ lokaṃ uttaritvā abhibhavitvā ṭhitattā vuttaṃ, na pana lokuttarabhūmikattā. <bold>Sabbakāle pavattatī</bold>ti āvajjanapaṭibaddhavuttittā vuttaṃ, na satataṃ samitaṃ pavattatīti. Na hi sabbaññutaññāṇaṃ bhagavato sabbasmiṃyeva kāle uppajjatīti sakkā vattunti.</paragraph>
    <paragraph line="155"><bold>Kittayissāmi te santi</bold>nti sabbakilesavūpasamahetutāya santiṃ nibbānaṃ dassessāmi. <bold>Diṭṭhe dhamme</bold>ti diṭṭhe dukkhādidhamme, imasmiṃ eva vā attabhāve. <bold>Anītiha</bold>nti itihāsāti evaṃ na itikirāya pavattaṃ, attapaccakkhanti attho. <bold>Yaṃ viditvā sato cara</bold>nti ‘‘sabbe saṅkhārā aniccā’’tiādinā (dha. pa. 277; theragā. 676; netti. 5) nayena sato hutvā caranto ariyamaggena yaṃ santiṃ viditvā. <bold>Tare loke visattika</bold>nti saṅkhāraloke visappanato visattikasaṅkhātaṃ taṇhaṃ tare tareyya samatikkameyyāti attho.</paragraph>
    <paragraph line="156"><bold>Tañcāhaṃ abhinandāmī</bold>ti taṃ vuttappakāraṃ santijotakaṃ tumhākaṃ vacanaṃ ahaṃ patthayāmi, taṃ eva vā <bold>santiṃ uttamaṃ</bold> abhinandāmīti dhotako vadati. <bold>Uddhaṃ adho tiriyañcāpi majjhe</bold>ti ettha <bold>uddha</bold>nti anāgataṃ upari ca. <bold>Adho</bold>ti atītaṃ heṭṭhā ca. <bold>Tiriyañcāpi majjhe</bold>ti paccuppannaṃ parito ca. <bold>Etaṃ viditvā saṅgotī</bold>ti etaṃ anāgatādiṃ saṅgajananaṭṭhānanti ñatvā. <bold>Bhavābhavāyā</bold>ti khuddakānañceva mahantānañca bhavānaṃ atthāya, sassatucchedāya vā.</paragraph>
    <paragraph line="157"><bold>Ariyasaccāna</bold>nti <pageBreak edition="Myanmar" number="0.0253" /> ariyabhāvakarānaṃ saccānaṃ. <bold>Ananubodhā</bold>ti abujjhanena ajānanena. <bold>Appaṭivedhā</bold>ti <pageBreak edition="Vipassana Research Institut" number="0.0369" /> appaṭivijjhanena. <bold>Sandhāvita</bold>nti bhavato bhavassa gamanena sandhāvitaṃ. <bold>Saṃsarita</bold>nti punappunaṃ gamanavasena saṃsaritaṃ. <bold>Mamañceva tumhākañcā</bold>ti mayā ceva tumhehi ca. Atha vā <bold>sandhāvitaṃ saṃsarita</bold>nti sandhāvanaṃ saṃsaraṇaṃ mamañceva tumhākañca ahosīti attho. <bold>Bhavanettī</bold>ti bhavābhavaṃ nayanasamatthā taṇhārajju. <bold>Saṃsita</bold>nti saṃsaritaṃ. <bold>Samūhatā</bold>ti suṭṭhu hatā chinnā appavattikatā.</paragraph>
    <paragraph line="158"><bold>Sabbe saṅkhārā aniccā</bold>ti paccayehi saṅkharīyantīti ‘‘saṅkhārā’’ti laddhanāmā pañcakkhandhā. Ādiantavantato aniccantikato tāvakālikato khaṇaparittato ca na niccāti <bold>aniccā. Yadā paññāya passatī</bold>ti yadā vipassanāpaññāya passati. <bold>Atha</bold> imasmiṃ vaṭṭa<bold>dukkhe nibbindati,</bold> nibbindanto dukkhaparijānanādivasena saccāni paṭivijjhati. <bold>Esa maggo visuddhiyā</bold>ti yvāyaṃ vuttanayena saccappaṭivedho, esa visuddhatthāya maggo. <bold>Sabbe saṅkhārā dukkhā</bold>ti sabbe saṅkhārā abhiṇhasampaṭipīḷanaṭṭhena khayaṭṭhena ca dukkhāti. Sesaṃ vuttanayameva. <bold>Sabbe dhammā anattā</bold>ti sabbepi tebhūmakadhammā parato tucchato suññato asārato avasavattanato ca anattāti. Sesaṃ purimasadisameva.</paragraph>
    <paragraph line="159"><bold>Seyyo</bold>ti visiṭṭho uttamo. <bold>Sadiso</bold>ti samāno. <bold>Hīno</bold>ti lāmako. Omānopi hi attano avaṅkaraṇamukhenapi saṃpaggaṇhanavaseneva pavattati. Tena vuttaṃ <bold>‘‘hīnohamasmī’’</bold>ti. <bold>Kimaññatra yathābhūtassa adassanā</bold>ti sarasapabhaṅgutāya ekanteneva anavaṭṭhitasabhāvehi rūpadhammehi seyyādivasena attano ukkhipanassa tesaṃ yathābhūtaṃ adassanaṃ aññāṇaṃ vinā kiṃ aññaṃ kāraṇaṃ siyā, aññaṃ kiñci kāraṇaṃ tassa natthīti attho. <bold>Vedanādī</bold>supi eseva nayo. Vuttavipariyāyena sukkapakkho veditabbo.</paragraph>
    <hangnum line="160" number="115"></hangnum>
    <paragraph line="161"><bold>Ye ariyasaccāni vibhāvayantī</bold>ti dukkhādīni ariyasaccāni paññāobhāsena saccappaṭicchādakakilesandhakāraṃ vidhametvā attano pakāsāni pākaṭāni karonti. <bold>Gambhīrapaññenā</bold>ti appameyyapaññatāya sadevakassapi lokassa ñāṇena alabbhaneyyapatiṭṭhapaññena sabbaññunāti vuttaṃ <pageBreak edition="Myanmar" number="0.0254" /> hoti. <bold>Sudesitānī</bold>ti saṅkhepavitthārādīhi tehi tehi nayehi suṭṭhu desitāni. <bold>Kiñcāpi te honti bhusaṃ pamattā</bold>ti te vibhāvitaariyasaccā puggalā kāmaṃ devarajjacakkavattirajjādipamādaṭṭhānaṃ āgamma bhusaṃ pamattā honti, tathāpi sotāpattimaggañāṇena abhisaṅkhāraviññāṇassa nirodhena ṭhapetvā satta bhave anamatagge saṃsāre ye <pageBreak edition="Vipassana Research Institut" number="0.0370" /> uppajjeyyuṃ nāmañca rūpañca, tesaṃ niruddhattā <bold>na aṭṭhamaṃ bhavaṃ ādiyanti,</bold> sattamabhaveyeva pana vipassanaṃ ārabhitvā arahattaṃ pāpuṇantīti attho.</paragraph>
    <paragraph line="162"><bold>Yathindakhīlo</bold>ti ettha <bold>yathā</bold>ti upamāvacanaṃ. <bold>Indakhīlo</bold>ti nagaradvārathirakaraṇatthaṃ ummārabbhantare aṭṭha vā dasa vā hatthe pathaviṃ khaṇitvā ākoṭitassa sāradārumayassa thambhassetaṃ adhivacanaṃ. <bold>Pathavissito siyā</bold>ti gambhīranemitāya anto pavisitvā bhūminissito siyā bhaveyya. <bold>Catubbhi vātehī</bold>ti catūhi disāhi āgatavātehi. <bold>Asampakampiyo</bold>ti kampetuṃ vā cāletuṃ vā asakkuṇeyyo. <bold>Tathūpamaṃ…pe… passatī</bold>ti yo cattāri ariyasaccāni paññāya ajjhogāhetvā passati, taṃ sappurisaṃ uttamapurisaṃ tathā dassanato sabbatitthiyavādavātehi asampakampiyatāya tathūpamaṃ yathāvuttaindakhīlūpamaṃ vadāmīti attho.</paragraph>
    <paragraph line="163"><bold>Sotāpattiyaṅgehī</bold>ti ariyasotāpajjanassa aṅgabhūtehi. <bold>Ariyasāvako</bold>ti ariyassa buddhassa bhagavato saddhammassavanante jātattā ariyasāvako. <bold>Khīṇanirayomhī</bold>ti khīṇanirayo amhi. <bold>Khīṇāpāyaduggativinipāto</bold>ti idaṃ nirayādīnaṃyeva vevacanavasena vuttaṃ. Nirayādayo hi vaḍḍhisaṅkhātato ayato apetattā apāyā. Dukkhassa gati paṭisaraṇanti <bold>duggatiyo</bold>. Dukkaṭakārino vivasā ettha nipatantīti <bold>vinipātā</bold>. Sotaṃ ariyamaggaṃ ādito patto adhigatoti <bold>sotāpanno</bold>. Akuppadhammatāya maggaphalānaṃ puthujjanabhāvasaṅkhāte virūpe na nipatanasabhāvoti <bold>avinipātadhammo</bold>. Tato eva dhammaniyāmena niyatatāya <bold>niyato</bold>. Uparimaggattayasaṅkhātā sambodhi avassaṃ pattabbatāya assa paraṃ ayanaṃ gati paṭisaraṇanti <bold>sambodhiparāyaṇo</bold>.</paragraph>
    <paragraph line="164"><bold>Niviṭṭhā</bold>tiādīni padāni aññamaññavevacanāneva. <bold>Sahadhammiyā</bold>ti sabrahmacārino. <bold>Ariyakantehī</bold>ti ariyānaṃ kantehi piyehi manāpehi. Pañca sīlāni <pageBreak edition="Myanmar" number="0.0255" /> hi ariyasāvakānaṃ kantāni honti, bhavantarepi avijahanato. Tāni sandhāyetaṃ vuttaṃ. Sabbopi panettha saṃvaro labbhatiyeva. <bold>Sotāpannohamasmī</bold>ti idaṃ desanāsīsameva. Sakadāgāmiādayopi ‘‘sakadāgāmīhamasmī’’tiādinā nayena byākarontiyeva. Yato sabbesampi sikkhāpadāvirodhena yuttaṭṭhāne byākaraṇaṃ anuññātamevāti.</paragraph>
    <paragraph line="165"><bold>Yassindriyānī</bold>ti yassa ariyapuggalassa saddhādīni indriyāni. <bold>Subhāvitānī</bold>ti ariyamaggabhāvanāvasena suṭṭhu bhāvitāni. <bold>Ajjhattaṃ bahiddhā cā</bold>ti orambhāgiyānaṃ uddhambhāgiyānañca <pageBreak edition="Vipassana Research Institut" number="0.0371" /> saṃyojanānaṃ pajahanavasena. Tenāha <bold>‘‘sabbaloke’’</bold>ti. <bold>Nibbijjhā</bold>ti nibbijjhitvā paṭivijjhitvā.</paragraph>
    <paragraph line="166"><bold>Dhammapadānī</bold>ti dhammakoṭṭhāsāni. <bold>Anabhijjhā dhammapadaṃ</bold> nāma alobho vā alobhasīsena adhigatajhānavipassanāmaggaphalanibbānāni vā dasaasubhavasena vā adhigatajhānādīni <bold>anabhijjhā dhammapadaṃ</bold>. Catubrahmavihāravasena adhigatāni <bold>abyāpādo dhammapadaṃ</bold>. Dasānussatiāhārepaṭikkūlasaññāvasena adhigatāni <bold>sammāsati dhammapadaṃ</bold>. Dasakasiṇaānāpānavasena adhigatāni <bold>sammāsamādhi dhammapadaṃ.</bold></paragraph>
    <paragraph line="167"><bold>Pañca chinde</bold>ti heṭṭhā apāyupapattisaṃvattanikāni pañca orambhāgiyasaṃyojanāni pāde baddharajjuṃ viya puriso satthena heṭṭhā maggattayena chindeyya. <bold>Pañca jahe</bold>ti uparidevalokasampāpakāni pañca uddhambhāgiyasaṃyojanāni puriso gīvāya baddharajjuṃ viya arahattamaggena jaheyya chindeyyevāti attho. <bold>Pañca cuttari bhāvaye</bold>ti uddhambhāgiyasaṃyojanānaṃ pahānatthāya saddhādīni pañcindriyāni uttari bhāveyya. Pañca saṅgātigoti evaṃ sante pañcannaṃ rāgadosamohamānadiṭṭhisaṅgānaṃ atikkamanena pañcasaṅgātigo hutvā <bold>bhikkhu ‘‘oghatiṇṇo’’ti vuccati,</bold> nittiṇṇacaturoghoti vuccatīti attho.</paragraph>
    <paragraph line="168">Anaññātaṃ appaṭividdhaṃ catusaccadhammaṃ, amatapadaṃyeva vā ñassāmi jānissāmīti paṭipannassa paṭhamamaggaṭṭhassa indriyanti <bold>anaññātaññassāmītindriyaṃ</bold>. Paṭhamamaggañāṇañhi taṃpubbabhāgavasena evaṃ vuttaṃ. Ājānāti paṭhamamaggena ñātamariyādaṃ anatikkamitvā jānātīti añño, tassa indriyanti <bold>aññindriyaṃ,</bold> heṭṭhā tīsu phalesu, upari tīsu maggesu ca ñāṇassetaṃ adhivacanaṃ. Aññātāvino catūsu saccesu niṭṭhitakiccassa arahato <pageBreak edition="Myanmar" number="0.0256" /> indriyanti <bold>aññātāvindriyaṃ,</bold> aggaphalañāṇassetaṃ adhivacanaṃ. <bold>Anabhisametassā</bold>ti appaṭividdhassa. <bold>Abhisamayāyā</bold>ti paṭivedhāya.</paragraph>
    <hangnum line="169" number="116"></hangnum>
    <paragraph line="170"><bold>Bālalakkhaṇānī</bold>ti bālassa upalakkhaṇakāraṇāni. <bold>Bālanimittānī</bold>ti ‘‘bālo aya’’nti gahetuṃ nimittāni kāraṇāni. <bold>Bālāpadānānī</bold>ti bālassa porāṇāni viruḷhāni kammāni. <bold>‘‘Duccintitacintī’’</bold>tiādīsu duccintitaṃ abhijjhaṃ byāpādaṃ micchādassanañca cintetīti <pageBreak edition="Vipassana Research Institut" number="0.0372" /><bold>duccintitacintī</bold>. Dubbhāsitaṃ musāvādādiṃ bhāsatīti <bold>dubbhāsitabhāsī</bold>. Dukkaṭaṃ pāṇātipātādikammaṃ karotīti <bold>dukkaṭakammakārī</bold>. Vuttavipariyāyena sukkapakkho veditabbo.</paragraph>
    <paragraph line="171"><bold>Bhiyyo</bold>ti uparūpari. <bold>Pakujjheyyu</bold>nti virujjheyyuṃ. ‘‘Pakuppeyyu’’ntipi pāṭho. <bold>Bhusenā</bold>ti daḷhena. <bold>Daṇḍenā</bold>ti daṇḍadānena. <bold>Dhīro</bold>ti paṇḍito sappaññajātiko. <bold>Nisedhaye</bold>ti paṭibāheyya. Puna kiñci kātuṃ vattuṃ vā asamatthaṃ kareyyāti attho.</paragraph>
    <paragraph line="172"><bold>Para</bold>nti paccatthikaṃ. <bold>Yo sato upasammatī</bold>ti yo satimā hutvā upasammati, tassa upasamaṃyevāhaṃ bālassa paṭisedhanaṃ maññāmīti attho.</paragraph>
    <paragraph line="173"><bold>Vajja</bold>nti dosaṃ. <bold>Yadā naṃ maññatī</bold>ti yasmā naṃ maññati. <bold>Ajjhāruhatī</bold>ti ajjhottharati. <bold>Gova bhiyyo palāyina</bold>nti yathā goyūthe tāvadeva dve gāvo yujjhante gogaṇo olokento tiṭṭhati yāva na eko palāyati, yadā pana palāyati, atha taṃ palāyīnaṃ sabbo gogaṇo bhiyyo ajjhottharati, evaṃ <bold>dummedho</bold> khamantaṃ bhiyyo ajjhottharatīti attho.</paragraph>
    <paragraph line="174"><bold>Sadatthaparamā</bold>ti sakatthaparamā. <bold>Khantyā bhiyyo na vijjatī</bold>ti tesu sakatthaparamesu atthesu khantito uttaritaro añño attho na vijjati. <bold>Tamāhu paramaṃ khanti</bold>nti yo balavā titikkhati, tassa taṃ khantiṃ paramaṃ āhu. <bold>Bālabalaṃ</bold> nāma aññāṇabalaṃ. <bold>Taṃ yassa balaṃ, abalameva</bold> taṃ, na taṃ balanti <bold>āhu</bold> kathenti dīpenti. <bold>Dhammaguttassā</bold>ti dhammena rakkhitassa dhammaṃ vā rakkhantassa. <bold>Paṭivattā</bold>ti paṭippharitvā vattā, paṭipparitvā vā yaṃ vā taṃ vā vadeyyāsi. Dhammaṭṭhaṃ pana cāletuṃ samattho nāma natthi. <bold>Tasseva tena pāpiyo</bold>ti tena kodhena tasseva puggalassa pāpaṃ hoti. Katarassāti <pageBreak edition="Myanmar" number="0.0257" />? <bold>Yo kuddhaṃ paṭikujjhati,</bold> tassa. Tattha <bold>kuddha</bold>nti sampadāne upayogavacanaṃ, kuddhassāti attho. <bold>Tikicchantāna</bold>nti ekavacane bahuvacanaṃ, tikicchantanti attho. <bold>Janā maññantī</bold>ti evarūpaṃ <bold>attano ca parassa cā</bold>ti <bold>ubhinnaṃ</bold> atthaṃ tikicchantaṃ nipphādentaṃ puggalaṃ <bold>‘‘bālo</bold> aya’’nti andhabālaputhujjanā evaṃ maññanti. <bold>Ye dhammassa akovidā</bold>ti ye catusaccadhamme akovidā acchekā, te evaṃ maññantīti attho.</paragraph>
    <hangnum line="175" number="117"></hangnum>
    <paragraph line="176"><bold>Patta</bold>nti adhigataṃ etarahi anubhuyyamānaṃ kāmūpakaraṇaṃ <bold>pattabba</bold>nti tadeva anāgate adhigantabbaṃ anubhavitabbaṃ, <bold>ubhayametaṃ rajānukiṇṇa</bold>nti tadubhayampi rāgarajādīhi avakiṇṇaṃ <pageBreak edition="Vipassana Research Institut" number="0.0373" />. <bold>Āturassā</bold>ti rāgādikilesāturassa. <bold>Anusikkhato</bold>ti kilesabahulapuggale anusikkhato. <bold>Ye ca sikkhāsārā</bold>ti ye yathāsamādinnaṃ sīlavatādisaṅkhātaṃ sikkhaṃ sārato gahetvā ṭhitā. Tenāha – <bold>‘‘sīlaṃ vataṃ jīvitaṃ brahmacariya’’</bold>nti. Tattha yaṃ ‘‘na karomī’’ti oramati, taṃ <bold>sīlaṃ</bold>. Yaṃ vesabhojanakiccacaraṇādi, taṃ <bold>vataṃ. Jīvita</bold>nti ājīvo. <bold>Brahmacariya</bold>nti methunavirati. <bold>Upaṭṭhānasārā</bold>ti etesaṃ sīlādīnaṃ anuṭṭhānasārā. Etehi eva saṃsārasuddhīti tāni sārato gahetvā ṭhitāti attho.</paragraph>
    <paragraph line="177"><bold>Iccete ubho antā</bold>ti iti sīlabbataparāmāsamukhena attakilamathānuyogo, kāmesu anavajjasaññitāmukhena kāmasukhallikānuyogo cāti ete ubho antā. Te ca kho yathākkamaṃ āyatiṃ pattabbe, etarahi patte ca rāgarajādiokiṇṇe kāmaguṇe allīnehi kilesāturānaṃ anusikkhantehi, sayañca kilesātureheva paṭipajjitabbā, tato eva ca te <bold>kaṭasivaḍḍhanā</bold> aparāparaṃ jarāmaraṇehi sivathikāya vaḍḍhanasīlā ekanteneva kaṭasiṃ vaḍḍhenti, sayaṃ vaḍḍhantā pare ca antadvaye samādapentā vaḍḍhāpenti cāti attho.</paragraph>
    <paragraph line="178"><bold>Ubho ante anabhiññāyā</bold>ti yathāvutte ubho ante ajānitvā. <bold>Olīyanti eke</bold>ti ‘‘sassato attā ca loko cā’’ti olīyanataṇhābhinivesavasena avalīyanti ekacce. <bold>Atidhāvanti eke</bold>ti ekacce – ‘‘ucchijjati vinassati attā ca loko cā’’ti atidhāvanābhinivesavasena atikkamanti.</paragraph>
    <paragraph line="179"><bold>Na</bold><pageBreak edition="Myanmar" number="0.0258" /><bold>amaññiṃsu</bold> tesañca taṇhādimaññanānaṃ pahīnattā. Tato eva anupādāparinibbānato tividhampi <bold>vaṭṭaṃ tesaṃ paññāpanāya natthī</bold>ti.</paragraph>
    <paragraph line="180"><bold>Jaññā</bold>ti jāneyya. <bold>Saṃyuje</bold>ti saṃyojeyya. <bold>Mānusa</bold>nti manussānaṃ idanti mānusaṃ, manussabhavapariyāpannaṃ. <bold>Kiñhi tassa sakaṃ hotī</bold>ti tassa maccumukhaṃ pavisantassa sattassa kiṃ aññaṃ sakaṃ nāma aññatra kalyāṇakammato. Kammassakā hi sattā. Tenāha – <bold>‘‘tasmā kareyya kalyāṇa’’</bold>ntiādi. Tattha <bold>samparāyika</bold>nti samparāyaphalanibbattakaṃ.</paragraph>
    <hangnum line="181" number="118"></hangnum>
    <paragraph line="182"><bold>Ime dhammā</bold>ti ime kusalā vā akusalā vā dhammā. <bold>Evaṃgahitā</bold>ti evaṃ samādinnā <pageBreak edition="Vipassana Research Institut" number="0.0374" /> uppāditā. <bold>Idaṃ phala</bold>nti idaṃ iṭṭhavipākaṃ aniṭṭhavipākañca phalaṃ. <bold>Ayamattho</bold>ti ayaṃ vuḍḍhi, ayaṃ hānīti attho. <bold>Aññampi evaṃjātiya</bold>nti ekaṃsabyākaraṇīyaṃ vadati.</paragraph>
    <paragraph line="183"><bold>Ākaṅkhato na jāneyyu</bold>nti tattha yena hetunā bhagavato yā ākaṅkhā, sā aññesaṃ avisayoti āha – <bold>‘‘kintaṃ bhagavā ākaṅkhatīti. Idaṃ avisajjanīya’’</bold>nti.</paragraph>
    <paragraph line="184"><bold>Ettako</bold>ti etaparimāṇo. <bold>Sīlakkhandhe</bold>ti sīlakkhandhahetu. ‘‘Sīlakkhandhenā’’tipi pāṭho. Sesapadesupi eseva nayo. <bold>Iriyāya</bold>nti kāyavacīsamācāre. <bold>Pabhāve</bold>ti ānubhāve. <bold>Hitesitāya</bold>nti mettāya. <bold>Iddhiya</bold>nti iddhividhāya. Ettakā buddhaguṇā, te ca paccekaṃ evaṃpabhāvā. Tathā maggaphalanibbānāni evamānubhāvāni. Ariyasaṅgho evaṃvidhaguṇehi yuttoti.</paragraph>
    <paragraph line="185">Tiṇṇaṃ ratanānaṃ mahānubhāvatā na sabbathā aññesaṃ visayo, bhagavato eva visayoti āha – <bold>‘‘buddhavisayo avisajjanīyo’’</bold>ti. Tena yo aññopi attho buddhavisayo, so avisajjanīyoti dasseti. Vuttañhetaṃ bhagavatā – ‘‘buddhavisayo acinteyyo na cintetabbo, yaṃ cintento ummādassa vighātassa bhāgī assā’’ti (a. ni. 4.77). <bold>Katamā pubbā koṭīti avisajjanīya</bold>nti ‘‘katamā pubbā koṭī’’ti kenaci kataṃ pucchanaṃ avisajjanīyaṃ. Kasmā? Saṃsārassa purimāya koṭiyā abhāvato. Tenevāha – ‘‘purimā, bhikkhave, koṭi na paññāyatī’’ti (a. ni. 10.61). Tattha <bold>na paññāyatī</bold>ti <pageBreak edition="Myanmar" number="0.0259" /> na dissati, na upalabbhatīti attho. Na paññāyatīti aññassa ñāṇavisayo na hotīti pana atthaṃ sandhāya <bold>‘‘na paññāyatīti sāvakānaṃ ñāṇavekallenā’’</bold>tiādi vuttaṃ. Tattha <bold>attūpanāyikā</bold>ti attā upanetabbo etissāti attūpanāyikā. <bold>Natthi buddhānaṃ bhagavantānaṃ avijānanā</bold>ti etena purimāya koṭiyā abhāvato eva na paññāyati, na tattha ñāṇassa paṭighātoti dasseti.</paragraph>
    <paragraph line="186">Yaṃ pana atthi, taṃ aññesaṃ appameyyampi bhagavato na appameyyanti bhagavato sabbattha appaṭihataññāṇataṃ dassetuṃ <bold>‘‘yathā bhagavā kokālikaṃ bhikkhuṃ ārabbhā’’</bold>tiādimāha. Tattha <bold>aññataraṃ bhikkhu</bold>nti nāmagottena apākaṭaṃ. ‘‘Kīva dīghaṃ nu kho, bhante, padume niraye āyuppamāṇa’’nti pañhaṃ pucchitvā nisinnaṃ ekaṃ bhikkhuṃ evamāhāti. Etthāyaṃ pāṭhaseso – dīghaṃ kho, bhikkhu, padume niraye āyuppamāṇaṃ, taṃ na sukaraṃ saṅkhātuṃ ‘‘ettakāni vassānī’’ti vā ‘‘ettakāni vassasatānī’’ti vā ‘‘ettakāni vassasahassānī’’ti vā ‘‘ettakāni <pageBreak edition="Vipassana Research Institut" number="0.0375" /> vassasatasahassānī’’ti vāti. Sakkā pana, bhante, upamā kātunti. ‘‘Sakkā bhikkhū’’ti bhagavā avoca. Seyyathāpi, bhikkhu, vīsatikhāriko kosalako tilavāho. Tato puriso vassasatassa vassasatassa accayena ekamekaṃ tilaṃ uddhareyya. Khippataraṃ kho so, bhikkhu, vīsatikhāriko kosalako tilavāho iminā upakkamena parikkhayaṃ pariyādānaṃ gaccheyya, na tveva eko abbudo nirayo. Seyyathāpi, bhikkhu, vīsati abbudā nirayā, evameko nirabbudo nirayotiādi (saṃ. ni. 1.181; a. ni. 10.89; su. ni. kokālikasutta).</paragraph>
    <paragraph line="187">Tattha <bold>vīsatikhāriko</bold>ti māgadhakena patthena cattāro patthā kosalaraṭṭhe eko pattho hoti. Tena patthena cattāro patthā āḷhakaṃ, cattāri āḷhakāni doṇaṃ, catudoṇā mānikā, catumānikā khārī. Tāya khāriyā vīsatikhāriko tilavāho. <bold>Tilavāho</bold>ti tilasakaṭaṃ. <bold>Abbudo nirayo</bold>ti abbudo nāma eko paccekanirayo natthi, avīcimhi eva pana abbudagaṇanāya paccanokāso ‘‘abbudo nirayo’’ti vutto. Esa nayo <bold>nirabbudā</bold>dīsupi.</paragraph>
    <paragraph line="188">Tattha vassagaṇanāpi evaṃ veditabbā – yathā hi sataṃsatasahassāni <bold>koṭi</bold> hoti. Evaṃ sataṃsatasahassakoṭiyo <bold>pakoṭi</bold> nāma. Sataṃsatasahassapakoṭiyo <pageBreak edition="Myanmar" number="0.0260" /><bold>koṭipakoṭi</bold> nāma. Sataṃsatasahassakoṭipakoṭiyo <bold>nahutaṃ</bold>. Sataṃsatasahassanahutāni <bold>ninnahutaṃ</bold>. Sataṃsatasahassāni ninnahutāni eko <bold>abbudo</bold>. Tato vīsatiguṇo <bold>nirabbudo</bold>. Esa nayo sabbattha. Ayañca gaṇanā aparicitānaṃ dukkarāti vuttaṃ – ‘‘taṃ na sukaraṃ saṅkhātu’’nti. Keci pana ‘‘tattha tattha paridevanānattena kammakāraṇanānattenapi imāni nāmāni laddhānī’’ti vadanti. Apare ‘‘sītanarakā ete’’ti. <bold>Cittaṃ āghātetvā</bold>ti cittaṃ padūsetvā.</paragraph>
    <hangnum line="189" number="119"></hangnum>
    <paragraph line="190"><bold>Kathaṃ jino</bold>ti pakārapucchā. <bold>Kena jino</bold>ti kāraṇapucchā. Kena kāraṇena kena hetunā kāya paṭipattiyā jinoti pucchati. <bold>Katha</bold>nti pana kena pakārena kiṃ atītānaṃ, udāhu anāgatānaṃ paccuppannānaṃ kilesānaṃ pahānena jinoti pucchati, tasmā taṃ <bold>‘‘visajjanīya’’</bold>nti vuttaṃ. <bold>Katamo jino</bold>ti kiṃ rūpaṃ jino, udāhu vedanā saññā saṅkhārā viññāṇaṃ jino. Rūpādivinimutto vā añño jino, yo ‘‘attā’’ti vuccatīti imamatthaṃ sandhāyāha <bold>‘‘avisajjanīya’’</bold>nti. <bold>Kittako</bold>ti pamāṇato kiṃparimāṇo.</paragraph>
    <paragraph line="191"><bold>Atthi</bold><pageBreak edition="Vipassana Research Institut" number="0.0376" /><bold>tathāgato</bold>ti atthi satto. Yvāyamāyasmā ‘‘evaṃnāmo evaṃgotto’’ti pañcakkhandhe upādāya paññapīyati, tassa puggalassa adhippetattā vuttaṃ <bold>‘‘visajjanīya’’</bold>nti. <bold>Rūpaṃ tathāgato</bold>ti rūpaṃ attāti sakkāyadiṭṭhivasena pucchatīti katvā vuttaṃ <bold>‘‘avisajjanīya’’</bold>nti. Iminā nayena sabbapadesu attho veditabbo.</paragraph>
    <hangnum line="192" number="120"></hangnum>
    <paragraph line="193"><bold>Bālaṃ pīṭhasamāruḷha</bold>ntiādīni sāmiatthe upayogavacanāni. <bold>Kāyena duccaritānī</bold>ti kāyena duṭṭhu katāni. <bold>Olabbhantī</bold>ti avalambanti avatthariyanti. Sesapadadvayaṃ tasseva vevacanaṃ. Olambanādiākārena hi tāni upaṭṭhahanti, tasmā evaṃ vuttaṃ. <bold>Mahata</bold>nti mahantānaṃ. <bold>Pathaviyaṃ olambantī</bold>ti pathavitale pattharanti. Sesapadadvayaṃ tasseva vevacanaṃ. Pattharaṇākāroyeva hesa. <bold>Tatra, bhikkhave, bālassā</bold>ti tasmiṃ upaṭṭhahanākāre bālassa evaṃ hoti.</paragraph>
    <paragraph line="194"><bold>Lābhā</bold><pageBreak edition="Myanmar" number="0.0261" /><bold>vo, bhikkhave</bold>ti bhikkhave, ye ime tumhehi paṭiladdhā manussattasaddhāpaṭilābhādayo, lābhā vo tumhākaṃ lābhā eva. <bold>Suladdha</bold>nti yampidaṃ pabbajitvā catupārisuddhisīlādisampādanaṃ laddhaṃ, tampi suladdhaṃ. <bold>Khaṇo vo paṭiladdho</bold>ti aṭṭhaakkhaṇavajjito navamoyaṃ khaṇo paṭiladdho magga<bold>brahmacariyavāsāya. ‘‘Diṭṭhā mayā’’</bold>tiādinā ekadesanidassanena aṭṭha akkhaṇe vibhāveti.</paragraph>
    <hangnum line="195" number="121"></hangnum>
    <paragraph line="196"><bold>Yahiṃ yahi</bold>nti yaṃ yaṃ duggatiṃ <bold>yo gacchati. So naṃ adhammo</bold>ti yo adhammo tena <bold>carito,</bold> so naṃ adhammacāriṃ puggalaṃ. <bold>Hanātī</bold>ti bādhati.</paragraph>
    <paragraph line="197"><bold>Appesakkhatā</bold>ti appānubhāvatā. <bold>Dubbaṇṇatā</bold>ti virūpatā bībhacchatā. <bold>Duppaññatā</bold>ti nippaññatā ahetukapaṭisandhivasena eḷamūgatā.</paragraph>
    <hangnum line="198" number="122"></hangnum>
    <paragraph line="199"><bold>Vācānurakkhī</bold>ti catunnaṃ vacīduccaritānaṃ parivajjanena vācānurakkhī. Abhijjhādīnaṃ anuppādanena manasā suṭṭhu <bold>saṃvuto</bold>. Pāṇātipātādayo pajahanto <bold>kāyena ca akusalaṃ na kayirā, ete tayo kammapathe visodhaye</bold>. Evaṃ visodhento hi sīlakkhandhādīnaṃ esakehi buddhādīhi isīhi <bold>paveditaṃ</bold> ariyaṃ aṭṭhaṅgikaṃ <bold>maggaṃ</bold> ārādheyyāti. <bold>Dukkaṭa</bold>nti <bold>kāyena vācāya manasā</bold> ca dukkaṭaṃ sāvajjaṃ dukkhudrayaṃ duggatisaṃvattaniyaṃ kammaṃ <bold>yassa natthi. Saṃvutaṃ tīhi</bold><pageBreak edition="Vipassana Research Institut" number="0.0377" /><bold>ṭhānehī</bold>ti etehi tīhi kāraṇehi kāyaduccaritādīnaṃ pavesanivāraṇato pihitaṃ, <bold>taṃ ahaṃ ‘‘brāhmaṇa’’</bold>nti vadāmīti.</paragraph>
    <paragraph line="200"><bold>Accantadussīlya</bold>nti ekantadussīlabhāvo. Gihī vāpi jātito paṭṭhāya dasa akusalakammapathe karonto, pabbajito vāpi upasampannadivasato paṭṭhāya garukāpattiṃ āpajjamāno accantadussīlo nāma. Idha pana yo dvīsu tīsu attabhāvesu dussīlo, tassa gatiyā āgataṃ dussīlabhāvaṃ sandhāyetaṃ vuttaṃ. Dussīlabhāvoti cettha dussīlassa cha dvārāni nissāya uppannā taṇhā veditabbā.<bold> Māluvā sālamivotthata</bold>nti yassa puggalassa taṃ taṇhāsaṅkhātaṃ dussīlyaṃ. Yathā nāma māluvā sālaṃ otthataṃ deve vassante pattehi udakaṃ paṭicchitvā saṃbhañjanavasena sabbatthakameva pariyonandhati, evaṃ attabhāvaṃ otthataṃ pariyonandhitvā ṭhitaṃ <pageBreak edition="Myanmar" number="0.0262" /><bold>so</bold> māluvāya saṃbhañjitvā bhūmiyaṃ pātiyamāno rukkho viya tāya dussīlyasaṅkhātāya taṇhāya saṃbhañjitvā apāyesu pātiyamāno, <bold>yathā naṃ</bold> anatthakāmo <bold>diso icchati, tathā attānaṃ karoti</bold> nāmāti attho.</paragraph>
    <paragraph line="201"><bold>‘‘Attanā hi kata’’</bold>nti gāthāya ayaṃ saṅkhepattho – yathā pāsāṇamayaṃ pāsāṇasambhavaṃ <bold>vajiraṃ</bold> tameva <bold>asmamayaṃ maṇiṃ</bold> attano uṭṭhānaṭṭhānasaṅkhātaṃ pāsāṇamaṇiṃ khāyitvā chiddāchiddaṃ khaṇḍākhaṇḍaṃ katvā aparibhogaṃ karoti, evamevaṃ <bold>attanā kataṃ</bold> attani jātaṃ <bold>attasambhavaṃ pāpaṃ dummedhaṃ</bold> nippaññaṃ puggalaṃ catūsu apāyesu <bold>abhimatthati</bold> kantati viddhaṃsetīti.</paragraph>
    <paragraph line="202"><bold>Niseviyā</bold>ti katvā. <bold>Garahā</bold>ti gārayhā. <bold>Bālamatī</bold>ti mandabuddhino. <bold>Khayā ca kammassā</bold>ti kammakkhayakarañāṇena kammassa khepanato. <bold>Vimuttacetaso</bold>ti samucchedavimuttiyā paṭippassaddhivimuttiyā ca vimuttacitto. <bold>Nibbanti te jotirivindhanakkhayā</bold>ti yathā nāma anupādāno jātavedo nibbāyati, evamevaṃ abhisaṅkhārassa viññāṇassa anavasesakkhayā nibbāyati.</paragraph>
    <hangnum line="203" number="123"></hangnum>
    <paragraph line="204"><bold>‘‘Yathāpi bhamaro’’</bold>ti gāthāyaṃ <bold>bhamaro</bold>ti yā kāci madhukarajāti. <bold>Puppha</bold>nti pupphārāme caranto pupphañca tassa <bold>vaṇṇañca gandhañca aheṭhayaṃ</bold> aheṭhayanto avināsento caratīti attho. Evaṃ caritvā ca <bold>paleti rasamādāyā</bold>ti yāvadatthaṃ rasaṃ pivitvā aparampi madhukaraṇatthāya rasaṃ gahetvā ḍeti. So ekaṃ vanagahanaṃ ajjhogāhetvā rukkhasusirādīsu taṃ rajamissakaṃ rasaṃ ṭhapetvā anupubbena madhurarasaṃ madhuṃ karoti, na tassa pupphārāme caritapaccayā pupphaṃ vā tassa vaṇṇo vā gandho vā vinassati, atha kho pupphaṃ pākatikameva hoti. <bold>Evaṃ gāme munī care</bold>ti evaṃ <pageBreak edition="Vipassana Research Institut" number="0.0378" /> sekkho asekkho vā anagāriyamuni kulapaṭipāṭiyā gāme bhikkhaṃ gaṇhanto careyyāti attho. Na hi tassa gāme caraṇapaccayā saddhāhāni vā bhogahāni vā hoti, saddhāpi bhogāpi pākatikāva honti. Evaṃ caritvā ca pana gāmato nikkhamitvā bahigāme udakaphāsukaṭṭhāne saṅghāṭiṃ paññapetvā nisinno akkhabhañjana- (mi. pa. 6.1.2) vaṇalepanaputtamaṃsūpamavasena (mi. pa. 6.1.2; saṃ. ni. 2.63) paccavekkhanto <pageBreak edition="Myanmar" number="0.0263" /> piṇḍapātaṃ paribhuñjitvā tathārūpaṃ vanasaṇḍaṃ anupavisitvā ajjhattikakammaṭṭhānaṃ sammasanto maggaphalāni hatthagatāneva karoti. Asekkhamuni pana diṭṭhadhammasukhavihāramanuyuñjati. Ayamassa bhamarena madhukarena sarikkhatā. Khīṇāsavo panettha adhippetoti.</paragraph>
    <paragraph line="205"><bold>Pātimokkhasaṃvarasaṃvuto viharatī</bold>ti yo naṃ pāti rakkhati, taṃ mokkheti moceti āpāyikādīhi dukkhehīti pātimokkho. So eva kāyikavācasikassa vītikkamassa saṃvaraṇato pidahanato saṃvaro. Tena pātimokkhasaṃvarena saṃvuto samannāgato hutvā sabbiriyāpathesu carati. <bold>Ācāragocarasampanno</bold>ti ācārena ca gocarena ca sampanno. <bold>Aṇumattesū</bold>ti appamattakesu. <bold>Vajjesū</bold>ti akusaladhammesu. <bold>Bhayadassāvī</bold>ti bhayaṃ dassī. <bold>Samādāya sikkhati sikkhāpadesū</bold>ti sikkhāpadesu yaṃ kiñci sikkhitabbaṃ, taṃ sabbaṃ sammā ādiyitvā sikkhati.</paragraph>
    <paragraph line="206"><bold>Kāyakammavacīkammena samannāgato, kusalena parisuddhājīvo</bold>ti ettha ācāragocaraggahaṇeneva kusale kāyakamme vacīkamme ca gahitepi yasmā idaṃ ājīvapārisuddhisīlaṃ na ākāsādīsu uppajjati, kāyavacīdvāresu eva pana uppajjati, tasmā tassa uppattidvāradassanatthaṃ ‘‘kāyavacīkammena samannāgato, kusalenā’’ti vuttaṃ. Yasmā pana tena samannāgato, tasmā parisuddhājīvo, ājīvapārisuddhipi sīlamevāti dassanatthaṃ etaṃ vuttaṃ. Vuttañhetaṃ – ‘‘katame ca thapati kusalā sīlā? Kusalaṃ kāyakammaṃ kusalaṃ vacīkammaṃ, parisuddhaṃ ājīvampi kho ahaṃ thapati sīlasmiṃ vadāmī’’ti (ma. ni. 2.265). <bold>Āraddhavīriyo</bold>ti yassa kāyikaṃ cetasikañca vīriyaṃ āraddhaṃ hoti, so ‘‘āraddhavīriyo’’ti vuccati. Tattha yo gaṇasaṅgaṇikaṃ vinodetvā catūsu iriyāpathesu aṭṭhaārambhavatthuvasena ekako hoti, tassa kāyikaṃ vīriyaṃ āraddhaṃ nāma hoti. Yo cittasaṅgaṇikaṃ vinodetvā aṭṭhasamāpattivasena ekako hoti, gamanādīsu uppannakilesaṃ uppannaṭṭhāneyeva niggaṇhitvā jhānaṃ nibbatteti, tassa cetasikaṃ vīriyaṃ āraddhaṃ nāma hoti. Evaṃ āraddhavīriyo. <bold>Thāmavā</bold>ti ṭhitimā. <bold>Daḷhaparakkamo</bold>ti <pageBreak edition="Vipassana Research Institut" number="0.0379" /> thiraparakkamo. <bold>Anikkhittadhuro…pe… sacchikiriyāyā</bold>ti saṃkilesadhammānaṃ pahānatthaṃ vodānadhammānaṃ sampādanatthaṃ <pageBreak edition="Myanmar" number="0.0264" />, paccakkhakaraṇatthañca dhuraṃ anikkhipitvā vīriyaṃ ussukkāpento viharati. <bold>Paññavā</bold>ti pañcannaṃ khandhānaṃ udayabbayapariggāhikāya paññāya samannāgato. Tenāha <bold>‘‘udayatthagāminiyā’’</bold>ti.</paragraph>
    <paragraph line="207"><bold>Natthi puttasamaṃ pema</bold>nti mātāpitaro virūpepi attano puttake suvaṇṇabimbakaṃ viya maññanti mālāguḷe viya sīsādīsu katvā pariharamānā. Tehi uhaditāpi omuttitāpi gandhavilepanaṃ paṭicchantā viya somanassaṃ āpajjanti. Tenāha – ‘‘natthi puttasamaṃ pema’’nti. Puttapemena samaṃ pemaṃ nāma natthīti vuttaṃ hoti. <bold>Gosamita</bold>nti gohi samaṃ godhanasadisaṃ aññaṃ <bold>dhanaṃ</bold> nāma <bold>natthi. Sūriyasamā ābhā</bold>ti sūriyābhāya samā aññā <bold>ābhā</bold> nāma <bold>natthi. Samuddaparamā</bold>ti ye keci aññe sarā nāma, sabbe te samuddaparamā. Samuddo tesaṃ uttamo, samuddasadisaṃ aññaṃ udakaṃ nidānaṃ nāma natthi bhagavāti vadati.</paragraph>
    <paragraph line="208">Yasmā pana attapemena samaṃ pemaṃ natthi. Mātāpitaro hi chaḍḍetvāpi puttadhītaro aposetvā attānameva posenti. Dhaññena ca <bold>samaṃ dhanaṃ</bold> nāma <bold>natthi</bold>. Tathārūpe hi kāle hiraññasuvaṇṇādīnipi gomahiṃsādīnipi dhaññaggahaṇatthaṃ dhaññasāmikānameva santikaṃ gahetvā gacchanti. Paññāya ca <bold>samā ābhā</bold> nāma <bold>natthi</bold>. Sūriyādayo hi ekadesaṃyeva obhāsenti, paccuppannameva ca tamaṃ vinodenti, paññā pana dasasahassimpi lokadhātuṃ ekapajjotaṃ kātuṃ sakkoti, atītaṃsādipaṭicchādakañca tamaṃ vidhamati. Meghavuṭṭhiyā ca samo saro nāma natthi. Nadī vā hi hotu taḷākādīni vā, vuṭṭhisamo saro nāma natthi. Meghavuṭṭhiyā hi pacchinnāya mahāsamudde aṅgulipabbatemanamattampi udakaṃ na hoti, vuṭṭhiyā pana pavattamānāya yāva ābhassarabhavanāpi ekodakaṃ hoti. Tasmā bhagavā devatāvacanaṃ paṭikkhipanavasena paṭigāthaṃ vadanto <bold>‘‘natthi attasamaṃ pema’’</bold>ntiādimāha.</paragraph>
    <hangnum line="209" number="124"></hangnum>
    <paragraph line="210"><bold>Kiṃsūdha bhītā</bold>ti kiṃ nu bhītā. <bold>Maggo canekāyatano pavutto</bold>ti aṭṭhatiṃsārammaṇavasena anekehi kāraṇehi maggo kathito, evaṃ sante kissa bhītā hutvā ayaṃ janatā dvāsaṭṭhi diṭṭhiyo aggahesīti vadati. <bold>Bhūripaññā</bold>ti bahupañña ussannapañña. <bold>Paralokaṃ na bhāye</bold>ti imasmā lokā paralokaṃ gacchanto na bhāyeyya.</paragraph>
    <paragraph line="211"><bold>Paṇidhāyā</bold>ti <pageBreak edition="Vipassana Research Institut" number="0.0380" /><pageBreak edition="Myanmar" number="0.0265" /> ṭhapetvā. <bold>Gharamāvasanto</bold>ti anāthapiṇḍikādayo viya bahvannapāne ghare vasanto. <bold>Saṃvibhāgī</bold>ti accharāya gahitampi nakhena phāletvā parassa datvāva bhuñjanasīlo. <bold>Vadaññū</bold>ti yācakānaṃ yācanavasena vuttavacanaññū, vacanīyo vā. Ettha ca <bold>vāca</bold>nti cattāri vacīsucaritāni gahitāni. <bold>Mana</bold>nti tīṇi manosucaritāni. <bold>Kāyenā</bold>ti tīṇi kāyasucaritāni. Ime dasa kusalakammapathā pubbasuddhiaṅgaṃ nāma. <bold>‘‘Bahvannapānaṃ gharamāvasanto’’</bold>ti iminā yaññaupakkharo gahito. <bold>Saddho</bold>ti ekaṃ aṅgaṃ, <bold>mudū</bold>ti ekaṃ, <bold>saṃvibhāgī</bold>ti ekaṃ, <bold>vadaññū</bold>ti ekanti imāni cattāri aṅgāni sandhāya <bold>‘‘etesu dhammesu ṭhito catūsū’’</bold>ti āha.</paragraph>
    <paragraph line="212">Aparo nayo – ‘‘vāca’’ntiādīni tīṇi aṅgāni, ‘‘bahvannapāna’’nti iminā yaññaupakkharova gahito, ‘‘saddho mudu saṃvibhāgī vadaññū’’ti ekaṃ aṅgaṃ.</paragraph>
    <paragraph line="213">Aparo dukanayo nāma hoti – ‘‘vācaṃ manañcā’’ti ekaṃ aṅgaṃ, ‘‘kāyena pāpāni akubbamāno bahvannapānaṃ gharamāvasanto’’ti ekaṃ, ‘‘saddho mudū’’ti ekaṃ, ‘‘saṃvibhāgī vadaññū’’ti ekanti etesu catūsu dhammesu ṭhito dhamme ṭhito nāma hoti. So ito <bold>paralokaṃ gacchanto</bold>na bhāyati.</paragraph>
    <paragraph line="214"><bold>Kāyasamācārampī</bold>tiādi pātimokkhasaṃvaradassanaṃ. Tattha <bold>duvidhenā</bold>ti dvividhena, dvīhi koṭṭhāsehīti attho. <bold>Jaññā</bold>ti jāneyya. Sīlakathā ca nāmesā kammapathavasena vā paṇṇattivasena vā kathetabbā. Tattha kammapathavasena tāva kathentena asevitabbakāyasamācāro pāṇātipātādinnādānamicchācārehi kathetabbo. Paṇṇattivasena kāyadvāre paññattasikkhāpadavītikkamavasena. Sevitabbakāyasamācāro pāṇātipātādiveramaṇīhi ceva kāyadvāre paññattasikkhāpadaavītikkamena ca kathetabbo.</paragraph>
    <paragraph line="215">Asevitabbavacīsamācāro musāvādādivacīduccaritena ceva vacīdvāre paññattasikkhāpadavītikkamena ca kathetabbo. Sevitabbavacīsamācāro musāvādādiveramaṇīhi ceva vacīdvāre paññattasikkhāpadaavītikkamena ca kathetabbo.</paragraph>
    <paragraph line="216">Pariyesanā <pageBreak edition="Myanmar" number="0.0266" /> pana kāyavācāhi pariyesanā eva, sā kāyavacīsamācāraggahaṇena gahitāpi yasmā ājīvaṭṭhamakasīlaṃ nāma etasmiṃyeva dvāradvaye uppajjati, na ākāse, tasmā <pageBreak edition="Vipassana Research Institut" number="0.0381" /> ājīvaṭṭhamakasīladassanatthaṃ visuṃ vuttā. Tattha nasevitabbapariyesanā anariyapariyesanāya kathetabbā, sevitabbapariyesanā ariyapariyesanāya. Vuttañhetaṃ – ‘‘katamā ca, bhikkhave, anariyapariyesanā? Idha, bhikkhave, ekacco attanā jātidhammo samāno jātidhammaṃyeva pariyesatī’’tiādi (ma. ni. 1.274). Tathā ‘‘katamā ca, bhikkhave, ariyapariyesanā? Idha, bhikkhave, ekacco attanā jātidhammo samāno jātidhamme ādīnavaṃ viditvā ajātaṃ anuttaraṃ yogakkhemaṃ nibbānaṃ pariyesatī’’tiādi (ma. ni. 1.275).</paragraph>
    <hangnum line="217" number="170"></hangnum>
    <paragraph line="218"><bold>Maggānaṭṭhaṅgiko</bold>ti jaṅghamaggādayo vā hontu dvāsaṭṭhidiṭṭhigatamaggā vā, sabbesampi maggānaṃ sammādiṭṭhiādīhi aṭṭhahi aṅgehi micchādiṭṭhiādīnaṃ aṭṭhannaṃ pāpadhammānaṃ pahānakaro nirodhaṃ ārammaṇaṃ katvā catūsupi saccesu dukkhaparijānanādikiccaṃ sādhayamāno aṭṭhaṅgiko maggo <bold>seṭṭho</bold> uttamo. <bold>Saccānaṃ caturo padā</bold>ti ‘‘saccaṃ bhaṇe na kujjheyyā’’ti (dha. pa. 224) āgataṃ vacīsaccaṃ vā hotu, ‘‘sacco brāhmaṇo, sacco khattiyo’’tiādibhedaṃ sammutisaccaṃ vā, ‘‘idameva saccaṃ moghamañña’’nti (ma. ni. 3.331; udā. 54; mahāni. 20) diṭṭhisaccaṃ vā, ‘‘ekañhi saccaṃ na dutiyamatthī’’ti (su. ni. 890; mahāni. 119) vuttaṃ paramatthasaccaṃ vā hotu. Sabbesampi imesaṃ saccānaṃ parijānitabbaṭṭhena pahātabbaṭṭhena sacchikātabbaṭṭhena bhāvetabbaṭṭhena ekapaṭivedhaṭṭhena tathapaṭivedhaṭṭhena ca ‘‘dukkhaṃ ariyasacca’’ntiādayo (mahāva. 14; dī. ni. 2.387; ma. ni. 1.120) caturo padā seṭṭhā nāma. <bold>Virāgo seṭṭho dhammāna</bold>nti ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṃ dhammānaṃ aggamakkhāyatī’’ti (a. ni. 4.34; 5.32; itivu. 90) vacanato nibbānasaṅkhāto virāgo sabbadhammānaṃ seṭṭho. <bold>Dvipadānañca cakkhumā</bold>ti sabbesampi devamanussādibhedānaṃ dvipadānaṃ pañcahi cakkhūhi cakkhumā bhagavāva seṭṭhoti.</paragraph>
    <paragraph line="219"><bold>Aggānī</bold>ti uttamāni. <bold>Yāvatā</bold>ti yattakā. <bold>Apadā</bold>ti nippadā ahimacchādayo. <bold>Dvipadā</bold>ti manussapakkhijātādayo. <bold>Catuppadā</bold>ti hatthiassādayo <pageBreak edition="Myanmar" number="0.0267" />. <bold>Bahuppadā</bold>ti satapadiādayo. <bold>Rūpino</bold>ti kāmāvacararūpāvacarasattā. <bold>Asaññino</bold>ti asaññībhave nibbattasattā. <bold>Nevasaññīnāsaññino</bold>ti bhavagge nibbattasattā. <bold>Aggamakkhāyatī</bold>ti guṇehi aggo uttamo seṭṭho akkhāyati.</paragraph>
    <paragraph line="220"><bold>Asaṅkhatāna</bold>nti nibbānameva vuttaṃ. <bold>Virāgo</bold>tiādīni ca nibbānasseva nāmāni. Tañhi āgamma sabbe kilesā virajjanti, sabbe rāgamadādayo madā nimmadā honti abhāvaṃ gacchanti <pageBreak edition="Vipassana Research Institut" number="0.0382" />, sabbā pipāsā vinayaṃ upenti, sabbe ālayā samugghātaṃ gacchanti, vaṭṭāni upacchijjanti, taṇhā khīyati, sabbapariḷāhā vūpasammanti, vaṭṭadukkhaṃ nirujjhati nibbāyati. Tasmā taṃ etāni nāmāni labhatīti.</paragraph>
    <paragraph line="221"><bold>Dhammo ca kusalakkhato</bold>ti tassa satthuno dhammo ca kusalo anavajjo, anavajjattā eva paṭipakkhehi rāgādīhi kilesehi sabbatitthiyavādehi ca aparikkhato. <bold>Tāni tīṇi visissare</bold>ti etāni tīṇi ratanāni loke sabbaratanehi visissanti guṇavasena sabbalokaṃ atisentīti attho.</paragraph>
    <paragraph line="222"><bold>Samaṇapadumasañcayo gaṇo</bold>ti padumasadisānaṃ ariyasamaṇānaṃ samūhasaṅkhāto gaṇo. Padumanti hi paripuṇṇasatapattassa saroruhassa nāmaṃ. Ariyapuggalā ca sabbathāpi paripuṇṇaguṇāti padumasadisā vuttā. <bold>Vidūnaṃ sakkato</bold>ti vidūhi paṇḍitehi sakkato. <bold>Naravaradamako</bold>ti naravaro ca purisānaṃ damako nāyako cāti attho. <bold>Lokassa uttarī</bold>ti lokassa upari ṭhitāni, sabbaloke uttamānīti attho.</paragraph>
    <paragraph line="223"><bold>Nirupadāho</bold>ti rāgapariḷāhādīhi anupadāho. <bold>Saccanāmo</bold>ti avitathanāmo yathābhuccaguṇehi āgatanāmo. <bold>Sabbābhibhū</bold>ti sabbalokaṃ attano guṇehi abhibhavitvā ṭhito. <bold>Saccadhammo</bold>ti vaṭṭato ekantanissaraṇabhāvena avitatho saha pariyattiyā navavidhopi lokuttaradhammo, tato eva <bold>natthañño tassa uttarī</bold>ti tassa uttari adhikaguṇo añño ca dhammo natthīti attho. <bold>Ariyasaṅghova niccaṃ</bold> sabbakālaṃ vidūhi sabbapaṇḍitehi <bold>pūjito</bold>.</paragraph>
    <paragraph line="224"><bold>‘‘Ekāyana’’</bold>nti <pageBreak edition="Myanmar" number="0.0268" /> gāthāya <bold>ekāyana</bold>nti ekaṃ maggaṃ. Maggassa hi –</paragraph>
    <gatha1 line="225">‘‘Maggo pantho patho pajjo, añjasaṃ vaṭumāyanaṃ;</gatha1>
    <gathalast line="226">Nāvā uttarasetu ca, kullo ca bhisi saṅgamo’’ti. (cūḷani. pārāyanatthutigāthāniddesa 101) –</gathalast>
    <unindented line="227">Bahūni nāmāni, svāyaṃ idha ayananāmena vutto. Tasmā ekāyananti ekamaggaṃ, na dvedhāpathabhūtanti attho. Atha vā ekena ayitabbanti <bold>ekāyanaṃ</bold>. Gaṇasaṅgaṇikaṃ pahāya vivekaṭṭhena <pageBreak edition="Vipassana Research Institut" number="0.0383" /> pavivittena paṭipajjitabbanti attho. Ayanti vā etenāti ayano, saṃsārato nibbānaṃ gacchantīti attho. Ekassa vā sabbasattaseṭṭhassa bhagavato ayanoti ekāyano. Kiñcāpi hi tena aññepi ayanti, tathāpi bhagavatova so ayano, tena uppāditattā. Yathāha – ‘‘so hi, brāhmaṇa, bhagavā anuppannassa maggassa uppādetā’’tiādi (ma. ni. 3.79). Ayatīti vā ayano, gacchati pavattatīti attho. Ekasmiṃ imasmiṃyeva dhammavinaye ayano, na aññatthāti ekāyano. Yathāha – ‘‘imasmiṃ kho, subhadda, dhammavinaye ariyo aṭṭhaṅgiko maggo upalabbhatī’’ti (dī. ni. 2.214). Api ca pubbabhāge nānāmukhabhāvanāya pavattopi aparabhāge ekaṃ nibbānameva ayati gacchatīti ekāyano, taṃ ekāyanaṃ.</unindented>
    <paragraph line="228"><bold>Jātikhayantadassī</bold>ti jātiyā khayasaṅkhāto anto jātikhayanto. Jātiyā accantakhayanto nibbānaṃ, taṃ passīti jātikhayantadassī. ‘‘Maggaṃ pajānāti hitānukampī’’tipi pāṭho. Tassattho – vuttappakāraṃ ekāyanasaṅkhātaṃ maggaṃ sayambhuñāṇena bhagavā pajānāti, jānanto ca tena tena hitena satte anukampatīti. Idāni tassa maggassa ekāyanabhāvaṃ, tīsupi kālesu ekantaniyyānatañca vibhāvetuṃ <bold>‘‘etena maggena tariṃsu pubbe, tarissanti ye ca taranti ogha’’</bold>nti āha. Tassattho – ye atītamaddhānaṃ kāmoghādicatubbidhaṃ oghaṃ tariṃsu, ye taṃ anāgatamaddhānaṃ tarissanti, etarahi ca taranti, te sabbe eteneva maggena, na aññenāti. <bold>Visuddhipekkhā</bold>ti caturoghanittharaṇena accantavisuddhiṃ nibbānaṃ apekkhantā, parinibbāyitukāmāti attho.</paragraph>
    <paragraph line="229">Evaṃ <pageBreak edition="Myanmar" number="0.0269" /> duvidhampi sāsanapaṭṭhānaṃ nānāsuttapadāni udāharantena vibhajitvā idāni saṃkilesabhāgiyādīhi saṃsanditvā dassetuṃ puna <bold>‘‘lokiyaṃ sutta’’</bold>ntiādi āraddhaṃ. Tattha <bold>dassanabhāgiyena ca bhāvanābhāgiyena cā</bold>ti nibbedhabhāgiyena. Nibbedhabhāgiyameva hi dassanabhāgiyaṃ bhāvanābhāgiyanti dvidhā bhinditvā dassitaṃ. <bold>Lokiyañca lokuttarañcā</bold>ti lokiyaṃ lokuttarañca suttaṃ, saṃkilesabhāgiyādīhi dassanabhāgiyādīhi cāti ubhayehi niddisitabbanti adhippāyo. <bold>Yasmiṃ sutte</bold>tiādi niddisanākāradassanaṃ. Tattha <bold>saṃkilesabhāgiya</bold>nti saṃkilesakoṭṭhāsasahitaṃ, saṃkilesatthadīpananti attho. Esa nayo sesesupi.</paragraph>
    <paragraph line="230">Evaṃ lokiyattikassa saṃkilesabhāgiyādīhi catūhi padehi saṃsandanaṃ dassetvā iminā nayena sesatikānaṃ sesapadānañca saṃsandanaṃ suviññeyyanti taṃ anuddharitvā saṃkilesabhāgiyādīnaṃ <pageBreak edition="Vipassana Research Institut" number="0.0384" /> samatikkamanaṃ dassetuṃ <bold>‘‘vāsanābhāgiyaṃ sutta’’</bold>ntiādi vuttaṃ. Tattha yadipi saṃkilesabhāgiyaṃ suttaṃ, vāsanābhāgiyañca suttaṃ lokiyameva. Tathāpi lokuttarasuttāni viya lokiyasuttānaṃ vāsanābhāgiyaṃ suttaṃ saṃkilesabhāgiyassa samatikkamāya hotīti imamatthaṃ dassetuṃ <bold>‘‘vāsanābhāgiyaṃ suttaṃ saṃkilesabhāgiyassa suttassa nigghātāyā’’</bold>ti vuttaṃ. Tattha <bold>nigghātāyā</bold>ti pahānāya. Suttasīsena cettha suttattho gahitoti daṭṭhabbaṃ. Yasmā ca vodānadhammā viya saṃkilesadhammānaṃ dassanabhūmisamatikkamaneneva bhāvanābhūmi adhigantabbā, tasmā <bold>‘‘bhāvanābhāgiyaṃ suttaṃ dassanabhāgiyassa suttassa paṭinissaggāyā’’</bold>ti vuttaṃ. Yasmā pana asekkhadhammesu uppannesu maggabhāvanākiccaṃ nāma natthi. Jhānabhāvanāpi diṭṭhadhammasukhavihāratthā eva hoti, tasmā <bold>‘‘asekkhabhāgiyaṃ suttaṃ bhāvanābhāgiyassa suttassa paṭinissaggāya, asekkhabhāgiyaṃ suttaṃ diṭṭhadhammasukhavihārattha’’</bold>nti ca vuttaṃ.</paragraph>
    <paragraph line="231">Idāni tikapadeheva saṃsanditvā dassetuṃ <bold>‘‘lokuttara’’</bold>ntiādi vuttaṃ. <bold>Ekabījinā</bold>tiādīsu yo sotāpanno hutvā ekameva attabhāvaṃ janetvā arahattaṃ pāpuṇāti, ayaṃ <bold>ekabījī</bold> nāma. Yathāha –</paragraph>
    <indent line="232">‘‘Katamo ca puggalo ekabījī? Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo <pageBreak edition="Myanmar" number="0.0270" /> niyato sambodhiparāyaṇo. So ekaṃyeva mānusakaṃ bhavaṃ nibbattetvā dukkhassantaṃ karoti. Ayaṃ vuccati puggalo ekabījī’’ti (pu. pa. 33).</indent>
    <paragraph line="233">Yo pana dve vā tīṇi vā kulāni sandhāvitvā saṃsaritvā dukkhassantaṃ karoti, ayaṃ <bold>kolaṃkolo</bold> nāma. Yathāha –</paragraph>
    <indent line="234">‘‘Katamo ca puggalo kolaṃkolo? Idhekacco puggalo tiṇṇaṃ…pe… parāyaṇo. So dve vā tīṇi vā kulāni sandhāvitvā saṃsaritvā dukkhassantaṃ karoti. Ayaṃ vuccati puggalo kolaṃkolo’’ti (pu. pa. 32).</indent>
    <paragraph line="235">Tattha <bold>kulānī</bold>ti bhave. <bold>Dve vā tīṇi vā</bold>ti idamettha desanāmattameva. Yāva chaṭṭhabhavā saṃsarantopi kolaṃkolo hoti eva.</paragraph>
    <paragraph line="236">Yo <pageBreak edition="Vipassana Research Institut" number="0.0385" /> pana satta bhave saṃsaritvā dukkhassantaṃ karoti, ayaṃ <bold>sattakkhattuparamo</bold> nāma. Yathāha –</paragraph>
    <indent line="237">‘‘Katamo ca puggalo sattakkhattuparamo? Idhekacco…pe… parāyaṇo. So sattakkhattuṃ deve ceva mānuse ca sandhāvitvā saṃsaritvā dukkhassantaṃ karoti. Ayaṃ vuccati puggalo sattakkhattuparamo’’ti (pu. pa. 31).</indent>
    <paragraph line="238">Ko pana tesaṃ etaṃ pabhedaṃ niyametīti? Keci tāva ‘‘pubbahetu niyametī’’ti vadanti. Keci ‘‘paṭhamamaggo’’, keci ‘‘upari tayo maggā’’. Keci ‘‘tiṇṇaṃ maggānaṃ vipassanā’’ti. Tattha pubbahetu niyametīti vāde paṭhamamaggassa upanissayo kato nāma hoti. Upari tayo maggā nirupanissayā uppannāti āpajjati. Paṭhamamaggo niyametīti vāde upari tiṇṇaṃ maggānaṃ niratthakatā āpajjati. Upari tayo maggā niyamentīti vāde ‘‘paṭhamamagge anuppanne eva upari tayo maggā uppannā’’ti āpajjati. Vipassanā niyametīti vādo pana yujjati. Sace hi upari tiṇṇaṃ maggānaṃ vipassanā balavatī hoti, ekabījī nāma hoti. Tato mandatarā kolaṃkolo. Tato mandatarā sattakkhattuparamoti. Ettha ca yo manussesu eva sattakkhattuṃ saṃsaritvā arahattaṃ pāpuṇāti, yo ca <pageBreak edition="Myanmar" number="0.0271" /> devesuyeva sattakkhattuṃ saṃsaritvā arahattaṃ pāpuṇāti, ime na idhādhippetā. Yo pana kālena devesu, kālena manussesūti vomissakanayena saṃsaritvā arahattaṃ pāpuṇāti, so idhādhippeto. Tasmā ‘‘sattakkhattuparamo’’ti idaṃ idhaṭṭhakavokiṇṇavaṭṭajjhāsayassa vasena veditabbaṃ. Vaṭṭajjhāsayo hi ādito paṭṭhāya cha devaloke sodhetvā akaniṭṭhe ṭhatvā parinibbāyissati.</paragraph>
    <paragraph line="239">Tattha yo saddhaṃ dhuraṃ katvā sotāpattimaggaṃ nibbatteti, so maggakkhaṇe <bold>saddhānusārī</bold> nāma hoti. Phalakkhaṇe pana saddhāvimutto nāma hutvā vuttanayena ekabījiādibhedo hoti. Yo pana paññaṃ dhuraṃ katvā sotāpattimaggaṃ nibbatteti, so maggakkhaṇe <bold>dhammānusārī</bold> nāma. Phalakkhaṇe pana diṭṭhippatto nāma hutvā ekabījiādibhedo hoti. Idañca aṭṭhannaṃ vimokkhānaṃ alābhino vasena vuttaṃ. Lābhī pana phalakkhaṇe kāyasakkhī nāma hoti. Tattha ye saddhāvimuttadiṭṭhippattakāyasakkhināmakā tayo sotāpannā, te ekabījiādīhi tīheva saṅgahetvā vuttaṃ – <bold>‘‘pañcahi puggalehi niddisitabbaṃ ekabījinā…pe… dhammānusārinā’’</bold>ti, evaṃ pañcahi.</paragraph>
    <paragraph line="240"><bold>Dvādasahi</bold><pageBreak edition="Vipassana Research Institut" number="0.0386" /><bold>puggalehī</bold>ti sakadāgāmimaggaṭṭho, sakadāgāmī, anāgāmimaggaṭṭho, abhedena anāgāmī, antarāparinibbāyiādayo pañca, saddhāvimuttadiṭṭhippattakāyasakkhino tayoti bhedena aṭṭhāti, evaṃ dvādasahi. Tattha hi yo avihādīsu tattha tattha āyuvemajjhaṃ appatvā parinibbāyati, ayaṃ <bold>antarāparinibbāyī</bold>. Yo pana āyuvemajjhaṃ atikkamitvā arahattaṃ pāpuṇāti, ayaṃ <bold>upahaccaparinibbāyī</bold>. Tathā yo avihādīsu upapanno asaṅkhārena appayogena arahattaṃ adhigacchati, ayaṃ <bold>asaṅkhāraparinibbāyī</bold>. Yo pana sasaṅkhārena sappayogena arahattaṃ adhigacchati, ayaṃ <bold>sasaṅkhāraparinibbāyī</bold>. Uddhaṃ uparūpari brahmaloke upapattisoto etassāti <bold>uddhaṃsoto</bold>. Paṭisandhivasena akaniṭṭhe gacchatīti <bold>akaniṭṭhagāmī</bold>.</paragraph>
    <paragraph line="241">Tattha atthi uddhaṃsoto akaniṭṭhagāmī atthi uddhaṃsoto na akaniṭṭhagāmī, atthi na uddhaṃsoto akaniṭṭhagāmī atthi na uddhaṃsoto na akaniṭṭhagāmīti. Tattha yo idha anāgāmiphalaṃ patvā avihādīsu nibbatto <pageBreak edition="Myanmar" number="0.0272" /> tattha yāvatāyukaṃ ṭhatvā uparūpari nibbattitvā akaniṭṭhaṃ pāpuṇāti, ayaṃ <bold>uddhaṃsoto akaniṭṭhagāmī</bold> nāma. Yo pana avihādīsu nibbatto tattheva aparinibbāyitvā akaniṭṭhampi appatvā uparūpari brahmaloke parinibbāyati, ayaṃ <bold>uddhaṃsoto na akaniṭṭhagāmī</bold> nāma. Yo ito cavitvā akaniṭṭheyeva nibbattati, ayaṃ <bold>na uddhaṃsoto akaniṭṭhagāmī</bold> nāma. Yo pana avihādīsu catūsu aññatarasmiṃ nibbattitvā tattheva parinibbāyati, ayaṃ <bold>na uddhaṃsoto na akaniṭṭhagāmī</bold> nāma. Saddhāvimuttādayo vuttavibhāgāyeva.</paragraph>
    <paragraph line="242"><bold>Navahi puggalehī</bold>ti ettha aṭṭhannaṃ vimokkhānaṃ alābhī arahā <bold>paññāvimutto</bold> nāma. Tesaṃ pana lābhī vikkhambhanasamucchedavimokkhavasena ubhohi bhāgehi rūpakāyanāmakāyasaṅkhātato ubhato bhāgato vimuttattā <bold>ubhatobhāgavimutto</bold> nāma. <bold>Samasīsinā</bold>ti ettha tividho samasīsī – iriyāpathasamasīsī, rogasamasīsī, jīvitasamasīsīti.</paragraph>
    <paragraph line="243">Tatra yo ṭhānādīsu iriyāpathesu yeneva iriyāpathena samannāgato hutvā vipassanaṃ ārabhati, teneva iriyāpathena arahattaṃ patvā parinibbāyati, ayaṃ <bold>iriyāpathasamasīsī</bold> nāma. Yo pana ekaṃ rogaṃ patvā antoroge eva vipassanaṃ paṭṭhapetvā arahattaṃ patvā teneva rogena parinibbāyati, ayaṃ <bold>rogasamasīsī</bold> nāma. Palibodhasīsaṃ taṇhā, bandhanasīsaṃ māno, parāmāsasīsaṃ diṭṭhi, vikkhepasīsaṃ uddhaccaṃ, kilesasīsaṃ avijjā, adhimokkhasīsaṃ saddhā, paggahasīsaṃ vīriyaṃ, upaṭṭhānasīsaṃ sati, avikkhepasīsaṃ samādhi, dassanasīsaṃ paññā, pavattasīsaṃ <pageBreak edition="Vipassana Research Institut" number="0.0387" /> jīvitindriyaṃ, gocarasīsaṃ vimokkho, saṅkhārasīsaṃ nirodhoti terasasu sīsesu kilesasīsaṃ avijjaṃ arahattamaggo pariyādiyati, pavattasīsaṃ jīvitindriyaṃ cuticittaṃ pariyādiyati. Tattha avijjāpariyādāyakaṃ cittaṃ jīvitindriyaṃ pariyādātuṃ na sakkoti. Jīvitindriyapariyādāyakaṃ avijjaṃ pariyādātuṃ na sakkoti. Aññaṃ avijjāpariyādāyakaṃ cittaṃ, aññaṃ jīvitindriyapariyādāyakaṃ. Yassa cetaṃ sīsadvayaṃ samaṃ pariyādānaṃ gacchati, so <bold>jīvitasamasīsī</bold> nāma.</paragraph>
    <paragraph line="244">Kathaṃ <pageBreak edition="Myanmar" number="0.0273" /> panidaṃ samaṃ hotīti? Vārasamatāya. Yasmiñhi vāre maggavuṭṭhānaṃ hoti, sotāpattimagge pañca paccavekkhaṇāni, sakadāgāmimagge pañca, anāgāmimagge pañca, arahattamagge cattārīti ekūnavīsatime paccavekkhaṇañāṇe patiṭṭhāya bhavaṅgaṃ otaritvā parinibbāyato imāya vārasamatāya idaṃ ubhayasīsapariyādānampi samaṃ hoti nāma. Tenāyaṃ puggalo ‘‘jīvitasamasīsī’’ti vuccati, ayameva idhādhippeto. Evaṃ suññatavimuttādayo tayo saddhāvimutto paññāvimutto ubhatobhāgavimutto samasīsīti satta sāvakā arahanto, paccekabuddho, sammāsambuddhoti imehi navahi puggalehi asekkhabhāgiyaṃ suttaṃ niddisitabbaṃ.</paragraph>
    <paragraph line="245"><bold>Rāgacarito</bold>ti rāgasahitaṃ caritaṃ etassāti rāgacarito. Rāgena vā carito pavattito rāgacarito, rāgajjhāsayo rāgādhikoti attho. Esa nayo sesesupi. <bold>Rāgamukhe ṭhito</bold>ti rāgapariyuṭṭhāne ṭhito, pariyuṭṭhitarāgoti attho. Sesapadesupi eseva nayo.</paragraph>
    <paragraph line="246"><bold>Vāsanābhāgiyaṃ sutta</bold>nti lokiyaṃ sattādhiṭṭhānaṃ vāsanābhāgiyaṃ suttaṃ. Lokiyaṃ sattādhiṭṭhānaṃ saṃkilesabhāgiyañhi suttaṃ rāgacaritehi puggalehi niddiṭṭhaṃ. Tattha ‘‘lokiyaṃ, sattādhiṭṭhāna’’nti padadvayaṃ anuvattamānaṃ katvā vuttaṃ <bold>‘‘vāsanābhāgiya’’</bold>nti. <bold>Sīlavantehī</bold>ti sīlavantādīhi puggalehi. <bold>Pakatisīla</bold>ntiādi yehi samannāgatā, te puggalā. Tesaṃ dassanena puggalānaṃ upalakkhaṇaṃ. Atha vā dhammādhiṭṭhānaṃ pakatisīlādivasena, sattādhiṭṭhānaṃ pakatisīlavantādivasena veditabbanti imassa nayassa dassanatthaṃ ‘‘sīlavantehi niddisitabba’’nti vatvā ‘‘pakatisīla’’ntiādi vuttaṃ. Taṃ pakatisīlādīnaṃ pañcannaṃ eva gahaṇaṃ nidassanamattaṃ, pattidānaabbhanumodanadhammassavanadesanādiṭṭhijukammādīnampi cettha sambhavato. Tesampi vā ettheva saṅgahetvā dassanatthaṃ <bold>‘‘pañcā’’</bold>ti vuttaṃ.</paragraph>
    <paragraph line="247">Tattha <pageBreak edition="Vipassana Research Institut" number="0.0388" /><bold>pakatisīla</bold>nti sampattaviratisīlaṃ. <bold>Cittappasādo</bold>ti kammaphalasaddhā ratanattayasaddhā ca. <bold>Ñāṇaṃ paññāya niddisitabba</bold>nti yasmiṃ sutte paññā āgatā, taṃ suttaṃ ñāṇanti niddisitabbaṃ. Na kevalaṃ paññāpariyāyeneva, atha kho paññindriyādipariyāyenapi yattha paññā āgatā, taṃ suttaṃ ñāṇanti niddisitabbanti dassetuṃ <bold>‘‘paññindriyenā’’</bold>tiādi vuttaṃ. Tassattho – heṭṭhā vutto eva. <bold>Yaṃ vā panā</bold>tiādīsu yaṃ vā aññaṃ kiñci paññāya adhivacanaṃ. Sabbaṃ taṃ yattha katthaci sutte āgataṃ, taṃ suttaṃ ñāṇanti niddisitabbanti attho.</paragraph>
    <paragraph line="248"><bold>Ajjhattikabāhirehī</bold>ti <pageBreak edition="Myanmar" number="0.0274" /> yasmiṃ sutte ajjhattikāni āyatanāni, bāhirāni ca āyatanāni āgatāni, taṃ suttaṃ tehi āyatanehi ñāṇaṃ <bold>ñeyya</bold>nti <bold>niddisitabbaṃ. Paññāpi ārammaṇabhūtā ñeyya</bold>nti ñeyyato visuṃ katvā paññā vuttā. Tathā hi paññā ñāṇantarassa ārammaṇanti katthaci sutte ñeyyabhāvenapi vuccati. <bold>Yaṃ kiñci ārammaṇabhūta</bold>nti yaṃ kiñci ñāṇassa visayabhūtaṃ rūpādi. <bold>Ajjhattikaṃ vā bāhiraṃ vā</bold>ti <bold>vā</bold>-saddena oḷārikādiṃ saṅgaṇhāti. <bold>Sabbaṃ taṃ saṅkhatena asaṅkhatena cā</bold>ti sabbaṃ taṃ yathāsambhavaṃ saṅkhatabhāvena asaṅkhatabhāvena ca ñeyyanti niddisitabbaṃ. Ñeyyadhammavasena hi ñeyyasuttaṃ ñeyyanti vuccatīti.</paragraph>
    <paragraph line="249"><bold>Yaṃ vā pana kiñci bhagavā aññataravacanaṃ bhāsatī</bold>ti lokiyalokuttarādisuttesu ekasmiṃ sutte dve. Tesu yaṃ vā pana kiñci aññataravacanaṃ ekasseva kathanaṃ bhāsati niddisati. <bold>Sabbaṃ taṃ yathāniddiṭṭhaṃ dhārayitabba</bold>nti taṃ yathā sabbaṃ suttaṃ lokiyādīsu yadi aññataravasena, atha ubhayavasena yathā yathā niddiṭṭhaṃ, tathā tathā gahetabbaṃ, taṃ taṃ padhānabhāvena niddisitabbanti attho.</paragraph>
    <paragraph line="250">Kilesasahitaññeva kammaṃ vipākassa hetu, na itaranti vuttaṃ <bold>‘‘duvidho hetu yañca kammaṃ ye ca kilesā’’</bold>ti. <bold>Samudayo kilesā</bold>ti ettha ‘‘samudayo’’ti etena samudayapakkhiyā vuttā. ‘‘Kilesā’’ti ca kilesavanto, saṃkiliṭṭhāti attho. <bold>Yaṃ dissatī</bold>ti yaṃ yaṃ dissati. <bold>Tāsu tāsu bhūmīsū</bold>ti puthujjanabhūmiādīsu. <bold>Kappiyānulomenā</bold>ti kappiyena ca kappiyānulomena ca. Tattha kappiyaṃ pāḷiyaṃ sarūpato vuttaṃ, kappiyānulomaṃ mahāpadesavasena nayato dassitaṃ. <bold>Paṭikkhittakāraṇenā</bold>ti yena kāraṇena bhagavatā yaṃ paṭikkhittaṃ, tena kāraṇena taṃ niddisitabbaṃ. Ekantena sarāgādisaṃvattanameva hi bhagavatā paṭikkhittaṃ, taṃ sarāgāya saṃvattanādikāraṇena niddisitabbaṃ <pageBreak edition="Vipassana Research Institut" number="0.0389" />. <bold>Dhammassā</bold>ti asaṅkhatadhammassa. <bold>Ariyadhammāna</bold>nti maggaphaladhammānaṃ. Sesaṃ suviññeyyameva.</paragraph>
    <paragraph line="251">Ettha ca yathā saṃkilesabhāgiyādīnaṃ aññamaññaṃ saṃsaggato anekavidho paṭṭhānabhedo icchito, evaṃ lokiyasattādhiṭṭhānādisaṃsaggatopi anekavidho paṭṭhānabhedo sambhavati. Pāḷiyaṃ pana ubhayatthāpi ekadesadassanavasena āgatattā nayadassananti veditabbaṃ. Sakkā hi iminā <pageBreak edition="Myanmar" number="0.0275" /> nayena viññunā te niddhāretunti. Yathā ca saṃkilesabhāgiyādīnaṃ lokiyādīnañca visuṃ visuṃ saṃsaggabhedavasena ayaṃ paṭṭhānabhedo anekavidho labbhati, evaṃ ubhayesampi saṃsaggavasena ayaṃ nayo yathārahaṃ labbhateva. Labbhati hi lokiyaṃ suttaṃ kiñci saṃkilesabhāgiyaṃ, kiñci vāsanābhāgiyaṃ. Tathā lokuttaraṃ suttaṃ kiñci nibbedhabhāgiyaṃ, kiñci asekkhabhāgiyanti. Sesesupi eseva nayo.</paragraph>
    <paragraph line="252">Evaṃ soḷasavidhe paṭṭhāne aṭṭhavīsatividhaṃ paṭṭhānaṃ pakkhipitvā, aṭṭhavīsatividhe ca paṭṭhāne soḷasavidhaṃ pakkhipitvā yathārahaṃ dukatikādibhedena sambhavato paṭṭhānavibhāgo veditabbo, so ca kho tīsu piṭakesu labbhamānassa suttapadassa vasena. Yasmā pana tāni tāni suttapadāni udāharaṇavasena niddhāretvā imasmiṃ atthe vitthāriyamāne atipapañco hoti, atibhāriyā ca nettisaṃvaṇṇanā, sakkā ca iminā nayena viññunā ayamattho viññātuṃ, tasmā na taṃ vitthārayimha. Teneva hi pāḷiyaṃ aññamaññasaṃsaggavasena paṭṭhānavibhāgo ekadeseneva dassito, na nippadesatoti.</paragraph>
    <centered line="253">Sāsanapaṭṭhānavāravaṇṇanā niṭṭhitā.</centered>
    <subhead line="254">Nigamanakathā</subhead>
    <paragraph line="255">Ettāvatā <pageBreak edition="Vipassana Research Institut" number="0.0390" /> ca –</paragraph>
    <gatha1 line="256">Hāre naye ca paṭṭhāne, suvisuddhavinicchayaṃ;</gatha1>
    <gathalast line="257">Vibhajanto navaṅgassa, sāsanassatthavaṇṇanaṃ.</gathalast>
    <gatha1 line="258"><bold>Nettippakaraṇaṃ</bold> dhīro, gambhīraṃ nipuṇañca yaṃ;</gatha1>
    <gathalast line="259">Adesayi mahāthero, <bold>mahākaccāyano</bold> vasī.</gathalast>
    <gatha1 line="260">Saddhammāvataraṭṭhāne, paṭṭane nāgasavhaye;</gatha1>
    <gathalast line="261">Dhammāsokamahārāja-vihāre vasatā mayā.</gathalast>
    <gatha1 line="262">Ciraṭṭhitatthaṃ yā tassa, āraddhā <bold>atthavaṇṇanā</bold>;</gatha1>
    <gathalast line="263">Udāharaṇasuttānaṃ, lakkhaṇānañca sabbaso.</gathalast>
    <gatha1 line="264">Atthaṃ <pageBreak edition="Myanmar" number="0.0276" /> pakāsayantī sā, anākulavinicchayā;</gatha1>
    <gathalast line="265">Samattā sattavīsāya, pāḷiyā bhāṇavārato.</gathalast>
    <gatha1 line="266">Iti taṃ saṅkharontena, yaṃ taṃ adhigataṃ mayā;</gatha1>
    <gathalast line="267">Puññaṃ tassānubhāvena, lokanāthassa sāsanaṃ.</gathalast>
    <gatha1 line="268">Ogāhetvā visuddhāya, sīlādipaṭipattiyā;</gatha1>
    <gathalast line="269">Sabbepi dehino hontu, vimuttirasabhāgino.</gathalast>
    <gatha1 line="270">Ciraṃ <pageBreak edition="Vipassana Research Institut" number="0.0391" /> tiṭṭhatu lokasmiṃ, sammāsambuddhasāsanaṃ;</gatha1>
    <gathalast line="271">Tasmiṃ sagāravā niccaṃ, hontu sabbepi pāṇino.</gathalast>
    <gatha1 line="272">Sammā vassatu kālena, devopi jagatīpati;</gatha1>
    <gathalast line="273">Saddhammanirato lokaṃ, dhammeneva pasāsatūti.</gathalast>
    <centered line="274">Iti badaratitthavihāravāsinā ācariyadhammapālena katā</centered>
    <centered line="275">Nettippakaraṇassa atthasaṃvaṇṇanā samattāti.</centered>
    <centered line="276">Nettippakaraṇa-aṭṭhakathā niṭṭhitā.</centered>
  </content>
</document>