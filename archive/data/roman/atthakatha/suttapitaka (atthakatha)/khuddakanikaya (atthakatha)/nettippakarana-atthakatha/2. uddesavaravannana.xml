<?xml version="1.0"?>
<document>
<metadata>
<normativeSource>http://tipitaka.org/romn/cscd/s0519a.att2.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/nettippakarana-atthakatha/2. uddesavaravannana.xml</archivePath>
<titlePath>2. Uddesavāravaṇṇanā - Nettippakaraṇa-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">2. Uddesavāravaṇṇanā</chapter>
<paragraph line="2" number="1"> Evaṃ <pageBreak edition="V" number="0.0147" /> saṅgahavārena saṅkhepato dassite hārādayo idāni vibhāgena dassetuṃ <bold>‘‘tattha katame soḷasa hārā’’</bold>tiādidesanā āraddhā. Tattha <bold>tatthā</bold>ti yaṃ vuttaṃ – ‘‘soḷasahārā nettī’’ti, tasmiṃ vacane, tissaṃ vā gāthāyaṃ, yāni hāranayamūlapadāni uddhaṭāni, tesūti attho. <bold>Katame</bold>ti pucchāvacanaṃ. Pucchā ca nāmesā pañcavidhā adiṭṭhajotanāpucchā diṭṭhasaṃsandanāpucchā vimaticchedanāpucchā anumatipucchā kathetukamyatāpucchāti. Tāsu ayaṃ kathetukamyatāpucchā. <bold>Soḷasā</bold>ti gaṇanavasena paricchedo. Tena nesaṃ na tato uddhaṃ adho cāti etaparamataṃ <pageBreak edition="M" number="0.0015" /> dasseti. Sā cetaparamatā parato āvi bhavissati. <bold>Hārā</bold>ti gaṇanavasena paricchinnānaṃ sāmaññato dassanaṃ. <bold>Desanā vicayo</bold>tiādi sarūpadassanaṃ.</paragraph>
<paragraph line="3">Tattha kenaṭṭhena hārā? Harīyanti etehi, ettha vā suttageyyādivisayā aññāṇasaṃsayavipallāsāti <bold>hārā,</bold> haranti vā sayaṃ tāni, haraṇamattameva vāti <bold>hārā</bold> phalūpacārena. Atha vā harīyanti voharīyanti dhammasaṃvaṇṇakadhammapaṭiggāhakehi dhammassa dānaggahaṇavasenāti <bold>hārā</bold>. Atha vā hārā viyāti <bold>hārā</bold>. Yathā hi anekaratanāvalisamūho hārasaṅkhāto attano avayavabhūtaratanasamphassehi samuppajjanīyamānahilādasukho hutvā tadupabhogījanasarīrasantāpaṃ nidāghapariḷāhupajanitaṃ vūpasameti, evametepi nānāvidhaparamattharatanappabandhā saṃvaṇṇanāvisesā attano avayavabhūtaparamattharatanādhigamena samuppādiyamānanibbutisukhā dhammapaṭiggāhakajanahadayaparitāpaṃ kāmarāgādikilesahetukaṃ vūpasamentīti. Atha vā hārayanti aññāṇādīnaṃ hāraṃ apagamaṃ karonti ācikkhantīti vā <bold>hārā</bold>. Atha vā sotujanacittassa haraṇato ramaṇato ca <bold>hārā</bold> niruttinayena, yathā – ‘‘bhavesu vantagamano bhagavā’’ti (visuddhi. 1.144; pārā. aṭṭha. 1.1 verañjakaṇḍavaṇṇanā). Ayaṃ tāva hārānaṃ sādhāraṇato attho.</paragraph>
<paragraph line="4">Asādhāraṇato pana desīyati saṃvaṇṇīyati etāya suttatthoti <bold>desanā,</bold> desanāsahacaraṇato vā <pageBreak edition="V" number="0.0148" /><bold>desanā</bold>. Nanu ca aññepi hārā desanāsaṅkhātassa suttassa atthasaṃvaṇṇanato desanāsahacārinovāti? Saccametaṃ, ayaṃ pana hāro yebhuyyena yathārutavaseneva viññāyamāno desanāya saha caratīti vattabbataṃ arahati, na tathā pare. Na hi assādādīnavanissaraṇādisandassanarahitā suttadesanā atthi. Assādādisandassanavibhāvanalakkhaṇo cāyaṃ hāroti.</paragraph>
<paragraph line="5">Viciyanti etena, ettha vā padapañhādayo, viciti eva vā tesanti <bold>vicayo</bold>. Pāḷiyaṃ pana vicinatīti vicayoti ayamattho dassito.</paragraph>
<paragraph line="6"><bold>Yuttī</bold>ti upapattisādhanayutti, idha pana yuttivicāraṇā yutti uttarapadalopena ‘‘rūpabhavo rūpa’’nti yathā, yuttisahacaraṇato vā. Idhāpi desanāhāre vuttanayena attho vitthāretabbo.</paragraph>
<paragraph line="7"><bold>Padaṭṭhāna</bold>nti <pageBreak edition="M" number="0.0016" /> āsannakāraṇaṃ, idhāpi padaṭṭhānavicāraṇātiādi vuttanayeneva veditabbaṃ.</paragraph>
<paragraph line="8">Lakkhīyanti etena, ettha vā ekalakkhaṇā dhammā avuttāpi ekavacanenāti <bold>lakkhaṇaṃ</bold>.</paragraph>
<paragraph line="9">Viyūhīyanti vibhāgena piṇḍīyanti etena, ettha vāti byūho. Nibbacanādīnaṃ sutte dassiyamānānaṃ catunnaṃ byūhoti <bold>catubyūho,</bold> catunnaṃ vā byūho etthāti <bold>catubyūho</bold>.</paragraph>
<paragraph line="10">Āvaṭṭīyanti etena, ettha vā sabhāgā visabhāgā ca dhammā, tesaṃ vā āvaṭṭananti <bold>āvaṭṭo</bold>.</paragraph>
<paragraph line="11">Vibhajīyanti etena, ettha vā sādhāraṇāsādhāraṇānaṃ saṃkilesavodānadhammānaṃ bhūmiyoti <bold>vibhatti,</bold> vibhajanaṃ vā etesaṃ bhūmiyāti <bold>vibhatti</bold>.</paragraph>
<paragraph line="12">Paṭipakkhavasena parivattīyanti iminā, ettha vā sutte vuttadhammā, parivattanaṃ vā tesanti <bold>parivattano</bold>.</paragraph>
<paragraph line="13">Vividhaṃ <pageBreak edition="V" number="0.0149" /> vacanaṃ ekassevatthassa vācakametthāti vivacanaṃ, vivacanameva <bold>vevacanaṃ,</bold> vividhaṃ vuccati etena atthoti vā vivacanaṃ. Sesaṃ vuttanayameva.</paragraph>
<paragraph line="14">Pakārehi pabhedato vā ñāpīyanti iminā, ettha vā atthāti <bold>paññatti</bold>.</paragraph>
<paragraph line="15">Otārīyanti anuppavesīyanti etena, ettha vā suttāgatā dhammā paṭiccasamuppādādīsūti <bold>otaraṇo</bold>.</paragraph>
<paragraph line="16">Sodhīyanti samādhīyanti etena, ettha vā sutte padapadatthapañhārambhāti <bold>sodhano</bold>.</paragraph>
<paragraph line="17">Adhiṭṭhīyanti anupavattīyanti etena, ettha vā sāmaññavisesabhūtā dhammā vinā vikappenāti <bold>adhiṭṭhāno</bold>.</paragraph>
<paragraph line="18">Parikaroti abhisaṅkharoti phalanti parikkhāro, hetu paccayo ca, parikkhāraṃ ācikkhatīti <bold>parikkhāro,</bold> hāro, parikkhāravisayattā parikkhārasahacaraṇato vā <bold>parikkhāro</bold>.</paragraph>
<paragraph line="19">Samāropīyanti etena, ettha vā padaṭṭhānādimukhena dhammāti <bold>samāropano</bold>. Sabbattha ca bhāvasādhanavasenāpi attho sambhavatīti tassāpi vasena yojetabbaṃ.</paragraph>
<paragraph line="20"><bold>Tassā</bold>ti <pageBreak edition="M" number="0.0017" /> yathāvuttassa hāruddesassa. <bold>Anugītī</bold>ti vuttassevatthassa sukhaggahaṇatthaṃ anupacchā gāyanagāthā, tāsu osānagāthāya <bold>atthato asaṃkiṇṇā</bold>ti padatthena saṅkararahitā, tena yadipi keci hārā aññamaññaṃ avisiṭṭhā viya dissanti, tathāpi tesaṃ atthato saṅkaro natthīti dasseti. So ca nesaṃ asaṅkaro lakkhaṇaniddese supākaṭo hoti. <bold>Etesañcevā</bold>ti etesaṃ soḷasannaṃ hārānaṃ. Yathā asaṅkaro, tathā ceva bhavati. Kiṃ bhavati? <bold>Vitthāratayā</bold> vitthārena. <bold>Nayavibhatti</bold> nayena upāyena ñāyena vibhāgo. Etena taṃ eva asaṅkiṇṇataṃ vibhāveti. Keci ‘‘vitthāranayā’’ti paṭhanti, taṃ na sundaraṃ, ayañca gāthā kesuci potthakesu natthi.</paragraph>
<paragraph line="21" number="2"> Evaṃ hāre uddisitvā idāni naye uddisituṃ <bold>‘‘tattha katame’’</bold>tiādi vuttaṃ. Tattha nayanti saṃkilese vodānāni ca vibhāgato ñāpentīti <bold>nayā,</bold> nīyanti vā tāni etehi <pageBreak edition="V" number="0.0150" />, ettha vāti <bold>nayā,</bold> nayanamattameva vāti <bold>nayā,</bold> nīyanti vā sayaṃ dhammakathikehi upanīyanti suttassa atthapavicayatthanti <bold>nayā</bold>. Atha vā nayā viyāti <bold>nayā</bold>. Yathā hi ekattādayo nayā sammā paṭivijjhiyamānā paccayapaccayuppannadhammānaṃ yathākkamaṃ sambandhavibhāgabyāpāravirahānurūpaphalabhāvadassanena asaṅkarato sammutisaccaparamatthasaccānaṃ sabhāvaṃ pavedayantā paramatthasaccappaṭivedhāya saṃvattanti, evametepi kaṇhasukkasappaṭibhāgadhammavibhāgadassanena aviparītasuttatthāvabodhāya abhisambhuṇantā veneyyānaṃ catusaccappaṭivedhāya saṃvattanti. Atha vā pariyattiatthassa nayanato saṃkilesato yamanato ca <bold>nayā</bold> niruttinayena.</paragraph>
<paragraph line="22"><bold>Nandiyāvaṭṭo</bold>tiādīsu nandiyāvaṭṭassa viya āvaṭṭo etassāti <bold>nandiyāvaṭṭo,</bold> yathā hi nandiyāvaṭṭo antoṭhitena padhānāvayavena bahiddhā āvaṭṭati, evamayampi nayoti attho. Atha vā nandiyā taṇhāya pamodassa vā āvaṭṭo etthāti <bold>nandiyāvaṭṭo</bold>. Tīhi avayavehi lobhādīhi saṃkilesapakkhe alobhādīhi ca vodānapakkhe pukkhalo sobhanoti <bold>tipukkhalo</bold>. Asantāsanajavaparakkamādivisesayogena sīho bhagavā, tassa vikkīḷitaṃ desanāvacīkammabhūto vihāroti katvā vipallāsatappaṭipakkhaparidīpanato sīhassa vikkīḷitaṃ etthāti <bold>sīhavikkīḷito,</bold><pageBreak edition="M" number="0.0018" /> nayo. Balavisesayogadīpanato vā sīhavikkīḷitasadisattā nayo <bold>sīhavikkīḷito</bold>. Balaviseso cettha saddhādibalaṃ, dasabalāni eva vā. Atthanayattayadisābhāvena kusalādidhammānaṃ ālocanaṃ <bold>disālocanaṃ</bold>. Tathā ālocitānaṃ tesaṃ dhammānaṃ atthanayattayayojane samānayanato aṅkuso viya <bold>aṅkuso</bold>. Gāthāsu lañjeti pakāseti suttatthanti lañjako, nayo ca so lañjako cāti <bold>nayalañjako. Gatā</bold>ti ñātā, matāti attho. So eva vā pāṭho. Sesaṃ vuttanayena veditabbaṃ.</paragraph>
<paragraph line="23" number="3"> Evaṃ nayepi uddisitvā idāni mūlapadāni uddisituṃ <bold>‘‘tattha katamānī’’</bold>tiādi āraddhaṃ. Tattha mūlāni ca tāni nayānaṃ paṭṭhānabhāgānañca patiṭṭhābhāvato padāni ca adhigamūpāyabhāvato koṭṭhāsabhāvato cāti <bold>mūlapadāni</bold>. Kosallasambhūtaṭṭhena, kucchitānaṃ vā pāpadhammānaṃ salanato viddhaṃsanato, kusānaṃ vā rāgādīnaṃ lavanato, kusā viya vā lavanato, kusena vā ñāṇena lātabbato pavattetabbato <bold>kusalāni,</bold> tappaṭipakkhato <bold>akusalānī</bold>ti padattho veditabbo.</paragraph>
<paragraph line="24">Evaṃ gaṇanaparicchedato jātibhedato ca mūlapadāni dassetvā idāni sarūpato dassento saṃkilesapakkhaṃyeva <pageBreak edition="V" number="0.0151" /> paṭhamaṃ uddisati <bold>‘‘taṇhā’’</bold>tiādinā. Tattha tasati paritasatīti <bold>taṇhā</bold>. Avindiyaṃ vindati, vindiyaṃ na vindatīti <bold>avijjā,</bold> vijjāpaṭipakkhāti vā <bold>avijjā</bold>. Lubbhanti tena, sayaṃ vā lubbhati, lubbhanamattameva vā soti <bold>lobho. Dosamohesu</bold>pi eseva nayo. Asubhe ‘‘subha’’nti pavattā saññā <bold>subhasaññā. Sukhasaññā</bold>dīsupi imināva nayena attho veditabbo. <bold>Saṅgaha</bold>nti gaṇanaṃ. <bold>Samosaraṇa</bold>nti samoropanaṃ.</paragraph>
<paragraph line="25">Paccanīkadhamme sametīti <bold>samatho</bold>. Aniccādīhi vividhehi ākārehi passatīti <bold>vipassanā. Alobhā</bold>dayo lobhādipaṭipakkhato veditabbā. Asubhe ‘‘asubha’’nti pavattā saññā <bold>asubhasaññā,</bold> kāyānupassanāsatipaṭṭhānaṃ. Saññāsīsena hi desanā. <bold>Dukkhasaññā</bold>dīsupi eseva nayo.</paragraph>
<paragraph line="26"><bold>Idaṃ uddāna</bold>nti idaṃ vuttasseva atthassa vippakiṇṇabhāvena nassituṃ adatvā uddhaṃ dānaṃ rakkhaṇaṃ uddānaṃ, saṅgahavacananti attho. ‘‘Cattāro vipallāsā’’tipi <pageBreak edition="M" number="0.0019" /> pāṭho. <bold>Kilesabhūmī</bold>ti saṃkilesabhūmi sabbesaṃ akusaladhammānaṃ samosaraṇaṭṭhānattā. Kusalānaṃ yāni tīṇi mūlāni. ‘‘Kusalānī’’tipi paṭhanti. <bold>Satipaṭṭhānā</bold>ti asubhasaññādayo sandhāyāha. <bold>Indriyabhūmī</bold>ti saddhādīnaṃ vimuttiparipācanindriyānaṃ samosaraṇaṭṭhānattā vuttaṃ. <bold>Yujjantī</bold>ti yojīyanti. <bold>Kho</bold>ti padapūraṇe, avadhāraṇatthe vā nipāto. Tena ete evāti dasseti. Aṭṭhārasevāti vā. <bold>Mūlapadā</bold>ti mūlapadāni, liṅgavipallāso vā.</paragraph>
<centered line="27">Uddesavāravaṇṇanā niṭṭhitā.</centered>
</body>
</document>