<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0503a.att6.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/udana-atthakatha/6. jaccandhavaggo.xml</archivePath>
    <baseFileName>6. jaccandhavaggo</baseFileName>
    <titlePath>6. Jaccandhavaggo - Udāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">6. Jaccandhavaggo</chapter>
    <subhead line="2">1. Āyusaṅkhārossajjanasuttavaṇṇanā</subhead>
    <paragraph line="3" number="51"> Jaccandhavaggassa <pageBreak edition="Vipassana Research Institut" number="0.0263" /><pageBreak edition="Myanmar" number="0.0293" /><pageBreak edition="Pali Text Society" number="0.0322" /> paṭhame <bold>vesāliya</bold>ntiādi heṭṭhā vuttatthameva. <bold>Vesāliṃ piṇḍāya pāvisī</bold>ti kadā pāvisi? Ukkācelato nikkhamitvā vesāliṃ gatakāle. Bhagavā hi veḷuvagāmake vassaṃ vasitvā tato nikkhamitvā anupubbena sāvatthiṃ patvā jetavane vihāsi. Tasmiṃ kāle dhammasenāpati attano āyusaṅkhāraṃ oloketvā ‘‘sattāhameva pavattissatī’’ti ñatvā bhagavantaṃ anujānāpetvā nāḷakagāmaṃ gantvā tattha mātaraṃ sotāpattiphale patiṭṭhāpetvā parinibbāyi. Satthā cundena ābhatā tassa dhātuyo gahetvā dhātucetiyaṃ kārāpetvā mahābhikkhusaṅghaparivuto rājagahaṃ agamāsi. Tattha gatakāle āyasmā mahāmoggallāno parinibbāyi. Bhagavā tassapi dhātuyo gahetvā cetiyaṃ kārāpetvā rājagahato nikkhamitvā anupubbena ukkācelaṃ agamāsi. Tattha gaṅgātīre bhikkhusaṅghaparivuto nisīditvā aggasāvakānaṃ parinibbānappaṭisaṃyuttaṃ dhammaṃ desetvā ukkācelato nikkhamitvā vesāliṃ agamāsi. Evaṃ gato bhagavā ‘‘pubbaṇhasamayaṃ nivāsetvā pattacīvaramādāya vesāliṃ piṇḍāya pāvisī’’ti vuccati. Tena vuttaṃ – ‘‘ukkācelato nikkhamitvā vesāliṃ gatakāle’’ti.</paragraph>
    <paragraph line="4"><bold>Nisīdana</bold>nti idha cammakkhaṇḍaṃ adhippetaṃ. <bold>Cāpālaṃ cetiya</bold>nti pubbe cāpālassa nāma yakkhassa vasitaṭṭhānaṃ ‘‘cāpālacetiya’’nti <pageBreak edition="Pali Text Society" number="0.0323" /> paññāyittha. Tattha bhagavato katavihāropi tāya ruḷhiyā ‘‘cāpālacetiya’’nti vuccati. <bold>Udenaṃ cetiya</bold>nti evamādīsupi eseva nayo. <bold>Sattamba</bold>nti kikissa kira kāsirañño dhītaro satta kumāriyo saṃvegajātā rājagehato nikkhamitvā yattha padhānaṃ padahiṃsu, taṃ ṭhānaṃ ‘‘sattambaṃ cetiya’’nti vadanti. <bold>Bahuputta</bold>nti bahupāroho eko nigrodharukkho, tasmiṃ adhivatthaṃ devataṃ bahū manussā putte patthenti, tadupādāya taṃ ṭhānaṃ ‘‘bahuputtaṃ cetiya’’nti paññāyittha. <bold>Sārandada</bold>nti sārandadassa nāma yakkhassa vasitaṭṭhānaṃ. Iti sabbāneva tāni buddhuppādato pubbe devatāpariggahitattā cetiyavohārena voharitāni <pageBreak edition="Myanmar" number="0.0294" />, bhagavato vihāre katepi ca tatheva paññāyanti. <bold>Ramaṇīyā</bold>ti ettha vesāliyā tāva <pageBreak edition="Vipassana Research Institut" number="0.0264" /> bhūmibhāgasampattiyā puggalasampattiyā sulabhapaccayatāya ca ramaṇīyabhāvo veditabbo. Vihārānaṃ pana nagarato nātidūratāya nāccāsannatāya gamanāgamanasampattiyā anākiṇṇavihāraṭṭhānatāya chāyūdakasampattiyā pavivekapatirūpatāya ca ramaṇīyatā daṭṭhabbā. <bold>Cattāro iddhipādā</bold>ti ettha iddhipādapadassa attho heṭṭhā vuttoyeva. <bold>Bhāvitā</bold>ti vaḍḍhitā. <bold>Bahulīkatā</bold>ti punappunaṃ katā. <bold>Yānīkatā</bold>ti yuttayānaṃ viya katā. <bold>Vatthukatā</bold>ti patiṭṭhaṭṭhena vatthu viya katā. <bold>Anuṭṭhitā</bold>ti adhiṭṭhitā. <bold>Paricitā</bold>ti samantato citā suvaḍḍhitā. <bold>Susamāraddhā</bold>ti suṭṭhu samāraddhā, ativiya sammā nipphāditāti.</paragraph>
    <paragraph line="5">Evaṃ aniyamena kathetvā puna niyametvā dassetuṃ, <bold>‘‘tathāgatassa kho’’</bold>tiādimāha. Ettha ca <bold>kappa</bold>nti āyukappaṃ. <bold>Tiṭṭheyyā</bold>ti tasmiṃ tasmiṃ kāle yaṃ manussānaṃ āyuppamāṇaṃ, taṃ paripuṇṇaṃ katvā tiṭṭheyya dhareyya. <bold>Kappāvasesaṃ vā</bold>ti ‘‘appaṃ vā bhiyyo vā’’ti (dī. ni. 2.7; a. ni. 7.74) vuttaṃ vassasatato atirekaṃ vā. Mahāsīvatthero panāha – ‘‘buddhānaṃ aṭṭhāne gajjitaṃ nāma natthi. Yatheva hi veḷuvagāmake uppannaṃ māraṇantikaṃ vedanaṃ dasa māse vikkhambhesi, evaṃ punappunaṃ taṃ samāpattiṃ samāpajjitvā vikkhambhento imaṃ bhaddakappameva <pageBreak edition="Pali Text Society" number="0.0324" /> tiṭṭheyyā’’ti. Kasmā pana na ṭhitoti? Upādinnakasarīraṃ nāma khaṇḍiccādīhi abhibhuyyati, buddhā ca pana khaṇḍiccādibhāvaṃ appatvā pañcame āyukoṭṭhāse bahujanassa piyamanāpakāleyeva parinibbāyanti. Buddhānubuddhesu aggasāvakamahāsāvakesu parinibbutesu aparivārena ekakeneva ṭhātabbaṃ hoti, daharasāmaṇeraparivārena vā. Tato ‘‘aho buddhānaṃ parisā’’ti hīḷetabbataṃ āpajjeyya, tasmā na ṭhitoti. Evaṃ vuttepi so pana na ruccati, ‘‘āyukappo’’ti idameva aṭṭhakathāya niyamitaṃ.</paragraph>
    <paragraph line="6"><bold>Oḷārike</bold><pageBreak edition="Myanmar" number="0.0295" /><bold>nimitte</bold>ti thūle saññuppādane. Thūlasaññuppādanañhetaṃ, ‘‘tiṭṭhatu bhagavā kappa’’nti sakalakappaṃ avaṭṭhānayācanāya yadidaṃ ‘‘yassa kassaci, ānanda, cattāro iddhipādā bhāvitā’’tiādinā aññāpadesena attano caturiddhipādabhāvanānubhāvena kappaṃ avaṭṭhānasamatthatāvibhāvanaṃ. <bold>Obhāse</bold>ti pākaṭavacane. Pākaṭañcetaṃ vacanaṃ pariyāyaṃ muñcitvā ujukameva attano adhippāyavibhāvanaṃ.</paragraph>
    <paragraph line="7"><bold>Bahujanahitāyā</bold>ti mahājanassa hitatthāya. <bold>Bahujanasukhāyā</bold>ti mahājanassa sukhatthāya. <bold>Lokānukampāyā</bold>ti sattalokassa anukampaṃ paṭicca. Katarassa sattalokassa? Yo bhagavato dhammadesanaṃ sutvā paṭivijjhati, amatapānaṃ pivati, tassa. Bhagavato hi dhammacakkappavattanasuttadesanāya <pageBreak edition="Vipassana Research Institut" number="0.0265" /> aññātakoṇḍaññappamukhā aṭṭhārasa brahmakoṭiyo dhammaṃ paṭivijjhiṃsu. Evaṃ yāva subhaddaparibbājakavinayanā dhammapaṭividdhasattānaṃ gaṇanā natthi, mahāsamayasuttaṃ maṅgalasuttaṃ cūḷarāhulovādasuttaṃ samacittasuttanti imesaṃ catunnaṃ suttānaṃ desanākāle abhisamayappattasattānaṃ paricchedo natthi, etassa aparimāṇassa sattalokassa anukampāya bhagavato ṭhānaṃ jātaṃ. Evaṃ anāgatepi bhavissatīti adhippāyena vadati. <bold>Devamanussāna</bold>nti na kevalaṃ devamanussānaṃyeva, avasesānaṃ nāgasupaṇṇādīnampi atthāya hitāya sukhāya bhagavato ṭhānaṃ hoti. Sahetukapaṭisandhike pana maggaphalasacchikiriyāya bhabbapuggale dassetuṃ evaṃ vuttaṃ, tasmā aññesampi atthatthāya hitatthāya sukhatthāya bhagavā tiṭṭhatūti attho. Tattha <bold>atthāyā</bold>ti idhalokasampattiatthāya <pageBreak edition="Pali Text Society" number="0.0325" />. <bold>Hitāyā</bold>ti paralokasampattihetubhūtahitatthāya. <bold>Sukhāyā</bold>ti nibbānadhātusukhatthāya. Purimaṃ pana hitasukhaggahaṇaṃ sabbasādhāraṇavasena veditabbaṃ.</paragraph>
    <paragraph line="8"><bold>Yathā taṃ mārena pariyuṭṭhitacitto</bold>ti ettha nti nipātamattaṃ, yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṃ na sakkuṇeyya, evameva nāsakkhi paṭivijjhitunti attho. Māro hi yassa keci vipallāsā appahīnā, tassa cittaṃ pariyuṭṭhāti. Yassa pana sabbena sabbaṃ dvādasa vipallāsā appahīnā, tassa vattabbameva natthi, therassa ca cattāro vipallāsā appahīnā, tenassa cittaṃ pariyuṭṭhāsi. So pana cittapariyuṭṭhānaṃ karonto kiṃ karotīti? Bheravaṃ rūpārammaṇaṃ vā dasseti, saddārammaṇaṃ vā sāveti, tato sattā taṃ disvā <pageBreak edition="Myanmar" number="0.0296" /> vā sutvā vā satiṃ vissajjetvā vivaṭamukhā honti. Tesaṃ mukhena hatthaṃ pavesetvā hadayaṃ maddati, tato visaññino hutvā tiṭṭhanti. Therassa panesa mukhena hatthaṃ pavesetuṃ kiṃ sakkhissati, bheravārammaṇaṃ pana dasseti. Taṃ disvā thero nimittobhāsaṃ na paṭivijjhi. Jānantoyeva bhagavā kimatthaṃ yāvatatiyaṃ āmantesi? Parato ‘‘tiṭṭhatu, bhante bhagavā’’ti yācite ‘‘tuyhevetaṃ dukkaṭaṃ, tuyhevetaṃ aparaddha’’nti dosāropanena sokatanukaraṇatthaṃ. Passati hi bhagavā ‘‘ayaṃ mayi ativiya siniddhahadayo, so parato bhūmicālakāraṇañca āyusaṅkhārossajjanañca sutvā mama ciraṭṭhānaṃ yācissati, athāhaṃ ‘kissa tvaṃ puretaraṃ na yācasī’ti tasseva sīse dosaṃ pātessāmi, sattā ca attano aparādhena na tathā vihaññanti, tenassa soko tanuko bhavissatī’’ti.</paragraph>
    <paragraph line="9"><bold>Gaccha tvaṃ, ānandā</bold>ti yasmā divāvihāratthāya idhāgato, tasmā, ānanda, gaccha tvaṃ yathārucitaṃ ṭhānaṃ divāvihārāya. Tenevāha – <bold>‘‘yassa dāni kālaṃ maññasī’’</bold>ti.</paragraph>
    <paragraph line="10"><bold>Māro</bold><pageBreak edition="Vipassana Research Institut" number="0.0266" /><bold>pāpimā</bold>ti ettha satte anatthe niyojento māretīti māro. <bold>Pāpimā</bold>ti tasseva vevacanaṃ. So hi pāpadhammena samannāgatattā ‘pāpimā’ti vuccati. <bold>Bhāsitā kho panesā</bold>ti ayañhi bhagavati bodhimaṇḍe satta sattāhe atikkamitvā ajapālanigrodhe <pageBreak edition="Pali Text Society" number="0.0326" /> viharante attano dhītāsu āgantvā icchāvighātaṃ patvā gatāsu ayaṃ ‘‘attheso upāyo’’ti cintento āgantvā ‘‘bhagavā yadatthaṃ tumhehi pāramiyo pūritā, so vo attho anuppatto, paṭividdhaṃ sabbaññutaññāṇaṃ, kiṃ te lokavicaraṇenā’’ti vatvā yathā ajja evameva ‘‘parinibbātu dāni, bhante bhagavā’’ti yāci. Bhagavā cassa ‘‘na tāvāha’’ntiādīni vatvā paṭikkhipi. Taṃ sandhāya idāni ‘‘bhāsitā kho panesā’’tiādimāha.</paragraph>
    <paragraph line="11">Tattha <bold>viyattā</bold>ti ariyamaggādhigamavasena byattā. <bold>Vinītā</bold>ti tatheva kilesavinayanena vinītā. <bold>Visāradā</bold>ti sārajjakarānaṃ diṭṭhivicikicchādīnaṃ pahānena visāradabhāvaṃ pattā. <bold>Bahussutā</bold>ti tepiṭakavasena bahu sutametesanti bahussutā. Tameva dhammaṃ dhārentīti <bold>dhammadharā</bold>. Atha vā <bold>bahussutā</bold>ti pariyattibahussutā ceva paṭivedhabahussutā ca. <bold>Dhammadharā</bold>ti pariyattidhammānaṃ ceva paṭivedhadhammānañca dhāraṇato dhammadharāti evampettha attho veditabbo <pageBreak edition="Myanmar" number="0.0297" />. <bold>Dhammānudhammappaṭipannā</bold>ti ariyadhammassa anudhammabhūtaṃ vipassanādhammaṃ paṭipannā. <bold>Sāmīcippaṭipannā</bold>ti ñāṇadassanavisuddhiyā anucchavikaṃ visuddhiparamparāpaṭipadaṃ paṭipannā. <bold>Anudhammacārino</bold>ti sallekhikaṃ tassā paṭipadāya anurūpaṃ appicchatādidhammaṃ caraṇasīlā. <bold>Sakaṃ ācariyaka</bold>nti attano ācariyavādaṃ. <bold>Ācikkhissantī</bold>ti ādito kathessanti, attanā uggahitaniyāmena pare uggaṇhāpessantīti attho. <bold>Desessantī</bold>ti vācessanti, pāḷiṃ sammā vācessantīti attho. <bold>Paññapessantī</bold>ti pajānāpessanti, pakāsessantīti attho. <bold>Paṭṭhapessantī</bold>ti pakārena ṭhapessanti. <bold>Vivarissantī</bold>ti vivaṭaṃ karissanti. <bold>Vibhajissantī</bold>ti vibhattaṃ karissanti. <bold>Uttānīkarissantī</bold>ti anuttānaṃ gambhīraṃ uttānaṃ pākaṭaṃ karissanti. <bold>Sahadhammenā</bold>ti sahetukena sakāraṇena vacanena. <bold>Sappāṭihāriya</bold>nti yāvaniyyānikaṃ katvā. <bold>Dhammaṃ desessantī</bold>ti navavidhalokuttaradhammaṃ pabodhessanti, pakāsessantīti attho.</paragraph>
    <paragraph line="12">Ettha ca ‘‘paññapessantī’’tiādīhi chahi padehi cha atthapadāni dassitāni, ādito pana dvīhi padehi cha byañjanapadānīti. Ettāvatā tepiṭakaṃ buddhavacanaṃ saṃvaṇṇanānayena saṅgahetvā dassitaṃ hoti. Vuttañhetaṃ nettiyaṃ ‘‘dvādasapadāni <pageBreak edition="Pali Text Society" number="0.0327" /> suttaṃ, taṃ sabbaṃ byañjanañca attho cā’’ti (netti. saṅgahavāra).</paragraph>
    <paragraph line="13"><bold>Brahmacariya</bold>nti <pageBreak edition="Vipassana Research Institut" number="0.0267" /> sikkhattayasaṅgahitaṃ sakalaṃ sāsanabrahmacariyaṃ. <bold>Iddha</bold>nti samiddhaṃ jhānuppādavasena. <bold>Phīta</bold>nti vuddhippattaṃ sabbaphāliphullaṃ abhiññāsampattivasena. <bold>Vitthārika</bold>nti vitthataṃ tasmiṃ tasmiṃ disābhāge patiṭṭhahanavasena. <bold>Bāhujañña</bold>nti bahūhi ñātaṃ paṭividdhaṃ bahujanābhisamayavasena. <bold>Puthubhūta</bold>nti sabbākāravasena puthulabhāvappattaṃ. Kathaṃ? <bold>Yāva devamanussehi suppakāsita</bold>nti yattakā viññujātikā devā manussā ca atthi, tehi sabbehi suṭṭhu pakāsitanti attho.</paragraph>
    <paragraph line="14"><bold>Appossukko</bold>ti nirussukko līnavīriyo. ‘‘Tvañhi, pāpima, sattasattāhātikkamanato paṭṭhāya ‘parinibbātu dāni, bhante bhagavā, parinibbātu sugato’ti viravanto āhiṇḍittha, ajja dāni paṭṭhāya vigatussāho hohi, mā mayhaṃ parinibbānatthāya vāyāmaṃ karohī’’ti vadati. <bold>Sato sampajāno āyusaṅkhāraṃ ossajī</bold>ti satiṃ sūpaṭṭhitaṃ katvā ñāṇena paricchinditvā <pageBreak edition="Myanmar" number="0.0298" /> āyusaṅkhāraṃ vissaji pajahi. Tattha na bhagavā hatthena leḍḍuṃ viya āyusaṅkhāraṃ ossaji, temāsamattameva pana samāpattiṃ samāpajjitvā tato paraṃ na samāpajjissāmīti cittaṃ uppādesi. Taṃ sandhāya vuttaṃ – ‘‘ossajī’’ti, ‘‘vossajjī’’tipi pāṭho.</paragraph>
    <paragraph line="15">Kasmā pana bhagavā kappaṃ vā kappāvasesaṃ vā ṭhātuṃ samattho tattakaṃ kālaṃ aṭṭhatvā parinibbāyituṃ mārassa yācanāya āyusaṅkhāraṃ ossaji? Na bhagavā mārassa yācanāya āyusaṅkhāraṃ ossaji, nāpi therassa āyācanāya na ossajissati, temāsato pana paraṃ buddhaveneyyānaṃ abhāvato āyusaṅkhāraṃ ossaji <pageBreak edition="Pali Text Society" number="0.0328" />. Ṭhānañhi nāma buddhānaṃ bhagavantānaṃ yāvadeva veneyyavinayanatthaṃ, te asati vineyyajane kena nāma kāraṇena ṭhassanti. Yadi ca mārassa yācanāya parinibbāyeyya, puretaraṃyeva parinibbāyeyya. Bodhimaṇḍepi hi mārena yācitaṃ, nimittobhāsakaraṇampi therassa sokatanukaraṇatthanti vuttovāyamattho. Apica buddhabaladīpanatthaṃ nimittobhāsakaraṇaṃ. Evaṃ mahānubhāvā buddhā bhagavantoyeva tiṭṭhantāpi attano ruciyāva tiṭṭhanti, parinibbāyantāpi attano ruciyāva parinibbāyantīti.</paragraph>
    <paragraph line="16"><bold>Mahābhūmicālo</bold>ti mahanto pathavīkampo. Tadā kira dasasahassilokadhātu akampittha. <bold>Bhiṃsanako</bold>ti bhayajanako. <bold>Devadundubhiyo ca phaliṃsū</bold>ti devabheriyo nadiṃsu, devo sukkhagajjitaṃ gajji, akālavijjulatā nicchariṃsu, khaṇikavassaṃ vassīti vuttaṃ hoti.</paragraph>
    <paragraph line="17"><bold>Etamatthaṃ viditvā</bold>ti etaṃ saṅkhāravisaṅkhārānaṃ visesasaṅkhātaṃ atthaṃ sabbākārato viditvā. <bold>Imaṃ</bold><pageBreak edition="Vipassana Research Institut" number="0.0268" /><bold>udāna</bold>nti anavasesasaṅkhāre vissajjetvā attano visaṅkhāragamanadīpakaṃ udānaṃ udānesi. Kasmā udānesi? Koci nāma vadeyya ‘‘mārena pacchato pacchato anubandhitvā ‘parinibbātu, bhante’ti upadduto bhayena bhagavā āyusaṅkhāraṃ ossajī’’ti. ‘‘Tassokāso mā hotu, bhītassa udānaṃ nāma natthī’’ti etassa dīpanatthaṃ pītivegavissaṭṭhaṃ udānaṃ udānesīti aṭṭhakathāsu vuttaṃ. Tato temāsamatteneva ca pana buddhakiccassa nipphajjanato evaṃ dīgharattaṃ mayā parihaṭoyaṃ dukkhabhāro na cirasseva nikkhipiyatīti passato parinibbānaguṇapaccavekkhaṇe tassa uḷāraṃ <pageBreak edition="Myanmar" number="0.0299" /> pītisomanassaṃ uppajji, tena pītivegena udānesīti yuttaṃ viya. Ekantena hi visaṅkhāraninno nibbānajjhāsayo satthā mahākaruṇāya balakkārena viya sattahitatthaṃ loke suciraṃ ṭhito. Tathā hi devasikaṃ catuvīsatikoṭisatasahassasaṅkhā samāpattiyo vaḷañjeti, sodāni mahākaruṇādhikārassa nipphannattā nibbānābhimukho anappakaṃ pītisomanassaṃ paṭisaṃvedesi. Teneva hi <pageBreak edition="Pali Text Society" number="0.0329" /> bhagavato kilesaparinibbānadivase viya khandhaparinibbānadivasepi sarīrābhā visesato vippasannā parisuddhā pabhassarā ahosīti.</paragraph>
    <paragraph line="18">Gāthāya soṇasiṅgālādīnampi paccakkhabhāvato tulitaṃ paricchinnanti <bold>tulaṃ,</bold> kāmāvacarakammaṃ. Na tulaṃ <bold>atulaṃ,</bold> tulaṃ vā sadisamassa aññaṃ lokiyakammaṃ natthīti <bold>atulaṃ,</bold> mahaggatakammaṃ. Kāmāvacaraṃ rūpāvacaraṃ vā <bold>tulaṃ,</bold> arūpāvacaraṃ <bold>atulaṃ</bold>. Appavipākaṃ vā <bold>tulaṃ,</bold> bahuvipākaṃ <bold>atulaṃ</bold>. <bold>Sambhava</bold>nti sambhavassa hetubhūtaṃ, upapattijanakanti attho. <bold>Bhavasaṅkhāra</bold>nti punabbhavasaṅkhāraṇakaṃ. <bold>Avassajī</bold>ti vissajjesi. <bold>Munī</bold>ti buddhamuni. <bold>Ajjhattarato</bold>ti niyakajjhattarato. <bold>Samāhito</bold>ti upacārappanāsamādhivasena samāhito. <bold>Abhindi kavacamivā</bold>ti kavacaṃ viya abhindi. <bold>Attasambhava</bold>nti attani sañjātaṃ kilesaṃ. Idaṃ vuttaṃ hoti ‘‘savipākaṭṭhena sambhavaṃ, bhavābhavābhisaṅkharaṇaṭṭhena bhavasaṅkhāranti ca laddhanāmaṃ tulātulasaṅkhātaṃ lokiyakammañca ossaji, saṅgāmasīse mahāyodho kavacaṃ viya attasambhavaṃ kilesañca ajjhattarato samāhito hutvā abhindī’’ti.</paragraph>
    <paragraph line="19">Atha vā <bold>tula</bold>nti tulento tīrento. <bold>Atulañca sambhava</bold>nti nibbānañceva bhavañca. <bold>Bhavasaṅkhāra</bold>nti bhavagāmikaṃ kammaṃ. <bold>Avassaji munī</bold>ti ‘‘pañcakkhandhā aniccā, pañcannaṃ khandhānaṃ nirodho nibbānaṃ nicca’’ntiādinā nayena tulento buddhamuni bhave ādīnavaṃ, nibbāne ca ānisaṃsaṃ disvā taṃ khandhānaṃ mūlabhūtaṃ bhavasaṅkhārakammaṃ ‘‘kammakkhayāya saṃvattatī’’ti (ma. ni. 2.81; a. ni. 4.233) evaṃ vuttena kammakkhayakarena ariyamaggena avassaji <pageBreak edition="Vipassana Research Institut" number="0.0269" />. Kathaṃ ajjhattarato samāhito, abhindi kavacamivattasambhavaṃ. So hi vipassanāvasena ajjhattarato, samathavasena samāhitoti evaṃ <pageBreak edition="Pali Text Society" number="0.0330" /> pubbabhāgato paṭṭhāya samathavipassanābalena kavacaṃ <pageBreak edition="Myanmar" number="0.0300" /> viya attabhāvaṃ pariyonandhitvā ṭhitaṃ, attani sambhavattā ‘‘attasambhava’’nti laddhanāmaṃ sabbaṃ kilesajālaṃ abhindi, kilesābhāveneva kammaṃ appaṭisandhikattā avassaṭṭhaṃ nāma hotīti evaṃ kilesappahānena kammaṃ pajahi. Iti bodhimūleyeva avassaṭṭhabhavasaṅkhāro bhagavā vekhamissakena viya jarasakaṭaṃ samāpattivekhamissakena attabhāvaṃ yāpentopi ‘‘ito temāsato uddhaṃ samāpattivekhamassa na dassāmī’’ti cittuppādanena āyusaṅkhāraṃ ossajīti.</paragraph>
    <centered line="20">Paṭhamasuttavaṇṇanā niṭṭhitā.</centered>
    <subhead line="21">2. Sattajaṭilasuttavaṇṇanā</subhead>
    <paragraph line="22" number="52"> Dutiye <bold>bahidvārakoṭṭhake</bold>ti pāsādadvārakoṭṭhakassa bahi, na vihāradvārakoṭṭhakassa. So kira pāsādo lohapāsādo viya samantā catudvārakoṭṭhakaparivuto pākāraparikkhitto. Tesu pācīnadvārakoṭṭhakassa bahi pāsādacchāyāyaṃ pācīnalokadhātuṃ olokento paññattavarabuddhāsane nisinno hoti. <bold>Jaṭilā</bold>ti jaṭāvanto tāpasavesadhārino. <bold>Nigaṇṭhā</bold>ti setapaṭanigaṇṭharūpadhārino. <bold>Ekasāṭakā</bold>ti ekasāṭakanigaṇṭhā viya ekaṃ pilotikakhaṇḍaṃ hatthe bandhitvā tenāpi sarīrassa purimabhāgaṃ paṭicchādetvā <pageBreak edition="Pali Text Society" number="0.0331" /> vicaraṇakā. <bold>Parūḷhakacchanakhalomā</bold>ti parūḷhakacchalomā parūḷhanakhā parūḷhaavasesalomā ca, kacchādīsu dīghalomā dīghanakhā cāti attho. <bold>Khārivividhamādāyā</bold>ti vividhaṃ khārādinānappakāraṃ pabbajitaparikkhārabhaṇḍikaṃ gahetvā. <bold>Avidūre atikkamantī</bold>ti vihārassa avidūramaggena nagaraṃ pavisanti.</paragraph>
    <paragraph line="23"><bold>Rājāhaṃ, bhante, pasenadi kosalo</bold>ti ahaṃ, bhante, rājā pasenadi kosalo, mayhaṃ nāmaṃ tumhe jānāthāti. Kasmā pana rājā loke aggapuggalassa santike nisinno evarūpānaṃ nagganissirīkānaṃ añjaliṃ paggaṇhātīti? Saṅgaṇhanatthāya. Evañhissa ahosi ‘‘sacāhaṃ ettakampi etesaṃ na karissāmi, mayaṃ puttadāraṃ pahāya etassatthāya dubbhojanadukkhaseyyādīni anubhoma, ayaṃ amhākaṃ nipaccakāramattampi na karoti <pageBreak edition="Myanmar" number="0.0301" />. Tasmiñhi kate amhe ‘ocarakā’ti jano aggahetvā ‘pabbajitā’icceva sañjānissati, kiṃ imassa bhūtatthakathanenāti <pageBreak edition="Vipassana Research Institut" number="0.0270" /> attanā diṭṭhaṃ sutaṃ paṭicchādetvā na katheyyuṃ, evaṃ kate pana anigūhitvā kathessantī’’ti. Apica satthu ajjhāsayajānanatthampi evamakāsīti. Rājā kira bhagavantaṃ upasaṅkamantopi katipayakālaṃ sammāsambodhiṃ na saddahi. Tenassa evaṃ ahosi ‘‘yadi bhagavā sabbaṃ jānāti, mayā imesaṃ nipaccakāraṃ katvā ‘ime arahanto’ti vutte nānujāneyya, atha maṃ anuvattanto anujāneyya, kuto tassa sabbaññutā’’ti. Evaṃ so satthu ajjhāsayajānanatthaṃ tathā akāsi. Bhagavā pana ‘‘ujukameva ‘na ime samaṇā ocarakā’ti vutte yadipi rājā saddahati, mahājano pana tamatthaṃ ajānanto na saddaheyya, samaṇo gotamo ‘rājā attano kathaṃ suṇātī’ti yaṃ kiñci mukhāruḷhaṃ kathetī’ti vadeyya, tadassa dīgharattaṃ ahitāya dukkhāya saṃvatteyya, añño ca guḷhakammaṃ vivaṭaṃ kataṃ bhaveyya, sayameva rājā tesaṃ ocarakabhāvaṃ kathessatī’’ti ñatvā <bold>‘‘dujjānaṃ kho eta’’</bold>ntiādimāha.</paragraph>
    <paragraph line="24">Tattha <bold>kāmabhoginā</bold>ti iminā pana rāgābhibhavaṃ, ubhayenāpi vikkhittacittataṃ dasseti. <bold>Puttasambādhasayana</bold>nti puttehi sambādhasayanaṃ <pageBreak edition="Pali Text Society" number="0.0332" />. Ettha ca puttasīsena dārapariggahaṃ, puttadāresu uppilāvitena tesaṃ gharāvāsādihetu sokābhibhavena cittassa saṃkiliṭṭhataṃ dasseti. <bold>Kāsikacandana</bold>nti saṇhacandanaṃ, kāsikavatthañca candanañcāti vā attho. <bold>Mālāgandhavilepana</bold>nti vaṇṇagandhatthāya mālā, sugandhabhāvatthāya gandhaṃ, chavirāgakaraṇatthāya vilepanaṃ dhārentena. <bold>Jātarūparajata</bold>nti suvaṇṇañceva avasiṭṭhadhanañca. <bold>Sādiyantenā</bold>ti paṭiggaṇhantena. Sabbenapi kāmesu abhigiddhabhāvameva pakāseti.</paragraph>
    <paragraph line="25"><bold>Saṃvāsenā</bold>ti sahavāsena. <bold>Sīlaṃ veditabba</bold>nti ‘‘ayaṃ pesalo vā dussīlo vā’’ti saṃvasantena ekasmiṃ ṭhāne saha vasantena jānitabbo. <bold>Tañca kho dīghena addhunā na ittara</bold>nti tañca sīlaṃ dīghena kālena veditabbaṃ, na ittarena. Katipayadivase hi saññatākāro saṃvutindriyākāro ca hutvā sakkā dassetuṃ. <bold>Manasi karotā no amanasi karotā</bold>ti tampi ‘‘sīlamassa pariggaṇhissāmī’’ti manasi karontena <pageBreak edition="Myanmar" number="0.0302" /> paccavekkhantena sakkā jānituṃ, na itarena. <bold>Paññavatā</bold>ti tampi sappaññeneva paṇḍitena. Bālo hi manasi karontopi jānituṃ na sakkoti. <bold>Saṃvohārenā</bold>ti kathanena.</paragraph>
    <gatha1 line="26">‘‘Yo hi koci manussesu, vohāraṃ upajīvati;</gatha1>
    <gathalast line="27">Evaṃ vāseṭṭha jānāhi, vāṇijo so na brāhmaṇo’’ti. (su. ni. 619) –</gathalast>
    <unindented line="28">Ettha <pageBreak edition="Vipassana Research Institut" number="0.0271" /> hi vāṇijjaṃ vohāro nāma. ‘‘Cattāro ariyavohārā’’ti (dī. ni. 3.313) ettha cetanā. ‘‘Saṅkhā samaññā paññatti vohāro’’ti (dha. sa. 1313-1315) ettha paññatti. ‘‘Vohāramattena so vohareyyā’’ti (saṃ. ni. 1.25) ettha kathā vohāro. Idhāpi so eva adhippeto. Ekaccassa hi sammukhākathā parammukhākathāya na sameti, parammukhākathā sammukhākathāya, tathā purimakathā pacchimakathāya, pacchimakathā ca purimakathāya. So kathentoyeva sakkā jānituṃ ‘‘asuci eso puggalo’’ti. Sucisīlassa pana purimaṃ <pageBreak edition="Pali Text Society" number="0.0333" /> pacchimena, pacchimañca purimena, sammukhā kathitañca parammukhā kathitena, parammukhā kathitañca sammukhā kathitena sameti, tasmā kathentena sakkā sucibhāvo jānitunti pakāsento āha – <bold>‘‘saṃvohārena soceyyaṃ veditabba’’</bold>nti<bold>.</bold></unindented>
    <paragraph line="29"><bold>Thāmo</bold>ti ñāṇathāmo. Yassa hi ñāṇathāmo natthi, so uppannesu upaddavesu gahetabbagahaṇaṃ kattabbakaraṇaṃ apassanto advārikaṃ gharaṃ paviṭṭho viya carati. Tenāha – <bold>‘‘āpadāsu kho, mahārāja,</bold><bold>thāmo veditabbo’’</bold>ti. <bold>Sākacchāyā</bold>ti sahakathāya. Duppaññassa hi kathā udake geṇḍu viya uplavati, paññavato kathentassa paṭibhānaṃ anantaṃ hoti. Udakavipphandaneneva hi maccho khuddako mahanto vāti paññāyati<bold>.</bold></paragraph>
    <paragraph line="30">Iti bhagavā rañño ujukameva te ‘‘ime nāmā’’ti avatvā arahantānaṃ anarahantānañca jānanūpāyaṃ pakāsesi. Rājā taṃ sutvā bhagavato sabbaññutāya desanāvilāsena ca abhippasanno <bold>‘‘acchariyaṃ, bhante’’</bold>tiādinā attano pasādaṃ pakāsetvā idāni te yāthāvato bhagavato ārocento <bold>‘‘ete, bhante, mama purisā carā’’</bold>tiādimāha. Tattha <bold>carā</bold>ti apabbajitā eva pabbajitarūpena raṭṭhapiṇḍaṃ <pageBreak edition="Myanmar" number="0.0303" /> bhuñjantā paṭicchannakammantattā. <bold>Ocarakā</bold>ti heṭṭhā carakā. Carā hi pabbatamatthakena carantāpi heṭṭhā carakāva nihīnakammattā. Atha vā <bold>ocarakā</bold>ti carapurisā. <bold>Ocaritvā</bold>ti avacaritvā vīmaṃsitvā, tasmiṃ tasmiṃ dese taṃ taṃ pavattiṃ ñatvāti attho. <bold>Osārissāmī</bold>ti paṭipajjissāmi, karissāmīti attho. <bold>Rajojalla</bold>nti rajañca malañca. <bold>Pavāhetvā</bold>ti suṭṭhu vikkhālanavasena apanetvā. <bold>Kappitakesamassū</bold>ti alaṅkārasatthe vuttavidhinā kappakehi chinnakesamassū. <bold>Kāmaguṇehī</bold>ti kāmakoṭṭhāsehi, kāmabandhanehi vā <bold>samappitā</bold>ti suṭṭhu appitā allīnā. <bold>Samaṅgibhūtā</bold>ti sahabhūtā <pageBreak edition="Pali Text Society" number="0.0334" />. <bold>Paricāressantī</bold>ti indriyāni samantato cāressanti kīḷāpessanti vā.</paragraph>
    <paragraph line="31"><bold>Etamatthaṃ viditvā</bold>ti etaṃ tesaṃ rājapurisānaṃ attano udarassa kāraṇā pabbajitavesena lokavañcanasaṅkhātaṃ <pageBreak edition="Vipassana Research Institut" number="0.0272" /> atthaṃ viditvā. <bold>Imaṃ udāna</bold>nti imaṃ parādhīnatāparavañcanatāpaṭikkhepavibhāvanaṃ udānaṃ udānesi.</paragraph>
    <paragraph line="32">Tattha <bold>na vāyameyya sabbatthā</bold>ti dūteyyaocarakakammādike sabbasmiṃ pāpadhamme ime rājapurisā viya pabbajito na vāyameyya, vāyāmaṃ ussāhaṃ na kareyya, sabbattha yattha katthaci vāyāmaṃ akatvā appamattakepi puññasmiṃyeva vāyameyyāti adhippāyo. <bold>Nāññassa puriso siyā</bold>ti pabbajitarūpena aññassa puggalassa sevakapuriso na siyā. Kasmā? Evarūpassapi ocarakādipāpakammassa kattabbattā. <bold>Nāññaṃ nissāya jīveyyā</bold>ti aññaṃ paraṃ issarādiṃ nissāya ‘‘tappaṭibaddhaṃ me sukhadukkha’’nti evaṃcitto hutvā na jīvikaṃ pavatteyya, attadīpo attasaraṇo anaññasaraṇo eva bhaveyya. Atha vā anatthāvahato ‘‘ocaraṇa’’nti laddhanāmakattā aññaṃ akusalakammaṃ nissāya na jīveyya. <bold>Dhammena na vaṇiṃ care</bold>ti dhanādiatthāya dhammaṃ na katheyya. Yo hi dhanādihetu paresaṃ dhammaṃ deseti, so dhammena vāṇijjaṃ karoti nāma, evaṃ dhammena taṃ na careyya. Atha vā dhanādīnaṃ atthāya kosalarañño puriso viya ocarakādikammaṃ karonto parehi anāsaṅkanīyatāya pabbajjāliṅgasamādānādīni anutiṭṭhanto dhammena vāṇijjaṃ karoti nāma. Yopi idha parisuddhaṃ brahmacariyaṃ carantopi aññataraṃ devanikāyaṃ paṇidhāya brahmacariyaṃ carati, sopi <pageBreak edition="Myanmar" number="0.0304" /> dhammena vāṇijjaṃ karoti nāma, evaṃ dhammena vāṇijjaṃ na care, na kareyyāti attho.</paragraph>
    <centered line="33">Dutiyasuttavaṇṇanā niṭṭhitā.</centered>
    <subhead line="34">3. Paccavekkhaṇasuttavaṇṇanā</subhead>
    <paragraph line="35" number="53"> Tatiye <pageBreak edition="Pali Text Society" number="0.0335" /><bold>attano aneke pāpake akusale dhamme pahīne</bold>ti lobhadosamohaviparītamanasikāraahirikānottappakodhūpanāhamakkhapalāsaissāmacchariyamāyā- sāṭheyyathambhasārambhamānātimānamadapamādataṇhāavijjātividhākusalamūladuccaritasaṃkilesavisama- saññāvitakkapapañcacatubbidhavipallāsaāsavaoghayogaganthāgatigamanataṇhupādānapañcavidha- cetokhilapañcacetovinibandhanīvaraṇābhinandanachavivāda- mūlataṇhākāyasattānusayaaṭṭhamicchattanava- taṇhāmūlakadasākusalakammapathadvāsaṭṭhidiṭṭhigataaṭṭhasatataṇhāvicaritādippabhede attano santāne anādikālapavatte <pageBreak edition="Vipassana Research Institut" number="0.0273" /> diyaḍḍhasahassakilese taṃsahagate cāpi aneke pāpake lāmake akosallasambhūtaṭṭhena akusale dhamme anavasesaṃ saha vāsanāya bodhimūleyeva pahīne ariyamaggena samucchinne paccavekkhamāno ‘‘ayampi me kileso pahīno, ayampi me kileso pahīno’’ti anupadapaccavekkhaṇāya paccavekkhamāno bhagavā nisinno hoti.</paragraph>
    <paragraph line="36"><bold>Aneke ca kusale dhamme</bold>ti sīlasamādhipaññāvimuttivimuttiñāṇadassanaṃ cattāro satipaṭṭhānā, cattāro sammappadhānā, cattāro iddhipādā, cattāro ariyamaggā, cattāri phalāni, catasso paṭisambhidā, catuyoniparicchedakañāṇaṃ, cattāro ariyavaṃsā, cattāri vesārajjañāṇāni, pañca padhāniyaṅgāni, pañcaṅgiko sammāsamādhi, pañcañāṇiko sammāsamādhi, pañcindriyāni, pañca balāni, pañca nissāraṇīyā dhātuyo, pañca vimuttāyatanañāṇāni, pañca vimuttiparipācanīyā saññā, cha anussatiṭṭhānāni, cha gāravā, cha nissāraṇīyā dhātuyo, cha satatavihārā, cha anuttariyāni, cha nibbedhabhāgiyā paññā, cha abhiññā, cha asādhāraṇañāṇāni, satta aparihāniyā dhammā, satta ariyadhanāni, satta bojjhaṅgā, satta <pageBreak edition="Myanmar" number="0.0305" /> sappurisadhammā, satta nijjaravatthūni, satta <pageBreak edition="Pali Text Society" number="0.0336" /> saññā, satta dakkhiṇeyyapuggaladesanā, satta khīṇāsavabaladesanā, aṭṭha paññāpaṭilābhahetudesanā, aṭṭha sammattāni, aṭṭha lokadhammātikkamā, aṭṭha ārambhavatthūni, aṭṭha akkhaṇadesanā, aṭṭha mahāpurisavitakkā, aṭṭha abhibhāyatanadesanā, aṭṭha vimokkhā, nava yonisomanasikāramūlakā dhammā, nava pārisuddhipadhāniyaṅgāni, nava sattāvāsadesanā, nava āghātappaṭivinayā, nava saññā, nava nānattāni, nava anupubbavihārā, dasa nāthakaraṇā dhammā, dasa kasiṇāyatanāni, dasa kusalakammapathā, dasa sammattāni, dasa ariyavāsā, dasa asekkhā dhammā, dasa tathāgatabalāni, ekādasa mettānisaṃsā, dvādasa dhammacakkākārā, terasa dhutaṅgaguṇā, cuddasa buddhañāṇāni, pannarasa vimuttiparipācanīyā dhammā, soḷasavidhā ānāpānassati, soḷasa aparantapanīyā dhammā, aṭṭhārasa mahāvipassanā, aṭṭhārasa buddhadhammā, ekūnavīsati paccavekkhaṇañāṇāni, catucattālīsa ñāṇavatthūni, paññāsa udayabbayañāṇāni, paropaññāsa kusalā dhammā, sattasattati ñāṇavatthūni, catuvīsatikoṭisatasahassasamāpattisañcārimahāvajirañāṇaṃ, anantanayasamantapaṭṭhānapavicayapaccavekkhaṇadesanāñāṇāni, tathā anantāsu lokadhātūsu anantānaṃ sattānaṃ āsayādivibhāvanañāṇāni cāti evamādike aneke attano kusale anavajjadhamme anantakālaṃ pāramiparibhāvanāya maggabhāvanāya ca pāripūriṃ vuddhiṃ gate ‘‘imepi anavajjadhammā mayi saṃvijjanti, imepi anavajjadhammā mayi saṃvijjantī’’ti rucivasena manasikārābhimukhe buddhaguṇe vaggavagge puñjapuñje katvā paccavekkhamāno nisinno hoti. Te ca <pageBreak edition="Vipassana Research Institut" number="0.0274" /> kho sapadesato eva, na nippadesato. Sabbe buddhaguṇe bhagavatāpi anupadaṃ anavasesato manasi kātuṃ na sakkā anantāparimeyyabhāvato.</paragraph>
    <paragraph line="37">Vuttañhetaṃ –</paragraph>
    <gatha1 line="38">‘‘Buddhopi buddhassa bhaṇeyya vaṇṇaṃ,</gatha1>
    <gatha2 line="39">Kappampi ce aññamabhāsamāno;</gatha2>
    <gatha3 line="40">Khīyetha kappo ciradīghamantare,</gatha3>
    <gathalast line="41">Vaṇṇo na khīyetha tathāgatassā’’ti.</gathalast>
    <paragraph line="42">Aparampi <pageBreak edition="Myanmar" number="0.0306" /><pageBreak edition="Pali Text Society" number="0.0337" /> vuttaṃ –</paragraph>
    <gatha1 line="43">‘‘Asaṅkhyeyyāni nāmāni, saguṇena mahesino;</gatha1>
    <gathalast line="44">Guṇena nāmamuddheyyaṃ, api nāma sahassato’’ti.</gathalast>
    <paragraph line="45">Tadā hi bhagavā pacchābhattaṃ piṇḍapātappaṭikkanto vihāraṃ pavisitvā gandhakuṭippamukhe ṭhatvā bhikkhūsu vattaṃ dassetvā gatesu mahāgandhakuṭiṃ pavisitvā paññattavarabuddhāsane nisinno attano atītajātivisayaṃ ñāṇaṃ pesesi. Athassa tāni nirantaraṃ poṅkhānupoṅkhaṃ anantāparimāṇappabhedā upaṭṭhahiṃsu. So ‘‘evaṃ mahantassa nāma dukkhakkhandhassa mūlabhūtā ime kilesā’’ti kilesavisayaṃ ñāṇācāraṃ pesetvā te pahānamukhena anupadaṃ paccavekkhitvā ‘‘ime vata kilesā anavasesato mayhaṃ suṭṭhu pahīnā’’ti puna tesaṃ pahānakaraṃ sākāraṃ saparivāraṃ sauddesaṃ ariyamaggaṃ paccavekkhanto anantāparimāṇabhede attano sīlādianavajjadhamme manasākāsi. Tena vuttaṃ –</paragraph>
    <indent line="46">‘‘Tena kho pana samayena bhagavā attano aneke pāpake akusale dhamme pahīne paccavekkhamāno nisinno hoti, aneke ca kusale dhamme bhāvanāpāripūriṃ gate’’ti.</indent>
    <paragraph line="47">Evaṃ paccavekkhitvā uppannapītisomanassuddesabhūtaṃ <bold>imaṃ udānaṃ udānesi</bold>.</paragraph>
    <paragraph line="48">Tattha <bold>ahu pubbe</bold>ti arahattamaggañāṇuppattito pubbe sabbopi cāyaṃ rāgādiko kilesagaṇo <pageBreak edition="Vipassana Research Institut" number="0.0275" /> mayhaṃ santāne ahu āsi, na imasmiṃ kilesagaṇe kocipi kileso nāhosi. <bold>Tadā nāhū</bold>ti tadā tasmiṃ kāle ariyamaggakkhaṇe so kilesagaṇo na ahu na āsi, tattha aṇumattopi kileso aggamaggakkhaṇe appahīno nāma natthi. ‘‘Tato nāhū’’tipi paṭhanti, tato arahattamaggakkhaṇato paraṃ nāsīti attho. <bold>Nāhu pubbe</bold>ti yo cāyaṃ mama aparimāṇo anavajjadhammo etarahi bhāvanāpāripūriṃ gato upalabbhati, sopi ariyamaggakkhaṇato pubbe na ahu na āsi. <bold>Tadā ahū</bold>ti yadā pana me aggamaggañāṇaṃ uppannaṃ, tadā sabbopi me anavajjadhammo āsi. Aggamaggādhigamena hi saddhiṃ sabbepi sabbaññuguṇā buddhānaṃ hatthagatā eva honti.</paragraph>
    <paragraph line="49"><bold>Na</bold><pageBreak edition="Myanmar" number="0.0307" /><bold>cāhu na ca bhavissati, na cetarahi vijjatī</bold>ti yo pana so anavajjadhammo ariyamaggo <pageBreak edition="Pali Text Society" number="0.0338" /> mayhaṃ bodhimaṇḍe uppanno, yena sabbo kilesagaṇo anavasesaṃ pahīno, so yathā mayhaṃ maggakkhaṇato pubbe na cāhu na ca ahosi, evaṃ attanā pahātabbakilesābhāvato te kilesā viya ayampi na ca bhavissati anāgate na uppajjissati, etarahi paccuppannakālepi na vijjati na upalabbhati attanā kattabbakiccābhāvato. Na hi ariyamaggo anekavāraṃ pavattati. Tenevāha – ‘‘na pāraṃ diguṇaṃ yantī’’ti.</paragraph>
    <paragraph line="50">Iti bhagavā ariyamaggena attano santāne anavasesaṃ pahīne akusale dhamme bhāvanāpāripūriṃ gate aparimāṇe anavajjadhamme ca paccavekkhamāno attupanāyikapītivegavissaṭṭhaṃ udānaṃ udānesi. Purimāya kathāya purimavesārajjadvayameva kathitaṃ, pacchimadvayaṃ sammāsambodhiyā pakāsitattā pakāsitameva hotīti.</paragraph>
    <centered line="51">Tatiyasuttavaṇṇanā niṭṭhitā.</centered>
    <subhead line="52">4. Paṭhamanānātitthiyasuttavaṇṇanā</subhead>
    <paragraph line="53" number="54"> Catutthe <bold>nānātitthiyasamaṇabrāhmaṇaparibbājakā</bold>ti ettha taranti etena saṃsāroghanti titthaṃ, nibbānamaggo. Idha pana viparītavipallāsavasena diṭṭhigatikehi tathā gahitadiṭṭhidassanaṃ ‘‘tittha’’nti adhippetaṃ. Tasmiṃ sassatādinānākāre titthe niyuttāti nānātitthiyā, nagganigaṇṭhādisamaṇā <pageBreak edition="Vipassana Research Institut" number="0.0276" /> ceva kaṭhakalāpādibrāhmaṇā ca pokkharasātādiparibbājakā ca samaṇabrāhmaṇaparibbājakā. Nānātitthiyā ca te samaṇabrāhmaṇaparibbājakā cāti nānātitthiyasamaṇabrāhmaṇaparibbājakā.</paragraph>
    <paragraph line="54">‘‘Sassato attā ca loko cā’’tiādinā passanti etāya, sayaṃ vā passati, tathā dassanamattameva vāti diṭṭhi, micchābhinivesassetaṃ adhivacanaṃ. Sassatādivasena nānā anekavidhā diṭṭhiyo etesanti <bold>nānādiṭṭhikā</bold>. Sassatādivaseneva khamanaṃ khanti, rocanaṃ ruci, atthato ‘‘sassato <pageBreak edition="Myanmar" number="0.0308" /> attā ca loko cā’’tiādinā (udā. 55) pavatto cittavipallāso saññāvipallāso <pageBreak edition="Pali Text Society" number="0.0339" /> ca. Tathā nānā khantiyo etesanti <bold>nānākhantikā,</bold> nānā ruciyo etesanti <bold>nānārucikā</bold>. Diṭṭhigatikā hi pubbabhāge tathā tathā cittaṃ rocetvā khamāpetvā ca pacchā ‘‘idameva saccaṃ moghamañña’’nti abhinivisanti. Atha vā ‘‘aniccaṃ nicca’’ntiādinā tathā tathā dassanavasena diṭṭhi, khamanavasena khanti, ruccanavasena rucīti evaṃ tīhipi padehi diṭṭhi eva vuttāti veditabbā. <bold>Nānādiṭṭhinissayanissitā</bold>ti sassatādiparikappavasena nānāvidhaṃ diṭṭhiyā nissayaṃ vatthuṃ kāraṇaṃ, diṭṭhisaṅkhātameva vā nissayaṃ nissitā allīnā upagatā, taṃ anissajjitvā ṭhitāti attho. Diṭṭhiyopi hi diṭṭhigatikānaṃ abhinivesākārānaṃ nissayā honti.</paragraph>
    <paragraph line="55"><bold>Santī</bold>ti atthi saṃvijjanti upalabbhanti. <bold>Eke</bold>ti ekacce. <bold>Samaṇabrāhmaṇā</bold>ti pabbajjūpagamena samaṇā, jātiyā brāhmaṇā, lokena vā samaṇāti ca brāhmaṇāti ca evaṃ gahitā. <bold>Evaṃvādino</bold>ti evaṃ idāni vattabbākārena vadantīti evaṃvādino. Evaṃ idāni vattabbākārena pavattā diṭṭhi etesanti <bold>evaṃdiṭṭhino</bold>. Tattha dutiyena diṭṭhigatikānaṃ micchābhiniveso dassito, paṭhamena tesaṃ yathābhinivesaṃ paresaṃ tattha patiṭṭhāpanavasena vohāro.</paragraph>
    <paragraph line="56"><bold>Sassato loko, idameva saccaṃ moghamañña</bold>nti ettha <bold>loko</bold>ti attā. So hi diṭṭhigatikehi lokiyanti ettha puññaṃ pāpaṃ tabbipākā, sayaṃ vā kārakādibhāvena abhiyuttehi lokiyatīti lokoti adhippeto. Svāyaṃ sassato amaro nicco dhuvoti yadidaṃ amhākaṃ dassanaṃ idameva saccaṃ aviparītaṃ, aññaṃ pana asassatotiādi paresaṃ dassanaṃ moghaṃ micchāti attho. Etena cattāropi sassatavādā dassitā honti. <bold>Asassato</bold>ti na sassato, anicco adhuvo cavanadhammoti attho. ‘‘Asassato’’ti sassatabhāvappaṭikkhepeneva ucchedo dīpitoti sattapi ucchedavādā dīpitā honti.</paragraph>
    <paragraph line="57"><bold>Antavā</bold>ti <pageBreak edition="Vipassana Research Institut" number="0.0277" /> sapariyanto parivaṭumo paricchinnappamāṇo, na sabbagatoti attho. Etena sarīraparimāṇo aṅguṭṭhaparimāṇo avayavaparimāṇo paramāṇuparimāṇo <pageBreak edition="Myanmar" number="0.0309" /> attāti evamādivādā dassitā honti. <bold>Anantavā</bold>ti apariyanto, sabbagatoti attho. Etena kapilakaṇādādivādā dīpitā honti.</paragraph>
    <paragraph line="58"><bold>Taṃ jīvaṃ taṃ</bold><pageBreak edition="Pali Text Society" number="0.0340" /><bold>sarīra</bold>nti yaṃ sarīraṃ, tadeva jīvasaṅkhātaṃ vatthu, yañca jīvasaṅkhātaṃ vatthu, tadeva sarīranti jīvañca sarīrañca advayaṃ samanupassati. Etena ājīvakānaṃ viya ‘‘rūpī attā’’ti ayaṃ vādo dassito hoti. <bold>Aññaṃ jīvaṃ aññaṃ sarīra</bold>nti iminā pana ‘‘arūpī attā’’ti ayaṃ vādo dassito.</paragraph>
    <paragraph line="59"><bold>Hoti tathāgato paraṃ maraṇā</bold>ti ettha <bold>tathāgato</bold>ti satto. Tañhi diṭṭhigatiko kārakavedakādisaṅkhātaṃ, niccadhuvādisaṅkhātaṃ vā tathābhāvaṃ gatoti tathāgatoti voharati, so maraṇato idhakāyassa bhedato paraṃ uddhaṃ hoti, atthi saṃvijjatīti attho. Etena sassataggāhamukhena soḷasa saññīvādā aṭṭha asaññīvādā aṭṭha ca nevasaññīnāsaññīvādā dassitā honti. <bold>Na hotī</bold>ti natthi na upalabbhati. Etena ucchedavādo dassito. <bold>Hoti ca na ca hotī</bold>ti atthi ca natthi cāti. Etena ekaccasassatavādā satta saññīvādā ca dassitā. <bold>Neva hoti na na hotī</bold>ti iminā pana amarāvikkhepavādo dassitoti veditabbaṃ.</paragraph>
    <paragraph line="60">Ime kira diṭṭhigatikā nānādesato āgantvā sāvatthiyaṃ paṭivasantā ekadā samayappavādake sannipatitvā attano attano vādaṃ paggayha aññavāde khuṃsentā vivādāpannā ahesuṃ. Tena vuttaṃ <bold>‘‘te bhaṇḍanajātā’’</bold>tiādi.</paragraph>
    <paragraph line="61">Tattha bhaṇḍanaṃ nāma kalahassa pubbabhāgo. <bold>Bhaṇḍanajātā</bold>ti jātabhaṇḍanā. <bold>Kalaho</bold>ti kalaho eva, kalassa vā hananato kalaho daṭṭhabbo. Aññamaññassa viruddhavādaṃ āpannāti <bold>vivādāpannā</bold>. Mammaghaṭṭanato mukhameva sattīti <bold>mukhasatti,</bold> pharusavācā. Phalūpacārena viya hi kāraṇaṃ kāraṇūpacārena phalampi vohariyati yathā taṃ ‘‘sukho buddhuppādo, pāpakammaṃ paccanubhotī’’ti ca. Tāhi mukhasattīhi vitudantā vijjhantā viharanti. <bold>Ediso dhammo</bold>ti dhammo aviparītasabhāvo ediso evarūpo, yathā mayā vuttaṃ ‘‘sassato loko’’ti. <bold>Nediso dhammo</bold>ti na ediso dhammo <pageBreak edition="Myanmar" number="0.0310" />, yathā tayā vuttaṃ ‘‘asassato loko’’ti, evaṃ sesapadehipi yojetabbaṃ. So ca titthiyānaṃ vivādo sakalanagare pākaṭo jāto. Atha bhikkhū sāvatthiṃ piṇḍāya <pageBreak edition="Vipassana Research Institut" number="0.0278" /> paviṭṭhā taṃ sutvā ‘‘atthi no idaṃ kathāpābhataṃ, yaṃ nūna mayaṃ imaṃ pavattiṃ <pageBreak edition="Pali Text Society" number="0.0341" /> bhagavato āroceyyāma, appeva nāma taṃ nissāya satthu saṇhasukhumaṃ dhammadesanaṃ labheyyāmā’’ti te pacchābhattaṃ dhammadesanākāle bhagavato etamatthaṃ ārocesuṃ. Tena vuttaṃ – <bold>‘‘atha kho sambahulā bhikkhū’’</bold>tiādi.</paragraph>
    <paragraph line="62">Taṃ sutvā bhagavā aññatitthiyānaṃ dhammassa ayathābhūtapajānanaṃ pakāsento <bold>‘‘aññatitthiyā, bhikkhave’’</bold>tiādimāha. Tattha <bold>andhā</bold>ti paññācakkhuvirahena andhā. Tenāha <bold>‘‘acakkhukā’’</bold>ti. Paññā hi idha ‘‘cakkhū’’ti adhippetā. Tathā hi vuttaṃ <bold>‘‘atthaṃ na jānantī’’</bold>tiādi. Tattha <bold>atthaṃ na jānantī</bold>ti idhalokatthaṃ paralokatthaṃ na jānanti, idhalokaparalokesu vuddhiṃ abbhudayaṃ nāvabujjhanti, paramatthe pana nibbāne kathāvakā. Ye hi nāma pavattimattepi sammūḷhā, te kathaṃ nivattiṃ jānissantīti. <bold>Anatthaṃ na jānantī</bold>ti yadaggena te atthaṃ na jānanti, tadaggena anatthampi na jānanti. Yasmā <bold>dhammaṃ na jānanti,</bold> tasmā <bold>adhammampi na jānanti</bold>. Te hi vipariyesaggāhitāya dhammaṃ kusalampi akusalaṃ karonti, adhammampi akusalaṃ kusalaṃ karonti. Na kevalañca dhammādhammesu eva, atha kho tassa vipākesupi sammūḷhā. Tathā hi te kammampi vipākaṃ katvā voharanti, vipākampi kammaṃ katvā. Tathā <bold>dhammaṃ</bold> sabhāvadhammampi na jānanti, <bold>adhammaṃ</bold> asabhāvadhammampi na jānanti. Evaṃbhūtā ca sabhāvadhammaṃ asabhāvadhammañca, asabhāvadhammaṃ sabhāvadhammañca katvā pavedenti.</paragraph>
    <paragraph line="63">Iti bhagavā titthiyānaṃ mohadiṭṭhipaṭilābhabhāvena paññācakkhuvekallato andhabhāvaṃ dassetvā idāni tamatthaṃ jaccandhūpamāya pakāsetuṃ <bold>‘‘bhūtapubbaṃ, bhikkhave’’</bold>tiādimāha. Tattha <bold>bhūtapubba</bold>nti pubbe bhūtaṃ, atītakāle nibbattaṃ. <bold>Aññataro rājā ahosī</bold>ti purātano nāmagottehi loke apākaṭo eko rājā ahosi. <bold>So rājā aññataraṃ purisaṃ āmantesī</bold>ti tassa kira rañño sobhaggappattaṃ sabbaṅgasampannaṃ attano opavayhaṃ hatthiṃ upaṭṭhānaṃ āgataṃ disvā etadahosi – ‘‘bhaddakaṃ vata, bho, hatthiyānaṃ dassanīya’’nti. Tena ca samayena eko jaccandho rājaṅgaṇena gacchati. Taṃ disvā rājā <pageBreak edition="Myanmar" number="0.0311" /> cintesi – ‘‘mahājāniyā <pageBreak edition="Pali Text Society" number="0.0342" /> kho ime andhā ye evarūpaṃ dassanīyaṃ na labhanti daṭṭhuṃ. Yaṃnūnāhaṃ imissā sāvatthiyā yattakā jaccandhā sabbe te sannipātāpetvā ekadesaṃ ekadesaṃ hatthena phusāpetvā tesaṃ vacanaṃ suṇeyya’’nti. Keḷisīlo rājā ekena purisena sāvatthiyā sabbe jaccandhe sannipātāpetvā tassa purisassa saññaṃ adāsi ‘‘yathā ekeko jaccandho sīsādikaṃ ekekaṃyeva hatthissa aṅgaṃ phusitvā ‘hatthī mayā diṭṭho’ti saññaṃ uppādesi, tathā karohī’’ti. So puriso tathā akāsi. Atha rājā te jaccandhe <pageBreak edition="Vipassana Research Institut" number="0.0279" /> paccekaṃ pucchi ‘‘kīdiso, bhaṇe, hatthī’’ti. Te attanā diṭṭhadiṭṭhāvayavameva hatthiṃ katvā vadantā ‘‘ediso hatthī, nediso hatthī’’ti aññamaññaṃ kalahaṃ karontā hatthādīhi upakkamitvā rājaṅgaṇe mahantaṃ kolāhalaṃ akaṃsu. Rājā saparijano tesaṃ taṃ vippakāraṃ disvā phāsukehi bhijjamānehi hadayena uggatena mahāhasitaṃ hasi. Tena vuttaṃ – <bold>‘‘atha kho, bhikkhave, so rājā…pe… attamano ahosī’’</bold>ti.</paragraph>
    <paragraph line="64">Tattha <bold>ambho</bold>ti ālapanaṃ. <bold>Yāvatakā</bold>ti yattakā. <bold>Jaccandhā</bold>ti jātiyā andhā, jātito paṭṭhāya acakkhukā. <bold>Ekajjha</bold>nti ekato. <bold>Bhaṇe</bold>ti abahumānālāpo. <bold>Hatthiṃ dassehī</bold>ti yathāvuttaṃ hatthiṃ sayāpetvā dassehi. So ca susikkhitattā aparipphandanto nipajji. <bold>Diṭṭho no hatthī</bold>ti hatthena parāmasanaṃ dassanaṃ katvā āhaṃsu. Tena purisena sīsaṃ parāmasāpetvā ‘‘ediso hatthī’’ti saññāpitattā tādisaṃyeva naṃ hatthiṃ sañjānantā jaccandhā <bold>‘‘ediso deva hatthī seyyathāpi kumbho’’</bold>ti vadiṃsu. <bold>Kumbho</bold>ti ca ghaṭoti attho. <bold>Khīlo</bold>ti nāgadantakhīlo. <bold>Soṇḍo</bold>ti hattho. <bold>Naṅgalīsā</bold>ti naṅgalassa sirassa īsā. <bold>Kāyo</bold>ti sarīraṃ. <bold>Koṭṭho</bold>ti kusūlo. <bold>Pādo</bold>ti jaṅgho. <bold>Thūṇo</bold>ti thambho. <bold>Naṅguṭṭha</bold>nti vāḷassa urimappadeso. <bold>Vāladhī</bold>ti vālassa aggappadeso. <bold>Muṭṭhīhi saṃsumbhiṃsū</bold>ti muṭṭhiyo bandhitvā pahariṃsu, muṭṭhighātaṃ akaṃsu. <bold>Attamano ahosī</bold>ti keḷisīlattā so rājā tena jaccandhānaṃ kalahena attamano pahāsena gahitamano ahosi.</paragraph>
    <paragraph line="65"><bold>Evameva kho</bold>ti upamāsaṃsandanaṃ. Tassattho – bhikkhave, yathā te jaccandhā acakkhukā ekaṅgadassino anavasesato hatthiṃ apassitvā attanā <pageBreak edition="Myanmar" number="0.0312" /> diṭṭhāvayavamattaṃ hatthisaññāya <pageBreak edition="Pali Text Society" number="0.0343" /> itarehi diṭṭhaṃ ananujānantā aññamaññaṃ vivādaṃ āpannā kalahaṃ akaṃsu, evameva ime aññatitthiyā sakkāyassa ekadesaṃ rūpavedanādiṃ attano diṭṭhidassanena yathādiṭṭhaṃ ‘‘attā’’ti maññamānā tassa sassatādibhāvaṃ āropetvā ‘‘idameva saccaṃ moghamañña’’nti abhinivisitvā aññamaññaṃ vivadanti, yathābhūtaṃ pana atthānatthaṃ dhammādhammañca na jānanti. Tasmā andhā acakkhukā jaccandhapaṭibhāgāti.</paragraph>
    <paragraph line="66"><bold>Etamatthaṃ viditvā</bold>ti etaṃ titthiyānaṃ dhammasabhāvaṃ yathābhūtaṃ ajānantānaṃ apassantānaṃ jaccandhānaṃ viya hatthimhi yathādassanaṃ micchābhinivesaṃ, tattha ca vivādāpattiṃ sabbākārato viditvā tadatthadīpakaṃ <bold>imaṃ udānaṃ udānesi.</bold></paragraph>
    <paragraph line="67">Tattha <pageBreak edition="Vipassana Research Institut" number="0.0280" /><bold>imesu kira sajjanti, eke samaṇabrāhmaṇā</bold>ti idhekacce pabbajjūpagamanena samaṇā, jātimattena brāhmaṇā ‘‘sassato loko’’tiādinayappavattesu imesu eva asāresu diṭṭhigatesu diṭṭhābhinandanavasena, imesu vā rūpādīsu upādānakkhandhesu evaṃ aniccesu dukkhesu vipariṇāmadhammesu taṇhābhinandanadiṭṭhābhinandanānaṃ vasena ‘‘etaṃ mamā’’tiādinā sajjanti kira. Aho nesaṃ sammohoti dasseti. <bold>Kira</bold>saddo cettha arucisūcanattho. Tena tattha saṅgakāraṇābhāvameva dīpeti. Na kevalaṃ sajjanti eva, atha kho <bold>viggayha naṃ vivadanti</bold> ‘‘na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmī’’tiādinā viggāhikakathānuyogavasena viggayha vivadanti vivādaṃ āpajjanti. <bold>Na</bold>nti cettha nipātamattaṃ. Atha vā <bold>viggayha na</bold>nti naṃ diṭṭhinissayaṃ sakkāyadiṭṭhimeva vā viparītadassanattā sassatādivasena aññamaññaṃ viruddhaṃ gahetvā vivadanti visesato vadanti, attano eva vādaṃ visiṭṭhaṃ aviparītaṃ katvā abhinivissa voharanti. Yathā kiṃ? <bold>Janā ekaṅgadassino</bold> yatheva jaccandhajanā hatthissa ekekaṅgadassino ‘‘yaṃ yaṃ attanā phusitvā ñātaṃ, taṃ tadeva hatthī’’ti gahetvā aññamaññaṃ viggayha vivadiṃsu, evaṃsampadamidanti attho. Ivasaddo cettha luttaniddiṭṭhoti veditabbo.</paragraph>
    <centered line="68">Catutthasuttavaṇṇanā niṭṭhitā.</centered>
    <subhead line="69">5. Dutiyanānātitthiyasuttavaṇṇanā</subhead>
    <paragraph line="70" number="55"> Pañcame <pageBreak edition="Myanmar" number="0.0313" /><pageBreak edition="Pali Text Society" number="0.0344" /><bold>sassato attā ca loko cā</bold>ti rūpādīsu aññataraṃ attāti ca lokoti ca gahetvā taṃ sassataṃ niccanti aññepi ca tathā gāhentā voharanti. Yathāha –</paragraph>
    <indent line="71">‘‘Rūpaṃ attā ceva loko ca sassato cāti attānañca lokañca paññapenti. Vedanaṃ… saññaṃ… saṅkhāre… viññāṇaṃ attā ca loko ca sassato cāti attānañca lokañca paññapentī’’ti.</indent>
    <paragraph line="72">Atha vā <bold>attā</bold>ti ahaṅkāravatthu, <bold>loko</bold>ti mamaṅkāravatthu, yaṃ ‘‘attaniya’’nti vuccati. <bold>Attā</bold>ti vā sayaṃ, <bold>loko</bold>ti paro. <bold>Attā</bold>ti vā pañcasu upādānakkhandhesu eko khandho, itaro <bold>loko</bold><pageBreak edition="Vipassana Research Institut" number="0.0281" />. <bold>Attā</bold>ti vā saviññāṇako khandhasantāno, aviññāṇako <bold>loko</bold>. Evaṃ taṃ taṃ attāti ca lokoti ca yathādassanaṃ dvidhā gahetvā tadubhayaṃ ‘‘nicco dhuvo sassato’’ti abhinivissa voharanti. Etena cattāro sassatavādā dassitā. <bold>Asassato</bold>ti sattapi ucchedavādā dassitā. <bold>Sassato ca asassato cā</bold>ti ekacco attā ca loko ca sassato, ekacco asassatoti evaṃ sassato ca asassato cāti attho. Atha vā sveva attā ca loko ca attagatidiṭṭhikānaṃ viya sassato ca asassato ca, siyā sassatoti evamettha attho veditabbo. Sabbathāpi iminā ekaccasassatavādo dassito. <bold>Neva sassato nāsassato</bold>ti iminā amarāvikkhepavādo dassito. Te hi sassatavāde asassatavāde ca dosaṃ disvā ‘‘neva sassato nāsassato attā ca loko cā’’ti vikkhepaṃ karontā vivadanti.</paragraph>
    <paragraph line="73"><bold>Sayaṃkato</bold>ti attanā kato. Yathā hi tesaṃ tesaṃ sattānaṃ attā ca attano dhammānudhammaṃ katvā sukhadukkhāni paṭisaṃvedeti, evaṃ attāva attānaṃ tassa ca upabhogabhūtaṃ kiñcanaṃ palibodhasaṅkhātaṃ lokañca karoti, abhinimminātīti attaladdhi viya ayampi tesaṃ laddhi. <bold>Paraṃkato</bold>ti parena kato, attato parena issarena vā purisena vā pajāpatinā vā kālena vā pakatiyā vā attā ca loko ca kato <pageBreak edition="Myanmar" number="0.0314" />, nimmitoti attho. <bold>Sayaṃkato ca paraṃkato cā</bold>ti yasmā attānañca lokañca nimminantā issarādayo na kevalaṃ sayameva nimminanti, atha kho tesaṃ tesaṃ sattānaṃ dhammādhammānaṃ sahakārīkāraṇaṃ labhitvāva, tasmā sayaṃkato ca paraṃkato <pageBreak edition="Pali Text Society" number="0.0345" /> ca attā ca loko cāti ekaccānaṃ laddhi. <bold>Asayaṃkāro aparaṃkāro</bold>ti natthi etassa sayaṃkāroti asayaṃkāro, natthi etassa parakāroti aparakāro. Anunāsikāgamaṃ katvā vuttaṃ ‘‘aparaṃkāro’’ti. Ayaṃ ubhayattha dosaṃ disvā ubhayaṃ paṭikkhipati. Atha kathaṃ uppannoti āha – <bold>adhiccasamuppanno</bold>ti yadicchāya samuppanno kenaci kāraṇena vinā uppannoti adhiccasamuppannavādo dassito. Tena ca ahetukavādopi saṅgahito hoti.</paragraph>
    <paragraph line="74">Idāni ye diṭṭhigatikā attānaṃ viya sukhadukkhampi tassa guṇabhūtaṃ kiñcanabhūtaṃ vā sassatādivasena abhinivissa voharanti, tesaṃ taṃ vādaṃ dassetuṃ <bold>‘‘santeke samaṇabrāhmaṇā’’</bold>tiādi vuttaṃ. Taṃ vuttanayameva.</paragraph>
    <paragraph line="75"><bold>Etamatthaṃ viditvā</bold>ti ettha pana idha jaccandhūpamāya anāgatattā taṃ hitvā heṭṭhā vuttanayeneva attho yojetabbo, tathā gāthāya.</paragraph>
    <paragraph line="76">Tattha <pageBreak edition="Vipassana Research Institut" number="0.0282" /><bold>antarāva visīdanti, apatvāva tamogadha</bold>nti ayaṃ viseso. Tassattho – evaṃ diṭṭhigatesu diṭṭhinissayesu āsajjamānā diṭṭhigatikā kāmoghādīnaṃ catunnaṃ oghānaṃ, saṃsāramahoghasseva vā antarāva vemajjhe eva yaṃ tesaṃ pārabhāvena patiṭṭhaṭṭhena vā ogadhasaṅkhātaṃ nibbānaṃ tadadhigamūpāyo vā ariyamaggo taṃ appatvāva anadhigantvāva visīdanti saṃsīdanti. Ogādhanti patiṭṭhahanti etena, ettha vāti ogādho, ariyamaggo nibbānañca. Ogādhamevettha rassattaṃ katvā ogadhanti vuttaṃ. Taṃ ogadhaṃ tamogadhanti padavibhāgo.</paragraph>
    <centered line="77">Pañcamasuttavaṇṇanā niṭṭhitā.</centered>
    <subhead line="78">6. Tatiyanānātitthiyasuttavaṇṇanā</subhead>
    <paragraph line="79" number="56"> Chaṭṭhe sabbaṃ heṭṭhā vuttanayameva. <bold>Imaṃ udāna</bold>nti ettha pana diṭṭhitaṇhāmānesu dosaṃ disvā te dūrato vajjetvā saṅkhāre yathābhūtaṃ passato ca tattha anādīnavadassitāya <pageBreak edition="Pali Text Society" number="0.0346" /> micchābhiniviṭṭhassa yathābhūtaṃ apassato <pageBreak edition="Myanmar" number="0.0315" /> ca yathākkamaṃ saṃsārato ativattanānativattanadīpakaṃ imaṃ udānaṃ udānesīti attho yojetabbo.</paragraph>
    <paragraph line="80">Tattha <bold>ahaṅkārapasutāyaṃ pajā</bold>ti ‘‘sayaṃkato attā ca loko cā’’ti evaṃ vuttasayaṃkārasaṅkhātaṃ ahaṅkāraṃ tathāpavattaṃ diṭṭhiṃ pasutā anuyuttā ayaṃ pajā micchābhiniviṭṭho sattakāyo. <bold>Paraṃkārūpasaṃhitā</bold>ti paro añño issarādiko sabbaṃ karotīti evaṃ pavattaparaṃkāradiṭṭhisannissitā tāya upasaṃhitāti paraṃkārūpasaṃhitā. <bold>Etadeke nābbhaññaṃsū</bold>ti etaṃ diṭṭhidvayaṃ eke samaṇabrāhmaṇā tattha dosadassino hutvā nānujāniṃsu. Kathaṃ? Sati hi sayaṃkāre kāmakārato sattānaṃ iṭṭheneva bhavitabbaṃ, na aniṭṭhena. Na hi koci attano dukkhaṃ icchati, bhavati ca aniṭṭhaṃ, tasmā na sayaṃkāro. Paraṃkāropi yadi issarahetuko, svāyaṃ issaro attatthaṃ vā kareyya paratthaṃ vā. Tattha yadi attatthaṃ, attanā akatakicco siyā asiddhassa sādhanato. Atha vā paratthaṃ sabbesaṃ hitasukhameva nipphajjeyya, na ahitaṃ dukkhaṃ nipphajjati, tasmā issaravasena na paraṃkāro sijjhati. Yadi ca issarasaṅkhātaṃ aññanirapekkhaṃ niccamekakāraṇaṃ pavattiyā siyā, kammena uppatti na siyā, sabbeheva ekajjhaṃ uppajjitabbaṃ kāraṇassa sannihitattā. Athassa aññampi sahakārīkāraṇaṃ icchitaṃ, taññeva <pageBreak edition="Vipassana Research Institut" number="0.0283" /> hetu, kiṃ issarena apariniṭṭhitasāmatthiyena parikappitena. Yathā ca issarahetuko paraṃkāro na sijjhati, evaṃ pajāpatipurisapakatibrahmakālādihetutopi na sijjhateva tesampi asiddhattā vuttadosānativattanato ca. Tena vuttaṃ ‘‘etadeke nābbhaññaṃsū’’ti. Ye pana yathāvutte sayaṃkāraparaṃkāre nānujānantāpi adhiccasamuppannaṃ attānañca lokañca paññapenti, tepi <bold>na naṃ sallanti addasuṃ</bold> adhiccasamuppannantivādinopi micchābhinivesaṃ anatikkamanato yathābhūtaṃ ajānantānaṃ diṭṭhigataṃ tattha tattha dukkhuppādanato vijjhanaṭṭhena ‘‘salla’’nti na passiṃsu.</paragraph>
    <paragraph line="81"><bold>Etañca sallaṃ paṭikacca passato</bold>ti <pageBreak edition="Pali Text Society" number="0.0347" /> yo pana āraddhavipassako pañcapi upādānakkhandhe aniccato dukkhato anattato samanupassati, so etañca tividhaṃ viparītadassanaṃ aññañca sakalaṃ micchābhinivesaṃ tesañca nissayabhūte pañcupādānakkhandhepi tujjanato duruddhārato ca ‘‘salla’’nti paṭikacca pubbeyeva <pageBreak edition="Myanmar" number="0.0316" /> vipassanāpaññāya passati. Evaṃ passato ariyamaggakkhaṇe ekanteneva <bold>ahaṃ karomīti na tassa hoti</bold>. Yathā ca attano kārakabhāvo tassa na upaṭṭhāti, evaṃ <bold>paro karotīti na tassa hoti,</bold> kevalaṃ pana aniccasaṅkhātaṃ paṭiccasamuppannadhammamattameva hoti. Ettāvatā sammāpaṭipannassa sabbathāpi diṭṭhimānābhāvova dassito. Tena ca arahattappattiyā saṃsārasamatikkamo pakāsito hoti.</paragraph>
    <paragraph line="82">Idāni yo diṭṭhigate allīno, na so saṃsārato sīsaṃ ukkhipituṃ sakkoti, taṃ dassetuṃ <bold>‘‘mānupetā’’</bold>ti gāthamāha. Tattha <bold>mānupetā ayaṃ pajā</bold>ti ayaṃ sabbāpi diṭṭhigatikasaṅkhātā pajā sattakāyo ‘‘mayhaṃ diṭṭhi sundarā, mayhaṃ ādāno sundaro’’ti attano gāhassa saṃpaggahalakkhaṇena mānena upetā samannāgatā. <bold>Mānaganthā mānavinibaddhā</bold>ti tato eva tena aparāparaṃ uppajjamānena yathā taṃ diṭṭhiṃ na paṭinissajjati, evaṃ attano santānassa ganthitattā vinibaddhattā ca mānaganthā mānavinibaddhā. <bold>Diṭṭhīsu sārambhakathā, saṃsāraṃ nātivattatī</bold>ti ‘‘idameva saccaṃ moghamañña’’nti attukkaṃsanaparavambhanavasena attano diṭṭhābhinivesena paresaṃ diṭṭhīsu sārambhakathā virodhakathā saṃsāranāyikānaṃ avijjātaṇhānaṃ appahānato saṃsāraṃ nātivattati, na atikkamatīti attho.</paragraph>
    <centered line="83">Chaṭṭhasuttavaṇṇanā niṭṭhitā.</centered>
    <subhead line="84">7. Subhūtisuttavaṇṇanā</subhead>
    <paragraph line="85" number="57"> Sattame <pageBreak edition="Vipassana Research Institut" number="0.0284" /><pageBreak edition="Pali Text Society" number="0.0348" /><bold>subhūtī</bold>ti tassa therassa nāmaṃ. So hi āyasmā padumuttarassa bhagavato pādamūle katābhinīhāro kappasatasahassaṃ upacitapuññasambhāro imasmiṃ buddhuppāde uḷāravibhave gahapatikule uppanno bhagavato dhammadesanaṃ sutvā saṃvegajāto gharā nikkhamma pabbajitvā katādhikārattā ghaṭento vāyamanto na cirasseva chaḷabhiñño jāto, brahmavihārabhāvanāya pana ukkaṃsapāramippattiyā ‘‘etadaggaṃ, bhikkhave, mama sāvakānaṃ bhikkhūnaṃ araṇavihārīnaṃ yadidaṃ subhūtī’’ti (a. ni. 1.201) araṇavihāre bhagavatā etadagge ṭhapito. So ekadivasaṃ sāyanhasamayaṃ divāṭṭhānato vihāraṅgaṇaṃ otiṇṇo catuparisamajjhe bhagavantaṃ dhammaṃ <pageBreak edition="Myanmar" number="0.0317" /> desentaṃ disvā ‘‘desanāpariyosāne vuṭṭhahitvā vandissāmī’’ti kālaparicchedaṃ katvā bhagavato avidūre aññatarasmiṃ rukkhamūle nisinno phalasamāpattiṃ samāpajji. Tena vuttaṃ – <bold>‘‘tena kho pana samayena āyasmā subhūti…pe… samāpajjitvā’’</bold>ti.</paragraph>
    <paragraph line="86">Tattha dutiyajjhānato paṭṭhāya rūpāvacarasamādhi sabbopi arūpāvacarasamādhi avitakkasamādhi eva. Idha pana catutthajjhānapādako arahattaphalasamādhi ‘‘avitakkasamādhī’’ti adhippeto. Dutiyajjhānādīhi pahīnā micchāvitakkā na tāva suppahīnā accantapahānābhāvato, ariyamaggena pana pahīnā eva puna pahānakiccābhāvato. Tasmā aggamaggapariyosānabhūto arahattaphalasamādhi sabbesaṃ micchāvitakkānaṃ pahānante uppannattā visesato ‘‘avitakkasamādhī’’ti vattabbataṃ arahati, pageva catutthajjhānapādako. Tena vuttaṃ – ‘‘idha pana catutthajjhānapādako arahattaphalasamādhi ‘avitakkasamādhī’ti adhippeto’’ti.</paragraph>
    <paragraph line="87"><bold>Etamatthaṃ viditvā</bold>ti etaṃ āyasmato subhūtissa sabbamicchāvitakkasabbasaṃkilesapahānasaṅkhātaṃ atthaṃ sabbākārato jānitvā tadatthadīpakaṃ <bold>imaṃ udānaṃ udānesi</bold>.</paragraph>
    <paragraph line="88">Tattha <bold>yassa vitakkā vidhūpitā</bold>ti yena ariyapuggalena, yassa vā <pageBreak edition="Pali Text Society" number="0.0349" /> ariyapuggalassa kāmavitakkādayo sabbepi micchāvitakkā vidhūpitā ariyamaggañāṇena santāpitā samucchinnā. <bold>Ajjhattaṃ suvikappitā asesā</bold>ti niyakajjhattasaṅkhāte attano santāne uppajjanārahā suvikappitā suṭṭhu vikappitā asesato, kiñcipi asesetvā susamucchinnāti attho. <bold>Taṃ saṅgamaticca arūpasaññī</bold>ti ettha nti nipātamattaṃ. Atha vā hetuattho <bold>taṃ</bold>saddo. Yasmā anavasesena micchāvitakkā samucchinnā, tasmā rāgasaṅgādikaṃ pañcavidhaṃ saṅgaṃ, sabbampi vā kilesasaṅgaṃ <pageBreak edition="Vipassana Research Institut" number="0.0285" /> aticca atikkamitvā atikkamanahetu rūpasabhāvābhāvato ruppanasaṅkhātassa ca vikārassa tattha abhāvato nibbikārahetubhāvato vā ‘‘arūpa’’nti laddhanāmaṃ nibbānaṃ ārammaṇaṃ katvā pavattāhi maggaphalasaññāhi arūpasaññī. <bold>Catuyogātigato</bold>ti kāmayogo bhavayogo diṭṭhiyogo avijjāyogoti cattāro yoge yathārahaṃ catūhipi maggehi atikkamitvā gato. <bold>Na jātu metī</bold>ti <bold>ma</bold>kāro padasandhikaro, jātu ekaṃseneva punabbhavāya na eti, āyatiṃ punabbhavābhinibbatti tassa natthīti attho. ‘‘Na <pageBreak edition="Myanmar" number="0.0318" /> jāti metī’’tipi paṭhanti, so evattho. Iti bhagavā āyasmato subhūtissa arahattaphalasamāpattivihāraṃ anupādisesanibbānañca ārabbha pītivegavissaṭṭhaṃ udānaṃ udānesi.</paragraph>
    <centered line="89">Sattamasuttavaṇṇanā niṭṭhitā.</centered>
    <subhead line="90">8. Gaṇikāsuttavaṇṇanā</subhead>
    <paragraph line="91" number="58"> Aṭṭhame <bold>dve pūgā</bold>ti dve gaṇā. <bold>Aññatarissā gaṇikāyā</bold>ti aññatarāya nagarasobhiniyā. <bold>Sārattā</bold>ti suṭṭhu rattā. <bold>Paṭibaddhacittā</bold>ti kilesavasena baddhacittā. Rājagahe kira ekasmiṃ chaṇadivase bahū dhuttapurisā gaṇabandhanena vicarantā ekamekassa ekamekaṃ vesiṃ ānetvā uyyānaṃ pavisitvā chaṇakīḷaṃ kīḷiṃsu. Tato parampi dve tayo chaṇadivase taṃ taṃyeva vesiṃ ānetvā chaṇakīḷaṃ kīḷiṃsu. Athāparasmiṃ <pageBreak edition="Pali Text Society" number="0.0350" /> chaṇadivase aññepi dhuttā tatheva chaṇakīḷaṃ kīḷitukāmā vesiyo ānentā purimadhuttehi pubbe ānītaṃ ekaṃ vesiṃ ānenti. Itare taṃ disvā ‘‘ayaṃ amhākaṃ pariggaho’’ti āhaṃsu. Tepi tatheva āhaṃsu. ‘‘Evaṃ amhākaṃ pariggaho, amhākaṃ pariggaho’’ti kalahaṃ vaḍḍhetvā pāṇippahārādīni akaṃsu. Tena vuttaṃ – <bold>‘‘tena kho pana samayena rājagahe dve pūgā’’</bold>tiādi. Tattha <bold>upakkamantī</bold>ti paharanti. <bold>Maraṇampi nigacchantī</bold>ti balavūpakkamehi maraṇaṃ upagacchanti, itarepi maraṇamattaṃ maraṇappamāṇadukkhaṃ pāpuṇanti.</paragraph>
    <paragraph line="92"><bold>Etamatthaṃ viditvā</bold>ti etaṃ kāmesu gedhaṃ vivādamūlaṃ sabbānatthamūlanti sabbākārato viditvā. <bold>Imaṃ udāna</bold>nti antadvaye ca majjhimāya paṭipattiyā ādīnavānisaṃsavibhāvanaṃ imaṃ udānaṃ udānesi.</paragraph>
    <paragraph line="93">Tattha <pageBreak edition="Vipassana Research Institut" number="0.0286" /><bold>yañca patta</bold>nti yaṃ rūpādipañcakāmaguṇajātaṃ pattaṃ ‘‘natthi kāmesu doso’’ti diṭṭhiṃ purakkhatvā vā apurakkhatvā vā etarahi laddhaṃ anubhuyyamānaṃ. <bold>Yañca pattabba</bold>nti yañca kāmaguṇajātameva ‘‘bhuñjitabbā kāmā, paribhuñjitabbā kāmā, āsevitabbā kāmā, paṭisevitabbā kāmā, yo kāme paribhuñjati, so lokaṃ vaḍḍheti, yo lokaṃ vaḍḍheti, so bahuṃ puññaṃ pasavatī’’ti diṭṭhiṃ upanissāya taṃ anissajjitvā katena kammunā anāgate pattabbaṃ anubhavitabbañca. <bold>Ubhayametaṃ rajānukiṇṇa</bold>nti etaṃ ubhayaṃ <pageBreak edition="Myanmar" number="0.0319" /> pattaṃ pattabbañca rāgarajādīhi anukiṇṇaṃ. Sampatte hi vatthukāme anubhavanto rāgarajena vokiṇṇo hoti, tattha pana saṃkiliṭṭhacittassa phale āyatiṃ āpanne domanassuppattiyā dosarajena vokiṇṇo hoti, ubhayatthāpi moharajena vokiṇṇo hoti. Kassa panetaṃ rajānukiṇṇanti āha – <bold>‘‘āturassānusikkhato’’</bold>ti kāmapatthanāvasena kilesāturassa, tassa ca phalena dukkhāturassa ca ubhayatthāpi paṭikārābhilāsāya kilesaphale anusikkhato.</paragraph>
    <paragraph line="94">Tathā <bold>yañca patta</bold>nti yaṃ acelakavatādivasena pattaṃ attaparitāpanaṃ <pageBreak edition="Pali Text Society" number="0.0351" />. <bold>Yañca pattabba</bold>nti yaṃ micchādiṭṭhikammasamādānahetu apāyesu pattabbaṃ phalaṃ. <bold>Ubhayametaṃ rajānukiṇṇa</bold>nti tadubhayaṃ dukkharajānukiṇṇaṃ. <bold>Āturassā</bold>ti kāyakilamathena dukkhāturassa. <bold>Anusikkhato</bold>ti micchādiṭṭhiṃ, tassā samādāyake puggale ca anusikkhato.</paragraph>
    <paragraph line="95"><bold>Ye ca sikkhāsārā</bold>ti yehi yathāsamādinnaṃ sīlabbatādisaṅkhātaṃ sikkhaṃ sārato gahetvā ‘‘iminā saṃsārasuddhī’’ti kathitā. Tenāha – <bold>sīlabbataṃ jīvitaṃ brahmacariyaṃ upaṭṭhānasārā</bold>ti. Tattha yaṃ ‘‘na karomī’’ti oramati, taṃ sīlaṃ, visabhojanakicchācaraṇādikaṃ vataṃ, sākabhakkhatādijīvikā jīvitaṃ, methunavirati brahmacariyaṃ, etesaṃ anutiṭṭhanaṃ upaṭṭhānaṃ, bhūtapiṇḍakaparibhaṇḍādivasena khandhadevasivādiparicaraṇaṃ vā upaṭṭhānaṃ, evametehi yathāvuttehi sīlādīhi saṃsārasuddhi hotīti tāni sārato gahetvā ṭhitā samaṇabrāhmaṇā sikkhāsārā sīlabbataṃ jīvitaṃ brahmacariyaṃ ‘‘upaṭṭhānasārā’’ti veditabbā. <bold>Ayameko anto</bold>ti ayaṃ sīlabbataparāmāsavasena attakilamathānuyogasaṅkhāto majjhimāya paṭipattiyā uppathabhūto lāmakaṭṭhena ca eko anto. <bold>Ayaṃ dutiyo anto</bold>ti ayaṃ kāmasukhallikānuyogo kāmesu pātabyatāpattisaṅkhāto dutiyo vuttanayena anto.</paragraph>
    <paragraph line="96"><bold>Iccete ubho antā</bold>ti kāmasukhallikānuyogo attakilamathānuyogo ca iti ete ubho antā. Te ca kho etarahi patte, āyatiṃ pattabbe ca kilesadukkharajānukiṇṇe kāmaguṇe attaparitāpane <pageBreak edition="Vipassana Research Institut" number="0.0287" /> ca allīnehi kilesadukkhāturānaṃ anusikkhantehi, sayañca <pageBreak edition="Myanmar" number="0.0320" /> kilesadukkhāturehi paṭipajjitabbattā lāmakā uppathabhūtā cāti antā. <bold>Kaṭasivaḍḍhanā</bold>ti andhaputhujjanehi abhikaṅkhitabbaṭṭhena kaṭasisaṅkhātānaṃ taṇhāavijjānaṃ abhivaḍḍhanā. <bold>Kaṭasiyo diṭṭhiṃ vaḍḍhentī</bold>ti tā pana <pageBreak edition="Pali Text Society" number="0.0352" /> kaṭasiyo nānappakāradiṭṭhiṃ vaḍḍhenti. Vatthukāmesu assādānupassino hi te pajahituṃ asakkontassa taṇhāavijjāsahakārīkāraṇaṃ labhitvā ‘‘natthi dinna’’ntiādinā (dha. sa. 1221; vibha. 938) natthikadiṭṭhiṃ akiriyadiṭṭhiṃ ahetukadiṭṭhiñca gaṇhāpenti, attaparitāpanaṃ anuyuttassa pana avijjātaṇhāsahakārīkāraṇaṃ labhitvā ‘‘sīlena suddhi vatena suddhī’’tiādinā attasuddhiabhilāsena sīlabbataparāmāsadiṭṭhiṃ gaṇhāpenti. Sakkāyadiṭṭhiyā pana tesaṃ paccayabhāvo pākaṭoyeva. Evaṃ antadvayūpanissayena taṇhāavijjānaṃ diṭṭhivaḍḍhakatā veditabbā. Keci pana ‘‘kaṭasīti pañcannaṃ khandhānaṃ adhivacana’’nti vadanti. Tesaṃ yadaggena tato antadvayato saṃsārasuddhi na hoti, tadaggena te upādānakkhandhe abhivaḍḍhetīti adhippāyo. Apare pana ‘‘kaṭasivaḍḍhanā’’ti padassa ‘‘aparāparaṃ jarāmaraṇehi sivathikavaḍḍhanā’’ti atthaṃ vadanti. Tehipi antadvayassa saṃsārasuddhihetubhāvābhāvoyeva vutto, kaṭasiyā pana diṭṭhivaḍḍhanakāraṇabhāvo vattabbo.</paragraph>
    <paragraph line="97"><bold>Ete te ubho ante anabhiññāyā</bold>ti te ete yathāvutte ubhopi ante ajānitvā ‘‘ime antā te ca evaṃgahitā evaṃanuṭṭhitā evaṃgatikā evaṃabhisamparāyā’’ti evaṃ ajānanahetu ajānanakāraṇā. ‘‘Paññāya cassa disvā āsavā parikkhīṇā’’tiādīsu (pu. pa. 208; a. ni. 9.43) viyassa hetuatthatā daṭṭhabbā. <bold>Olīyanti eke</bold>ti eke kāmasukhānuyogavasena saṅkocaṃ āpajjanti. <bold>Atidhāvanti eke</bold>ti eke attakilamathānuyogavasena atikkamanti. Kāmasukhamanuyuttā hi vīriyassa akaraṇato kosajjavasena sammāpaṭipattito saṅkocamāpannatā olīyanti nāma, attaparitāpanamanuyuttā pana kosajjaṃ pahāya anupāyena vīriyārambhaṃ karontā sammāpaṭipattiyā atikkamanato atidhāvanti nāma, tadubhayaṃ pana tattha ādīnavādassanato. Tena vuttaṃ – ‘‘ubho ante anabhiññāya olīyanti eke atidhāvanti eke’’ti. Tattha taṇhābhinandanavasena olīyanti, diṭṭhābhinandanavasena atidhāvantīti veditabbaṃ.</paragraph>
    <paragraph line="98">Atha <pageBreak edition="Myanmar" number="0.0321" /> vā sassatābhinivesavasena olīyanti eke, ucchedābhinivesavasena atidhāvanti eke. Gosīlādivasena hi attaparitāpanamanuyuttā ekacce ‘‘imināhaṃ sīlena vā vatena vā tapena vā brahmacariyena vā <pageBreak edition="Pali Text Society" number="0.0353" /> devo vā bhavissāmi devaññataro vā, tattha nicco dhuvo sassato <pageBreak edition="Vipassana Research Institut" number="0.0288" /> avipariṇāmadhammo sassatisamaṃ tatheva ṭhassāmī’’ti sassatadassanaṃ abhinivisantā saṃsāre olīyanti nāma, kāmasukhamanuyuttā pana ekacce yaṃkiñci katvā indriyāni santappetukāmā lokāyatikā viya tadanuguṇaṃ ucchedadassanaṃ abhinivisantā anupāyena vaṭṭupacchedassa pariyesanato atidhāvanti nāma. Evaṃ sassatucchedavasenapi olīyanātidhāvanāni veditabbāni.</paragraph>
    <paragraph line="99"><bold>Ye ca kho te abhiññāyā</bold>ti ye ca kho pana ariyapuggalā te yathāvutte ubho ante ‘‘ime antā evaṃgahitā evaṃanuṭṭhitā evaṃgatikā evaṃabhisamparāyā’’ti abhivisiṭṭhena ñāṇena vipassanāsahitāya maggapaññāya jānitvā majjhimapaṭipadaṃ sammāpaṭipannā, tāya sammāpaṭipattiyā. <bold>Tatra ca nāhesu</bold>nti tatra tasmiṃ antadvaye patitā na ahesuṃ, taṃ antadvayaṃ pajahiṃsūti attho. <bold>Tena ca nāmaññiṃsū</bold>ti tena antadvayapahānena ‘‘mama idaṃ antadvayapahānaṃ, ahaṃ antadvayaṃ pahāsiṃ, iminā antadvayapahānena seyyo’’tiādinā taṇhādiṭṭhimānamaññanāvasena na amaññiṃsu sabbamaññanānaṃ sammadeva pahīnattā. Ettha ca aggaphale ṭhite ariyapuggale sandhāya ‘‘tatra ca nāhesuṃ, tena ca nāmaññiṃsū’’ti atītakālavasena ayaṃ desanā pavattā, maggakkhaṇe pana adhippete vattamānakālavaseneva vattabbaṃ siyā. <bold>Vaṭṭaṃ tesaṃ natthi paññāpanāyā</bold>ti ye evaṃ pahīnasabbamaññanā uttamapurisā, tesaṃ anupādāparinibbutānaṃ kammavipākakilesavasena tividhampi vaṭṭaṃ natthi paññāpanāya, vattamānakkhandhabhedato uddhaṃ anupādāno viya jātavedo apaññattikabhāvameva gacchatīti attho.</paragraph>
    <centered line="100">Aṭṭhamasuttavaṇṇanā niṭṭhitā.</centered>
    <subhead line="101">9. Upātidhāvantisuttavaṇṇanā</subhead>
    <paragraph line="102" number="59"> Navame <pageBreak edition="Myanmar" number="0.0322" /><pageBreak edition="Pali Text Society" number="0.0354" /><bold>rattandhakāratimisāya</bold>nti rattiyaṃ andhakāre mahātimisāyaṃ. Rattīpi hi andhakāravirahitā hoti, yā puṇṇamāya ratti juṇhobhāsitā. Andhakāropi ‘‘timisā’’ti na vattabbo hoti abbhamahikādiupakkilesavirahite deve. Mahandhakāro hi ‘‘timisā’’ti vuccati. Ayaṃ pana amāvasī ratti devo ca meghapaṭalasañchanno. Tena vuttaṃ – ‘‘rattandhakāratimisāyanti <pageBreak edition="Vipassana Research Institut" number="0.0289" /> rattiyā andhakāre mahātimisāya’’nti. <bold>Abbhokāse</bold>ti appaṭicchanne okāse vihāraṅgaṇe. <bold>Telappadīpesu jhāyamānesū</bold>ti telapajjotesu jalamānesu.</paragraph>
    <paragraph line="103">Nanu ca bhagavato byāmappabhā pakatiyā byāmamattappadesaṃ abhibyāpetvā candimasūriyālokaṃ abhibhavitvā ghanabahalaṃ buddhālokaṃ vissajjentī andhakāraṃ vidhamitvā tiṭṭhati, kāyappabhāpi nīlapītādivasena chabbaṇṇaghanabuddharasmiyo vissajjetvā pakatiyāva samantato asītihatthappadesaṃ obhāsentī tiṭṭhati, evaṃ buddhālokeneva ekobhāsabhūte bhagavato nisinnokāse padīpakaraṇe kiccaṃ natthīti? Saccaṃ natthi, tathāpi puññatthikā upāsakā bhagavato bhikkhusaṅghassa ca pūjākaraṇatthaṃ devasikaṃ telappadīpaṃ upaṭṭhapenti. Tathā hi vuttaṃ – sāmaññaphalepi ‘‘ete maṇḍalamāle dīpā jhāyantī’’ti (dī. ni. 1.159). ‘‘Rattandhakāratimisāya’’nti idampi tassā rattiyā sabhāvakittanatthaṃ vuttaṃ, na pana bhagavato nisinnokāsassa andhakārabhāvato. Pūjākaraṇatthameva hi tadāpi upāsakehi padīpā kāritā.</paragraph>
    <paragraph line="104">Tasmiñhi divase sāvatthivāsino bahū upāsakā pātova sarīrapaṭijagganaṃ katvā vihāraṃ gantvā uposathaṅgāni samādiyitvā buddhappamukhaṃ bhikkhusaṅghaṃ nimantetvā nagaraṃ pavisitvā mahādānāni pavattetvā bhagavantaṃ bhikkhusaṅghañca anugantvā nivattitvā attano attano gehāni gantvā sayampi paribhuñjitvā suddhavatthanivatthā suddhuttarāsaṅgā gandhamālādihatthā vihāraṃ gantvā bhagavantaṃ pūjetvā keci manobhāvanīye bhikkhū payirupāsantā keci yonisomanasikarontā divasabhāgaṃ vītināmesuṃ. Te sāyanhasamaye bhagavato santike <pageBreak edition="Pali Text Society" number="0.0355" /> dhammaṃ sutvā satthari dhammasabhāmaṇḍapato paṭṭhāya <pageBreak edition="Myanmar" number="0.0323" /> gandhakuṭisamīpe ajjhokāse paññattavarabuddhāsane nisinne, bhikkhusaṅghe ca bhagavantaṃ upasaṅkamitvā payirupāsante uposathavisodhanatthañceva yonisomanasikāraparibrūhanatthañca nagaraṃ agantvā vihāreyeva vasitukāmā ohīyiṃsu. Atha te bhagavato bhikkhusaṅghassa ca pūjākaraṇatthaṃ bahū telappadīpe āropetvā satthāraṃ upasaṅkamitvā vanditvā bhikkhusaṅghassa ca añjaliṃ katvā bhikkhūnaṃ pariyante nisinnā kathaṃ samuṭṭhāpesuṃ, ‘‘bhante, ime titthiyā nānāvidhāni diṭṭhigatāni abhinivissa voharanti, tathā voharantā ca kadāci sassataṃ, kadāci asassataṃ, ucchedādīsu aññataranti ekasmiṃyeva aṭṭhatvā navanavāni diṭṭhigatāni ‘idameva saccaṃ moghamañña’nti paggayha tiṭṭhanti ummattakasadisā, tesaṃ tathā abhiniviṭṭhānaṃ kā gati, ko abhisamparāyo’’ti. Tena ca samayena bahū paṭaṅgapāṇakā patantā patantā tesu telappadīpesu nipatanti. Tena vuttaṃ – <bold>‘‘tena kho pana samayena sambahulā adhipātakā’’</bold>tiādi.</paragraph>
    <paragraph line="105">Tattha <pageBreak edition="Vipassana Research Institut" number="0.0290" /><bold>adhipātakā</bold>ti paṭaṅgapāṇakā, ye ‘‘salabhā’’tipi vuccanti. Te hi dīpasikhaṃ adhipatanato ‘‘adhipātakā’’ti adhippetā. <bold>Āpātaparipāta</bold>nti āpātaṃ paripātaṃ, āpatitvā āpatitvā paripatitvā paripatitvā, abhimukhapātañceva paribbhamitvā pātañca katvāti attho. ‘‘Āpāthe paripāta’’nti keci paṭhanti, āpāthe padīpassa attano āpāthagamane sati paripatitvā paripatitvāti attho. <bold>Anaya</bold>nti avaḍḍhiṃ dukkhaṃ. <bold>Byasana</bold>nti vināsaṃ. Purimapadena hi maraṇamattaṃ dukkhaṃ, pacchimapadena maraṇaṃ tesaṃ dīpeti. Tattha keci pāṇakā saha patanena mariṃsu, keci maraṇamattaṃ dukkhaṃ āpajjiṃsu.</paragraph>
    <paragraph line="106"><bold>Etamatthaṃ viditvā</bold>ti etaṃ adhipātakapāṇakānaṃ attahitaṃ ajānantānaṃ attupakkamavasena niratthakabyasanāpattiṃ viditvā tesaṃ viya diṭṭhigatikānaṃ diṭṭhābhinivesena anayabyasanāpattidīpakaṃ <bold>imaṃ udānaṃ udānesi</bold>.</paragraph>
    <paragraph line="107">Tattha <bold>upātidhāvanti na sāramentī</bold>ti sīlasamādhipaññāvimuttiādibhedaṃ <pageBreak edition="Pali Text Society" number="0.0356" /> sāraṃ na enti, catusaccābhisamayavasena na adhigacchanti. Tasmiṃ pana saupāye sāre tiṭṭhanteyeva vimuttābhilāsāya taṃ upentā viya hutvāpi diṭṭhivipallāsena atidhāvanti atikkamitvā gacchanti, pañcupādānakkhandhe ‘‘niccaṃ <pageBreak edition="Myanmar" number="0.0324" /> subhaṃ sukhaṃ attā’’ti abhinivisitvā gaṇhantāti attho. <bold>Navaṃ navaṃ bandhanaṃ brūhayantī</bold>ti tathā gaṇhantā ca taṇhādiṭṭhisaṅkhātaṃ navaṃ navaṃ bandhanaṃ brūhayanti vaḍḍhayanti. <bold>Patanti pajjotamivādhipātakā, diṭṭhe sute itiheke niviṭṭhā</bold>ti evaṃ taṇhādiṭṭhibandhanehi baddhattā eke samaṇabrāhmaṇā diṭṭhe attanā cakkhuviññāṇena diṭṭhidassaneneva vā diṭṭhe anussavūpalabbhamatteneva ca sute ‘‘itiha ekantato evameta’’nti niviṭṭhā diṭṭhābhinivesena ‘‘sassata’’ntiādinā abhiniviṭṭhā, ekantahitaṃ vā nissaraṇaṃ ajānantā rāgādīhi ekādasahi aggīhi ādittaṃ bhavattayasaṅkhātaṃ aṅgārakāsuṃyeva ime viya adhipātakā imaṃ pajjotaṃ patanti, na tato sīsaṃ ukkhipituṃ sakkontīti attho.</paragraph>
    <centered line="108">Navamasuttavaṇṇanā niṭṭhitā.</centered>
    <subhead line="109">10. Uppajjantisuttavaṇṇanā</subhead>
    <paragraph line="110" number="60"> Dasame <bold>yāvakīva</bold>nti yattakaṃ kālaṃ. <bold>Yato</bold>ti yadā, yato paṭṭhāya, yasmiṃ kāleti vā <pageBreak edition="Vipassana Research Institut" number="0.0291" /> attho. <bold>Evametaṃ, ānandā</bold>ti, ānanda, tathāgate uppanne tathāgatassa tathāgatasāvakānaṃyeva ca lābhasakkāro abhivaḍḍhati, titthiyā pana nittejā vihatappabhā pahīnalābhasakkārā hontīti yaṃ tayā vuttaṃ, etaṃ evaṃ, na etassa aññathābhāvo. Cakkavattino hi cakkaratanassa pātubhāvena loko cakkaratanaṃ muñcitvā aññattha pūjāsakkārasammānaṃ na pavatteti, cakkaratanameva pana sabbo loko sabbabhāvehi sakkaroti garuṃ karoti māneti pūjeti. Iti vaṭṭānusāripuññamattanissandassapi tāva mahanto ānubhāvo, kimaṅgaṃ <pageBreak edition="Pali Text Society" number="0.0357" /> pana vivaṭṭānusāripuññaphalūpatthambhassa anantāparimeyyaguṇagaṇādhārassa buddharatanassa dhammaratanassa saṅgharatanassa cāti dasseti.</paragraph>
    <paragraph line="111">Bhagavā hi sammāsambodhiṃ patvā pavattavaradhammacakko anukkamena loke ekasaṭṭhiyā arahantesu jātesu saṭṭhi arahante janapadacārikāya vissajjetvā uruvelaṃ patvā uruvelakassapappamukhe sahassajaṭile arahatte patiṭṭhāpetvā tehi parivuto laṭṭhivanuyyāne nisīditvā bimbisārappamukhānaṃ aṅgamagadhavāsīnaṃ dvādasa nahutāni sāsane otāretvā yadā rājagahe vihāsi, tato paṭṭhāya bhagavato bhikkhusaṅghassa <pageBreak edition="Myanmar" number="0.0325" /> ca yathā yathā uparūpari uḷāralābhasakkāro abhivaḍḍhati, tathā tathā sabbatitthiyānaṃ lābhasakkāro parihāyi eva.</paragraph>
    <paragraph line="112">Athekadivasaṃ āyasmā ānando divāṭṭhāne nisinno bhagavato ca ariyasaṅghassa ca sammāpaṭipattiṃ paccavekkhitvā pītisomanassajāto ‘‘kathaṃ nu kho titthiyāna’’nti tesaṃ paṭipattiṃ āvajjesi. Athassa nesaṃ sabbathāpi duppaṭipattiyeva upaṭṭhāsi. So ‘‘evaṃmahānubhāve nāma puññūpanissayassa dhammānudhammappaṭipattiyā ca ukkaṃsapāramippatte bhagavati, ariyasaṅghe ca dharante kathaṃ ime aññatitthiyā evaṃ duppaṭipannā akatapuññā varākā lābhino sakkatā bhavissantī’’ti titthiyānaṃ lābhasakkārahāniṃ nissāya kāruññaṃ uppādetvā atha attano parivitakkaṃ ‘‘yāvakīvañca, bhante’’tiādinā bhagavato ārocesi. Bhagavā ca taṃ, ‘‘ānanda, tayā micchā parivitakkita’’nti avatvā suvaṇṇāliṅgasadisaṃ gīvaṃ unnāmetvā supupphitasatapattasassirikaṃ mahāmukhaṃ abhippasannataraṃ katvā ‘‘evametaṃ, ānandā’’ti sampahaṃsitvā ‘‘yāvakīvañcā’’tiādinā tassa vacanaṃ paccanumodi. Tena vuttaṃ – <bold>‘‘atha kho āyasmā ānando…pe… bhikkhusaṅgho cā’’</bold>ti. Atha bhagavā tassaṃ aṭṭhuppattiyaṃ atītepi mayi anuppanne ekacce nīcajanā sammānaṃ labhitvā mama uppādato paṭṭhāya hatalābhasakkārā ahesunti <bold>bāverujātakaṃ</bold> (jā. 1.4.153 ādayo) kathesi.</paragraph>
    <paragraph line="113"><bold>Etamatthaṃ</bold><pageBreak edition="Vipassana Research Institut" number="0.0292" /><bold>viditvā</bold>ti diṭṭhigatikānaṃ tāva sakkārasammāno yāva na <pageBreak edition="Pali Text Society" number="0.0358" /> sammāsambuddhā loke uppajjanti, tesaṃ pana uppādato paṭṭhāya te hatalābhasakkārā nippabhā nittejāva honti, duppaṭipattiyā dukkhato ca na muccantīti etamatthaṃ sabbākārato viditvā tadatthadīpanaṃ <bold>imaṃ udānaṃ udānesi</bold>.</paragraph>
    <paragraph line="114">Tattha <bold>obhāsati tāva so kimī</bold>ti so khajjūpanakakimi tāvadeva obhāsati jotati dibbati. <bold>Yāva na unnamate pabhaṅkaro</bold>ti tīsupi mahādīpesu ekakkhaṇe ālokakaraṇena ‘‘pabhaṅkaro’’ti laddhanāmo sūriyo yāva na uggamati na udeti. Anuggate hi sūriye laddhokāsā khajjūpanakā viparivattamānāpi kaṇṭakaphalasadisā tamasi vijjotanti. <bold>Sa verocanamhi uggate, hatappabho hoti na cāpi bhāsatī</bold>ti samantato <pageBreak edition="Myanmar" number="0.0326" /> andhakāraṃ vidhamitvā kiraṇasahassena virocanasabhāvatāya verocananāmake ādicce uṭṭhite so khajjūpanako hatappabho nittejo kāḷako hoti, rattandhakāre viya na bhāsati na dibbati.</paragraph>
    <paragraph line="115"><bold>Evaṃ obhāsitameva takkikāna</bold>nti yathā tena khajjūpanakena sūriyuggamanato pureyeva obhāsitaṃ hoti, evaṃ takketvā vitakketvā parikappanamattena diṭṭhīnaṃ gahaṇato ‘‘takkikā’’ti laddhanāmehi titthiyehi obhāsitaṃ attano samayatejena dīpetvā adhiṭṭhitaṃ tāva, <bold>yāva sammāsambuddhā loke nuppajjanti. Na takkikā sujjhanti na cāpi sāvakā</bold>ti yadā pana sammāsambuddhā loke uppajjanti, tadā diṭṭhigatikā na sujjhanti na sobhanti, na cāpi tesaṃ sāvakā sobhanti, aññadatthu vihatasobhā rattikhittā viya sarā na paññāyanteva. Atha vā yāva sammāsambuddhā loke nuppajjanti, tāvadeva takkikānaṃ obhāsitaṃ attano samayena jotanaṃ bālalāpanaṃ, na tato paraṃ. Kasmā? Yasmā na takkikā sujjhanti, na cāpi sāvakā. Te hi durakkhātadhammavinayā sammāpaṭipattirahitā na saṃsārato sujjhanti aniyyānikasāsanattā. Tenāha <bold>‘‘duddiṭṭhī na dukkhā pamuccare’’</bold>ti. Takkikā hi ayāthāvaladdhikatāya <pageBreak edition="Pali Text Society" number="0.0359" /> duddiṭṭhino micchābhiniviṭṭhadiṭṭhikā viparītadassanā taṃ diṭṭhiṃ anissajjitvā saṃsāradukkhato na kadācipi muccantīti.</paragraph>
    <centered line="116">Dasamasuttavaṇṇanā niṭṭhitā.</centered>
    <centered line="117">Niṭṭhitā ca jaccandhavaggavaṇṇanā.</centered>
  </content>
</document>