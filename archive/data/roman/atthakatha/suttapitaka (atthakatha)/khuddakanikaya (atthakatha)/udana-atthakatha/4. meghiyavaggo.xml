<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0503a.att4.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/udana-atthakatha/4. meghiyavaggo.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/udana-atthakatha</directory>
    <basename>4. meghiyavaggo</basename>
    <titlePath>4. Meghiyavaggo - Udāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">4. Meghiyavaggo</chapter>
    <subhead line="2">1. Meghiyasuttavaṇṇanā</subhead>
    <paragraph line="3" number="31"> Meghiyavaggassa <pageBreak edition="Vipassana Research Institut" number="0.0175" /><pageBreak edition="Myanmar" number="0.0196" /><pageBreak edition="Pali Text Society" number="0.0217" /> paṭhame <bold>cālikāya</bold>nti evaṃ nāmake nagare. Tassa kira nagarassa dvāraṭṭhānaṃ muñcitvā samantato calapaṅkaṃ hoti, taṃ calapaṅkaṃ nissāya ṭhitattā olokentānaṃ calamānaṃ viya upaṭṭhāti, tasmā ‘‘cālikā’’ti vuccati. <bold>Cālike pabbate</bold>ti tassa nagarassa avidūre eko pabbato, sopi sabbasetattā kālapakkhauposathe olokentānaṃ calamāno viya upaṭṭhāti, tasmā ‘‘cālikapabbato’’ti saṅkhaṃ gato. Tattha bhagavato mahantaṃ vihāraṃ kārayiṃsu, bhagavā tadā taṃ nagaraṃ gocaragāmaṃ katvā tasmiṃ cālikapabbatamahāvihāre viharati. Tena vuttaṃ – ‘‘cālikāyaṃ viharati cālike pabbate’’ti. <bold>Meghiyo</bold>ti tassa therassa nāmaṃ. <bold>Upaṭṭhāko hotī</bold>ti paricārako hoti. Bhagavato hi paṭhamabodhiyaṃ upaṭṭhākā anibaddhā ahesuṃ, ekadā nāgasamālo, ekadā nāgito, ekadā upavāno, ekadā sunakkhatto, tadāpi meghiyattherova upaṭṭhāko. Tenāha – ‘‘tena kho pana samayena āyasmā meghiyo bhagavato upaṭṭhāko hotī’’ti.</paragraph>
    <paragraph line="4"><bold>Jantugāma</bold>nti evaṃ nāmakaṃ tasseva vihārassa aparaṃ gocaragāmaṃ. ‘‘Jattugāma’’ntipi pāṭho. <bold>Kimikāḷāyā</bold>ti kāḷakimīnaṃ bahulatāya ‘‘kimikāḷā’’ti laddhanāmāya nadiyā. <bold>Jaṅghavihāra</bold>nti ciranisajjāya jaṅghāsu uppannakilamathavinodanatthaṃ vicaraṇaṃ. <bold>Pāsādika</bold>nti aviraḷarukkhatāya siniddhapattatāya ca passantānaṃ pasādamāvahatīti pāsādikaṃ. Sandacchāyatāya <pageBreak edition="Pali Text Society" number="0.0218" /> manuññabhūmibhāgatāya ca <bold>manuññaṃ</bold>. Anto paviṭṭhānaṃ pītisomanassajananaṭṭhena cittaṃ rametīti <bold>ramaṇīyaṃ. Ala</bold>nti pariyattaṃ, yuttantipi attho. <bold>Padhānatthikassā</bold>ti yogena bhāvanāya atthikassa. <bold>Padhānāyā</bold>ti samaṇadhammakaraṇāya. <bold>Āgaccheyyāha</bold>nti āgaccheyyaṃ ahaṃ. Therena kira pubbe taṃ ṭhānaṃ anupaṭipāṭiyā pañca jātisatāni raññā eva satā anubhūtaṃ uyyānaṃ ahosi, tenassa diṭṭhamatteyeva tattha viharituṃ cittaṃ nami. <bold>Āgamehi tāvā</bold>ti <pageBreak edition="Myanmar" number="0.0197" /> satthā therassa vacanaṃ sutvā upadhārento ‘‘na tāvassa ñāṇaṃ paripākaṃ gata’’nti ñatvā paṭikkhipanto evamāha <pageBreak edition="Vipassana Research Institut" number="0.0176" />. <bold>Ekakamhi tāvā</bold>ti idaṃ panassa ‘‘evamayaṃ gantvāpi kamme anipphajjamāne nirāsaṅko hutvā pemavasena puna āgacchissatī’’ti cittamaddavajananatthaṃ āha. <bold>Yāva aññopi koci bhikkhu āgacchatī</bold>ti añño koci bhikkhu mama santikaṃ yāva āgacchati, tāva āgamehīti attho. ‘‘Koci bhikkhu dissatī’’tipi pāṭho. ‘‘Āgacchatū’’tipi paṭhanti, tathā ‘‘dissatū’’ti.</paragraph>
    <paragraph line="5"><bold>Natthi kiñci uttari karaṇīya</bold>nti catūsu saccesu catūhi maggehi pariññādīnaṃ soḷasannaṃ kiccānaṃ katattā, abhisambodhiyā vā adhigatattā tato aññaṃ uttari karaṇīyaṃ nāma natthi. <bold>Natthi katassa vā paticayo</bold>ti katassa vā puna paticayopi natthi. Na hi bhāvitamaggo puna bhāvīyati, pahīnakilesānaṃ vā puna pahānena kiccaṃ atthi. <bold>Atthi katassa paticayo</bold>ti mayhaṃ santāne nipphāditassa sīlādidhammassa ariyamaggassa anadhigatattā tadatthaṃ puna vaḍḍhanasaṅkhāto paticayo atthi, icchitabboti attho. <bold>Padhānanti kho meghiya vadamānaṃ kinti vadeyyāmā</bold>ti ‘‘samaṇadhammaṃ karomī’’ti taṃ vadamānaṃ mayaṃ aññaṃ kiṃ nāma vadeyyāma?</paragraph>
    <paragraph line="6"><bold>Divāvihāraṃ</bold><pageBreak edition="Pali Text Society" number="0.0219" /><bold>nisīdī</bold>ti divāvihāratthāya nisīdi. Nisinno ca yasmiṃ maṅgalasilāpaṭṭe pubbe anupaṭipāṭiyā pañca jātisatāni rājā hutvā uyyānakīḷaṃ kīḷanto vividhanāṭakaparivāro nisinnapubbo, tasmiṃyeva ṭhāne nisīdi. Athassa nisinnakālato paṭṭhāya samaṇabhāvo vigato viya ahosi, rājavesaṃ gahetvā nāṭakaparivāraparivuto setacchattassa heṭṭhā mahārahe pallaṅke nisinno viya jāto. Athassa taṃ sampattiṃ assādayato kāmavitakko udapādi. So tasmiṃyeva khaṇe sahoḍḍhaṃ gahite dve core ānetvā purato ṭhapite viya addasa. Tesu ekassa vadhaṃ āṇāpanavasena byāpādavitakko uppajji, ekassa bandhanaṃ āṇāpanavasena vihiṃsāvitakko, evaṃ so latājālena rukkho viya madhumakkhikāhi madhughātako viya ca akusalavitakkehi parikkhitto samparikiṇṇo ahosi. Taṃ sandhāya <bold>‘‘atha kho āyasmato meghiyassā’’</bold>tiādi vuttaṃ.</paragraph>
    <paragraph line="7"><bold>Acchariyaṃ</bold><pageBreak edition="Myanmar" number="0.0198" /><bold>vata bho</bold>ti garahaṇacchariyaṃ nāma kiretaṃ yathā āyasmā ānando bhagavato valiyagattaṃ disvā avoca ‘‘acchariyaṃ, bhante, abbhutaṃ, bhante’’ti (saṃ. ni. 5.511). Apare pana ‘‘tasmiṃ samaye pupphaphalapallavādīsu lobhavasena kāmavitakko, kharassarānaṃ pakkhiādīnaṃ saddassavanena byāpādavitakko, leḍḍuādīhi tesaṃ paṭibāhanādhippāyena vihiṃsāvitakko, ‘idhevāhaṃ vaseyya’nti tattha sāpekkhatāvasena kāmavitakko, vanacarake tattha tattha <pageBreak edition="Vipassana Research Institut" number="0.0177" /> disvā tesu cittadubbhanena byāpādavitakko, tesaṃ viheṭhanādhippāyena vihiṃsāvitakko tassa uppajjī’’tipi vadanti. Yathā vā tathā vā tassa micchāvitakkuppattiyeva acchariyakāraṇaṃ. <bold>Anvāsattā</bold>ti anulaggā vokiṇṇā. Attani garumhi ca ekattepi bahuvacanaṃ dissati. ‘‘Anusanto’’tipi pāṭho.</paragraph>
    <paragraph line="8"><bold>Yena bhagavā tenupasaṅkamī</bold>ti evaṃ micchāvitakkehi samparikiṇṇo kammaṭṭhānasappāyaṃ kātuṃ asakkonto ‘‘idaṃ vata disvā dīghadassī bhagavā paṭisedhesī’’ti sallakkhetvā ‘‘imaṃ kāraṇaṃ dasabalassa ārocessāmī’’ti nisinnāsanato <pageBreak edition="Pali Text Society" number="0.0220" /> vuṭṭhāya yena bhagavā tenupasaṅkami. Upasaṅkamitvā ca <bold>‘‘idha mayhaṃ, bhante’’</bold>tiādinā attano pavattiṃ ārocesi.</paragraph>
    <paragraph line="9">Tattha <bold>yebhuyyenā</bold>ti bahulaṃ abhikkhaṇaṃ. <bold>Pāpakā</bold>ti lāmakā. <bold>Akusalā</bold>ti akosallasambhūtā. Duggatisampāpanaṭṭhena vā pāpakā, kusalapaṭipakkhatāya akusalā. Vitakketi ūhati ārammaṇaṃ cittaṃ abhiniropetīti vitakko, kāmasahagato vitakko <bold>kāmavitakko,</bold> kilesakāmasampayutto vatthukāmārammaṇo vitakkoti attho. Byāpādasahagato vitakko <bold>byāpādavitakko</bold>. Vihiṃsāsahagato vitakko <bold>vihiṃsāvitakko</bold>. Tesu kāmānaṃ abhinandanavasena pavatto nekkhammapaṭipakkho kāmavitakko, ‘‘ime sattā haññantu vā vinassantu vā mā vā ahesu’’nti sattesu sampadussanavasena pavatto mettāpaṭipakkho byāpādavitakko, pāṇileḍḍudaṇḍādīhi sattānaṃ viheṭhetukāmatāvasena pavatto karuṇāpaṭipakkho vihiṃsāvitakko.</paragraph>
    <paragraph line="10">Kasmā panassa bhagavā tattha gamanaṃ anujāni? ‘‘Ananuññātopi cāyaṃ maṃ ohāya gacchissateva, ‘paricārakāmatāya maññe bhagavā gantuṃ na detī’ti <pageBreak edition="Myanmar" number="0.0199" /> cassa siyā aññathattaṃ. Tadassa dīgharattaṃ ahitāya dukkhāya saṃvatteyyā’’ti anujāni.</paragraph>
    <paragraph line="11">Evaṃ tasmiṃ attano pavattiṃ ārocetvā nisinne athassa bhagavā sappāyaṃ dhammaṃ desento <bold>‘‘aparipakkāya, meghiya, cetovimuttiyā’’</bold>tiādimāha. Tattha <bold>aparipakkāyā</bold>ti paripākaṃ appattāya. <bold>Cetovimuttiyā</bold>ti kilesehi cetaso vimuttiyā. Pubbabhāge hi tadaṅgavasena ceva vikkhambhanavasena ca kilesehi cetaso vimutti hoti, aparabhāge samucchedavasena ceva paṭipassaddhivasena ca. Sāyaṃ vimutti heṭṭhā vitthārato kathitāva, tasmā tattha vuttanayena veditabbā. Tattha vimuttiparipācanīyehi dhammehi āsaye paripācite pabodhite vipassanāya maggagabbhaṃ <pageBreak edition="Vipassana Research Institut" number="0.0178" /> gaṇhantiyā paripākaṃ gacchantiyā cetovimutti paripakkā nāma hoti, tadabhāve aparipakkā.</paragraph>
    <paragraph line="12">Katame pana vimuttiparipācanīyā dhammā? Saddhindriyādīnaṃ visuddhikaraṇavasena pannarasa dhammā veditabbā. Vuttañhetaṃ –</paragraph>
    <indent line="13">‘‘Assaddhe puggale parivajjayato, saddhe puggale sevato bhajato payirupāsato, pasādanīye suttante paccavekkhato <pageBreak edition="Pali Text Society" number="0.0221" /> – imehi tīhākārehi saddhindriyaṃ visujjhati.</indent>
    <indent line="14">‘‘Kusīte puggale parivajjayato, āraddhavīriye puggale sevato bhajato payirupāsato, sammappadhāne paccavekkhato – imehi tīhākārehi vīriyindriyaṃ visujjhati.</indent>
    <indent line="15">‘‘Muṭṭhassatī puggale parivajjayato, upaṭṭhitassatī puggale sevato bhajato payirupāsato, satipaṭṭhāne paccavekkhato – imehi tīhākārehi satindriyaṃ visujjhati.</indent>
    <indent line="16">‘‘Asamāhite puggale parivajjayato, samāhite puggale sevato bhajato payirupāsato, jhānavimokkhe paccavekkhato – imehi tīhākārehi samādhindriyaṃ visujjhati.</indent>
    <indent line="17">‘‘Duppaññe puggale parivajjayato, paññavante puggale sevato bhajato payirupāsato, gambhīrañāṇacariyaṃ paccavekkhato – imehi tīhākārehi paññindriyaṃ visujjhati.</indent>
    <indent line="18">‘‘Iti <pageBreak edition="Myanmar" number="0.0200" /> ime pañca puggale parivajjayato, pañca puggale sevato bhajato payirupāsato, pañca suttante paccavekkhato – imehi pannarasahi ākārehi, imāni pañcindriyāni visujjhantī’’ti (paṭi. ma. 1.185).</indent>
    <paragraph line="19">Aparepi pannarasa dhammā vimuttiparipācanīyā – saddhāpañcamāni indriyāni, aniccasaññā dukkhasaññā anattasaññā pahānasaññā virāgasaññāti imā pañca nibbedhabhāgiyā <pageBreak edition="Vipassana Research Institut" number="0.0179" /> saññā, kalyāṇamittatā sīlasaṃvaro abhisallekhatā vīriyārambho nibbedhikapaññāti. Tesu vineyyadamanakusalo satthā vineyyassa meghiyattherassa ajjhāsayavasena idha kalyāṇamittatādayo vimuttiparipācanīye dhamme dassento <bold>‘‘pañca dhammā paripākāya saṃvattantī’’</bold>ti vatvā te vitthārento <bold>‘‘idha, meghiya, bhikkhu kalyāṇamitto hotī’’</bold>tiādimāha.</paragraph>
    <paragraph line="20">Tattha <bold>kalyāṇamitto</bold>ti kalyāṇo bhaddo sundaro mitto etassāti kalyāṇamitto. Yassa sīlādiguṇasampanno ‘‘aghassa ghātā, hitassa vidhātā’’ti evaṃ sabbākārena upakāro mitto hoti, so puggalo kalyāṇamittova. Yathāvuttehi kalyāṇapuggaleheva sabbiriyāpathesu saha ayati pavattati, na vinā tehīti<bold> kalyāṇasahāyo.</bold>Kalyāṇapuggalesu eva cittena <pageBreak edition="Pali Text Society" number="0.0222" /> ceva kāyena ca ninnapoṇapabbhārabhāvena pavattatīti <bold>kalyāṇasampavaṅko</bold>. Padattayena kalyāṇamittasaṃsagge ādaraṃ uppādeti.</paragraph>
    <paragraph line="21">Tatridaṃ kalyāṇamittalakkhaṇaṃ – idha kalyāṇamitto saddhāsampanno hoti sīlasampanno sutasampanno cāgasampanno vīriyasampanno satisampanno samādhisampanno paññāsampanno. Tattha saddhāsampattiyā saddahati tathāgatassa bodhiṃ kammaphalañca, tena sammāsambodhihetubhūtaṃ sattesu hitesitaṃ na pariccajati. Sīlasampattiyā sabrahmacārīnaṃ piyo hoti manāpo garu bhāvanīyo codako pāpagarahī vattā vacanakkhamo, sutasampattiyā saccapaṭiccasamuppādādipaṭisaṃyuttānaṃ gambhīrānaṃ kathānaṃ kattā hoti, cāgasampattiyā appiccho hoti santuṭṭho pavivitto asaṃsaṭṭho, vīriyasampattiyā āraddhavīriyo hoti sattānaṃ hitappaṭipattiyā, satisampattiyā upaṭṭhitassati hoti, samādhisampattiyā avikkhitto <pageBreak edition="Myanmar" number="0.0201" /> hoti samāhitacitto, paññāsampattiyā aviparītaṃ jānāti. So satiyā kusalānaṃ dhammānaṃ gatiyo samanvesamāno paññāya sattānaṃ hitāhitaṃ yathābhūtaṃ jānitvā, samādhinā tattha ekaggacitto hutvā, vīriyena satte ahitā nisedhetvā hite niyojeti. Tenāha –</paragraph>
    <gatha1 line="22">‘‘Piyo garu bhāvanīyo, vattā ca vacanakkhamo;</gatha1>
    <gathalast line="23">Gambhīrañca kathaṃ kattā, no caṭṭhāne niyojaye’’ti. (a. ni. 7.37);</gathalast>
    <paragraph line="24"><bold>Ayaṃ paṭhamo dhammo paripākāya saṃvattatī</bold>ti, ayaṃ kalyāṇamittatāsaṅkhāto brahmacariyavāsassa ādibhāvato, sabbesañca kusalānaṃ dhammānaṃ bahukāratāya padhānabhāvato ca imesu pañcasu dhammesu ādito vuttattā paṭhamo anavajjadhammo avisuddhānaṃ saddhādīnaṃ visuddhikaraṇavasena <pageBreak edition="Vipassana Research Institut" number="0.0180" /> cetovimuttiyā paripākāya saṃvattati. Ettha ca kalyāṇamittassa bahukāratā padhānatā ca ‘‘upaḍḍhamidaṃ, bhante, brahmacariyassa yadidaṃ kalyāṇamittatā’’ti vadantaṃ dhammabhaṇḍāgārikaṃ, ‘‘mā hevaṃ, ānandā’’ti dvikkhattuṃ paṭisedhetvā, ‘‘sakalameva hidaṃ, ānanda, brahmacariyaṃ, yadidaṃ kalyāṇamittatā kalyāṇasahāyatā’’tiādisuttapadehi (saṃ. ni. 1.129; 5.2) veditabbā.</paragraph>
    <paragraph line="25"><bold>Puna capara</bold>nti puna ca aparaṃ dhammajātaṃ. <bold>Sīlavā</bold>ti <pageBreak edition="Pali Text Society" number="0.0223" /> ettha kenaṭṭhena sīlaṃ? Sīlanaṭṭhena sīlaṃ. Kimidaṃ sīlanaṃ nāma? Samādhānaṃ, kāyakammādīnaṃ susīlyavasena avippakiṇṇatāti attho. Atha vā upadhāraṇaṃ, jhānādikusalānaṃ dhammānaṃ patiṭṭhānavasena ādhārabhāvoti attho. Tasmā sīleti sīlatīti vā sīlaṃ. Ayaṃ tāva saddalakkhaṇanayena sīlattho. Apare pana ‘‘siraṭṭho sītalaṭṭho sīlaṭṭho saṃvaraṭṭho’’ti niruttinayena atthaṃ vaṇṇenti. Tayidaṃ pāripūrito atisayato vā sīlaṃ assa atthīti sīlavā, sīlasampannoti attho.</paragraph>
    <paragraph line="26">Yathā ca sīlavā hoti sīlasampanno, taṃ dassetuṃ <bold>‘‘pātimokkhasaṃvarasaṃvuto’’</bold>tiādimāha. Tattha <bold>pātimokkha</bold>nti sikkhāpadasīlaṃ. Tañhi yo naṃ pāti rakkhati, taṃ mokkheti moceti āpāyikādīhi dukkhehīti pātimokkhaṃ. Saṃvaraṇaṃ saṃvaro, kāyavācāhi avītikkamo. Pātimokkhameva <pageBreak edition="Myanmar" number="0.0202" /> saṃvaro pātimokkhasaṃvaro, tena saṃvuto pihitakāyavācoti pātimokkhasaṃvarasaṃvuto, idamassa tasmiṃ sīle patiṭṭhitabhāvaparidīpanaṃ. <bold>Viharatī</bold>ti tadanurūpavihārasamaṅgibhāvaparidīpanaṃ. <bold>Ācāragocarasampanno</bold>ti heṭṭhā pātimokkhasaṃvarassa, upari visesānaṃ yogassa ca upakārakadhammaparidīpanaṃ. <bold>Aṇumattesu vajjesu bhayadassāvī</bold>ti pātimokkhasīlato acavanadhammatāparidīpanaṃ. <bold>Samādāyā</bold>ti sikkhāpadānaṃ anavasesato ādānaparidīpanaṃ. <bold>Sikkhatī</bold>ti sikkhāya samaṅgibhāvaparidīpanaṃ. <bold>Sikkhāpadesū</bold>ti sikkhitabbadhammaparidīpanaṃ.</paragraph>
    <paragraph line="27">Aparo nayo – kilesānaṃ balavabhāvato, pāpakiriyāya sukarabhāvato, puññakiriyāya ca dukkarabhāvato bahukkhattuṃ apāyesu patanasīloti pātī, puthujjano. Aniccatāya vā bhavādīsu kammavegakkhitto ghaṭīyantaṃ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa patanasīloti vā pātī, sattasantāno cittameva vā. Taṃ pātinaṃ saṃsāradukkhato mokkhetīti pātimokkhaṃ. Cittassa <pageBreak edition="Pali Text Society" number="0.0224" /> hi vimokkhena satto ‘‘vimutto’’ti vuccati. Vuttañhi ‘‘cittavodānā sattā visujjhantī’’ti (saṃ. ni. 3.100), ‘‘anupādāya āsavehi cittaṃ vimutta’’nti (mahāva. 28) ca.</paragraph>
    <paragraph line="28">Atha <pageBreak edition="Vipassana Research Institut" number="0.0181" /> vā avijjādihetunā saṃsāre patati gacchati pavattatīti pāti, ‘‘avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarata’’nti (saṃ. ni. 2.124) hi vuttaṃ. Tassa pātino sattassa taṇhādisaṃkilesattayato mokkho etenāti pātimokkho, ‘‘kaṇṭhekālo’’tiādīnaṃ viya samāsasiddhi veditabbā.</paragraph>
    <paragraph line="29">Atha vā pāteti vinipāteti dukkhehīti pāti, cittaṃ. Vuttañhi ‘‘cittena niyyatī loko, cittena parikassatī’’ti (saṃ. ni. 1.62). Tassa pātino mokkho etenāti pātimokkho. Patati vā etena apāyadukkhe saṃsāradukkhe cāti pāti, taṇhādisaṃkilesā. Vuttañhi – ‘‘taṇhā janeti purisaṃ (saṃ. ni. 1.55-57), taṇhādutiyo puriso’’ti (itivu. 15, 105) cādi. Tato pātito mokkhoti pātimokkho.</paragraph>
    <paragraph line="30">Atha <pageBreak edition="Myanmar" number="0.0203" /> vā patati etthāti pāti, cha ajjhattikabāhirāni āyatanāni. Vuttañhi – ‘‘chasu loko samuppanno, chasu kubbati santhava’’nti (su. ni. 171). Tato cha ajjhattikabāhirāyatanasaṅkhātapātito mokkhoti pātimokkho. Atha vā pāto vinipāto assa atthīti pātī, saṃsāro. Tato mokkhoti pātimokkho.</paragraph>
    <paragraph line="31">Atha vā sabbalokādhipatibhāvato dhammissaro bhagavā patīti vuccati, muccati etenāti mokkho. Patino mokkho tena paññattattāti patimokkho, patimokkho eva pātimokkho. Sabbaguṇānaṃ vā tammūlabhāvato uttamaṭṭhena pati ca, so yathāvuttaṭṭhena mokkho cāti patimokkho, patimokkho eva pātimokkho. Tathā hi vuttaṃ ‘‘pātimokkhantiādimetaṃ mukhameta’’nti vitthāro.</paragraph>
    <paragraph line="32">Atha vā <bold>pa</bold>iti pakāre, <bold>atī</bold>ti accantatthe nipāto, tasmā pakārehi accantaṃ mokkhetīti pātimokkhaṃ. Idañhi sīlaṃ sayaṃ tadaṅgavasena, samādhisahitaṃ paññāsahitañca vikkhambhanavasena samucchedavasena ca accantaṃ mokkheti mocetīti pātimokkhaṃ. Pati mokkhoti vā patimokkho, tamhā tamhā vītikkamadosato paccekaṃ mokkhoti attho. Patimokkho <pageBreak edition="Pali Text Society" number="0.0225" /> eva pātimokkho. Mokkhoti vā nibbānaṃ, tassa mokkhassa paṭibimbabhūtoti patimokkho. Sīlasaṃvaro hi sūriyassa aruṇuggamanaṃ viya nibbānassa udayabhūto tappaṭibhāgo ca yathārahaṃ saṃkilesanibbāpanato. Patimokkho eva pātimokkho. Pativattati mokkheti <pageBreak edition="Vipassana Research Institut" number="0.0182" /> dukkhanti vā patimokkhaṃ, patimokkhameva pātimokkhanti evaṃ tāvettha pātimokkhasaddassa attho veditabbo.</paragraph>
    <paragraph line="33">Saṃvarati pidahati etenāti saṃvaro, pātimokkhameva saṃvaro pātimokkhasaṃvaro. Atthato pana tato tato vītikkamitabbato viratiyo cetanā ca. Tena pātimokkhasaṃvarena upeto samannāgato pātimokkhasaṃvarasaṃvutoti vutto. Vuttañhetaṃ vibhaṅge –</paragraph>
    <indent line="34">‘‘Iminā <pageBreak edition="Myanmar" number="0.0204" /> pātimokkhasaṃvarena upeto hoti samupeto upāgato samupāgato upapanno samupapanno samannāgato, tena vuccati pātimokkhasaṃvarasaṃvuto’’ti (vibha. 511).</indent>
    <paragraph line="35"><bold>Viharatī</bold>ti iriyāpathavihārena viharati irīyati vattati.</paragraph>
    <paragraph line="36"><bold>Ācāragocarasampanno</bold>ti veḷudānādimicchājīvassa kāyapāgabbhiyādīnañca akaraṇena sabbaso anācāraṃ vajjetvā ‘‘kāyiko avītikkamo vācasiko avītikkamo kāyikavācasiko avītikkamo’’ti evaṃ vuttabhikkhusāruppaācārasampattiyā, vesiyādiagocaraṃ vajjetvā piṇḍapātādiatthaṃ upasaṅkamituṃ yuttaṭṭhānasaṅkhātena gocarena ca sampannattā ācāragocarasampanno.</paragraph>
    <paragraph line="37">Apica yo bhikkhu satthari sagāravo sappatisso sabrahmacārīsu sagāravo sappatisso hirottappasampanno sunivattho supāruto pāsādikena abhikkantena paṭikkantena ālokitena vilokitena samiñjitena pasāritena iriyāpathasampanno indriyesu guttadvāro bhojane mattaññū jāgariyamanuyutto satisampajaññena samannāgato appiccho santuṭṭho pavivitto asaṃsaṭṭho ābhisamācārikesu sakkaccakārī garucittīkārabahulo viharati, ayaṃ vuccati ācārasampanno.</paragraph>
    <paragraph line="38">Gocaro pana upanissayagocaro ārakkhagocaro upanibandhagocaroti tividho. Tattha yo dasakathāvatthuguṇasamannāgato vuttalakkhaṇo kalyāṇamitto, yaṃ nissāya asutaṃ suṇāti, sutaṃ pariyodāpeti, kaṅkhaṃ vitarati, diṭṭhiṃ ujuṃ karoti, cittaṃ pasādeti, yañca anusikkhanto saddhāya vaḍḍhati <pageBreak edition="Pali Text Society" number="0.0226" />, sīlena, sutena, cāgena, paññāya vaḍḍhati, ayaṃ vuccati <bold>upanissayagocaro</bold>.</paragraph>
    <paragraph line="39">Yo <pageBreak edition="Vipassana Research Institut" number="0.0183" /> bhikkhu antaragharaṃ paviṭṭho vīthiṃ paṭipanno okkhittacakkhu yugamattadassāvī cakkhundriyasaṃvutova gacchati, na hatthiṃ olokento, na assaṃ, na rathaṃ, na pattiṃ, na itthiṃ, na purisaṃ olokento, na uddhaṃ olokento, na adho olokento, na disāvidisaṃ pekkhamāno gacchati, ayaṃ <bold>ārakkhagocaro</bold>.</paragraph>
    <paragraph line="40"><bold>Upanibandhagocaro</bold><pageBreak edition="Myanmar" number="0.0205" /> pana cattāro satipaṭṭhānā, yattha bhikkhu attano cittaṃ upanibandhati, vuttañhetaṃ bhagavatā –</paragraph>
    <indent line="41">‘‘Ko ca, bhikkhave, bhikkhuno gocaro sako pettiko visayo, yadidaṃ cattāro satipaṭṭhānā’’ti (saṃ. ni. 5.372).</indent>
    <paragraph line="42">Tattha upanissayagocarassa pubbe vuttattā itaresaṃ vasenettha gocaro veditabbo. Iti yathāvuttāya ācārasampattiyā, imāya ca gocarasampattiyā samannāgatattā ācāragocarasampanno.</paragraph>
    <paragraph line="43"><bold>Aṇumattesu vajjesu bhayadassāvī</bold>ti appamattakattā aṇuppamāṇesu assatiyā asañcicca āpannasekhiyaakusalacittuppādādibhedesu vajjesu bhayadassanasīlo. Yo hi bhikkhu paramāṇumattaṃ vajjaṃ aṭṭhasaṭṭhiyojanapamāṇādhikayojanasatasahassubbedhasinerupabbatarājasadisaṃ katvā passati, yopi sabbalahukaṃ dubbhāsitamattaṃ pārājikasadisaṃ katvā passati, ayampi aṇumattesu vajjesu bhayadassāvī nāma. <bold>Samādāya sikkhati sikkhāpadesū</bold>ti yaṃkiñci sikkhāpadesu sikkhitabbaṃ, taṃ sabbena sabbaṃ sabbathā sabbaṃ anavasesaṃ sammā ādiyitvā sikkhati, pavattati paripūretīti attho.</paragraph>
    <paragraph line="44"><bold>Abhisallekhikā</bold>ti ativiya kilesānaṃ sallekhanī, tesaṃ tanubhāvāya pahānāya yuttarūpā. <bold>Cetovivaraṇasappāyā</bold>ti cetaso paṭicchādakānaṃ nīvaraṇānaṃ dūrībhāvakaraṇena cetovivaraṇasaṅkhātānaṃ samathavipassanānaṃ sappāyā, samathavipassanācittasseva vā vivaraṇāya pākaṭīkaraṇāya vā sappāyā upakārikāti cetovivaraṇasappāyā.</paragraph>
    <paragraph line="45">Idāni <pageBreak edition="Pali Text Society" number="0.0227" /> yena nibbidādiāvahanena ayaṃ kathā abhisallekhikā cetovivaraṇasappāyā ca nāma hoti, taṃ dassetuṃ <bold>‘‘ekantanibbidāyā’’</bold>tiādi vuttaṃ. Tattha <bold>ekantanibbidāyā</bold>ti ekaṃseneva vaṭṭadukkhato nibbindanatthāya. <bold>Virāgāya nirodhāyā</bold>ti tasseva virajjanatthāya ca nirujjhanatthāya <pageBreak edition="Vipassana Research Institut" number="0.0184" /> ca. <bold>Upasamāyā</bold>ti sabbakilesūpasamāya. <bold>Abhiññāyā</bold>ti sabbassāpi abhiññeyyassa abhijānanāya. <bold>Sambodhāyā</bold>ti catumaggasambodhāya. <bold>Nibbānāyā</bold>ti anupādisesanibbānāya. Etesu hi ādito tīhi padehi vipassanā vuttā, dvīhi maggo, dvīhi nibbānaṃ vuttaṃ. Samathavipassanā ādiṃ <pageBreak edition="Myanmar" number="0.0206" /> katvā nibbānapariyosāno ayaṃ sabbo uttarimanussadhammo dasakathāvatthulābhino sijjhatīti dasseti.</paragraph>
    <paragraph line="46">Idāni taṃ kathaṃ vibhajitvā dassento <bold>‘‘appicchakathā’’</bold>tiādimāha. Tattha <bold>appiccho</bold>ti na iccho, tassa kathā appicchakathā, appicchabhāvappaṭisaṃyuttā kathā vā appicchakathā. Ettha ca atriccho pāpiccho mahiccho appicchoti icchāvasena cattāro puggalā. Tesu attanā yathāladdhena lābhena atitto uparūpari lābhaṃ icchanto <bold>atriccho</bold> nāma. Yaṃ sandhāya vuttaṃ –</paragraph>
    <gatha1 line="47">‘‘Catubbhi aṭṭhajjhagamā, aṭṭhabhi cāpi soḷasa;</gatha1>
    <gatha2 line="48">Soḷasabhi ca dvattiṃsa, atricchaṃ cakkamāsado;</gatha2>
    <gathalast line="49">Icchāhatassa posassa, cakkaṃ bhamati matthake’’ti. (jā. 1.5.103);</gathalast>
    <gathalast line="50">‘‘Atricchā atilobhena, atilobhamadena cā’’ti ca. (jā. 1.2.168);</gathalast>
    <paragraph line="51">Lābhasakkārasilokanikāmayatāya asantaguṇasambhāvanādhippāyo <bold>pāpiccho</bold>. Yaṃ sandhāya vuttaṃ –</paragraph>
    <indent line="52">‘‘Tattha katamā kuhanā? Lābhasakkārasilokasannissitassa pāpicchassa icchāpakatassa paccayappaṭisevanasaṅkhātena vā sāmantajappitena vā iriyāpathassa vā aṭhapanā’’tiādi (vibha. 861).</indent>
    <paragraph line="53">Santaguṇasambhāvanādhippāyo <pageBreak edition="Pali Text Society" number="0.0228" /> paṭiggahaṇe amattaññū <bold>mahiccho</bold>. Yaṃ sandhāya vuttaṃ –</paragraph>
    <indent line="54">‘‘Idhekacco saddho samāno ‘saddhoti maṃ jano jānātū’ti icchati, sīlavā samāno ‘sīlavāti maṃ jano jānātū’ti icchatī’’tiādi (vibha. 851).</indent>
    <paragraph line="55">Duttappiyatāya hissa vijātamātāpi cittaṃ gahetuṃ na sakkoti. Tenetaṃ vuccati –</paragraph>
    <gatha1 line="56">‘‘Aggikkhandho <pageBreak edition="Vipassana Research Institut" number="0.0185" /> samuddo ca, mahiccho cāpi puggalo;</gatha1>
    <gathalast line="57">Sakaṭehi paccaye dentu, tayopete atappiyā’’ti.</gathalast>
    <paragraph line="58">Ete <pageBreak edition="Myanmar" number="0.0207" /> pana atricchatādayo dose ārakā parivajjetvā santaguṇanigūhanādhippāyo paṭiggahaṇe ca mattaññū appiccho. So attani vijjamānampi guṇaṃ paṭicchādetukāmatāya saddho samāno ‘‘saddhoti maṃ jano jānātū’’ti na icchati, sīlavā, bahussuto, pavivitto, āraddhavīriyo, upaṭṭhitassati, samāhito, paññavā samāno ‘‘paññavāti maṃ jano jānātū’’ti na icchati.</paragraph>
    <paragraph line="59">Svāyaṃ paccayappiccho dhutaṅgappiccho pariyattiappiccho adhigamappicchoti catubbidho. Tattha <bold>catūsu paccayesu appiccho</bold> paccayadāyakaṃ deyyadhammaṃ attano thāmañca oloketvā sacepi hi deyyadhammo bahu hoti, dāyako appaṃ dātukāmo, dāyakassa vasena appameva gaṇhāti. Deyyadhammo ce appo, dāyako bahuṃ dātukāmo, deyyadhammassa vasena appameva gaṇhāti. Deyyadhammopi ce bahu, dāyakopi bahuṃ dātukāmo, attano thāmaṃ ñatvā pamāṇayuttameva gaṇhāti. Evarūpo hi bhikkhu anuppannaṃ lābhaṃ uppādeti, uppannaṃ lābhaṃ thāvaraṃ karoti, dāyakānaṃ cittaṃ ārādheti. Dhutaṅgasamādānassa pana attani atthibhāvaṃ na jānāpetukāmo <bold>dhutaṅgappiccho</bold>. Yo attano bahussutabhāvaṃ jānāpetuṃ na icchati, ayaṃ <bold>pariyattiappiccho</bold>. Yo pana sotāpannādīsu aññataro hutvā sabrahmacārīnampi attano sotāpannādibhāvaṃ jānāpetuṃ na icchati, ayaṃ <bold>adhigamappiccho</bold>. Evametesaṃ appicchānaṃ yā appicchatā, tassā saddhiṃ sandassanādividhinā anekākāravokāraānisaṃsavibhāvanavasena, tappaṭipakkhassa atricchādibhedassa icchācārassa ādīnavavibhāvanavasena ca pavattā kathā <bold>appicchakathā</bold>.</paragraph>
    <paragraph line="60"><bold>Santuṭṭhikathā</bold>ti <pageBreak edition="Pali Text Society" number="0.0229" /> ettha <bold>santuṭṭhī</bold>ti sakena attanā laddhena tuṭṭhi santuṭṭhi. Atha vā visamaṃ paccayicchaṃ pahāya samaṃ tuṭṭhi, santuṭṭhi. Santena vā vijjamānena tuṭṭhi santuṭṭhi. Vuttañcetaṃ –</paragraph>
    <gatha1 line="61">‘‘Atītaṃ nānusocanto, nappajappamanāgataṃ;</gatha1>
    <gathalast line="62">Paccuppannena yāpento, santuṭṭhoti pavuccatī’’ti.</gathalast>
    <paragraph line="63">Sammā vā ñāyena bhagavatā anuññātavidhinā paccayehi tuṭṭhi santuṭṭhi. Atthato itarītarapaccayasantoso <pageBreak edition="Vipassana Research Institut" number="0.0186" />, so dvādasavidho hoti. Kathaṃ <pageBreak edition="Myanmar" number="0.0208" />? Cīvare yathālābhasantoso, yathābalasantoso, yathāsāruppasantosoti tividho, evaṃ piṇḍapātādīsu.</paragraph>
    <paragraph line="64">Tatrāyaṃ pabhedavaṇṇanā – idha bhikkhu cīvaraṃ labhati sundaraṃ vā asundaraṃ vā, so teneva yāpeti, aññaṃ na pattheti, labhantopi na gaṇhāti, ayamassa cīvare <bold>yathālābhasantoso</bold>. Atha pana pakatidubbalo vā hoti ābādhajarābhibhūto vā, garuṃ cīvaraṃ pārupanto kilamati, so sabhāgena bhikkhunā saddhiṃ taṃ parivattetvā lahukena yāpentopi santuṭṭhova hoti, ayamassa cīvare <bold>yathābalasantoso</bold>. Aparo paṭṭacīvarādīnaṃ aññataraṃ mahagghacīvaraṃ labhitvā ‘‘idaṃ therānaṃ cirapabbajitānaṃ, idaṃ bahussutānaṃ anurūpaṃ, idaṃ gilānānaṃ dubbalānaṃ, idaṃ appalābhīnaṃ vā hotū’’ti tesaṃ datvā attanā saṅkārakūṭādito nantakāni uccinitvā saṅghāṭiṃ katvā tesaṃ vā purāṇacīvarāni gahetvā dhārentopi santuṭṭhova hoti, ayamassa cīvare <bold>yathāsāruppasantoso</bold>.</paragraph>
    <paragraph line="65">Idha pana bhikkhu piṇḍapātaṃ labhati lūkhaṃ vā paṇītaṃ vā, so teneva yāpeti, aññaṃ na pattheti, labhantopi na gaṇhāti, ayamassa piṇḍapāte <bold>yathālābhasantoso</bold>. Atha pana ābādhiko hoti, lūkhaṃ pakativiruddhaṃ vā byādhiviruddhaṃ vā piṇḍapātaṃ bhuñjitvā gāḷhaṃ rogātaṅkaṃ pāpuṇāti, so sabhāgassa bhikkhuno datvā tassa hatthato sappāyabhojanaṃ bhuñjitvā samaṇadhammaṃ karontopi santuṭṭhova hoti, ayamassa piṇḍapāte <bold>yathābalasantoso</bold><pageBreak edition="Pali Text Society" number="0.0230" />. Aparo bhikkhu paṇītaṃ piṇḍapātaṃ labhati, so ‘‘ayaṃ piṇḍapāto cirapabbajitādīnaṃ anurūpo’’ti cīvaraṃ viya tesaṃ datvā, tesaṃ vā santakaṃ gahetvā, attanā piṇḍāya caritvā, missakāhāraṃ vā paribhuñjantopi santuṭṭhova hoti. Ayamassa piṇḍapāte <bold>yathāsāruppasantoso</bold>.</paragraph>
    <paragraph line="66">Idha pana bhikkhuno senāsanaṃ pāpuṇāti manāpaṃ vā amanāpaṃ vā antamaso tiṇakuṭikāpi tiṇasanthārakampi, so teneva santussati, puna aññaṃ sundarataraṃ vā pāpuṇāti, taṃ na gaṇhāti, ayamassa senāsane <bold>yathālābhasantoso</bold>. Atha pana ābādhiko hoti dubbalo vā, so byādhiviruddhaṃ vā pakativiruddhaṃ vā senāsanaṃ labhati, yatthassa vasato aphāsu hoti, so taṃ sabhāgassa bhikkhuno datvā tassa santake sappāyasenāsane vasitvā samaṇadhammaṃ karontopi santuṭṭhova hoti, ayamassa <pageBreak edition="Myanmar" number="0.0209" /> senāsane <bold>yathābalasantoso</bold>. Aparo sundaraṃ senāsanaṃ pattampi na sampaṭicchati ‘‘paṇītasenāsanaṃ pamādaṭṭhāna’’nti, mahāpuññatāya vā leṇamaṇḍapakūṭāgārādīni paṇītasenāsanāni labhati, so tāni cīvarādīni viya cirapabbajitādīnaṃ <pageBreak edition="Vipassana Research Institut" number="0.0187" /> datvā yattha katthaci vasantopi santuṭṭhova hoti, ayamassa senāsane <bold>yathāsāruppasantoso</bold>.</paragraph>
    <paragraph line="67">Idha pana bhikkhu bhesajjaṃ labhati lūkhaṃ vā paṇītaṃ vā, so teneva tussati, aññaṃ na pattheti, labhantopi na gaṇhāti, ayamassa gilānapaccaye <bold>yathālābhasantoso</bold>. Atha pana telena atthiko phāṇitaṃ labhati, so taṃ sabhāgassa bhikkhuno datvā, tassa hatthato telaṃ gahetvā, bhesajjaṃ katvā samaṇadhammaṃ karontopi santuṭṭhova hoti, ayamassa gilānapaccaye <bold>yathābalasantoso</bold>. Aparo mahāpuñño bahuṃ telamadhuphāṇitādipaṇītabhesajjaṃ labhati, so taṃ cīvarādīni viya cirapabbajitādīnaṃ datvā tesaṃ ābhatena yena kenaci bhesajjaṃ karontopi santuṭṭhova hoti. Yo pana ekasmiṃ bhājane muttaharītakaṃ, ekasmiṃ catumadhuraṃ ṭhapetvā ‘‘gaṇhatha, bhante, yadicchasī’’ti vuccamāno sacassa tesu aññatarenapi rogo vūpasammati <pageBreak edition="Pali Text Society" number="0.0231" />, ‘‘muttaharītakaṃ nāma buddhādīhi vaṇṇitaṃ, pūtimuttabhesajjaṃ nissāya pabbajjā, tattha te yāvajīvaṃ ussāho karaṇīyo’’ti (mahāva. 128) vacanamanussaranto catumadhuraṃ paṭikkhipitvā muttaharītakena bhesajjaṃ karonto paramasantuṭṭhova hoti, ayamassa gilānapaccaye <bold>yathāsāruppasantoso</bold>.</paragraph>
    <paragraph line="68">So evaṃpabhedo sabbopi santoso santuṭṭhīti pavuccati. Tena vuttaṃ ‘‘atthato itarītarapaccayasantoso’’ti. Itarītarasantuṭṭhiyā saddhiṃ sandassanādividhinā ānisaṃsavibhāvanavasena, tappaṭipakkhassa atricchatādibhedassa icchāpakatattassa ādīnavavibhāvanavasena ca pavattā kathā <bold>santuṭṭhikathā</bold>. Ito parāsupi kathāsu eseva nayo, visesamattameva vakkhāma.</paragraph>
    <paragraph line="69"><bold>Pavivekakathā</bold>ti ettha kāyaviveko cittaviveko upadhivivekoti tayo vivekā. Tesu eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko <pageBreak edition="Myanmar" number="0.0210" /> paṭikkamati, eko abhikkamati, eko caṅkamaṃ adhiṭṭhāti, eko carati, eko viharatīti evaṃ sabbiriyāpathesu sabbakiccesu gaṇasaṅgaṇikaṃ pahāya vivittavāso <bold>kāyaviveko</bold> nāma. Aṭṭha samāpattiyo pana <bold>cittaviveko</bold> nāma. Nibbānaṃ <bold>upadhiviveko</bold> nāma. Vuttañhetaṃ –</paragraph>
    <indent line="70">‘‘Kāyaviveko ca vivekaṭṭhakāyānaṃ nekkhammābhiratānaṃ, cittaviveko ca parisuddhacittānaṃ paramavodānappattānaṃ, upadhiviveko ca nirupadhīnaṃ puggalānaṃ visaṅkhāragatāna’’nti (mahāni. 57).</indent>
    <paragraph line="71">Vivekoyeva <pageBreak edition="Vipassana Research Institut" number="0.0188" /> paviveko, pavivekappaṭisaṃyuttā kathā <bold>pavivekakathā</bold>.</paragraph>
    <paragraph line="72"><bold>Asaṃsaggakathā</bold>ti ettha savanasaṃsaggo dassanasaṃsaggo samullapanasaṃsaggo sambhogasaṃsaggo kāyasaṃsaggoti pañca saṃsaggā. Tesu idhekacco bhikkhu suṇāti ‘‘asukasmiṃ gāme vā nigame vā itthī abhirūpā dassanīyā pāsādikā paramāya vaṇṇapokkharatāya samannāgatā’’ti, so taṃ sutvā <pageBreak edition="Pali Text Society" number="0.0232" /> saṃsīdati visīdati, na sakkoti brahmacariyaṃ sandhāretuṃ, sikkhaṃ paccakkhāya hīnāyāvattati, evaṃ visabhāgārammaṇasavanena uppannakilesasanthavo <bold>savanasaṃsaggo</bold> nāma. Na heva kho bhikkhu suṇāti, apica kho sāmaṃ passati itthiṃ abhirūpaṃ dassanīyaṃ pāsādikaṃ paramāya vaṇṇapokkharatāya samannāgataṃ, so taṃ disvā saṃsīdati visīdati, na sakkoti brahmacariyaṃ sandhāretuṃ, sikkhaṃ paccakkhāya hīnāyāvattati, evaṃ visabhāgārammaṇadassanena uppannakilesasanthavo <bold>dassanasaṃsaggo</bold> nāma. Disvā pana aññamaññaṃ ālāpasallāpavasena uppanno kilesasanthavo <bold>samullapanasaṃsaggo</bold> nāma. Sahajagghanādīnipi eteneva saṅgaṇhāti. Attano pana santakaṃ yaṃkiñci mātugāmassa datvā vā adatvā vā tena dinnassa vanabhaṅgiyādino paribhogavasena uppannakilesasanthavo <bold>sambhogasaṃsaggo</bold> nāma. Mātugāmassa hatthaggāhādivasena uppannakilesasanthavo <bold>kāyasaṃsaggo</bold> nāma. Yopi cesa –</paragraph>
    <indent line="73">‘‘Gihīhi saṃsaṭṭho viharati ananulomikena saṃsaggena sahasokī sahanandī sukhitesu sukhito, dukkhitesu dukkhito <pageBreak edition="Myanmar" number="0.0211" />, uppannesu kiccakaraṇīyesu attanā uyyogaṃ āpajjatī’’ti (saṃ. ni. 3.3; mahāni. 164) –</indent>
    <unindented line="74">Evaṃ vutto ananulomiko gihisaṃsaggo, yo ca sabrahmacārīhipi kilesuppattihetubhūto saṃsaggo, taṃ sabbaṃ pahāya yvāyaṃ saṃsāre thirataraṃ saṃvegaṃ, saṅkhāresu tibbaṃ bhayasaññaṃ, sarīre paṭikūlasaññaṃ, sabbākusalesu jigucchāpubbaṅgamaṃ hirottappaṃ, sabbakiriyāsu satisampajaññanti sabbaṃ paccupaṭṭhapetvā kamaladale jalabindu viya sabbattha alaggabhāvo, ayaṃ sabbasaṃsaggappaṭipakkhatāya asaṃsaggo. Tappaṭisaṃyuttā kathā <bold>asaṃsaggakathā</bold>.</unindented>
    <paragraph line="75"><bold>Vīriyārambhakathā</bold>ti ettha vīrassa bhāvo, kammanti vā vīriyaṃ, vidhinā īrayitabbaṃ pavattetabbanti vā vīriyaṃ, vīriyañca taṃ akusalānaṃ dhammānaṃ pahānāya kusalānaṃ dhammānaṃ <pageBreak edition="Pali Text Society" number="0.0233" /> upasampadāya ārambhanaṃ vīriyārambho. Svāyaṃ kāyiko cetasiko cāti duvidho, ārambhadhātu, nikkamadhātu, parakkamadhātu cāti tividho; sammappadhānavasena catubbidho. So sabbopi yo bhikkhu <pageBreak edition="Vipassana Research Institut" number="0.0189" /> gamane uppannaṃ kilesaṃ ṭhānaṃ pāpuṇituṃ na deti; ṭhāne uppannaṃ nisajjaṃ, nisajjāya uppannaṃ sayanaṃ pāpuṇituṃ na deti, tattha tattheva ajapadena daṇḍena kaṇhasappaṃ uppīḷetvā gaṇhanto viya, tikhiṇena asinā amittaṃ gīvāya paharanto viya ca sīsaṃ ukkhipituṃ adatvā vīriyabalena niggaṇhāti, tassevaṃ āraddhavīriyassa vasena veditabbo. Tappaṭisaṃyuttā kathā <bold>vīriyārambhakathā</bold>.</paragraph>
    <paragraph line="76"><bold>Sīlakathā</bold>dīsu duvidhaṃ sīlaṃ lokiyaṃ lokuttarañca. Tattha lokiyaṃ pātimokkhasaṃvarādi catupārisuddhisīlaṃ, lokuttaraṃ maggasīlaṃ phalasīlañca. Tathā vipassanāya pādakabhūtā saha upacārena aṭṭha samāpattiyo lokiyo samādhi, maggasampayutto panettha lokuttaro samādhi nāma. Tathā <bold>paññā</bold>pi lokiyā sutamayā cintāmayā jhānasampayuttā vipassanāñāṇañca. Visesato panettha vipassanāpaññā gahetabbā, lokuttarā maggapaññā phalapaññā ca. <bold>Vimuttī</bold>pi ariyaphalavimutti nibbānañca. Apare pana tadaṅgavikkhambhanasamucchedavimuttīnampi vasenettha atthaṃ vaṇṇenti. <bold>Vimuttiñāṇadassana</bold>mpi ekūnavīsatividhaṃ paccavekkhaṇañāṇaṃ. Iti imesaṃ sīlādīnaṃ <pageBreak edition="Myanmar" number="0.0212" /> saddhiṃ sandassanādividhinā anekākāravokāraānisaṃsavibhāvanavasena ceva tappaṭipakkhānaṃ dussīlyādīnaṃ ādīnavavibhāvanavasena ca pavattā kathā, tappaṭisaṃyuttā kathā vā <bold>sīlādikathā</bold> nāma.</paragraph>
    <paragraph line="77">Ettha ca ‘‘attanā ca appiccho hoti, appicchakathañca paresaṃ kattā’’ti (ma. ni. 1.252; a. ni. 10.70) ‘‘santuṭṭho hoti itarītarena cīvarena, itarītaracīvarasantuṭṭhiyā ca vaṇṇavādī’’ti (saṃ. ni. 2.144; cūḷani. khaggavisāṇasuttaniddesa 128) ca ādivacanato sayañca appicchatādiguṇasamannāgatena paresampi tadatthāya hitajjhāsayena pavattetabbā tathārūpī kathā, yā idha abhisallekhikādibhāvena visesetvā vuttā appicchakathādīti veditabbā. Kārakasseva hi kathā visesato adhippetatthasādhinī. Tathā hi vakkhati ‘‘kalyāṇamittassetaṃ, meghiya, bhikkhuno pāṭikaṅkhaṃ…pe. <pageBreak edition="Pali Text Society" number="0.0234" />… akasiralābhī’’ti.</paragraph>
    <paragraph line="78"><bold>Evarūpāyā</bold>ti īdisāya, yathāvuttāya. <bold>Nikāmalābhī</bold>ti yathicchitalābhī yathārucilābhī, sabbakālaṃ imā kathā sotuṃ vicāretuñca yathāsukhaṃ labhanto. <bold>Akicchalābhī</bold>ti niddukkhalābhī. <bold>Akasiralābhī</bold>ti vipulalābhī.</paragraph>
    <paragraph line="79"><bold>Āraddhavīriyo</bold>ti paggahitavīriyo. <bold>Akusalānaṃ dhammānaṃ pahānāyā</bold>ti akosallasambhūtaṭṭhena akusalānaṃ <pageBreak edition="Vipassana Research Institut" number="0.0190" /> pāpadhammānaṃ pajahanatthāya. <bold>Kusalānaṃ dhammāna</bold>nti kucchitānaṃ salanādiatthena anavajjaṭṭhena ca kusalānaṃ sahavipassanānaṃ maggaphaladhammānaṃ. <bold>Upasampadāyā</bold>ti sampādanāya, attano santāne uppādanāya. <bold>Thāmavā</bold>ti ussoḷhisaṅkhātena vīriyathāmena samannāgato. <bold>Daḷhaparakkamo</bold>ti thiraparakkamo asithilavīriyo. <bold>Anikkhittadhuro</bold>ti anorohitadhuro anosakkitavīriyo.</paragraph>
    <paragraph line="80"><bold>Paññavā</bold>ti vipassanāpaññāya paññavā. <bold>Udayatthagāminiyā</bold>ti pañcannaṃ khandhānaṃ udayañca vayañca paṭivijjhantiyā. <bold>Ariyāyā</bold>ti vikkhambhanavasena kilesehi ārakā dūre ṭhitāya niddosāya. <bold>Nibbedhikāyā</bold>ti nibbedhabhāgiyāya. <bold>Sammā dukkhakkhayagāminiyā</bold>ti vaṭṭadukkhassa khepanato ‘‘dukkhakkhayo’’ti laddhanāmaṃ ariyamaggaṃ sammā hetunā ñāyena gacchantiyā.</paragraph>
    <paragraph line="81">Imesu ca pana pañcasu dhammesu sīlaṃ vīriyaṃ paññā ca yogino ajjhattikaṃ aṅgaṃ, itaradvayaṃ bāhiraṃ aṅgaṃ. Tathāpi kalyāṇamittasannissayeneva sesaṃ <pageBreak edition="Myanmar" number="0.0213" /> catubbidhaṃ ijjhati, kalyāṇamittassevettha bahūpakārataṃ dassento satthā <bold>‘‘kalyāṇamittassetaṃ, meghiya, bhikkhuno pāṭikaṅkha’’</bold>ntiādinā desanaṃ vaḍḍheti. Tattha <bold>pāṭikaṅkha</bold>nti ekaṃsena icchitabbaṃ, avassaṃbhāvīti attho. <bold>Ya</bold>nti kiriyāparāmasanaṃ. Idaṃ vuttaṃ hoti – ‘‘sīlavā bhavissatī’’ti ettha yadetaṃ kalyāṇamittassa bhikkhuno sīlavantatāya bhavanaṃ sīlasampannattaṃ, tassa bhikkhuno sīlasampannattā etaṃ tassa pāṭikaṅkhaṃ, avassaṃbhāvī ekaṃseneva tassa tattha niyojanatoti adhippāyo. <bold>Pātimokkhasaṃvarasaṃvuto viharissatī</bold>tiādīsupi eseva nayo.</paragraph>
    <paragraph line="82">Evaṃ <pageBreak edition="Pali Text Society" number="0.0235" /> bhagavā sadevake loke uttamakalyāṇamittasaṅkhātassa attano vacanaṃ anādiyitvā taṃ vanasaṇḍaṃ pavisitvā tādisaṃ vippakāraṃ pattassa āyasmato meghiyassa kalyāṇamittatādinā sakalaṃ sāsanasampattiṃ dassetvā, idānissa tattha ādarajātassa pubbe yehi kāmavitakkādīhi upaddutattā kammaṭṭhānaṃ na sampajji, tassa tesaṃ ujuvipaccanīkabhūtattā ca bhāvanānayaṃ pakāsetvā, tato paraṃ arahattassa kammaṭṭhānaṃ ācikkhanto, <bold>‘‘tena ca pana, meghiya, bhikkhunā imesu pañcasu dhammesu patiṭṭhāya cattāro dhammā uttari bhāvetabbā’’</bold>tiādimāha. Tattha <bold>tenā</bold>ti evaṃ kalyāṇamittasannissayena yathāvuttasīlādiguṇasamannāgatena. Tenevāha <bold>‘‘imesu pañcasu dhammesu patiṭṭhāyā’’</bold>ti. <bold>Uttarī</bold>ti āraddhataruṇavipassanassa rāgādiparissayā ce uppajjeyyuṃ, tesaṃ visodhanatthaṃ tato uddhaṃ <bold>cattāro dhammā bhāvetabbā</bold> uppādetabbā vaḍḍhetabbā ca.</paragraph>
    <paragraph line="83"><bold>Asubhā</bold>ti <pageBreak edition="Vipassana Research Institut" number="0.0191" /> ekādasasu asubhakammaṭṭhānesu yathārahaṃ yattha katthaci asubhabhāvanā. <bold>Rāgassa pahānāyā</bold>ti kāmarāgassa pajahanatthāya. Ayamattho sālilāyakopamāya vibhāvetabbo – eko hi puriso asitaṃ gahetvā koṭito paṭṭhāya sālikhette sāliyo lāyati, athassa vatiṃ bhinditvā gāvo pavisiṃsu. So asitaṃ ṭhapetvā, yaṭṭhiṃ ādāya, teneva maggena gāvo nīharitvā, vatiṃ pākatikaṃ katvā, puna asitaṃ gahetvā sāliyo lāyi. Tattha sālikhettaṃ viya buddhasāsanaṃ daṭṭhabbaṃ, sālilāyako viya yogāvacaro, asitaṃ viya paññā, lāyanakālo viya vipassanāya kammakaraṇakālo, yaṭṭhi viya asubhakammaṭṭhānaṃ, vati viya saṃvaro <pageBreak edition="Myanmar" number="0.0214" />, vatiṃ bhinditvā gāvīnaṃ pavisanaṃ viya sahasā appaṭisaṅkhāya pamādaṃ āgamma rāgassa uppajjanaṃ, asitaṃ ṭhapetvā, yaṭṭhiṃ ādāya, paviṭṭhamaggeneva gāvo nīharitvā, vatiṃ paṭipākatikaṃ katvā, puna ṭhitaṭṭhānato paṭṭhāya sālilāyanaṃ viya asubhakammaṭṭhānena rāgaṃ vikkhambhetvā, puna vipassanāya kammakaraṇakāloti idamettha upamāsaṃsandanaṃ. Evaṃbhūtaṃ bhāvanāvidhiṃ sandhāya vuttaṃ ‘‘asubhā bhāvetabbā rāgassa pahānāyā’’ti.</paragraph>
    <paragraph line="84"><bold>Mettā</bold>ti <pageBreak edition="Pali Text Society" number="0.0236" /> mettākammaṭṭhānaṃ. <bold>Byāpādassa pahānāyā</bold>ti vuttanayeneva uppannakopassa pajahanatthāya. <bold>Ānāpānassatī</bold>ti soḷasavatthukā ānāpānassati. <bold>Vitakkupacchedāyā</bold>ti vuttanayeneva uppannānaṃ vitakkānaṃ upacchedanatthāya. <bold>Asmimānasamugghātāyā</bold>ti asmīti uppajjanakassa navavidhassa mānassa samucchedanatthāya. <bold>Aniccasaññino</bold>ti hutvā abhāvato udayabbayavantato pabhaṅguto tāvakālikato niccappaṭipakkhato ca ‘‘sabbe saṅkhārā aniccā’’ti (dha. pa. 277; cūḷani. hemakamāṇavapucchāniddesa 56) pavattaaniccānupassanāvasena aniccasaññino. <bold>Anattasaññā saṇṭhātī</bold>ti asārakato avasavattanato parato rittato tucchato suññato ca ‘‘sabbe dhammā anattā’’ti (dha. pa. 279; cūḷani. hemakamāṇavapucchāniddesa 56) evaṃ pavattā anattānupassanāsaṅkhātā anattasaññā citte saṇṭhahati, atidaḷhaṃ patiṭṭhāti. Aniccalakkhaṇe hi diṭṭhe anattalakkhaṇaṃ diṭṭhameva hoti. Tīsu hi lakkhaṇesu ekasmiṃ diṭṭhe itaradvayaṃ diṭṭhameva hoti. Tena vuttaṃ – <bold>‘‘aniccasaññino hi, meghiya, anattasaññā saṇṭhātī’’</bold>ti. Anattalakkhaṇe diṭṭhe asmīti uppajjanakamāno suppajahova hotīti āha – <bold>‘‘anattasaññī asmimānasamugghātaṃ pāpuṇātī’’</bold>ti <bold>diṭṭheva dhamme nibbāna</bold>nti diṭṭheyeva dhamme imasmiṃyeva attabhāve apaccayaparinibbānaṃ pāpuṇāti. Ayamettha saṅkhepo, vitthārato pana asubhādibhāvanānayo visuddhimagge (visuddhi. 1.102) vuttanayena gahetabbo.</paragraph>
    <paragraph line="85"><bold>Etamatthaṃ</bold><pageBreak edition="Vipassana Research Institut" number="0.0192" /><bold>viditvā</bold>ti etaṃ āyasmato meghiyassa micchāvitakkacorehi kusalabhaṇḍupacchedasaṅkhātaṃ atthaṃ jānitvā. <bold>Imaṃ udāna</bold>nti imaṃ kāmavitakkādīnaṃ avinodane vinodane ca ādīnavānisaṃsadīpakaṃ udānaṃ udānesi.</paragraph>
    <paragraph line="86">Tattha <pageBreak edition="Myanmar" number="0.0215" /><bold>khuddā</bold>ti hīnā lāmakā. <bold>Vitakkā</bold>ti kāmavitakkādayo tayo pāpavitakkā. Te hi sabbavitakkehi patikiṭṭhatāya idha khuddāti vuttā ‘‘na ca khuddamācare’’tiādīsu (khu. pā. 9.3; su. ni. 145) viya. <bold>Sukhumā</bold>ti ñātivitakkādayo adhippetā. Ñātivitakko janapadavitakko amarāvitakko parānuddayatāya paṭisaṃyutto vitakko lābhasakkārasilokapaṭisaṃyutto vitakko anavaññattipaṭisaṃyutto vitakkoti ete hi vitakkā kāmavitakkādayo viya <pageBreak edition="Pali Text Society" number="0.0237" /> dāruṇā na hontīti anoḷārikasabhāvatāya sukhumāti vuttā. <bold>Anugatā</bold>ti cittena anuvattitā. Vitakke hi uppajjamāne cittaṃ tadanugatameva hoti tassa ārammaṇābhiniropanato. ‘‘Anuggatā’’tipi pāḷi, anuuṭṭhitāti attho. <bold>Manaso uppilāvā</bold>ti cetaso uppilāvitattakarā.</paragraph>
    <paragraph line="87"><bold>Ete avidvā manaso vitakke</bold>ti ete kāmavitakkādike manovitakke assādādīnavanissaraṇato ñātatīraṇapahānapariññāhi yathābhūtaṃ ajānanto. <bold>Hurā huraṃ dhāvati bhantacitto</bold>ti appahīnamicchāvitakkattā anavaṭṭhitacitto ‘‘kadāci rūpe, kadāci sadde’’tiādinā tasmiṃ tasmiṃ ārammaṇe assādādivasena aparāparaṃ dhāvati paribbhamati. Atha vā <bold>hurā huraṃ dhāvati bhantacitto</bold>ti apariññātavitakkattā tannimittānaṃ avijjātaṇhānaṃ vasena paribbhamanamānaso idhalokato paralokaṃ ādānanikkhepehi aparāparaṃ dhāvati saṃsaratīti attho.</paragraph>
    <paragraph line="88"><bold>Ete ca vidvā manaso vitakke</bold>ti ete yathāvuttappabhede kāmavitakkādike manovitakke assādādito yathābhūtaṃ jānanto. <bold>Ātāpiyo</bold>ti vīriyavā. <bold>Saṃvaratī</bold>ti pidahati. <bold>Satimā</bold>ti satisampanno. <bold>Anuggate</bold>ti dullabhavasena anuppanne. Idaṃ vuttaṃ hoti – ete vuttappakāre kāmavitakkādike manovitakke cittassa uppilāvitahetutāya manaso uppilāve vidvā vipassanāpaññāsahitāya maggapaññāya sammadeva jānanto, tassa sahāyabhūtānaṃ sammāvāyāmasatīnaṃ atthitāya ātāpiyo satimā te ariyamaggabhāvanāya āyatiṃ uppattirahe anuggate anuppanne eva maggakkhaṇe saṃvarati, ñāṇasaṃvaravasena pidahati, āgamanapathaṃ <pageBreak edition="Myanmar" number="0.0216" /> pacchindati, evaṃbhūto ca catusaccappabodhena <bold>buddho</bold> ariyasāvako arahattādhigamena <pageBreak edition="Pali Text Society" number="0.0238" /><bold>asesaṃ,</bold> anavasesaṃ <pageBreak edition="Vipassana Research Institut" number="0.0193" /><bold>ete</bold> kāmavitakkādike <bold>pajahāsi</bold> samucchindīti. Etthāpi ‘‘anugate’’tipi paṭhanti. Tassattho heṭṭhā vuttoyeva.</paragraph>
    <centered line="89">Paṭhamasuttavaṇṇanā niṭṭhitā.</centered>
    <subhead line="90">2. Uddhatasuttavaṇṇanā</subhead>
    <paragraph line="91" number="32"> Dutiye <bold>kusinārāya</bold>nti kusinārāyaṃ nāma mallarājūnaṃ nagare. <bold>Upavattane mallānaṃ sālavane</bold>ti yathā hi anurādhapurassa thūpārāmo, evaṃ kusinārāya uyyānaṃ dakkhiṇapacchimadisāya hoti. Yathā thūpārāmato dakkhiṇadvārena nagarapavisanamaggo pācīnamukho gantvā uttarena nivattati, evaṃ uyyānato sālapanti pācīnamukhā gantvā uttarena nivattā, tasmā ‘‘upavattana’’nti vuccati. Tasmiṃ upavattane mallarājūnaṃ sālavane. <bold>Araññakuṭikāya</bold>nti sālapantiyā avidūre rukkhagacchasañchannaṭṭhāne katā kuṭikā, taṃ sandhāya vuttaṃ ‘‘araññakuṭikāyaṃ viharatī’’ti. Te pana bhikkhū paṭisaṅkhānavirahitā ossaṭṭhavīriyā pamattavihārino, tena vuttaṃ <bold>‘‘uddhatā’’</bold>tiādi.</paragraph>
    <paragraph line="92">Tattha uddhaccabahulattā avūpasantacittatāya <bold>uddhatā</bold>. Tucchabhāvena māno naḷo viyāti naḷo, mānasaṅkhāto uggato naḷo etesanti <bold>unnaḷā,</bold> uggatatucchamānāti attho. Pattacīvaramaṇḍanādicāpallena samannāgatattā bahukatāya vā <bold>capalā</bold>. Pharusavācatāya mukhena kharāti <bold>mukharā</bold>. Tiracchānakathābahulatāya vikiṇṇā byākulā vācā etesanti <bold>vikiṇṇavācā</bold>. Muṭṭhā naṭṭhā sati etesanti <bold>muṭṭhassatino,</bold> sativirahitā pamādavihārinoti attho. Sabbena sabbaṃ sampajaññābhāvato <bold>asampajānā</bold>. Gaddūhanamattampi <pageBreak edition="Pali Text Society" number="0.0239" /> kālaṃ cittasamādhānassa abhāvato na samāhitāti <bold>asamāhitā</bold>. Lolasabhāvattā bhantamigasappaṭibhāgatāya <bold>vibbhantacittā</bold>. Manacchaṭṭhānaṃ indriyānaṃ asaṃvaraṇato asaññatindriyatāya <bold>pākatindriyā</bold>.</paragraph>
    <paragraph line="93"><bold>Etamatthaṃ</bold><pageBreak edition="Myanmar" number="0.0217" /><bold>viditvā</bold>ti etaṃ tesaṃ bhikkhūnaṃ uddhaccādivasena pamādavihāraṃ jānitvā. <bold>Imaṃ udāna</bold>nti imaṃ pamādavihāre appamādavihāre ca yathākkamaṃ ādīnavānisaṃsavibhāvanaṃ udānaṃ udānesi.</paragraph>
    <paragraph line="94">Tattha <pageBreak edition="Vipassana Research Institut" number="0.0194" /><bold>arakkhitenā</bold>ti satiārakkhābhāvena aguttena. <bold>Kāyenā</bold>ti chaviññāṇakāyena cakkhuviññāṇena hi rūpaṃ disvā tattha nimittānubyañjanaggahaṇavasena abhijjhādipavattito viññāṇadvārassa satiyā arakkhitabhāvato. Sotaviññāṇādīsupi eseva nayo. Evaṃ chaviññāṇakāyassa arakkhitabhāvaṃ sandhāyāha ‘‘arakkhitena kāyenā’’ti. Keci pana ‘‘kāyenā’’ti atthaṃ vadanti, tesampi vuttanayeneva atthayojanāya sati yujjeyya. Apare pana ‘‘arakkhitena cittenā’’ti paṭhanti, tesampi vuttanayo eva attho. <bold>Micchādiṭṭhihatenā</bold>ti sassatādimicchābhinivesadūsitena. <bold>Thinamiddhābhibhūtenā</bold>ti cittassa akalyatālakkhaṇena thinena kāyassa akalyatālakkhaṇena middhena ca ajjhotthaṭena, tena kāyena cittenāti vā sambandho. <bold>Vasaṃ mārassa gacchatī</bold>ti kilesamārādikassa sabbassapi mārassa vasaṃ yathākāmakaraṇīyataṃ upagacchati, tesaṃ visayaṃ nātikkamatīti attho.</paragraph>
    <paragraph line="95">Imāya hi gāthāya bhagavā ye satiārakkhābhāvena sabbaso arakkhitacittā, yonisomanasikārassa hetubhūtāya paññāya abhāvato ayoniso ummujjanena niccantiādinā vipariyesagāhino, tato eva kusalakiriyāya vīriyārambhābhāvato kosajjābhibhūtā saṃsāravaṭṭato sīsaṃ na ukkhipissantīti tesaṃ bhikkhūnaṃ pamādavihāragarahāmukhena vaṭṭaṃ dassetvā idāni vivaṭṭaṃ dassetuṃ, <bold>‘‘tasmā rakkhitacittassā’’</bold>ti dutiyagāthamāha.</paragraph>
    <paragraph line="96">Tattha <bold>tasmā rakkhitacittassā</bold>ti yasmā arakkhitacitto mārassa yathākāmakaraṇīyo hutvā saṃsāreyeva hoti, tasmā satisaṃvarena manacchaṭṭhānaṃ indriyānaṃ rakkhaṇena pidahanena rakkhitacitto assa. Citte hi rakkhite cakkhādiindriyāni <pageBreak edition="Pali Text Society" number="0.0240" /> rakkhitāneva hontīti. <bold>Sammāsaṅkappagocaro</bold>ti yasmā micchāsaṅkappagocaro tathā tathā ayoniso vitakketvā nānāvidhāni micchādassanāni gaṇhanto micchādiṭṭhihatena cittena <pageBreak edition="Myanmar" number="0.0218" /> mārassa yathākāmakaraṇīyo hoti, tasmā yonisomanasikārena kammaṃ karonto nekkhammasaṅkappādisammāsaṅkappagocaro assa, jhānādisampayuttaṃ sammāsaṅkappameva attano cittassa pavattiṭṭhānaṃ kareyya. <bold>Sammādiṭṭhipurekkhāro</bold>ti sammāsaṅkappagocaratāya vidhūtamicchādassano puretaraṃyeva kammassakatālakkhaṇaṃ, tato yathābhūtañāṇalakkhaṇañca sammādiṭṭhiṃ purato katvā pubbe vuttanayeneva sīlasamādhīsu yutto payutto vipassanaṃ ārabhitvā saṅkhāre sammasanto <bold>ñatvāna udayabbayaṃ</bold> pañcasu upādānakkhandhesu samapaññāsāya ākārehi uppādanirodhaṃ vavatthapetvā udayabbayañāṇamadhigantvā tato paraṃ bhaṅgānupassanādivasena vipassanaṃ ussukkāpetvā anukkamena ariyamaggaṃ gaṇhanto aggamaggena, <bold>thinamiddhābhibhū bhikkhu sabbā duggatiyo jahe</bold>ti, evaṃ so heṭṭhimamaggavajjhānaṃ kilesānaṃ paṭhamameva <pageBreak edition="Vipassana Research Institut" number="0.0195" /> pahīnattā diṭṭhivippayuttalobhasahagatacittuppādesu uppajjanakathinamiddhānaṃ adhigatena arahattamaggena samucchindanato tadekaṭṭhānaṃ mānādīnampi pahīnattā sabbaso bhinnakileso khīṇāsavo bhikkhu tividhadukkhatāyogena duggatisaṅkhātā sabbāpi gatiyo ucchinnabhavamūlattā <bold>jahe,</bold> pajaheyya. Tāsaṃ parabhāge nibbāne patiṭṭheyyāti attho.</paragraph>
    <centered line="97">Dutiyasuttavaṇṇanā niṭṭhitā.</centered>
    <subhead line="98">3. Gopālakasuttavaṇṇanā</subhead>
    <paragraph line="99" number="33"> Tatiye <bold>kosalesū</bold>ti kosalā nāma jānapadino rājakumārā, tesaṃ nivāso ekopi janapado ‘‘kosalā’’tveva vuccati, tesu kosalesu janapade. <bold>Cārikaṃ caratī</bold>ti aturitacārikāvasena <pageBreak edition="Pali Text Society" number="0.0241" /> janapadacārikaṃ carati. <bold>Mahatā</bold>ti guṇamahattenapi mahatā, aparicchinnasaṅkhyattā saṅkhyāmahattenapi mahatā. <bold>Bhikkhusaṅghenā</bold>ti diṭṭhisīlasāmaññasaṃhatena samaṇagaṇena. <bold>Saddhi</bold>nti ekato. <bold>Maggā okkammā</bold>ti maggato apakkamitvā. <bold>Aññataraṃ rukkhamūla</bold>nti ghanapattasākhāviṭapasampannassa sandacchāyassa mahato rukkhassa samīpasaṅkhātaṃ mūlaṃ.</paragraph>
    <paragraph line="100"><bold>Aññataro gopālako</bold>ti eko gogaṇarakkhako, nāmena pana nando nāma. So kira aḍḍho mahaddhano mahābhogo, yathā keṇiyo <pageBreak edition="Myanmar" number="0.0219" /> jaṭilo pabbajjāvasena, evaṃ anāthapiṇḍikassa goyūthaṃ rakkhanto gopālakattena rājapīḷaṃ apaharanto attano kuṭumbaṃ rakkhati. So kālena kālaṃ pañca gorase gahetvā, mahāseṭṭhissa santikaṃ āgantvā niyyātetvā satthu santikaṃ gantvā, satthāraṃ passati, dhammaṃ suṇāti, attano vasanaṭṭhānaṃ āgamanatthāya satthāraṃ yācati. Satthā tasseva ñāṇaparipākaṃ āgamayamāno agantvā, aparabhāge mahatā bhikkhusaṅghena parivuto janapadacārikaṃ caranto, ‘‘idānissa ñāṇaṃ paripakka’’nti ñatvā tassa vasanaṭṭhānassa avidūre maggā okkamma aññatarasmiṃ rukkhamūle nisīdi tassa āgamanaṃ āgamayamāno. Nandopi kho ‘‘satthā kira janapadacārikaṃ caranto ito āgacchatī’’ti sutvā, haṭṭhatuṭṭho vegena gantvā, satthāraṃ upasaṅkamitvā vanditvā katapaṭisanthāro ekamantaṃ nisīdi, athassa bhagavā dhammaṃ desesi. So sotāpattiphale patiṭṭhahitvā bhagavantaṃ nimantetvā sattāhaṃ pāyāsadānamadāsi, sattame <pageBreak edition="Vipassana Research Institut" number="0.0196" /> divase bhagavā anumodanaṃ katvā pakkāmi. Tena vuttaṃ – <bold>‘‘ekamantaṃ nisinnaṃ kho taṃ gopālakaṃ bhagavā dhammiyā kathāya sandassesi…pe… uṭṭhāyāsanā pakkāmī’’</bold>ti.</paragraph>
    <paragraph line="101">Tattha <pageBreak edition="Pali Text Society" number="0.0242" /><bold>sandassesī</bold>ti ‘‘ime dhammā kusalā, ime dhammā akusalā’’tiādinā kusalādidhamme kammavipāke idhalokaparaloke paccakkhato dassento anupubbikathāvasāne cattāri ariyasaccāni sammā dassesi. <bold>Samādapesī</bold>ti ‘‘saccādhigamāya ime nāma dhammā attani uppādetabbā’’ti sīlādidhamme sammā gaṇhāpetvā tesu taṃ patiṭṭhapesi. <bold>Samuttejesī</bold>ti te dhammā samādinnā anukkamena bhāviyamānā nibbedhabhāgiyā hutvā tikkhavisadā yathā khippaṃ ariyamaggaṃ āvahanti, tathā sammā uttejesi sammadeva tejesi. <bold>Sampahaṃsesī</bold>ti bhāvanāya pubbenāparaṃ visesabhāvadassanena cittassa pamodāpanavasena suṭṭhu pahaṃsesi. Apicettha sāvajjānavajjadhammesu dukkhādīsu ca sammohavinodanena sandassanaṃ, sammāpaṭipattiyaṃ pamādāpanodanena samādapanaṃ, cittassālasiyāpattivinodanena samuttejanaṃ, sammāpaṭipattisiddhiyā sampahaṃsanaṃ veditabbaṃ. Evaṃ so bhagavato sāmukkaṃsikāya dhammadesanāya sotāpattiphale patiṭṭhahi. <bold>Adhivāsesī</bold>ti <pageBreak edition="Myanmar" number="0.0220" /> tena diṭṭhasaccena ‘‘adhivāsetu me, bhante bhagavā’’tiādinā nimantito kāyaṅgavācaṅgaṃ acopento citteneva adhivāsesi sādiyi. Tenevāha <bold>‘‘tuṇhībhāvenā’’</bold>ti.</paragraph>
    <paragraph line="102"><bold>Appodakapāyāsa</bold>nti nirudakapāyāsaṃ. <bold>Paṭiyādāpetvā</bold>ti sampādetvā sajjetvā. <bold>Navañca sappi</bold>nti navanītaṃ gahetvā tāvadeva vilīnaṃ maṇḍasappiñca paṭiyādāpetvā. <bold>Sahatthā</bold>ti ādarajāto sahattheneva parivisanto. <bold>Santappesī</bold>ti paṭiyattaṃ bhojanaṃ bhojesi. <bold>Sampavāresī</bold>ti ‘‘alaṃ ala’’nti vācāya paṭikkhipāpesi. <bold>Bhuttāvi</bold>nti katabhattakiccaṃ. <bold>Onītapattapāṇi</bold>nti pattato apanītapāṇiṃ, ‘‘dhotapattapāṇi’’ntipi pāṭho, dhotapattahatthanti attho. <bold>Nīca</bold>nti anuccaṃ āsanaṃ gahetvā āsaneyeva nisīdanaṃ ariyadesavāsīnaṃ cārittaṃ, so pana satthu santike upacāravasena paññattassa dāruphalakāsanassa samīpe nisīdi. <bold>Dhammiyā kathāyā</bold>tiādi sattame divase kataṃ anumodanaṃ sandhāya vuttaṃ <pageBreak edition="Pali Text Society" number="0.0243" />. So kira sattāhaṃ bhagavantaṃ bhikkhusaṅghañca tattha vasāpetvā mahādānaṃ pavattesi. Sattame pana divase appodakapāyāsadānaṃ adāsi. Satthā tassa tasmiṃ attabhāve uparimaggatthāya ñāṇaparipākābhāvato anumodanameva katvā pakkāmi.</paragraph>
    <paragraph line="103"><bold>Sīmantarikāyā</bold>ti sīmantare, tassa gāmassa antaraṃ. Gāmavāsino kira ekaṃ taḷākaṃ nissāya tena saddhiṃ kalahaṃ akaṃsu. So te abhibhavitvā taṃ taḷākaṃ gaṇhi. Tena baddhāghāto <pageBreak edition="Vipassana Research Institut" number="0.0197" /> eko puriso taṃ satthu pattaṃ gahetvā dūraṃ anugantvā ‘‘nivattāhi upāsakā’’ti vutte bhagavantaṃ vanditvā padakkhiṇaṃ katvā bhikkhusaṅghassa ca añjaliṃ katvā yāva dassanūpacārasamatikkamā dasanakhasamodhānasamujjalaṃ añjaliṃ sirasi paggayha paṭinivattitvā dvinnaṃ gāmānaṃ antare araññappadese ekakaṃ gacchantaṃ sarena vijjhitvā māresi. Tena vuttaṃ <bold>acirapakkantassa…pe… voropesī’’</bold>ti. Kenacideva karaṇīyena ohīyitvā pacchā gacchantā bhikkhū taṃ tathā mataṃ disvā bhagavato tamatthaṃ ārocesuṃ, taṃ sandhāya vuttaṃ <bold>‘‘atha kho sambahulā bhikkhū’’</bold>tiādi.</paragraph>
    <paragraph line="104"><bold>Etamatthaṃ viditvā</bold>ti yasmā diṭṭhisampannaṃ ariyasāvakaṃ nandaṃ mārentena purisena ānantariyakammaṃ bahulaṃ apuññaṃ pasutaṃ, tasmā yaṃ corehi ca verīhi ca kattabbaṃ, tatopi ghorataraṃ imesaṃ sattānaṃ micchāpaṇihitaṃ cittaṃ karotīti imamatthaṃ jānitvā tadatthadīpanaṃ imaṃ udānaṃ udānesi.</paragraph>
    <paragraph line="105">Tattha <pageBreak edition="Myanmar" number="0.0221" /><bold>diso disa</bold>nti dūsako dūsanīyaṃ coro coraṃ, disvāti vacanaseso. <bold>Yaṃ taṃ kayirā</bold>ti yaṃ tassa anayabyasanaṃ kareyya, dutiyapadepi eseva nayo. Idaṃ vuttaṃ hoti – eko ekassa mittadubbhī coro puttadārakhettavatthugomahiṃsādīsu aparajjhanto yassa aparajjhati, tampi tatheva attani aparajjhantaṃ coraṃ disvā, verī vā pana kenacideva kāraṇena baddhaveraṃ veriṃ disvā attano kakkhaḷatāya dāruṇatāya yaṃ tassa anayabyasanaṃ kareyya, puttadāraṃ vā pīḷeyya, khettādīni vā nāseyya, jīvitā vā voropeyya <pageBreak edition="Pali Text Society" number="0.0244" />, dasasu akusalakammapathesu micchāṭhapitattā <bold>micchāpaṇihitaṃ cittaṃ pāpiyo naṃ tato kare,</bold> naṃ purisaṃ pāpataraṃ tato kareyya. Vuttappakāro hi diso vā verī vā disassa vā verino vā imasmiṃyeva attabhāve dukkhaṃ vā uppādeyya, jīvitakkhayaṃ vā kareyya. Idaṃ pana akusalakammapathesu micchāṭhapitaṃ cittaṃ diṭṭheva dhamme anayabyasanaṃ pāpeti, attabhāvasatasahassesupi catūsu apāyesu khipitvā sīsamassa ukkhipituṃ na detīti.</paragraph>
    <centered line="106">Tatiyasuttavaṇṇanā niṭṭhitā.</centered>
    <subhead line="107">4. Yakkhapahārasuttavaṇṇanā</subhead>
    <paragraph line="108" number="34"> Catutthe <pageBreak edition="Vipassana Research Institut" number="0.0198" /><bold>kapotakandarāya</bold>nti evaṃnāmake vihāre. Tasmiṃ kira pabbatakandare pubbe bahū kapotā vasiṃsu, tena sā pabbatakandarā ‘‘kapotakandarā’’ti vuccati. Aparabhāge tattha katavihāropi ‘‘kapotakandarā’’tveva paññāyittha. Tena vuttaṃ – ‘‘kapotakandarāyanti evaṃnāmake vihāre’’ti. <bold>Juṇhāya rattiyā</bold>ti sukkapakkharattiyaṃ. <bold>Navoropitehi kesehī</bold>ti aciraohāritehi kesehi, itthambhūtalakkhaṇe cetaṃ karaṇavacanaṃ. <bold>Abbhokāse</bold>ti yattha uparicchadanaṃ parikkhepo vā natthi, tādise ākāsaṅgaṇe.</paragraph>
    <paragraph line="109">Tattha āyasmā sāriputto suvaṇṇavaṇṇo, āyasmā mahāmoggallāno nīluppalavaṇṇo. Ubhopi pana te mahātherā udiccabrāhmaṇajaccā kappānaṃ satasahassādhikaṃ ekaṃ asaṅkhyeyyaṃ abhinīhārasampannā chaḷabhiññāpaṭisambhidāppattā mahākhīṇāsavā samāpattilābhino sattasaṭṭhiyā <pageBreak edition="Myanmar" number="0.0222" /> sāvakapāramiñāṇānaṃ matthakappattā etaṃ kapotakandaravihāraṃ upasobhayantā ekaṃ kanakaguhaṃ paviṭṭhā dve sīhā viya, ekaṃ vijambhanabhūmiṃ otiṇṇā dve byagghā viya, ekaṃ supupphitasālavanaṃ paviṭṭhā dve chaddantanāgarājāno viya, ekaṃ simbalivanaṃ paviṭṭhā dve supaṇṇarājāno viya, ekaṃ naravāhanayānaṃ abhiruḷhā dve vessavaṇā viya, ekaṃ paṇḍukambalasilāsanaṃ abhinisinnā dve sakkā <pageBreak edition="Pali Text Society" number="0.0245" /> viya, ekavimānabbhantaragatā dve mahābrahmāno viya, ekasmiṃ gaganaṭṭhāne ṭhitāni dve candamaṇḍalāni viya, dve sūriyamaṇḍalāni viya ca virociṃsu. Tesu āyasmā mahāmoggallāno tuṇhī nisīdi, āyasmā pana sāriputto samāpajji. Tena vuttaṃ – <bold>‘‘aññataraṃ samādhiṃ samāpajjitvā’’</bold>ti.</paragraph>
    <paragraph line="110">Tattha <bold>aññataraṃ samādhi</bold>nti upekkhābrahmavihārasamāpattiṃ. Keci ‘‘saññāvedayitanirodhasamāpatti’’nti vadanti, apare panāhu ‘‘āruppapādakaṃ phalasamāpatti’’nti. Imā eva hi tisso kāyarakkhaṇasamatthā samāpattiyo. Tattha nirodhasamāpattiyā samādhipariyāyasambhavo heṭṭhā vuttova, pacchimaṃyeva pana ācariyā vaṇṇenti. <bold>Uttarāya disāya dakkhiṇaṃ disaṃ gacchantī</bold>ti uttarāya disāya yakkhasamāgamaṃ gantvā attano bhavanaṃ gantuṃ dakkhiṇaṃ disaṃ gacchanti. <bold>Paṭibhāti ma</bold>nti upaṭṭhāti mama. <bold>Ma</bold>nti hi paṭisaddayogena sāmiatthe upayogavacanaṃ, imassa sīse pahāraṃ dātuṃ cittaṃ me uppajjatīti attho. So kira purimajātiyaṃ there baddhāghāto, tenassa theraṃ disvā paduṭṭhacittassa evaṃ ahosi. Itaro pana sappaññajātiko, tasmā taṃ paṭisedhento <pageBreak edition="Vipassana Research Institut" number="0.0199" /><bold>‘‘alaṃ sammā’’</bold>tiādimāha. Tattha <bold>mā āsādesī</bold>ti mā ghaṭṭesi, mā pahāraṃ dehīti vuttaṃ hoti. <bold>Uḷāro</bold>ti uḷārehi uttamehi sīlādiguṇehi samannāgato.</paragraph>
    <paragraph line="111"><bold>Anādiyitvā</bold>ti ādaraṃ akatvā, tassa vacanaṃ aggahetvā. Yasmā pana tassa vacanaṃ aggaṇhanto taṃ anādiyanto nāma hoti, tasmā vuttaṃ – ‘‘taṃ yakkhaṃ anādiyitvā’’ti. <bold>Sīse pahāraṃ adāsī</bold>ti sabbathāmena ussāhaṃ janetvā ākāse ṭhitova sīse khaṭakaṃ adāsi, muddhani muṭṭhighātaṃ akāsīti attho. <bold>Tāva mahā</bold>ti thāmamahattena tattakaṃ mahanto pahāro ahosi. <bold>Tena pahārenā</bold>ti tena pahārena karaṇabhūtena. <bold>Sattaratana</bold>nti pamāṇamajjhimassa purisassa ratanena sattaratanaṃ. <bold>Nāga</bold>nti hatthināgaṃ. <bold>Osādeyyā</bold>ti pathaviyaṃ <pageBreak edition="Pali Text Society" number="0.0246" /> osīdāpeyya nimujjāpeyya. ‘‘Osāreyyā’’tipi <pageBreak edition="Myanmar" number="0.0223" /> pāṭho, cuṇṇavicuṇṇaṃ kareyyāti attho. <bold>Aḍḍhaṭṭhamaratana</bold>nti aḍḍhena aṭṭhannaṃ pūraṇāni aḍḍhaṭṭhamāni, aḍḍhaṭṭhamāni ratanāni pamāṇaṃ etassāti aḍḍhaṭṭhamaratano, taṃ aḍḍhaṭṭhamaratanaṃ. <bold>Mahantaṃ pabbatakūṭa</bold>nti kelāsakūṭappamāṇaṃ vipulaṃ girikūṭaṃ. <bold>Padāleyyā</bold>ti sakalikākārena bhindeyya. Api osādeyya, api padāleyyāti sambandho.</paragraph>
    <paragraph line="112">Tāvadeva cassa sarīre mahāpariḷāho uppajji, so vedanāturo ākāse ṭhātuṃ asakkonto bhūmiyaṃ pati, taṅkhaṇaññeva aṭṭhasaṭṭhisahassādhikayojanasatasahassubbedhaṃ sinerumpi pabbatarājānaṃ sandhārentī catunahutādhikadviyojanasatasahassabahalā mahāpathavī taṃ pāpasattaṃ dhāretuṃ asakkontī viya vivaramadāsi. Avīcito jālā uṭṭhahitvā kandantaṃyeva taṃ gaṇhiṃsu, so kandanto vippalapanto pati. Tena vuttaṃ – <bold>‘‘atha ca pana so yakkho ‘ḍayhāmi ḍayhāmī’ti vatvā tattheva mahānirayaṃ apatāsī</bold>ti. Tattha <bold>apatāsī</bold>ti apati.</paragraph>
    <paragraph line="113">Kiṃ pana so yakkhattabhāveneva nirayaṃ upagacchīti? Na upagacchi, yañhettha diṭṭhadhammavedanīyaṃ pāpakammaṃ ahosi, tassa balena yakkhattabhāve mahantaṃ dukkhaṃ anubhavi. Yaṃ pana upapajjavedanīyaṃ ānantariyakammaṃ, tena cutianantaraṃ niraye uppajjīti. Therassa pana samāpattibalena upatthambhitasarīrassa na koci vikāro ahosi. Samāpattito avuṭṭhitakāle hi taṃ yakkho pahari, tathā paharantaṃ dibbacakkhunā disvā āyasmā mahāmoggallāno dhammasenāpatiṃ upasaṅkami, upasaṅkamanasamakālameva ca dhammasenāpati samāpattito uṭṭhāsi. Atha naṃ mahāmoggallāno sarīravuttiṃ pucchi, sopissa byākāsi, tena vuttaṃ – <bold>‘‘addasā kho āyasmā mahāmoggallāno…pe… api ca me sīsaṃ thokaṃ dukkha’’</bold>nti.</paragraph>
    <paragraph line="114">Tattha <pageBreak edition="Vipassana Research Institut" number="0.0200" /><bold>thokaṃ dukkha</bold>nti thokaṃ appamattakaṃ madhurakajātaṃ viya me sīsaṃ dukkhitaṃ, dukkhappattanti <pageBreak edition="Pali Text Society" number="0.0247" /> attho. Dukkhādhiṭṭhānañhi sīsaṃ dukkhanti vuttaṃ. ‘‘Sīse thokaṃ dukkha’’ntipi pāṭho. Kathaṃ pana samāpattibalena sarīre upatthambhite therassa sīse thokampi dukkhaṃ ahosīti? Acireneva vuṭṭhitattā. Antosamāpattiyaṃ <pageBreak edition="Myanmar" number="0.0224" /> apaññāyamānadukkhañhi kāyanissitattā niddaṃ upagatassa makasādijanitaṃ viya paṭibuddhassa thokaṃ paññāyittha.</paragraph>
    <paragraph line="115">‘‘Mahābalena yakkhena tathā sabbussāhena pahaṭe sarīrepi vikāro nāma natthī’’ti acchariyabbhutacittajātena āyasmatā mahāmoggallānena <bold>‘‘acchariyaṃ, āvuso sāriputtā’’</bold>tiādinā dhammasenāpatino mahānubhāvatāya vibhāvitāya sopissa <bold>‘acchariyaṃ, āvuso moggallānā’’</bold>tiādinā iddhānubhāvamahantatāpakāsanāpadesena attano issāmacchariyāhaṅkārādimalānaṃ suppahīnataṃ dīpeti. <bold>Paṃsupisācakampi na passāmā</bold>ti saṅkārakūṭādīsu vicaraṇakakhuddakapetampi na passāma. Iti adhigamappicchānaṃ aggabhūto mahāthero tasmiṃ kāle anāvajjanena tesaṃ adassanaṃ sandhāya vadati. Tenevāha <bold>‘‘etarahī’’</bold>ti.</paragraph>
    <paragraph line="116">Bhagavā pana veḷuvane ṭhito ubhinnaṃ aggasāvakānaṃ imaṃ kathāsallāpaṃ dibbasotena assosi. Tena vuttaṃ – <bold>‘‘assosi kho bhagavā’’</bold>tiādi, taṃ vuttatthameva.</paragraph>
    <paragraph line="117"><bold>Etamatthaṃ viditvā</bold>ti etaṃ āyasmato sāriputtassa samāpattibalūpagataṃ iddhānubhāvamahantataṃ viditvā. <bold>Imaṃ udāna</bold>nti tasseva tādibhāvappattidīpakaṃ imaṃ udānaṃ udānesi.</paragraph>
    <paragraph line="118">Tattha <bold>yassa selūpamaṃ cittaṃ, ṭhitaṃ nānupakampatī</bold>ti yassa khīṇāsavassa cittaṃ ekagghanasilāmayapabbatūpamaṃ sabbesaṃ iñjanānaṃ abhāvato vasībhāvappattiyāva ṭhitaṃ sabbehipi lokadhammehi nānupakampati na pavedhati. Idānissa akampanākāraṃ saddhiṃ kāraṇena dassetuṃ <bold>‘‘viratta’’</bold>ntiādi vuttaṃ. Tattha <bold>virattaṃ rajanīyesū</bold>ti virāgasaṅkhātena ariyamaggena rajanīyesu rāguppattihetubhūtesu sabbesu tebhūmakadhammesu virattaṃ, tattha sabbaso samucchinnarāganti attho. <bold>Kopaneyye</bold>ti paṭighaṭṭhānīye sabbasmimpi āghātavatthusmiṃ <bold>na kuppati</bold> na dussati na vikāraṃ āpajjati. <bold>Yassevaṃ bhāvitaṃ citta</bold>nti yassa yathāvuttassa ariyapuggalassa <pageBreak edition="Pali Text Society" number="0.0248" /> cittaṃ evaṃ vuttanayena tādibhāvāvahanabhāvena bhāvitaṃ. <bold>Kuto taṃ dukkhamessatī</bold>ti taṃ uttamapuggalaṃ kuto sattato saṅkhārato vā dukkhaṃ upagamissati, na tādisassa dukkhaṃ atthīti attho.</paragraph>
    <centered line="119">Catutthasuttavaṇṇanā niṭṭhitā.</centered>
    <subhead line="120">5. Nāgasuttavaṇṇanā</subhead>
    <paragraph line="121" number="35"> Pañcame <pageBreak edition="Myanmar" number="0.0225" /><pageBreak edition="Vipassana Research Institut" number="0.0201" /><bold>kosambiya</bold>nti kusumbena nāma isinā vasitaṭṭhāne māpitattā ‘‘kosambī’’ti evaṃladdhanāmake nagare. <bold>Ghositārāme</bold>ti ghositaseṭṭhinā kārite ārāme. <bold>Bhagavā ākiṇṇo viharatī</bold>ti bhagavā sambādhappatto viharati. Kiṃ pana bhagavato sambādho atthi, saṃsaggo vāti? Natthi. Na hi koci bhagavantaṃ anicchāya upasaṅkamituṃ sakkoti. Durāsadā hi buddhā bhagavanto sabbattha ca anupalittattā. Hitesitāya pana sattesu anukampaṃ upādāya ‘‘mutto mocessāmī’’ti paṭiññānurūpaṃ caturoghanittharaṇatthaṃ aṭṭhannaṃ parisānaṃ attano santikaṃ kālena kālaṃ upasaṅkamanaṃ adhivāseti, sayañca mahākaruṇāsamussāhito kālaññū hutvā tattha upasaṅkamati, idaṃ sabbabuddhānaṃ āciṇṇaṃ, ayamidha ākiṇṇavihāroti adhippeto.</paragraph>
    <paragraph line="122">Idha pana kosambikānaṃ bhikkhūnaṃ kalahajātānaṃ satthā dīghītissa kosalarañño vatthuṃ āharitvā, ‘‘na hi verena verāni, sammantīdha kudācana’’ntiādinā (dha. pa. 5; ma. ni. 3.237; mahāva. 464) ovādaṃ adāsi, taṃ divasaṃ tesaṃ kalahaṃ karontānaṃyeva ratti vibhātā. Dutiyadivasepi bhagavā tameva vatthuṃ kathesi, taṃ divasampi tesaṃ kalahaṃ karontānaṃyeva ratti vibhātā. Tatiyadivasepi bhagavā tameva vatthuṃ kathesi, athaññataro bhikkhu bhagavantaṃ evamāha – ‘‘appossukko, bhante bhagavā, diṭṭhadhammasukhavihāramanuyutto viharatu, mayametena bhaṇḍanena kalahena viggahena vivādena <pageBreak edition="Pali Text Society" number="0.0249" /> paññāyissāmā’’ti. Satthā ‘‘pariyādinnacittā kho ime moghapurisā na dānime sakkā saññāpetuṃ, natthi cettha saññāpetabbā, yaṃnūnāhaṃ ekacārikavāsaṃ vaseyyaṃ, evaṃ ime bhikkhū kalahato oramissantī’’ti cintesi. Evaṃ tehi kalahakārakehi bhikkhūhi saddhiṃ ekavihāre vāsaṃ vinetabbābhāvato upāsakādīhi upasaṅkamanañca ākiṇṇavihāraṃ katvā vuttaṃ – ‘‘tena kho pana samayena bhagavā ākiṇṇo viharatī’’tiādi.</paragraph>
    <paragraph line="123">Tattha <bold>dukkha</bold>nti na sukhaṃ, anārādhitacittatāya na iṭṭhanti attho. Tenevāha <bold>‘‘na phāsu viharāmī’’</bold>ti. <bold>Vūpakaṭṭho</bold>ti pavivekaṭṭho dūrībhūto. Tathā cintetvāva bhagavā pātova sarīrappaṭijagganaṃ katvā kosambiyaṃ piṇḍāya <pageBreak edition="Myanmar" number="0.0226" /> caritvā kañci anāmantetvā eko adutiyo gantvā kosalaraṭṭhe pālileyyake vanasaṇḍe bhaddasālamūle vihāsi. Tena vuttaṃ – <bold>‘‘atha kho bhagavā pubbaṇhasamayaṃ…pe… bhaddasālamūle’’</bold>ti. Tattha <bold>sāma</bold>nti sayaṃ. <bold>Saṃsāmetvā</bold>ti paṭisāmetvā. <bold>Pattacīvaramādāyā</bold>ti <pageBreak edition="Vipassana Research Institut" number="0.0202" /> etthāpi sāmanti padaṃ ānetvā yojetabbaṃ. <bold>Upaṭṭhāke</bold>ti kosambinagaravāsino ghositaseṭṭhiādike upaṭṭhāke, vihāre ca aggupaṭṭhākaṃ āyasmantaṃ ānandaṃ anāmantetvā.</paragraph>
    <paragraph line="124">Evaṃ gate satthari pañcasatā bhikkhū āyasmantaṃ ānandaṃ āhaṃsu – ‘‘āvuso ānanda, satthā ekakova gato, mayaṃ anubandhissāmā’’ti. ‘‘Āvuso, yadā bhagavā sāmaṃ senāsanaṃ saṃsāmetvā pattacīvaramādāya anāmantetvā upaṭṭhāke ca anapaloketvā bhikkhusaṅghaṃ adutiyo gacchati, tadā ekacāraṃ carituṃ bhagavato ajjhāsayo, sāvakena nāma satthu ajjhāsayānurūpaṃ paṭipajjitabbaṃ, tasmā na imesu divasesu bhagavā anugantabbo’’ti nivāresi, sayampi nānugacchi.</paragraph>
    <paragraph line="125"><bold>Anupubbenā</bold>ti anukkamena, gāmanigamapaṭipāṭiyā cārikaṃ caramāno ‘‘ekacāravāsaṃ tāva vasamānaṃ bhikkhuṃ passissāmī’’ti bālakaloṇakāragāmaṃ gantvā tattha bhaguttherassa sakalaṃ pacchābhattañceva tiyāmañca rattiṃ ekacāravāse ānisaṃsaṃ kathetvā punadivase tena pacchāsamaṇena piṇḍāya caritvā taṃ tattheva nivattetvā ‘‘samaggavāsaṃ vasamāne tayo kulaputte passissāmī’’ti <pageBreak edition="Pali Text Society" number="0.0250" /> pācīnavaṃsamigadāyaṃ gantvā tesampi sakalarattiṃ samaggavāse ānisaṃsaṃ kathetvā tepi tattheva nivattetvā ekakova pālileyyagāmaṃ sampatto. Pālileyyagāmavāsino paccuggantvā bhagavato dānaṃ datvā pālileyyagāmassa avidūre rakkhitavanasaṇḍo nāma atthi, tattha bhagavato paṇṇasālaṃ katvā ‘‘ettha bhagavā vasatū’’ti yācitvā vāsayiṃsu. <bold>Bhaddasālo</bold>ti pana tattheko manāpo bhaddako sālarukkho, bhagavā taṃ gāmaṃ upanissāya vanasaṇḍe paṇṇasālasamīpe tasmiṃ rukkhamūle vihāsi. Tena vuttaṃ – <bold>‘‘pālileyyake viharati rakkhitavanasaṇḍe bhaddasālamūle’’</bold>ti.</paragraph>
    <paragraph line="126"><bold>Hatthināgo</bold>ti mahāhatthī yūthapati. <bold>Hatthikalabhehī</bold>ti hatthipotakehi. <bold>Hatthicchāpehī</bold>ti khīrūpagehi daharahatthipotakehi, ye ‘‘bhiṅkā’’tipi <pageBreak edition="Myanmar" number="0.0227" /> vuccanti. <bold>Chinnaggānī</bold>ti purato purato gacchantehi tehi hatthiādīhi chinnaggāni khāditāvasesāni khāṇusadisāni khādati. <bold>Obhaggobhagga</bold>nti tena hatthināgena uccaṭṭhānato bhañjitvā bhañjitvā pātitaṃ. <bold>Assa sākhābhaṅga</bold>nti etassa santakaṃ sākhābhaṅgaṃ te khādanti. <bold>Āvilānī</bold>ti tehi paṭhamataraṃ otaritvā pivantehi āluḷitattā āvilāni kaddamamissāni pānīyāni pivati. <bold>Ogāhā</bold>ti titthato. ‘‘Ogāha’’ntipi pāḷi.<bold> Assā</bold>ti hatthināgassa. <bold>Upanighaṃsantiyo</bold>ti ghaṭṭentiyo, upanighaṃsiyamānopi <pageBreak edition="Vipassana Research Institut" number="0.0203" /> attano uḷārabhāvena na kujjhati, tena tā taṃ ghaṃsantiyeva. <bold>Yūthā</bold>ti hatthighaṭā.</paragraph>
    <paragraph line="127"><bold>Yena bhagavā tenupasaṅkamī</bold>ti so kira hatthināgo yūthavāse ukkaṇṭhito taṃ vanasaṇḍaṃ paviṭṭho tattha bhagavantaṃ disvā ghaṭasahassena nibbāpitasantāpo viya nibbuto hutvā pasannacitto bhagavato santike aṭṭhāsi, tato paṭṭhāya vattasīse ṭhatvā bhaddasālassa paṇṇasālāya ca samantato appaharitakaṃ katvā sākhābhaṅgehi sammajjati, bhagavato mukhadhovanaṃ deti, nhānodakaṃ āharati, dantakaṭṭhaṃ deti, araññato madhurāni phalāni āharitvā satthu upaneti, satthā tāni paribhuñjati <pageBreak edition="Pali Text Society" number="0.0251" />. Tena vuttaṃ – <bold>‘‘tatra sudaṃ so hatthināgo yasmiṃ padese bhagavā viharati, taṃ padesaṃ appaharitañca karoti, soṇḍāya bhagavato pānīyaṃ paribhojanīyaṃ upaṭṭhāpetī’’</bold>ti. Soṇḍāya dārūni āharitvā aññamaññaṃ ghaṃsitvā aggiṃ uṭṭhāpetvā dārūni jālāpetvā tattha pāsāṇakhaṇḍāni tāpetvā tāni daṇḍakehi pavaṭṭetvā soṇḍiyaṃ khipitvā udakassa tattabhāvaṃ ñatvā bhagavato santikaṃ upagantvā tiṭṭhati, bhagavā ‘‘hatthināgo mama nhānaṃ icchatī’’ti tattha gantvā nhānakiccaṃ karoti, pānīyepi eseva nayo. Tasmiṃ pana sītale sañjāte upasaṅkamati, taṃ sandhāya vuttaṃ – ‘‘soṇḍāya bhagavato pānīyaṃ paribhojanīyaṃ upaṭṭhāpetī’’ti.</paragraph>
    <paragraph line="128"><bold>Atha kho bhagavato rahogatassā</bold>tiādi ubhinnaṃ mahānāgānaṃ vivekasukhapaccavekkhaṇadassanaṃ, taṃ vuttatthameva. <bold>Attano ca pavivekaṃ viditvā</bold>ti kehici anākiṇṇabhāvaladdhaṃ kāyavivekaṃ jānitvā, itare pana vivekā bhagavato sabbakālaṃ vijjantiyeva.</paragraph>
    <paragraph line="129"><bold>Imaṃ</bold><pageBreak edition="Myanmar" number="0.0228" /><bold>udāna</bold>nti imaṃ attano hatthināgassa ca pavivekābhiratiyā samānajjhāsayabhāvadīpanaṃ udānaṃ udānesi.</paragraph>
    <paragraph line="130">Tatthāyaṃ saṅkhepattho – <bold>etaṃ īsādantassa</bold> rathaīsāsadisadantassa hatthināgassa <bold>cittaṃ nāgena</bold> buddhanāgassa <bold>cittena sameti</bold> saṃsandati. Kathaṃ sameti ce? <bold>Yadeko ramatī vane</bold> yasmā buddhanāgo ‘‘ahaṃ kho pubbe ākiṇṇo vihāsi’’nti purimaṃ ākiṇṇavihāraṃ jigucchitvā vivekaṃ upabrūhayamāno idāni yathā <bold>eko</bold> adutiyo <bold>vane</bold> araññe <bold>ramati</bold> abhiramati, evaṃ ayampi hatthināgo pubbe attano hatthiādīhi ākiṇṇavihāraṃ jigucchitvā vivekaṃ upabrūhayamāno idāni <pageBreak edition="Vipassana Research Institut" number="0.0204" /><bold>eko</bold> asahāyo <bold>vane</bold> araññe <bold>ramati</bold> abhiramati. Tasmāssa <bold>cittaṃ nāgena sameti</bold> tassa cittena sametīti katvā ekībhāvaratiyā ekasadisaṃ hotīti attho.</paragraph>
    <centered line="131">Pañcamasuttavaṇṇanā niṭṭhitā.</centered>
    <subhead line="132">6. Piṇḍolasuttavaṇṇanā</subhead>
    <paragraph line="133" number="36"> Chaṭṭhe <pageBreak edition="Pali Text Society" number="0.0252" /><bold>piṇḍolabhāradvājo</bold>ti piṇḍaṃ ulamāno pariyesamāno pabbajitoti piṇḍolo. So kira parijiṇṇabhogo brāhmaṇo hutvā mahantaṃ bhikkhusaṅghassa lābhasakkāraṃ disvā piṇḍatthāya nikkhamitvā pabbajito. So mahantaṃ kapallaṃ ‘‘patta’’nti gahetvā carati, kapallapūraṃ yāguṃ pivati, bhattaṃ bhuñjati, pūvakhajjakañca khādati. Athassa mahagghasabhāvaṃ satthu ārocesuṃ. Satthā tassa pattatthavikaṃ nānujāni, heṭṭhāmañce pattaṃ nikkujjitvā ṭhapeti, so ṭhapentopi ghaṃsentova paṇāmetvā ṭhapeti, gaṇhantopi ghaṃsentova ākaḍḍhitvā gaṇhāti. Taṃ gacchante gacchante kāle ghaṃsanena parikkhīṇaṃ, nāḷikodanamattasseva gaṇhanakaṃ jātaṃ. Tato satthu ārocesuṃ, athassa satthā pattatthavikaṃ anujāni. Thero aparena samayena indriyabhāvanaṃ bhāvento aggaphale arahatte patiṭṭhāsi. Iti so pubbe savisesaṃ piṇḍatthāya ulatīti piṇḍolo, gottena pana bhāradvājoti ubhayaṃ ekato katvā ‘‘piṇḍolabhāradvājo’’ti vuccati.</paragraph>
    <paragraph line="134"><bold>Āraññako</bold>ti <pageBreak edition="Myanmar" number="0.0229" /> gāmantasenāsanapaṭikkhipanena araññe nivāso assāti āraññako, āraññakadhutaṅgaṃ samādāya vattantassetaṃ nāmaṃ. Tathā bhikkhāsaṅkhātānaṃ āmisapiṇḍānaṃ pāto piṇḍapāto, parehi dinnānaṃ piṇḍānaṃ patte nipatananti attho. Piṇḍapātaṃ uñchati taṃ taṃ kulaṃ upasaṅkamanto gavesatīti <bold>piṇḍapātiko,</bold> piṇḍāya vā patituṃ carituṃ vatametassāti piṇḍapātī, piṇḍapātīyeva piṇḍapātiko. Saṅkārakūṭādīsu paṃsūnaṃ upari ṭhitattā abbhuggataṭṭhena paṃsukūlaṃ viyāti paṃsukūlaṃ, paṃsu viya vā kucchitabhāvaṃ ulati gacchatīti paṃsukūlaṃ, paṃsukūlassa dhāraṇaṃ paṃsukūlaṃ, taṃ sīlaṃ etassāti <bold>paṃsukūliko</bold>. Saṅghāṭiuttarāsaṅgaantaravāsakasaṅkhātāni tīṇi cīvarāni ticīvaraṃ, ticīvarassa dhāraṇaṃ ticīvaraṃ, taṃ sīlaṃ etassāti <bold>tecīvariko. Appiccho</bold>tiādīnaṃ padānaṃ attho heṭṭhā vuttoyeva.</paragraph>
    <paragraph line="135"><bold>Dhutavādo</bold>ti <pageBreak edition="Vipassana Research Institut" number="0.0205" /><pageBreak edition="Pali Text Society" number="0.0253" /><bold>dhuto</bold> vuccati dhutakileso puggalo, kilesadhunanakadhammo vā. Tattha atthi dhuto, na dhutavādo, atthi na dhuto, dhutavādo, atthi neva dhuto, na dhutavādo, atthi dhuto ceva, dhutavādo cāti idaṃ catukkaṃ veditabbaṃ. Tesu yo sayaṃ dhutadhamme samādāya vattati, na paraṃ tadatthāya samādapeti, ayaṃ paṭhamo. Yo pana sayaṃ na dhutadhamme samādāya vattati, paraṃ samādapeti, ayaṃ dutiyo. Yo ubhayarahito, ayaṃ tatiyo. Yo pana ubhayasampanno, ayaṃ catuttho. Evarūpo ca āyasmā piṇḍolabhāradvājoti. Tena vuttaṃ ‘‘dhutavādo’’ti. Ekadesasarūpekasesavasena hi ayaṃ niddeso yathā taṃ ‘‘nāmarūpa’’nti.</paragraph>
    <paragraph line="136"><bold>Adhicittamanuyutto</bold>ti ettha aṭṭhasamāpattisampayogato arahattaphalasamāpattisampayogato vā cittassa adhicittabhāvo veditabbo, idha pana ‘‘arahattaphalacitta’’nti vadanti. Taṃtaṃsamāpattīsu samādhi eva adhicittaṃ, idha pana arahattaphalasamādhi veditabbo. Keci pana ‘‘adhicittamanuyuttena, bhikkhave, bhikkhunā kālena kālaṃ tīṇi nimittāni manasi kātabbānīti etasmiṃ adhicittasutte (a. ni. 3.103) viya samathavipassanācittaṃ adhicittanti idhādhippeta’’nti vadanti, taṃ na sundaraṃ. Purimoyevattho gahetabbo.</paragraph>
    <paragraph line="137"><bold>Etamatthaṃ</bold><pageBreak edition="Myanmar" number="0.0230" /><bold>viditvā</bold>ti etaṃ āyasmato piṇḍolabhāradvājassa adhiṭṭhānaparikkhārasampadāsampannaṃ adhicittānuyogasaṅkhātaṃ atthaṃ sabbākārato viditvā. Evaṃ ‘‘adhicittānuyogo mama sāsanānuṭṭhāna’’nti dīpento <bold>imaṃ udānaṃ udānesi</bold>.</paragraph>
    <paragraph line="138">Tattha <bold>anūpavādo</bold>ti vācāya kassacipi anupavadanaṃ. <bold>Anūpaghāto</bold>ti kāyena kassaci upaghātākaraṇaṃ. <bold>Pātimokkhe</bold>ti ettha pātimokkhapadassa attho heṭṭhā nānappakārehi vutto, tasmiṃ pātimokkhe. Sattannaṃ āpattikkhandhānaṃ avītikkamalakkhaṇo <bold>saṃvaro. Mattaññutā</bold>ti <pageBreak edition="Pali Text Society" number="0.0254" /> paṭiggahaṇaparibhogavasena pamāṇaññutā. <bold>Pantañca sayanāsana</bold>nti vivittaṃ saṅghaṭṭanavirahitaṃ senāsanaṃ. <bold>Adhicitte ca āyogo</bold>ti aṭṭhannaṃ samāpattīnaṃ adhigamāya bhāvanānuyogo.</paragraph>
    <paragraph line="139">Aparo nayo – <bold>anūpavādo</bold>ti kassacipi uparujjhanavacanassa avadanaṃ. Tena sabbampi vācasikaṃ sīlaṃ saṅgaṇhāti. <bold>Anūpaghāto</bold>ti kāyena kassaci upaghātassa paraviheṭhanassa akaraṇaṃ. Tena sabbampi kāyikaṃ sīlaṃ saṅgaṇhāti. Yādisaṃ panidaṃ ubhayaṃ buddhānaṃ sāsanantogadhaṃ hoti, taṃ dassetuṃ – <bold>‘‘pātimokkhe ca saṃvaro’’</bold>ti vuttaṃ. <bold>Ca</bold>saddo nipātamattaṃ. <bold>Pātimokkhe ca saṃvaro</bold>ti pātimokkhasaṃvarabhūto anūpavādo anūpaghāto cāti attho.</paragraph>
    <paragraph line="140">Atha <pageBreak edition="Vipassana Research Institut" number="0.0206" /> vā <bold>pātimokkhe</bold>ti adhikaraṇe bhummaṃ. Pātimokkhe nissayabhūte saṃvaro. Ko pana soti? Anūpavādo anūpaghāto. Upasampadavelāyañhi avisesena pātimokkhasīlaṃ samādinnaṃ nāma hoti, tasmiṃ pātimokkhe ṭhitassa tato paraṃ upavādūpaghātānaṃ akaraṇavasena saṃvaro, so anūpavādo anūpaghāto cāti vutto.</paragraph>
    <paragraph line="141">Atha vā <bold>pātimokkhe</bold>ti nipphādetabbe bhummaṃ yathā ‘‘cetaso avūpasamo ayonisomanasikārapadaṭṭhāna’’nti (saṃ. ni. 5.232). Tena pātimokkhena sādhetabbo anūpavādo anūpaghāto, pātimokkhasaṃvarasaṅgahito anūpavādo anūpaghātoicceva attho. <bold>Saṃvaro</bold>ti iminā pana satisaṃvaro <pageBreak edition="Myanmar" number="0.0231" />, ñāṇasaṃvaro, khantisaṃvaro, vīriyasaṃvaroti imesaṃ catunnaṃ saṃvarānaṃ gahaṇaṃ, pātimokkhasādhanaṃ idaṃ saṃvaracatukkaṃ.</paragraph>
    <paragraph line="142"><bold>Mattaññutā ca bhattasmi</bold>nti pariyesanapaṭiggahaṇaparibhogavissajjanānaṃ vasena bhojane pamāṇaññutā. <bold>Pantañca sayanāsana</bold>nti bhāvanānukūlaṃ araññarukkhamūlādivivittasenāsanaṃ. <bold>Adhicitte ca āyogo</bold>ti sabbacittānaṃ adhikattā uttamattā adhicittasaṅkhāte arahattaphalacitte sādhetabbe tassa nipphādanatthaṃ samathavipassanābhāvanāvasena āyogo. <bold>Etaṃ buddhāna sāsana</bold>nti etaṃ parassa anūpavadanaṃ, anūpaghātanaṃ, pātimokkhasaṃvaro <pageBreak edition="Pali Text Society" number="0.0255" />, pariyesanapaṭiggahaṇādīsu mattaññutā, vivittavāso, yathāvuttaadhicittānuyogo ca buddhānaṃ sāsanaṃ ovādo anusiṭṭhīti attho. Evaṃ imāya gāthāya tisso sikkhā kathitāti veditabbā.</paragraph>
    <centered line="143">Chaṭṭhasuttavaṇṇanā niṭṭhitā.</centered>
    <subhead line="144">7. Sāriputtasuttavaṇṇanā</subhead>
    <paragraph line="145" number="37"> Sattame apubbaṃ natthi. Gāthāya <bold>adhicetaso</bold>ti adhicittavato, sabbacittānaṃ adhikena arahattaphalacittena samannāgatassāti attho. <bold>Appamajjato</bold>ti na pamajjato, appamādena anavajjadhammesu sātaccakiriyāya samannāgatassāti vuttaṃ hoti. <bold>Munino</bold>ti ‘‘yo munāti ubho loke, muni tena pavuccatī’’ti (dha. pa. 269; cūḷani. mettagūmāṇavapucchāniddesa 21) evaṃ ubhayalokamunanena monaṃ vuccati ñāṇaṃ, tena arahattaphalañāṇasaṅkhātena ñāṇena samannāgatattā <pageBreak edition="Vipassana Research Institut" number="0.0207" /> vā khīṇāsavo muni nāma, tassa munino. <bold>Monapathesu sikkhato</bold>ti arahattañāṇasaṅkhātassa monassa pathesu sattatiṃsabodhipakkhiyadhammesu tīsu vā sikkhāsu sikkhato. Idañca pubbabhāgappaṭipadaṃ gahetvā vuttaṃ. Pariniṭṭhitasikkho hi arahā, tasmā evaṃ sikkhato, imāya sikkhāya munibhāvaṃ pattassa muninoti evamettha attho daṭṭhabbo. Yasmā ca etadeva, tasmā heṭṭhimamaggaphalacittānaṃ vasena adhicetaso, catusaccasambodhapaṭipattiyaṃ appamādavasena appamajjato, maggañāṇasamannāgamena muninoti evametesaṃ tiṇṇaṃ padānaṃ attho yujjatiyeva. Atha vā ‘‘appamajjato sikkhato’’ti <pageBreak edition="Myanmar" number="0.0232" /> padānaṃ hetuatthatā daṭṭhabbā appamajjanahetu sikkhanahetu ca adhicetasoti.</paragraph>
    <paragraph line="146"><bold>Sokā na bhavanti tādino</bold>ti tādisassa khīṇāsavamunino abbhantare iṭṭhaviyogādivatthukā sokā cittasantāpā na honti. Atha vā <bold>tādino</bold>ti tādilakkhaṇasamannāgatassa evarūpassa munino sokā na bhavantīti <pageBreak edition="Pali Text Society" number="0.0256" /> ayamettha attho. <bold>Upasantassā</bold>ti rāgādīnaṃ accantūpasamena upasantassa. <bold>Sadā satīmato</bold>ti sativepullappattiyā niccakālaṃ satiyā avirahitassa.</paragraph>
    <paragraph line="147">Ettha ca ‘‘adhicetaso’’ti iminā adhicittasikkhā, ‘‘appamajjato’’ti etena adhisīlasikkhā, ‘‘munino monapathesu sikkhato’’ti etehi adhipaññāsikkhā. ‘‘Munino’’ti vā etena adhipaññāsikkhā, ‘‘monapathesu sikkhato’’ti etena tāsaṃ lokuttarasikkhānaṃ pubbabhāgapaṭipadā, ‘‘sokā na bhavantī’’tiādīhi sikkhāpāripūriyā ānisaṃso pakāsitoti veditabbaṃ. Sesaṃ vuttanayameva.</paragraph>
    <centered line="148">Sattamasuttavaṇṇanā niṭṭhitā.</centered>
    <subhead line="149">8. Sundarīsuttavaṇṇanā</subhead>
    <paragraph line="150" number="38"> Aṭṭhame <bold>sakkato</bold>tiādīnaṃ padānaṃ attho heṭṭhā vaṇṇitoyeva. <bold>Asahamānā</bold>ti na sahamānā, usūyantāti attho. Bhikkhusaṅghassa ca sakkāraṃ asahamānāti sambandho.</paragraph>
    <paragraph line="151"><bold>Sundarī</bold>ti <pageBreak edition="Vipassana Research Institut" number="0.0208" /> tassā nāmaṃ. Sā kira tasmiṃ kāle sabbaparibbājikāsu abhirūpā dassanīyā pāsādikā paramāya vaṇṇapokkharatāya samannāgatā, teneva sā ‘‘sundarī’’ti paññāyittha. Sā ca anatītayobbanā asaṃyatasamācārāva hoti, tasmā te sundariṃ paribbājikaṃ pāpakamme uyyojesuṃ. Te hi aññatitthiyā buddhuppādato paṭṭhāya sayaṃ hatalābhasakkārā heṭṭhā akkosasuttavaṇṇanāyaṃ āgatanayena bhagavato bhikkhusaṅghassa ca uḷāraṃ aparimitaṃ lābhasakkāraṃ pavattamānaṃ disvā issāpakatā ekato hutvā sammantayiṃsu – mayaṃ samaṇassa gotamassa uppannakālato paṭṭhāya naṭṭhā hatalābhasakkārā, na no koci <pageBreak edition="Myanmar" number="0.0233" /> atthibhāvampi jānāti, kiṃ nissāya nu kho loko samaṇe gotame abhippasanno uḷāraṃ sakkārasammānaṃ upanetīti? Tattheko āha – ‘‘uccākulappasuto asambhinnāya mahāsammatappaveṇiyā jāto’’ti, aparo ‘‘abhijātiyaṃ tassa anekāni <pageBreak edition="Pali Text Society" number="0.0257" /> acchariyāni pātubhūtānī’’ti, añño ‘‘kāladevilaṃ vandāpetuṃ upanītassa pādā parivattitvā tassa jaṭāsu patiṭṭhitā’’ti, aparo ‘‘vappamaṅgalakāle jambucchāyāya sayāpitassa vītikkantepi majjhanhike jambucchāyā aparivattitvā ṭhitā’’ti, añño ‘‘abhirūpo dassanīyo pāsādiko rūpasampattiyā’’ti, aparo ‘‘jiṇṇāturamatapabbajitasaṅkhātanimitte disvā saṃvegajāto āgāminaṃ cakkavattirajjaṃ pahāya pabbajito’’ti. Evaṃ aparimāṇakāle sambhataṃ anaññasādhāraṇaṃ bhagavato puññañāṇasambhāraṃ ukkaṃsapāramippattaṃ nirupamaṃ sallekhappaṭipadaṃ anuttarañca ñāṇapahānasampadādibuddhānubhāvaṃ ajānantā attanā yathādiṭṭhaṃ yathāsutaṃ dharamānaṃ taṃ taṃ bhagavato bahumānakāraṇaṃ kittetvā abahumānakāraṇaṃ pariyesitvā apassantā ‘‘kena nu kho kāraṇena mayaṃ samaṇassa gotamassa ayasaṃ uppādetvā lābhasakkāraṃ nāseyyāmā’’ti. Tesu eko tikhiṇamantī evamāha – ‘‘ambho imasmiṃ sattaloke mātugāmasukhe asattasattā nāma natthi, ayañca samaṇo gotamo abhirūpo devasamo taruṇo, attano samarūpaṃ mātugāmaṃ labhitvā sajjeyya. Athāpi na sajjeyya, janassa pana saṅkiyo bhaveyya, handa mayaṃ sundariṃ paribbājikaṃ tathā uyyojema, yathā samaṇassa gotamassa ayaso pathaviyaṃ patthareyyā’’ti.</paragraph>
    <paragraph line="152">Taṃ sutvā itare ‘‘idaṃ suṭṭhu tayā cintitaṃ, evañhi kate samaṇo gotamo ayasakena upadduto sīsaṃ ukkhipituṃ asakkonto yena vā tena vā palāyissatī’’ti sabbeva ekajjhāsayā hutvā tathā uyyojetuṃ sundariyā santikaṃ agamaṃsu. Sā te disvā ‘‘kiṃ tumhe ekato āgatatthā’’ti āha. Titthiyā anālapantā ārāmapariyante paṭicchanne ṭhāne nisīdiṃsu. Sā tattha gantvā punappunaṃ ālapantī paṭivacanaṃ alabhitvā kiṃ tumhākaṃ aparajjhaṃ? Kasmā me paṭivacanaṃ na dethāti? Tathā hi pana tvaṃ amhe <pageBreak edition="Pali Text Society" number="0.0258" /> viheṭhiyamāne ajjhupekkhasīti <pageBreak edition="Vipassana Research Institut" number="0.0209" />. Ko <pageBreak edition="Myanmar" number="0.0234" /> tumhe viheṭhetīti? ‘‘Kiṃ pana tvaṃ na passasi, samaṇaṃ gotamaṃ amhe viheṭhetvā hatalābhasakkāre katvā vicaranta’’nti vatvā ‘‘tattha mayā kiṃ kātabba’’nti vutte ‘‘tena hi tvaṃ abhikkhaṇaṃ jetavanasamīpaṃ gantvā mahājanassa evañcevañca vadeyyāsī’’ti āhaṃsu. Sāpi ‘‘sādhū’’ti sampaṭicchi. Tena vuttaṃ – <bold>‘‘aññatitthiyā paribbājakā bhagavato</bold><bold>sakkāraṃ asahamānā’’</bold>tiādi.</paragraph>
    <paragraph line="153">Tattha <bold>ussahasī</bold>ti sakkosi. <bold>Attha</bold>nti hitaṃ kiccaṃ vā. <bold>Kyāha</bold>nti kiṃ ahaṃ. Yasmā te titthiyā tassā aññātakāpi samānā pabbajjasambandhamattena saṅgaṇhituṃ ñātakā viya hutvā <bold>‘‘ussahasi tvaṃ bhagini ñātīnaṃ atthaṃ kātu’’</bold>nti āhaṃsu. Tasmā sāpi migaṃ valli viya pāde laggā <bold>jīvitampi me pariccattaṃ ñātīnaṃ atthāyā</bold>ti āha.</paragraph>
    <paragraph line="154"><bold>Tena hī</bold>ti ‘‘yasmā tvaṃ ‘jīvitampi me tumhākaṃ atthāya pariccatta’nti vadasi, tvañca paṭhamavaye ṭhitā abhirūpā sobhaggappattā ca, tasmā yathā taṃ nissāya samaṇassa gotamassa ayaso uppajjissati, tathā kareyyāsī’’ti vatvā ‘‘abhikkhaṇaṃ jetavanaṃ gacchāhī’’ti uyyojesuṃ. Sāpi kho bālā kakacadantapantiyā pupphāvalikīḷaṃ kīḷitukāmā viya, pabhinnamadaṃ caṇḍahatthiṃ soṇḍāya parāmasantī viya, nalāṭena maccuṃ gaṇhantī viya titthiyānaṃ vacanaṃ sampaṭicchitvā mālāgandhavilepanatambūlamukhavāsādīni gahetvā mahājanassa satthu dhammadesanaṃ sutvā nagaraṃ pavisanakāle jetavanābhimukhī gacchantī ‘‘kahaṃ gacchasī’’ti ca puṭṭhā ‘‘samaṇassa gotamassa santikaṃ, ahañhi tena saddhiṃ ekagandhakuṭiyaṃ vasāmī’’ti vatvā aññatarasmiṃ titthiyārāme vasitvā pātova jetavanamaggaṃ otaritvā nagarābhimukhī āgacchantī <pageBreak edition="Pali Text Society" number="0.0259" /> ‘‘kiṃ sundari kahaṃ gatāsī’’ti ca puṭṭhā ‘‘samaṇena gotamena saddhiṃ ekagandhakuṭiyaṃ vasitvā taṃ kilesaratiyā ramāpetvā āgatāmhī’’ti vadati. Tena vuttaṃ – <bold>‘‘evaṃ ayyāti kho sundarī paribbājikā tesaṃ aññatitthiyānaṃ paribbājakānaṃ paṭissutvā abhikkhaṇaṃ jetavanaṃ agamāsī’’</bold>ti.</paragraph>
    <paragraph line="155">Titthiyā katipāhassa accayena dhuttānaṃ kahāpaṇe datvā ‘‘gacchatha, sundariṃ māretvā samaṇassa gotamassa gandhakuṭiyā avidūre mālākacavarantare nikkhipitvā ethā’’ti vadiṃsu. Te tathā akaṃsu. Tato titthiyā ‘‘sundariṃ na passāmā’’ti kolāhalaṃ katvā rañño ārocetvā <pageBreak edition="Myanmar" number="0.0235" /> ‘‘kattha pana tumhe parisaṅkathā’’ti raññā vuttā imesu divasesu jetavane vasati, tatthassā pavattiṃ na jānāmāti. ‘‘Tena hi gacchatha, naṃ tattha vicinathā’’ti raññā anuññātā attano upaṭṭhāke gahetvā jetavanaṃ gantvā vicinantā viya hutvā mālākacavaraṃ byūhitvā tassā <pageBreak edition="Vipassana Research Institut" number="0.0210" /> sarīraṃ mañcakaṃ āropetvā nagaraṃ pavesetvā ‘‘samaṇassa gotamassa sāvakā ‘satthunā kataṃ pāpakammaṃ paṭicchādessāmā’ti sundariṃ māretvā mālākacavarantare nikkhipiṃsū’’ti rañño ārocesuṃ. Rājāpi anupaparikkhitvā ‘‘tena hi gacchatha, nagaraṃ āhiṇḍathā’’ti āha. Te nagaravīthīsu ‘‘passatha samaṇānaṃ sakyaputtiyānaṃ kamma’’ntiādīni vadantā vicaritvā puna rañño nivesanadvāraṃ agamaṃsu. Rājā sundariyā sarīraṃ āmakasusāne aṭṭakaṃ āropetvā rakkhāpesi. Sāvatthivāsino ṭhapetvā ariyasāvake yebhuyyena ‘‘passatha samaṇānaṃ sakyaputtiyānaṃ kamma’’ntiādīni vatvā antonagare bahinagare ca bhikkhū akkosantā vicariṃsu. Tena vuttaṃ – <bold>‘‘yadā te aññiṃsu titthiyā paribbājakā ‘vodiṭṭhā kho sundarī’’’</bold>tiādi.</paragraph>
    <paragraph line="156">Tattha <bold>aññiṃsū</bold>ti jāniṃsu. <bold>Vodiṭṭhā</bold>ti byapadiṭṭhā, jetavanaṃ āgacchantī ca gacchantī ca visesato diṭṭhā, bahulaṃ diṭṭhāti attho. <bold>Parikhākūpe</bold>ti dīghikāvāṭe <pageBreak edition="Pali Text Society" number="0.0260" />. <bold>Yā sā, mahārāja, sundarī</bold>ti, mahārāja, yā sā imasmiṃ nagare rūpasundaratāya ‘‘sundarī’’ti pākaṭā abhiññātā paribbājikā. <bold>Sā no na dissatī</bold>ti sā amhākaṃ cakkhu viya jīvitaṃ viya ca piyāyitabbā, idāni na dissati. <bold>Yathānikkhitta</bold>nti purise āṇāpetvā mālākacavarantare attanā yathāṭhapitaṃ. ‘‘Yathānikhāta’’ntipi pāṭho, pathaviyaṃ nikhātappakāranti attho.</paragraph>
    <paragraph line="157"><bold>Rathiyāya rathiya</bold>nti vīthito vīthiṃ. <bold>Vīthī</bold>ti hi vinivijjhanakaracchā. <bold>Siṅghāṭaka</bold>nti tikoṇaracchā. <bold>Alajjino</bold>ti na lajjino, pāpajigucchāvirahitāti attho. <bold>Dussīlā</bold>ti nissīlā. <bold>Pāpadhammā</bold>ti lāmakasabhāvā nihīnācārā. <bold>Musāvādino</bold>ti dussīlā samānā ‘‘sīlavanto maya’’nti alikavāditāya musāvādino. <bold>Abrahmacārino</bold>ti ‘‘methunappaṭisevitāya aseṭṭhacārino ime hi nāmā’’ti hīḷentā vadanti. <bold>Dhammacārino</bold>ti kusaladhammacārino. <bold>Samacārino</bold>ti kāyakammādisamacārino. <bold>Kalyāṇadhammā</bold>ti <pageBreak edition="Myanmar" number="0.0236" /> sundarasabhāvā, paṭijānissanti nāmāti sambandho. Nāmasaddayogena hi ettha paṭijānissantīti anāgatakālavacanaṃ. <bold>Sāmañña</bold>nti samaṇabhāvo samitapāpatā. <bold>Brahmañña</bold>nti seṭṭhabhāvo bāhitapāpatā. <bold>Kuto</bold>ti kena kāraṇena. <bold>Apagatā</bold>ti apetā paribhaṭṭhā. <bold>Purisakicca</bold>nti methunappaṭisevanaṃ sandhāya vadanti.</paragraph>
    <paragraph line="158">Atha bhikkhū taṃ pavattiṃ bhagavato ārocesuṃ. Satthā ‘‘tena hi, bhikkhave, tumhepi te manusse imāya gāthāya paṭicodethā’’ti vatvā ‘‘abhūtavādī’’ti gāthamāha. Taṃ sandhāya vuttaṃ – <bold>‘‘atha kho sambahulā…pe… nihīnakammā manujā paratthā’’</bold>ti. Tattha <bold>neso, bhikkhave, saddo ciraṃ</bold><pageBreak edition="Vipassana Research Institut" number="0.0211" /><bold>bhavissatī</bold>ti idaṃ satthā tassa ayasassa nipphattiṃ sabbaññutaññāṇena jānitvā bhikkhū samassāsento āha.</paragraph>
    <paragraph line="159">Gāthāyaṃ <bold>abhūtavādī</bold>ti parassa dosaṃ adisvāva musāvādaṃ katvā abhūtena atacchena paraṃ abbhācikkhanto. <bold>Yo vāpi katvā</bold>ti yo vā pana pāpakammaṃ katvā ‘‘nāhaṃ etaṃ karomī’’ti āha. <bold>Pecca samā bhavantī</bold>ti te ubhopi janā ito paralokaṃ gantvā <pageBreak edition="Pali Text Society" number="0.0261" /> nirayūpagamanena gatiyā samā bhavanti. Gatiyeva hi nesaṃ paricchinnā, āyū pana aparicchinnā. Bahukañhi pāpaṃ katvā ciraṃ niraye paccati, parittakaṃ katvā appamattakameva kālaṃ paccati. Yasmā pana nesaṃ ubhinnampi lāmakameva kammaṃ, tena vuttaṃ – <bold>nihīnakammā manujā paratthā</bold>ti. ‘‘Paratthā’’ti imassa pana padassa purato ‘‘peccā’’tipadena sambandho, pecca parattha ito gantvā te nihīnakammā paraloke samā bhavantīti attho.</paragraph>
    <paragraph line="160"><bold>Pariyāpuṇitvā</bold>ti uggahetvā. <bold>Akārakā</bold>ti aparādhassa na kārakā. <bold>Nayimehi kata</bold>nti evaṃ kira nesamahosi – imehi samaṇehi sakyaputtiyehi addhā taṃ pāpakammaṃ na kataṃ, yaṃ aññatitthiyā ugghositvā sakalanagaraṃ āhiṇḍiṃsu, yasmā ime amhesu evaṃ asabbhāhi pharusāhi vācāhi abbhācikkhantesupi na kiñci vikāraṃ dassenti, khantisoraccañca na vijahanti, kevalaṃ pana ‘‘abhūtavādī nirayaṃ upetī’’ti dhammaṃyeva vadantā sapantiyeva, ime samaṇā sakyaputtiyā amhe anupadhāretvā abbhācikkhante sapanti, sapathaṃ karontā viya vadanti <pageBreak edition="Myanmar" number="0.0237" />. Atha vā ‘‘yo vāpi katvā ‘na karomi’ cāhā’’ti vadantā sapanti, attano akārakabhāvaṃ bodhetuṃ amhākaṃ sapathaṃ karonti imeti attho.</paragraph>
    <paragraph line="161">Tesañhi manussānaṃ bhagavatā bhāsitagāthāya savanasamanantarameva buddhānubhāvena sārajjaṃ okkami, saṃvego uppajji ‘‘nayidaṃ amhehi paccakkhato diṭṭhaṃ, sutaṃ nāma tathāpi hoti, aññathāpi hoti, ete ca aññatitthiyā imesaṃ anatthakāmā ahitakāmā, tasmā te saddhāya nayidaṃ amhehi vattabbaṃ, dujjānā hi samaṇā’’ti. Te tato paṭṭhāya tato oramiṃsu.</paragraph>
    <paragraph line="162">Rājāpi yehi sundarī māritā, tesaṃ jānanatthaṃ purise āṇāpesi. Atha te dhuttā tehi kahāpaṇehi suraṃ pivantā aññamaññaṃ kalahaṃ kariṃsu. Tesu hi eko ekaṃ āha – ‘‘tvaṃ sundariṃ ekappahārena māretvā mālākacavarantare khipitvā tato laddhakahāpaṇehi suraṃ pivasi, hotu hotū’’ti. Rājapurisā taṃ sutvā te dhutte gahetvā rañño dassesuṃ. Rājā <pageBreak edition="Pali Text Society" number="0.0262" /> ‘‘tumhehi sā <pageBreak edition="Vipassana Research Institut" number="0.0212" /> māritā’’ti te dhutte pucchi. ‘‘Āma, devā’’ti. ‘‘Kehi mārāpitā’’ti? ‘‘Aññatitthiyehi, devā’’ti. Rājā titthiye pakkosāpetvā tamatthaṃ paṭijānāpetvā, ‘‘ayaṃ sundarī tassa samaṇassa gotamassa avaṇṇaṃ āropetukāmehi amhehi mārāpitā, neva gotamassa, na gotamasāvakānaṃ doso atthi, amhākameva dosoti evaṃ vadantā nagaraṃ āhiṇḍathā’’ti āṇāpesi. Te tathā akaṃsu. Mahājano sammadeva saddahi. Titthiyānaṃ dhikkāraṃ akāsi, titthiyā manussavadhadaṇḍaṃ pāpuṇiṃsu. Tato paṭṭhāya buddhassa bhikkhusaṅghassa ca bhiyyosomattāya sakkārasammāno mahā ahosi. Bhikkhū acchariyabbhutacittajātā bhagavantaṃ abhivādetvā attamanā paṭivedesuṃ. Tena vuttaṃ – <bold>‘‘atha kho sambahulā bhikkhū…pe… antarahito so, bhante, saddo’’</bold>ti.</paragraph>
    <paragraph line="163">Kasmā pana bhagavā ‘‘titthiyānaṃ idaṃ kamma’’nti bhikkhūnaṃ nārocesi? Ariyānaṃ tāva ārocanena payojanaṃ natthi, puthujjanesu pana ‘‘ye na saddaheyyuṃ, tesaṃ taṃ dīgharattaṃ ahitāya dukkhāya saṃvatteyyā’’ti nārocesi. Apicetaṃ buddhānaṃ anāciṇṇaṃ, yaṃ anāgatassa īdisassa vatthussa ācikkhanaṃ. Parānuddesikameva hi bhagavā saṃkilesapakkhaṃ vibhāveti <pageBreak edition="Myanmar" number="0.0238" />, kammañca katokāsaṃ na sakkā nivattetunti abbhakkhānaṃ tannimittañca bhagavā ajjhupekkhanto nisīdi. Vuttañhetaṃ –</paragraph>
    <gatha1 line="164">‘‘Na antalikkhe na samuddamajjhe,</gatha1>
    <gatha2 line="165">Na pabbatānaṃ vivaraṃ pavissa;</gatha2>
    <gatha3 line="166">Na vijjatī so jagatippadeso,</gatha3>
    <gathalast line="167">Yatthaṭṭhito mucceyya pāpakammā’’ti. (dha. pa. 127; mi. pa. 4.2.4);</gathalast>
    <paragraph line="168"><bold>Etamatthaṃ viditvā</bold>ti mammacchedanavasenāpi bālajanehi pavattitaṃ duruttavacanaṃ khantibalasamannāgatassa dhīrassa duttitikkhā nāma natthīti imamatthaṃ sabbākārato viditvā. <bold>Imaṃ udāna</bold>nti imaṃ adhivāsanakhantibalavibhāvanaṃ udānaṃ udānesi.</paragraph>
    <paragraph line="169">Tattha <bold>tudanti vācāya janā asaññatā, sarehi saṅgāmagataṃva</bold><pageBreak edition="Pali Text Society" number="0.0263" /><bold>kuñjara</bold>nti kāyikasaṃvarādīsu kassacipi saṃvarassa abhāvena asaṃyatā avinītā bālajanā sarehi sāyakehi saṅgāmagataṃ yuddhagataṃ kuñjaraṃva hatthināgaṃ paṭiyodhā viya vācāsattīhi tudanti vijjhanti, ayaṃ tesaṃ sabhāvo <pageBreak edition="Vipassana Research Institut" number="0.0213" />. <bold>Sutvāna vākyaṃ pharusaṃ udīritaṃ, adhivāsaye bhikkhu aduṭṭhacitto</bold>ti taṃ pana tehi bālajanehi udīritaṃ bhāsitaṃ mammaghaṭṭanavasena pavattitaṃ pharusaṃ vākyaṃ vacanaṃ abhūtaṃ bhūtato nibbeṭhento mama kakacūpamaovādaṃ (ma. ni. 1.222 ādayo) anussaranto īsakampi aduṭṭhacitto hutvā ‘‘saṃsārasabhāvo eso’’ti saṃsāre bhayaṃ ikkhaṇasīlo bhikkhu adhivāsaye, adhivāsanakhantiyaṃ ṭhatvā khameyyāti attho.</paragraph>
    <paragraph line="170">Etthāha – kiṃ pana taṃ kammaṃ, yaṃ aparimāṇakālaṃ sakkaccaṃ upacitavipulapuññasambhāro satthā evaṃ dāruṇaṃ abhūtabbhakkhānaṃ pāpuṇīti? Vuccate – ayaṃ so bhagavā bodhisattabhūto atītajātiyaṃ munāḷi nāma dhutto hutvā pāpajanasevī ayonisomanasikārabahulo vicarati. So ekadivasaṃ surabhiṃ nāma paccekasambuddhaṃ nagaraṃ piṇḍāya pavisituṃ cīvaraṃ pārupantaṃ passi. Tasmiñca samaye aññatarā itthī tassa avidūrena gacchati. Dhutto ‘‘abrahmacārī ayaṃ samaṇo’’ti abbhācikkhi. So tena kammena bahūni vassasatasahassāni niraye paccitvā tasseva kammassa vipākāvasesena idāni buddho hutvāpi sundariyā kāraṇā abhūtabbhakkhānaṃ <pageBreak edition="Myanmar" number="0.0239" /> pāpuṇi. Yathā cetaṃ, evaṃ ciñcamāṇavikādīnaṃ vikārakitthīnaṃ bhagavato abbhakkhānādīni dukkhāni pattāni, sabbāni pubbe katassa kammassa vipākāvasesāni, yāni ‘‘kammapilotikānī’’ti vuccanti. Vuttañhetaṃ apadāne (apa. thera 1.39.64-96) –</paragraph>
    <gatha1 line="171">‘‘Anotattasarāsanne, ramaṇīye silātale;</gatha1>
    <gathalast line="172">Nānāratanapajjote, nānāgandhavanantare.</gathalast>
    <gatha1 line="173">‘‘Mahatā bhikkhusaṅghena, pareto lokanāyako;</gatha1>
    <gathalast line="174">Āsīno byākarī tattha, pubbakammāni attano.</gathalast>
    <gatha1 line="175">‘‘Suṇātha bhikkhavo mayhaṃ, yaṃ kammaṃ pakataṃ mayā;</gatha1>
    <gathalast line="176">Pilotikassa kammassa, buddhattepi vipaccati.</gathalast>
    <hangnum line="177" number="1"></hangnum>
    <gatha1 line="178"> ‘‘Munāḷi <pageBreak edition="Pali Text Society" number="0.0264" /> nāmahaṃ dhutto, pubbe aññāsu jātisu;</gatha1>
    <gathalast line="179">Paccekabuddhaṃ surabhiṃ, abbhācikkhiṃ adūsakaṃ.</gathalast>
    <gatha1 line="180">‘‘Tena <pageBreak edition="Vipassana Research Institut" number="0.0214" /> kammavipākena, niraye saṃsariṃ ciraṃ;</gatha1>
    <gathalast line="181">Bahū vassasahassāni, dukkhaṃ vedemi vedanaṃ.</gathalast>
    <gatha1 line="182">‘‘Tena kammāvasesena, idha pacchimake bhave;</gatha1>
    <gathalast line="183">Abbhakkhānaṃ mayā laddhaṃ, sundarikāya kāraṇā.</gathalast>
    <hangnum line="184" number="2"></hangnum>
    <gatha1 line="185"> ‘‘Sabbābhibhussa buddhassa, nando nāmāsi sāvako;</gatha1>
    <gathalast line="186">Taṃ abbhakkhāya niraye, ciraṃ saṃsaritaṃ mayā.</gathalast>
    <gatha1 line="187">‘‘Dasa vassasahassāni, niraye saṃsariṃ ciraṃ;</gatha1>
    <gathalast line="188">Manussabhāvaṃ laddhāhaṃ, abbhakkhānaṃ bahuṃ labhiṃ.</gathalast>
    <gatha1 line="189">‘‘Tena kammāvasesena, ciñcamāṇavikā mamaṃ;</gatha1>
    <gathalast line="190">Abbhācikkhi abhūtena, janakāyassa aggato.</gathalast>
    <hangnum line="191" number="3"></hangnum>
    <gatha1 line="192"> ‘‘Brāhmaṇo sutavā āsiṃ, ahaṃ sakkatapūjito;</gatha1>
    <gathalast line="193">Mahāvane pañcasate, mante vācemi māṇave.</gathalast>
    <gatha1 line="194">‘‘Tatthāgato <pageBreak edition="Myanmar" number="0.0240" /> isī bhīmo, pañcābhiñño mahiddhiko;</gatha1>
    <gathalast line="195">Tañcāhaṃ āgataṃ disvā, abbhācikkhiṃ adūsakaṃ.</gathalast>
    <gatha1 line="196">‘‘Tatohaṃ avacaṃ sisse, kāmabhogī ayaṃ isi;</gatha1>
    <gathalast line="197">Mayhampi bhāsamānassa, anumodiṃsu māṇavā.</gathalast>
    <gatha1 line="198">‘‘Tato māṇavakā sabbe, bhikkhamānaṃ kule kule;</gatha1>
    <gathalast line="199">Mahājanassa āhaṃsu, kāmabhogī ayaṃ isi.</gathalast>
    <gatha1 line="200">‘‘Tena kammavipākena, pañca bhikkhusatā ime;</gatha1>
    <gathalast line="201">Abbhakkhānaṃ labhuṃ sabbe, sundarikāya kāraṇā.</gathalast>
    <hangnum line="202" number="4"></hangnum>
    <gatha1 line="203"> ‘‘Vemātubhātikaṃ pubbe, dhanahetu haniṃ ahaṃ;</gatha1>
    <gathalast line="204">Pakkhipiṃgiriduggasmiṃ, silāya ca apiṃsayiṃ.</gathalast>
    <gatha1 line="205">‘‘Tena <pageBreak edition="Vipassana Research Institut" number="0.0215" /> kammavipākena, devadatto silaṃ khipi;</gatha1>
    <gathalast line="206">Aṅguṭṭhaṃ piṃsayī pāde, mama pāsāṇasakkharā.</gathalast>
    <hangnum line="207" number="5"></hangnum>
    <gatha1 line="208"> ‘‘Purehaṃ dārako hutvā, kīḷamāno mahāpathe;</gatha1>
    <gathalast line="209">Paccekabuddhaṃ disvāna, magge sakalikaṃ khipiṃ.</gathalast>
    <gatha1 line="210">‘‘Tena <pageBreak edition="Pali Text Society" number="0.0265" /> kammavipākena, idha pacchimake bhave;</gatha1>
    <gathalast line="211">Vadhatthaṃ maṃ devadatto, abhimāre payojayi.</gathalast>
    <hangnum line="212" number="6"></hangnum>
    <gatha1 line="213"> ‘‘Hatthāroho pure āsiṃ, paccekamunimuttamaṃ;</gatha1>
    <gathalast line="214">Piṇḍāya vicarantaṃ taṃ, āsādesiṃ gajenahaṃ.</gathalast>
    <gatha1 line="215">‘‘Tena kammavipākena, bhanto nāḷāgirī gajo;</gatha1>
    <gathalast line="216">Giribbaje puravare, dāruṇo samupāgami.</gathalast>
    <hangnum line="217" number="7"></hangnum>
    <gatha1 line="218"> ‘‘Rājāhaṃ patthivo āsiṃ, sattiyā purise haniṃ;</gatha1>
    <gathalast line="219">Tena kammavipākena, niraye paccisaṃ bhusaṃ.</gathalast>
    <gatha1 line="220">‘‘Kammuno tassa sesena, sodāni sakalaṃ mama;</gatha1>
    <gathalast line="221">Pāde chaviṃ pakappesi, na hi kammaṃ vinassati.</gathalast>
    <hangnum line="222" number="8"></hangnum>
    <gatha1 line="223"> ‘‘Ahaṃ <pageBreak edition="Myanmar" number="0.0241" /> kevaṭṭagāmasmiṃ, ahuṃ kevaṭṭadārako;</gatha1>
    <gathalast line="224">Macchake ghātite disvā, janayiṃ somanassakaṃ.</gathalast>
    <gatha1 line="225">‘‘Tena kammavipākena, sīsadukkhaṃ ahū mama;</gatha1>
    <gathalast line="226">Sakkā ca sabbe haññiṃsu, yadā hani viṭaṭūbho.</gathalast>
    <hangnum line="227" number="9"></hangnum>
    <gatha1 line="228"> ‘‘Phussassāhaṃ pāvacane, sāvake paribhāsayiṃ;</gatha1>
    <gathalast line="229">Yavaṃ khādatha bhuñjatha, mā ca bhuñjatha sālayo.</gathalast>
    <gatha1 line="230">‘‘Tena <pageBreak edition="Vipassana Research Institut" number="0.0216" /> kammavipākena, temāsaṃ khāditaṃ yavaṃ;</gatha1>
    <gathalast line="231">Nimantito brāhmaṇena, verañjāyaṃ vasiṃ tadā.</gathalast>
    <hangnum line="232" number="10"></hangnum>
    <gatha1 line="233"> ‘‘Nibbuddhe vattamānamhi, mallaputtaṃ niheṭhayiṃ;</gatha1>
    <gathalast line="234">Tena kammavipākena, piṭṭhidukkhaṃ ahū mama.</gathalast>
    <hangnum line="235" number="11"></hangnum>
    <gatha1 line="236"> ‘‘Tikicchako ahaṃ āsiṃ, seṭṭhiputtaṃ virecayiṃ;</gatha1>
    <gathalast line="237">Tena kammavipākena, hoti pakkhandikā mama.</gathalast>
    <hangnum line="238" number="12"></hangnum>
    <gatha1 line="239"> ‘‘Avacāhaṃ jotipālo, kassapaṃ sugataṃ tadā;</gatha1>
    <gathalast line="240">Kuto nu bodhi muṇḍassa, bodhi paramadullabhā.</gathalast>
    <gatha1 line="241">‘‘Tena kammavipākena, acariṃ dukkaraṃ bahuṃ;</gatha1>
    <gathalast line="242">Chabbassānuruvelāyaṃ, tato bodhiṃ apāpuṇiṃ.</gathalast>
    <gatha1 line="243">‘‘Nāhaṃ <pageBreak edition="Pali Text Society" number="0.0266" /> etena maggena, pāpuṇiṃ bodhimuttamaṃ;</gatha1>
    <gathalast line="244">Kummaggena gavesissaṃ, pubbakammena vārito.</gathalast>
    <gatha1 line="245">‘‘Puññapāpaparikkhīṇo, sabbasantāpavajjito;</gatha1>
    <gathalast line="246">Asoko anupāyāso, nibbāyissamanāsavo.</gathalast>
    <gatha1 line="247">‘‘Evaṃ jino viyākāsi, bhikkhusaṅghassa aggato;</gatha1>
    <gathalast line="248">Sabbābhiññābalappatto, anotattamahāsare’’ti. (apa. thera 1.39.64-96);</gathalast>
    <centered line="249">Aṭṭhamasuttavaṇṇanā niṭṭhitā.</centered>
    <subhead line="250">9. Upasenasuttavaṇṇanā</subhead>
    <paragraph line="251" number="39"> Navame <pageBreak edition="Vipassana Research Institut" number="0.0217" /><pageBreak edition="Myanmar" number="0.0242" /><bold>upasenassā</bold>ti ettha <bold>upaseno</bold>ti tassa therassa nāmaṃ, vaṅgantabrāhmaṇassa pana puttattā ‘‘vaṅgantaputto’’ti ca naṃ voharanti.</paragraph>
    <paragraph line="252">Ayañhi thero āyasmato sāriputtassa kaniṭṭhabhātā, sāsane pabbajitvā apaññatte sikkhāpade upasampadāya dvivasso upajjhāyo hutvā ekaṃ bhikkhuṃ upasampādetvā tena saddhiṃ bhagavato upaṭṭhānaṃ gato, tassa bhikkhuno bhagavatā tassa saddhivihārikabhāvaṃ pucchitvā khandhake āgatanayena ‘‘atilahuṃ kho tvaṃ, moghapurisa, āvatto bāhullāya, yadidaṃ gaṇabandhiya’’nti (mahāva. 75) vigarahito patodābhitunno viya ājānīyo saṃviggamānaso ‘‘yadipāhaṃ idāni parisaṃ nissāya bhagavatā vigarahito, parisaṃyeva pana nissāya pāsaṃsiyo bhaveyya’’nti ussāhajāto sabbe dhutadhamme samādāya vattamāno vipassanaṃ ārabhitvā na cirasseva chaḷabhiñño paṭisambhidāppatto mahākhīṇāsavo hutvā attano nissitake dhutaṅgadhare eva katvā tehi saddhiṃ bhagavantaṃ upasaṅkamitvā santhatasikkhāpade (pārā. 565 ādayo) āgatanayena ‘‘pāsādikā kho tyāyaṃ, upasena, parisā’’ti parisavasena bhagavato santikā laddhapasaṃso ‘‘etadaggaṃ, bhikkhave, mama sāvakānaṃ bhikkhūnaṃ samantapāsādikānaṃ yadidaṃ upaseno <pageBreak edition="Pali Text Society" number="0.0267" /> vaṅgantaputto’’ti (a. ni. 1.213) etadagge ṭhapito asītiyā mahāsāvakesu abbhantaro.</paragraph>
    <paragraph line="253">So ekadivasaṃ pacchābhattaṃ piṇḍapātappaṭikkanto antevāsikesu attano attano divāṭṭhānaṃ gatesu udakakumbhato udakaṃ gahetvā pāde pakkhāletvā gattāni sītiṃ katvā cammakkhaṇḍaṃ attharitvā divāṭṭhāne divāvihāraṃ nisinno attano guṇe āvajjesi. Tassa te anekasatā anekasahassā poṅkhānupoṅkhaṃ upaṭṭhahiṃsu. So ‘‘mayhaṃ tāva sāvakassa sato ime evarūpā guṇā, kīdisā nu kho mayhaṃ satthu guṇā’’ti bhagavato guṇābhimukhaṃ manasikāraṃ pesesi. Te tassa ñāṇabalānurūpaṃ anekakoṭisahassā upaṭṭhahiṃsu. So ‘‘evaṃsīlo me satthā evaṃdhammo evaṃpañño evaṃvimuttī’’tiādinā ca ‘‘itipi so bhagavā arahaṃ sammāsambuddho’’tiādinā ca āvibhāvānurūpaṃ satthu guṇe anussaritvā <pageBreak edition="Myanmar" number="0.0243" />, tato ‘‘svākkhāto’’tiādinā dhammassa, ‘‘suppaṭipanno’’tiādinā ariyasaṅghassa ca guṇe anussari. Evaṃ mahāthero anekākāravokāraṃ ratanattayaguṇesu āvibhūtesu attamano pamudito uḷārapītisomanassaṃ <pageBreak edition="Vipassana Research Institut" number="0.0218" /> paṭisaṃvedento nisīdi. Tamatthaṃ dassetuṃ <bold>‘‘āyasmato upasenassa vaṅgantaputtassa rahogatassā’’</bold>tiādi vuttaṃ.</paragraph>
    <paragraph line="254">Tattha <bold>rahogatassā</bold>ti rahasi gatassa. <bold>Paṭisallīnassā</bold>ti ekībhūtassa. <bold>Evaṃ cetaso parivitakko udapādī</bold>ti evaṃ idāni vuccamānākāro cittassa vitakko uppajji. <bold>Lābhā vata me</bold>ti ye ime manussattabuddhuppādasaddhāsamadhigamādayo, aho vata me ete lābhā. <bold>Suladdhaṃ vata me</bold>ti yañcidaṃ mayā bhagavato sāsane pabbajjūpasampadāratanattayapayirupāsanādi paṭiladdhaṃ, taṃ me aho vata suṭṭhu laddhaṃ. Tattha kāraṇamāha <bold>‘‘satthā ca me’’</bold>tiādinā.</paragraph>
    <paragraph line="255">Tattha diṭṭhadhammikasamparāyikaparamatthehi yathārahaṃ satte anusāsatīti <bold>satthā</bold>. Bhāgyavantatādīhi kāraṇehi <bold>bhagavā</bold>. Ārakattā kilesehi, kilesārīnaṃ hatattā, saṃsāracakkassa vā arānaṃ hatattā, paccayādīnaṃ arahattā, pāpakaraṇe rahābhāvā <bold>arahaṃ</bold><pageBreak edition="Pali Text Society" number="0.0268" />. Sammā sāmañca sabbadhammānaṃ buddhattā <bold>sammāsambuddho</bold>ti ayamettha saṅkhepo, vitthāro pana visuddhimagge (visuddhi. 1.123 ādayo) buddhānussatiniddesato gahetabbo.</paragraph>
    <paragraph line="256"><bold>Svākkhāte</bold>ti suṭṭhu akkhāte, ekantaniyyānikaṃ katvā bhāsite. <bold>Dhammavinaye</bold>ti pāvacane. Tañhi yathānusiṭṭhaṃ paṭipajjamānānaṃ saṃsāradukkhapātato dhāraṇena, rāgādikilese vinayanena ca dhammavinayoti vuccati. <bold>Sabrahmacārino</bold>ti seṭṭhaṭṭhena brahmasaṅkhātaṃ bhagavato sāsanaṃ ariyamaggaṃ saha caranti paṭipajjantīti sabrahmacārino. <bold>Sīlavanto</bold>ti maggaphalasīlavasena sīlavanto. <bold>Kalyāṇadhammā</bold>ti samādhipaññāvimuttivimuttiñāṇadassanādayo kalyāṇā sundarā dhammā etesaṃ atthīti kalyāṇadhammā. Etena saṅghassa suppaṭipattiṃ dasseti. <bold>Sīlesu camhi paripūrakārī</bold>ti ‘‘ahampi pabbajitvā na tiracchānakathākathiko kāyadaḷhibahulo hutvā vihāsiṃ, atha kho pātimokkhasaṃvarādiṃ catubbidhampi sīlaṃ akhaṇḍaṃ achiddaṃ asabalaṃ akammāsaṃ <pageBreak edition="Myanmar" number="0.0244" /> bhujissaṃ viññuppasatthaṃ aparāmaṭṭhaṃ katvā paripūrento ariyamaggaṃyeva pāpesi’’nti vadati. Etena heṭṭhimaphaladvayasampattimattano dīpeti. Sotāpannasakadāgāmino hi sīlesu paripūrakārino. <bold>Susamāhito camhi ekaggacitto</bold>ti upacārappanābhedena samādhinā sabbathāpi samāhito ca amhi avikkhittacitto. Iminā samādhismiṃ paripūrakāritāvacanena tatiyaphalasampattimattano dīpeti. Anāgāmino hi samādhismiṃ paripūrakārino. <bold>Arahā camhi khīṇāsavo</bold>ti kāmāsavādīnaṃ sabbaso khīṇattā khīṇāsavo, tato eva parikkhīṇabhavasaṃyojano sadevake loke aggadakkhiṇeyyatāya arahā camhi. Etena attano katakaraṇīyataṃ dasseti. <bold>Mahiddhiko</bold><pageBreak edition="Vipassana Research Institut" number="0.0219" /><bold>camhi mahānubhāvo</bold>ti adhiṭṭhānavikubbanādiiddhīsu mahatā vasībhāvena samannāgatattā mahiddhiko uḷārassa puññānubhāvassa <pageBreak edition="Pali Text Society" number="0.0269" /> guṇānubhāvassa ca sampattiyā mahānubhāvo ca asmi. Etena lokiyābhiññānavānupubbavihārasamāpattiyogamattano dīpeti. Abhiññāsu vasībhāvena hi ariyā yathicchitanipphādanena mahiddhikā, pubbūpanissayasampattiyā nānāvihārasamāpattīhi ca visodhitasantānattā mahānubhāvā ca hontīti.</paragraph>
    <paragraph line="257"><bold>Bhaddakaṃ me jīvita</bold>nti evaṃvidhasīlādiguṇasamannāgatassa me yāvāyaṃ kāyo dharati, tāva sattānaṃ hitasukhameva vaḍḍhati, puññakkhettabhāvato jīvitampi me bhaddakaṃ sundaraṃ. <bold>Bhaddakaṃ maraṇa</bold>nti sace panidaṃ khandhapañcakaṃ ajja vā imasmiṃyeva vā khaṇe anupādāno viya jātavedo nibbāyati, taṃ appaṭisandhikaṃ parinibbānasaṅkhātaṃ maraṇampi me bhaddakanti ubhayattha tādibhāvaṃ dīpeti. Evaṃ mahāthero appahīnasomanassuppilāvitavāsanussannattā uḷārasomanassito dhammabahumānena dhammapītipaṭisaṃvedanena parivitakkesi.</paragraph>
    <paragraph line="258">Taṃ satthā gandhakuṭiyaṃ nisinnova sabbaññutaññāṇena jānitvā jīvite maraṇe ca tassa tādibhāvavibhāvanaṃ imaṃ udānaṃ udānesi. Tena vuttaṃ – <bold>‘‘atha kho bhagavā…pe… udānesī’’</bold>ti.</paragraph>
    <paragraph line="259">Tattha <bold>yaṃ jīvitaṃ na tapatī</bold>ti yaṃ khīṇāsavapuggalaṃ jīvitaṃ āyatiṃ khandhappavattiyā sabbena sabbaṃ abhāvato na tapati na bādhati, vattamānameva vā <pageBreak edition="Myanmar" number="0.0245" /> jīvitaṃ sabbaso saṅkhatadhammattā satipaññāvepullappattiyā sabbattha satisampajaññasamāyogato na bādhati. Yo hi andhaputhujjano pāpajanasevī ayonisomanasikārabahulo akatakusalo akatapuñño, so ‘‘akataṃ vata me kalyāṇa’’ntiādinā vippaṭisārena tapatīti tassa jīvitaṃ taṃ tapati nāma. Itare pana akatapāpā katapuññā kalyāṇaputhujjanena saddhiṃ satta sekhā tapanīyadhammaparivajjanena atapanīyadhammasamannāgamena ca pacchānutāpena na tapantīti na tesaṃ jīvitaṃ tapati. Khīṇāsave pana vattabbameva natthīti pavattidukkhavasena atthavaṇṇanā katā.</paragraph>
    <paragraph line="260"><bold>Maraṇante na socatī</bold>ti maraṇasaṅkhāte ante pariyosāne, maraṇasamīpe vā na socati anāgāmimaggeneva sokassa samugghātitattā. <bold>Sa ve diṭṭhapado dhīro, sokamajjhe na socatī</bold>ti so anabhijjhādīnaṃ <pageBreak edition="Pali Text Society" number="0.0270" /> catunnaṃ dhammapadānaṃ nibbānasseva vā diṭṭhattā diṭṭhapado, dhitisampannattā dhīro <pageBreak edition="Vipassana Research Institut" number="0.0220" /> khīṇāsavo socanadhammattā ‘‘sokā’’ti laddhanāmānaṃ avītarāgānaṃ sattānaṃ, sokahetūnaṃ vā lokadhammānaṃ majjhe ṭhatvāpi na socati.</paragraph>
    <paragraph line="261">Idānissa sabbaso sokahetūnaṃ abhāvaṃ dīpetuṃ <bold>‘‘ucchinnabhavataṇhassā’’</bold>tiādimāha. Tattha yassa aggamaggena sabbaso ucchinnā bhavataṇhā, so ucchinnabhavataṇho. Tassa avasesakilesānaṃ anavasesavūpasamena santacittassa khīṇāsavabhikkhuno. <bold>Vikkhīṇo jātisaṃsāro</bold>ti jātiādiko –</paragraph>
    <gatha1 line="262">‘‘Khandhānañca paṭipāṭi, dhātuāyatanāna ca;</gatha1>
    <gathalast line="263">Abbocchinnaṃ vattamānā, ‘saṃsāro’ti pavuccatī’’ti. –</gathalast>
    <unindented line="264">Vuttalakkhaṇo saṃsāro visesato khīṇo. Tasmā <bold>natthi tassa punabbhavo</bold>ti yasmā tassa evarūpassa ariyapuggalassa āyatiṃ punabbhavo natthi, tasmā tassa jātisaṃsāro khīṇo. Kasmā panassa punabbhavo natthi? Yasmā ucchinnabhavataṇho santacitto ca hoti, tasmāti āvattetvā vattabbaṃ. Atha vā vikkhīṇo jātisaṃsāro, tato eva natthi tassa punabbhavoti attho yojetabbo.</unindented>
    <centered line="265">Navamasuttavaṇṇanā niṭṭhitā.</centered>
    <subhead line="266">10. Sāriputtaupasamasuttavaṇṇanā</subhead>
    <paragraph line="267" number="40"> Dasame <pageBreak edition="Myanmar" number="0.0246" /><bold>attano upasama</bold>nti sāvakapāramīmatthakappattiyā hetubhūtaṃ aggamaggena attano anavasesakilesavūpasamaṃ.</paragraph>
    <paragraph line="268">Āyasmā hi sāriputto anupasantakilesānaṃ sattānaṃ rāgādikilesajanitasantāpadarathapariḷāhadukkhañceva kilesābhisaṅkhāranimittaṃ jātijarābyādhimaraṇasokaparidevādidukkhañca paccakkhato disvā <pageBreak edition="Pali Text Society" number="0.0271" /> atītānāgatepi nesaṃ vaṭṭamūlakadukkhaṃ parituletvā karuṇāyamāno attanāpi puthujjanakāle anubhūtaṃ kilesanimittaṃ vā anappakaṃ dukkhaṃ anussaritvā ‘‘īdisassa <pageBreak edition="Vipassana Research Institut" number="0.0221" /> nāma mahādukkhassa hetubhūtā kilesā idāni me suppahīnā’’ti attano kilesavūpasamaṃ abhiṇhaṃ paccavekkhati. Paccavekkhanto ca ‘‘ime ettakā kilesā sotāpattimaggena upasamitā, ettakā sakadāgāmimaggena, ettakā anāgāmimaggena, ettakā arahattamaggena upasamitā’’ti taṃtaṃmaggañāṇehi odhiso kilesānaṃ upasamitabhāvaṃ paccavekkhati, tena vuttaṃ – <bold>‘‘attano upasamaṃ paccavekkhamāno’’</bold>ti.</paragraph>
    <paragraph line="269">Apare ‘‘thero arahattaphalasamāpattiṃ samāpajjitvā taṃ paccavekkhitvā ‘imassa vatāyaṃ santapaṇītabhāvo accantasantāya asaṅkhatāya dhātuyā ārammaṇato, sayañca sammadeva kilesavūpasamato’ti evaṃ abhiṇhaṃ upasamaṃ paccavekkhatī’’ti vadanti. Aññe pana ‘‘anavasesakilesānaṃ upasamapariyosāne jātaṃ aggaphalamevettha upasamo nāma, taṃ paccavekkhamāno nisinno’’ti.</paragraph>
    <paragraph line="270"><bold>Etamatthaṃ viditvā</bold>ti yadidaṃ āyasmato sāriputtassa mahāpaññatādihetubhūtaṃ sāvakesu anaññasādhāraṇaṃ kilesappahānaṃ aggaphalaṃ vā upasamapariyāyena vuttaṃ, tassa paccavekkhaṇasaṅkhātaṃ atthaṃ sabbākārato viditvā tadanubhāvadīpakaṃ <bold>imaṃ udānaṃ udānesi</bold>.</paragraph>
    <paragraph line="271">Tattha <bold>upasantasantacittassā</bold>ti upasantameva hutvā santaṃ cittaṃ etassāti upasantasantacitto. Samāpattiyā vikkhambhanena hi upasantakilesattā upasantacittaṃ na sabbathā ‘‘upasantasanta’’nti vuccati tassa upasamassa anaccantikabhāvato, na tathā aggamaggena. Tena pana accantameva kilesānaṃ samucchinnattā arahato cittaṃ puna kilesānaṃ anupasametabbatāya samathavipassanāheṭṭhimamaggehi upasantakilesaṃ hutvā accantasantabhāvatova <pageBreak edition="Myanmar" number="0.0247" /> ‘‘upasantasanta’’nti vuccati. Tena vuttaṃ – ‘‘upasantameva hutvā santaṃ cittaṃ etassāti upasantasantacitto’’ti. <bold>Upasanta</bold>nti vā upasamo vuccati, tasmā ‘‘upasantasantacittassā’’ti accantūpasamena santacittassāti attho.</paragraph>
    <paragraph line="272">Atha vā satipi sabbesaṃ khīṇāsavānaṃ anavasesakilesavūpasame sāvakapāramīñāṇassa pana matthakappattihetubhūto sāvakesu anaññasādhāraṇo saviseso dhammasenāpatino <pageBreak edition="Pali Text Society" number="0.0272" /> kilesavūpasamoti dassetuṃ satthā upasantasaddena visesetvā āha ‘‘upasantasantacittassā’’ti.</paragraph>
    <paragraph line="273">Tatrāyamattho – bhusaṃ daḷhaṃ vā santaṃ upasantaṃ, tena upasantena upasantameva hutvā santaṃ upasantasantaṃ <pageBreak edition="Vipassana Research Institut" number="0.0222" />, tādisaṃ cittaṃ etassāti sabbaṃ purimasadisameva. Tathā hesa bhagavatā – ‘‘sāriputto, bhikkhave, mahāpañño puthupañño hāsapañño javanapañño tikkhapañño nibbedhikapañño’’tiādinā (ma. ni. 3.93) anekapariyāyena vaṇṇito thomito. <bold>Netticchinnassā</bold>ti netti vuccati bhavataṇhā saṃsārassa nayanato, sā netti chinnā etassāti netticchinno. Tassa netticchinnassa, pahīnataṇhassāti attho. <bold>Mutto so mārabandhanā</bold>ti so evaṃvidho parikkhīṇabhavasaṃyojano sabbasmā mārabandhanato mutto, na tassa mārabandhanamocanāya karaṇīyaṃ atthi, tasmā dhammasenāpati attano upasamaṃ paccavekkhatīti. Sesaṃ vuttanayameva.</paragraph>
    <centered line="274">Dasamasuttavaṇṇanā niṭṭhitā.</centered>
    <centered line="275">Niṭṭhitā ca meghiyavaggavaṇṇanā.</centered>
  </content>
</document>