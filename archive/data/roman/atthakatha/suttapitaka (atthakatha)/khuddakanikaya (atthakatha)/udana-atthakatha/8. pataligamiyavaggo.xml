<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0503a.att8.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/udana-atthakatha/8. pataligamiyavaggo.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/udana-atthakatha</directory>
    <basename>8. pataligamiyavaggo</basename>
    <titlePath>8. Pāṭaligāmiyavaggo - Udāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">8. Pāṭaligāmiyavaggo</chapter>
    <subhead line="2">1. Paṭhamanibbānapaṭisaṃyuttasuttavaṇṇanā</subhead>
    <paragraph line="3" number="71"> Pāṭaligāmiyavaggassa <pageBreak edition="Vipassana Research Institut" number="0.0315" /><pageBreak edition="Pali Text Society" number="0.0388" /><pageBreak edition="Myanmar" number="0.0351" /> paṭhame <bold>nibbānapaṭisaṃyuttāyā</bold>ti amatadhātusannissitāya asaṅkhatadhātuyā pavedanavasena pavattāya. <bold>Dhammiyā kathāyā</bold>ti dhammadesanāya. <bold>Sandassetī</bold>ti sabhāvasarasalakkhaṇato nibbānaṃ dasseti. <bold>Samādapetī</bold>ti tameva atthaṃ te bhikkhū gaṇhāpeti. <bold>Samuttejetī</bold>ti tadatthagahaṇe ussāhaṃ janento tejeti joteti. <bold>Sampahaṃsetī</bold>ti nibbānaguṇehi sammadeva sabbappakārehi toseti.</paragraph>
    <paragraph line="4">Atha vā <bold>sandassetī</bold>ti ‘‘so sabbasaṅkhārasamatho sabbūpadhipaṭinissaggā taṇhakkhayo virāgo nirodho’’tiādinā (ma. ni. 1.281; 2.337; mahāva. 8) nayeneva sabbathā tena tena pariyāyena tesaṃ tesaṃ ajjhāsayānurūpaṃ sammā dasseti. <bold>Samādapetī</bold>ti ‘‘iminā ariyamaggena taṃ adhigantabba’’nti adhigamapaṭipadāya saddhiṃ tattha bhikkhū ninnapoṇapabbhāre karonto sammā ādapeti gaṇhāpeti. <bold>Samuttejetī</bold>ti etaṃ dukkaraṃ durabhisambhavanti ‘‘mā sammāpaṭipattiyaṃ pamādaṃ antarāvosānaṃ āpajjatha, upanissayasampannassa vīriyavato nayidaṃ dukkaraṃ, tasmā sīlavisuddhiādivisuddhipaṭipadāya uṭṭhahatha ghaṭayatha vāyameyyāthā’’ti nibbānādhigamāya ussāheti, tattha vā cittaṃ vodapeti. <bold>Sampahaṃsetī</bold>ti ‘‘madanimmadano pipāsavinayo ālayasamugghāto’’ti (a. ni. 4.34; itivu. 90), rāgakkhayo dosakkhayo mohakkhayoti (saṃ. ni. 4.367; itivu. 44), asaṅkhatanti (saṃ. ni. 4.367), amatañca santantiādinā ca anekapariyāyena (saṃ. ni. 4.409) nibbānānisaṃsappakāsanena tesaṃ bhikkhūnaṃ cittaṃ tosento hāsento sampahaṃseti samassāseti.</paragraph>
    <paragraph line="5"><bold>Tedhā</bold>ti <pageBreak edition="Pali Text Society" number="0.0389" /> te idha. <bold>Aṭṭhiṃ katvā</bold>ti ‘‘atthi kiñci ayaṃ no attho adhigantabbo’’ti evaṃ sallakkhetvā tāya desanāya atthikā hutvā. <bold>Manasi katvā</bold>ti citte ṭhapetvā anaññavihitā taṃ desanaṃ attano cittagatameva <pageBreak edition="Myanmar" number="0.0352" /> katvā. <bold>Sabbaṃ cetaso samannāharitvā</bold>ti sabbena kārakacittena <pageBreak edition="Vipassana Research Institut" number="0.0316" /> ādito paṭṭhāya yāva pariyosānā desanaṃ āvajjetvā, taggatameva ābhogaṃ katvāti attho. Atha vā <bold>sabbaṃ cetaso samannāharitvā</bold>ti sabbasmā cittato desanaṃ sammā anu anu āharitvā. Idaṃ vuttaṃ hoti – desentassa yehi cittehi desanā katā, sabbasmā cittato pavattaṃ desanaṃ bahi gantuṃ adento sammā aviparītaṃ anu anu āharitvā attano cittasantānaṃ āharitvā yathādesitadesitaṃ desanaṃ suṭṭhu upadhāretvā. <bold>Ohitasotā</bold>ti avahitasotā, suṭṭhu upitasotā. <bold>Ohitasotā</bold>ti vā avikkhittasotā. Tameva upalabbhamānopi hi savane avikkhepo satisaṃvaro viya cakkhundriyādīsu sotindriyepi vattumarahatīti. Ettha ca ‘‘aṭṭhiṃ katvā’’tiādīhi catūhipi padehi tesaṃ bhikkhūnaṃ tapparabhāvato savane ādaradīpanena sakkaccasavanaṃ dasseti.</paragraph>
    <paragraph line="6"><bold>Etamatthaṃ viditvā</bold>ti etaṃ tesaṃ bhikkhūnaṃ tassā nibbānapaṭisaṃyuttāya dhammakathāya savane ādarakāritaṃ sabbākārato viditvā. <bold>Imaṃ udāna</bold>nti imaṃ nibbānassa tabbidhuradhammadesanāmukhena paramatthato vijjamānabhāvavibhāvanaṃ udānaṃ udānesi.</paragraph>
    <paragraph line="7">Tattha <bold>atthī</bold>ti vijjati, paramatthato upalabbhatīti attho. <bold>Bhikkhave</bold>ti tesaṃ bhikkhūnaṃ ālapanaṃ. Nanu ca udānaṃ nāma pītisomanassasamuṭṭhāpito vā dhammasaṃvegasamuṭṭhāpito vā dhammapaṭiggāhakanirapekkho udāhāro, tathā ceva ettakesu suttesu āgataṃ, idha kasmā bhagavā udānento te bhikkhū āmantesīti? Tesaṃ bhikkhūnaṃ saññāpanatthaṃ. Nibbānapaṭisaṃyuttañhi bhagavā tesaṃ bhikkhūnaṃ dhammaṃ desetvā nibbānaguṇānussaraṇena uppannapītisomanassā udānaṃ udānesi. Idha <pageBreak edition="Pali Text Society" number="0.0390" /> nibbānavajjo sabbo sabhāvadhammo paccayāyattavuttikova upalabbhati, na paccayanirapekkho. Ayaṃ pana nibbānadhammo katamapaccaye upalabbhatīti tesaṃ bhikkhūnaṃ cetoparivitakkamaññāya te ca saññāpetukāmo <bold>‘‘atthi, bhikkhave, tadāyatana’’</bold>ntiādimāha, na ekantatova te paṭiggāhake katvāti veditabbaṃ. <bold>Tadāyatana</bold>nti taṃ kāraṇaṃ. <bold>Da</bold>kāro padasandhikaro. Nibbānañhi <pageBreak edition="Myanmar" number="0.0353" /> maggaphalañāṇādīnaṃ ārammaṇapaccayabhāvato rūpādīni viya cakkhuviññāṇādīnaṃ ārammaṇapaccayabhūtānīti kāraṇaṭṭhena ‘‘āyatana’’nti vuccati. Ettāvatā ca bhagavā tesaṃ bhikkhūnaṃ asaṅkhatāya dhātuyā paramatthato atthibhāvaṃ pavedesi.</paragraph>
    <paragraph line="8">Tatrāyaṃ dhammanvayo – idha saṅkhatadhammānaṃ vijjamānattā asaṅkhatāyapi dhātuyā bhavitabbaṃ tappaṭipakkhattā sabhāvadhammānaṃ. Yathā hi dukkhe vijjamāne tappaṭipakkhabhūtaṃ sukhampi vijjatiyeva <pageBreak edition="Vipassana Research Institut" number="0.0317" />, tathā uṇhe vijjamāne sītampi vijjati, pāpadhammesu vijjamānesu kalyāṇadhammāpi vijjanti eva. Vuttañcetaṃ –</paragraph>
    <gatha1 line="9">‘‘Yathāpi dukkhe vijjante, sukhaṃ nāmapi vijjati;</gatha1>
    <gathalast line="10">Evaṃ bhave vijjamāne, vibhavopi icchitabbako.</gathalast>
    <gatha1 line="11">‘‘Yathāpi uṇhe vijjante, aparaṃ vijjati sītalaṃ;</gatha1>
    <gathalast line="12">Evaṃ tividhaggi vijjante, nibbānaṃ icchitabbakaṃ.</gathalast>
    <gatha1 line="13">‘‘Yathāpi pāpe vijjante, kalyāṇamapi vijjati;</gatha1>
    <gathalast line="14">Evameva jāti vijjante, ajātimapi icchitabbaka’’ntiādi. (bu. vaṃ. 2.10-12) –</gathalast>
    <unindented line="15">Apica nibbānassa paramatthato atthibhāvavicāraṇaṃ parato āvibhavissati.</unindented>
    <paragraph line="16">Evaṃ bhagavā asaṅkhatāya dhātuyā paramatthato atthibhāvaṃ sammukhena dassetvā idāni tabbidhuradhammāpohanamukhenassa sabhāvaṃ dassetuṃ, <bold>‘‘yattha neva pathavī na āpo’’</bold>tiādimāha. Tattha yasmā nibbānaṃ sabbasaṅkhāravidhurasabhāvaṃ yathā saṅkhatadhammesu katthaci natthi, tathā tatthapi sabbe saṅkhatadhammā. Na hi saṅkhatāsaṅkhatadhammānaṃ samodhānaṃ sambhavati. Tatrāyaṃ atthavibhāvanā <pageBreak edition="Pali Text Society" number="0.0391" /> – yattha yasmiṃ nibbāne yassaṃ asaṅkhatadhātuyaṃ neva kakkhaḷalakkhaṇā pathavīdhātu atthi, na paggharaṇalakkhaṇā āpodhātu, na uṇhalakkhaṇā tejodhātu, na vitthambhanalakkhaṇā vāyodhātu atthi. Iti catumahābhūtābhāvavacanena yathā sabbassapi upādārūpassa abhāvo vutto hoti tannissitattā. Evaṃ anavasesato kāmarūpabhavassa <pageBreak edition="Myanmar" number="0.0354" /> tattha abhāvo vutto hoti tadāyattavuttibhāvato. Na hi mahābhūtanissayena vinā pañcavokārabhavo ekavokārabhavo vā sambhavatīti.</paragraph>
    <paragraph line="17">Idāni arūpasabhāvattepi nibbānassa arūpabhavapariyāpannānaṃ dhammānaṃ tattha abhāvaṃ dassetuṃ, <bold>‘‘na ākāsānañcāyatanaṃ…pe… na nevasaññānāsaññāyatana’’</bold>nti vuttaṃ. Tattha <bold>na ākāsānañcāyatana</bold>nti saddhiṃ ārammaṇena kusalavipākakiriyabhedo tividhopi ākāsānañcāyatanacittuppādo natthīti attho. Sesesupi eseva nayo. Yadaggena ca nibbāne kāmalokādīnaṃ <pageBreak edition="Vipassana Research Institut" number="0.0318" /> abhāvo hoti, tadaggena tattha idhalokaparalokānampi abhāvoti āha – <bold>‘‘nāyaṃ loko na paraloko’’</bold>ti. Tassattho – yvāyaṃ ‘‘itthattaṃ diṭṭhadhammo idhaloko’’ti ca laddhavohāro khandhādiloko, yo ca ‘‘tato aññathā paro abhisamparāyo’’ti ca laddhavohāro khandhādiloko, tadubhayampi tattha natthīti. <bold>Na ubho candimasūriyā</bold>ti yasmā rūpagate sati tamo nāma siyā, tamassa ca vidhamanatthaṃ candimasūriyehi vattitabbaṃ. Sabbena sabbaṃ pana yattha rūpagatameva natthi, kuto tattha tamo. Tamassa vā vidhamanā candimasūriyā, tasmā candimā sūriyo cāti ubhopi tattha nibbāne natthīti attho. Iminā ālokasabhāvataṃyeva nibbānassa dasseti.</paragraph>
    <paragraph line="18">Ettāvatā ca anabhisametāvīnaṃ bhikkhūnaṃ anādimatisaṃsāre supinantepi ananubhūtapubbaṃ paramagambhīraṃ atiduddasaṃ saṇhasukhumaṃ atakkāvacaraṃ accantasantaṃ paṇḍitavedanīyaṃ atipaṇītaṃ amataṃ nibbānaṃ vibhāvento paṭhamaṃ tāva ‘‘atthi, bhikkhave, tadāyatana’’nti tassa atthibhāvā tesaṃ aññāṇādīni apanetvā ‘‘yattha neva pathavī <pageBreak edition="Pali Text Society" number="0.0392" /> …pe… na ubho candimasūriyā’’ti tadaññadhammāpohanamukhena taṃ vibhāveti dhammarājā. Tena pathavīādisabbasaṅkhatadhammavidhurasabhāvā yā asaṅkhatā dhātu, taṃ nibbānanti dīpitaṃ hoti. Tenevāha, <bold>‘‘tatrāpāhaṃ, bhikkhave, neva āgatiṃ vadāmī’’</bold>ti.</paragraph>
    <paragraph line="19">Tattha <bold>tatrā</bold>ti tasmiṃ. <bold>Api</bold>saddo samuccaye. Ahaṃ, bhikkhave, yattha saṅkhārapavatte kutoci kassaci āgatiṃ na vadāmi yathāpaccayaṃ tattha dhammamattassa <pageBreak edition="Myanmar" number="0.0355" /> uppajjanato. Evaṃ tasmimpi āyatane nibbāne kutoci āgatiṃ āgamanaṃ neva vadāmi āgantabbaṭṭhānatāya abhāvato. <bold>Na gati</bold>nti katthaci gamanaṃ na vadāmi gantabbaṭṭhānatāya abhāvato. Na hi tattha sattānaṃ ṭhapetvā ñāṇena ārammaṇakaraṇaṃ āgatigatiyo sambhavanti, nāpi ṭhiticutūpapattiyo vadāmi. ‘‘Tadāpaha’’ntipi pāḷi. Tassattho – tampi āyatanaṃ gāmantarato gāmantaraṃ viya na āgantabbatāya na āgati, na gantabbatāya na gati, pathavīpabbatādi viya apatiṭṭhānatāya na ṭhiti, apaccayattā vā uppādābhāvo, tato amatasabhāvattā cavanābhāvo, uppādanirodhābhāvato ceva tadubhayaparicchinnāya ṭhitiyā ca abhāvato na ṭhitiṃ na cutiṃ na upapattiṃ vadāmi. Kevalaṃ pana taṃ arūpasabhāvattā apaccayattā ca na katthaci patiṭṭhitanti <bold>appatiṭṭhaṃ</bold>. Tattha pavattābhāvato pavattappaṭipakkhato ca <bold>appavattaṃ</bold>. Arūpasabhāvattepi vedanādayo viya kassacipi ārammaṇassa anālambanato upatthambhanirapekkhato ca <bold>anārammaṇameva</bold> taṃ ‘‘āyatana’’nti vuttaṃ nibbānaṃ. Ayañca <bold>eva</bold>saddo appatiṭṭhameva appavattamevāti padadvayenapi yojetabbo <pageBreak edition="Vipassana Research Institut" number="0.0319" />. <bold>Esevanto dukkhassā</bold>ti yadidaṃ ‘‘appatiṭṭha’’ntiādīhi vacanehi vaṇṇitaṃ thomitaṃ yathāvuttalakkhaṇaṃ nibbānaṃ, eso eva sakalassa vaṭṭadukkhassa anto pariyosānaṃ tadadhigame sati sabbadukkhābhāvato. Tasmā ‘‘dukkhassa anto’’ti ayameva tassa sabhāvoti dasseti.</paragraph>
    <centered line="20">Paṭhamasuttavaṇṇanā niṭṭhitā.</centered>
    <subhead line="21">2. Dutiyanibbānapaṭisaṃyuttasuttavaṇṇanā</subhead>
    <paragraph line="22" number="72"> Dutiye <pageBreak edition="Pali Text Society" number="0.0393" /><bold>imaṃ udāna</bold>nti imaṃ nibbānassa pakatiyā gambhīrabhāvato duddasabhāvadīpanaṃ udānaṃ udānesi. Tattha <bold>duddasa</bold>nti sabhāvagambhīrattā atisukhumasaṇhasabhāvattā ca anupacitañāṇasambhārehi passituṃ na sakkāti duddasaṃ. Vuttañhetaṃ – ‘‘tañhi te, māgaṇḍiya, ariyaṃ paññācakkhu natthi, yena tvaṃ ārogyaṃ jāneyyāsi, nibbānampi passeyyāsī’’ti (ma. ni. 2.218). Aparampi vuttaṃ – ‘‘idampi kho ṭhānaṃ duddasaṃ, yadidaṃ sabbasaṅkhārasamatho’’tiādi (mahāva. 8; ma. ni. 1.281; 2.337). <bold>Anata</bold>nti <pageBreak edition="Myanmar" number="0.0356" /> rūpādiārammaṇesu, kāmādīsu ca bhavesu namanato tanninnabhāvena pavattito sattānañca tattha namanato taṇhā natā nāma, natthi ettha natāti anataṃ, nibbānanti attho. ‘‘Ananta’’ntipi paṭhanti, niccasabhāvattā antavirahitaṃ, acavanadhammaṃ nirodhaṃ amatanti attho. Keci pana ‘‘ananta’’nti padassa ‘‘appamāṇa’’nti atthaṃ vadanti. Ettha ca ‘‘duddasa’’nti iminā paññāya dubbalīkaraṇehi rāgādikilesehi cirakālabhāvitattā sattānaṃ apaccayabhāvanā na sukarāti nibbānassa kicchena adhigamanīyataṃ dasseti. <bold>Na hi saccaṃ sudassana</bold>nti imināpi tamevatthaṃ pākaṭaṃ karoti. Tattha <bold>sacca</bold>nti nibbānaṃ. Tañhi kenaci pariyāyena asantasabhāvābhāvato ekanteneva santattā aviparītaṭṭhena saccaṃ. Na hi taṃ sudassanaṃ na sukhena passitabbaṃ, sucirampi kālaṃ puññañāṇasambhāre samānentehipi kasireneva samadhigantabbato. Tathā hi vuttaṃ bhagavatā – ‘‘kicchena me adhigata’’nti (mahāva. 8; ma. ni. 1.281; 2.337).</paragraph>
    <paragraph line="23"><bold>Paṭividdhā taṇhā jānato passato natthi kiñcana</bold>nti tañca nirodhasaccaṃ sacchikiriyābhisamayavasena abhisamentena visayato kiccato ca ārammaṇato ca ārammaṇappaṭivedhena asammohappaṭivedhena ca paṭividdhaṃ, yathāpariññābhisamayavasena dukkhasaccaṃ, bhāvanābhisamayavasena <pageBreak edition="Vipassana Research Institut" number="0.0320" /> maggasaccañca <pageBreak edition="Pali Text Society" number="0.0394" /> asammohato paṭividdhaṃ hoti, evaṃ pahānābhisamayavasena asammohato ca paṭividdhā taṇhā hoti. Evañca cattāri saccāni yathābhūtaṃ ariyamaggapaññāya jānato passato bhavādīsu natabhūtā taṇhā natthi, tadabhāve sabbassapi kilesavaṭṭassa abhāvo, tatova kammavipākavaṭṭānaṃ asambhavoyevāti evaṃ bhagavā tesaṃ bhikkhūnaṃ anavasesavaṭṭadukkhavūpasamahetubhūtaṃ amatamahānibbānassa ānubhāvaṃ pakāsesi. Sesaṃ vuttanayameva.</paragraph>
    <centered line="24">Dutiyasuttavaṇṇanā niṭṭhitā.</centered>
    <subhead line="25">3. Tatiyanibbānapaṭisaṃyuttasuttavaṇṇanā</subhead>
    <paragraph line="26" number="73"> Tatiye <bold>atha kho bhagavā etamatthaṃ viditvā</bold>ti tadā kira bhagavatā anekapariyāyena saṃsārassa ādīnavaṃ pakāsetvā sandassanādivasena <pageBreak edition="Myanmar" number="0.0357" /> nibbānapaṭisaṃyuttāya dhammadesanāya katāya tesaṃ bhikkhūnaṃ etadahosi – ‘‘ayaṃ saṃsāro bhagavatā avijjādīhi kāraṇehi sahetuko pakāsito, nibbānassa pana tadupasamassa na kiñci kāraṇaṃ vuttaṃ, tayidaṃ ahetukaṃ, kathaṃ saccikaṭṭhaparamatthena upalabbhatī’’ti. Atha bhagavā tesaṃ bhikkhūnaṃ etaṃ yathāvuttaṃ parivitakkasaṅkhātaṃ atthaṃ viditvā. <bold>Imaṃ udāna</bold>nti tesaṃ bhikkhūnaṃ vimatividhamanatthañceva idha samaṇabrāhmaṇānaṃ ‘‘nibbānaṃ nibbānanti vācāvatthumattameva, natthi hi paramatthato nibbānaṃ nāma anupalabbhamānasabhāvattā’’ti lokāyatikādayo viya vippaṭipannānaṃ bahiddhā ca puthudiṭṭhigatikānaṃ micchāvādabhañjanatthañca imaṃ amatamahānibbānassa paramatthato atthibhāvadīpanaṃ udānaṃ udānesi.</paragraph>
    <paragraph line="27">Tattha <bold>ajātaṃ abhūtaṃ akataṃ asaṅkhata</bold>nti sabbānipi padāni <pageBreak edition="Pali Text Society" number="0.0395" /> aññamaññavevacanāni. Atha vā vedanādayo viya hetupaccayasamavāyasaṅkhātāya kāraṇasāmaggiyā na jātaṃ na nibbattanti <bold>ajātaṃ,</bold> kāraṇena vinā, sayameva vā na bhūtaṃ na pātubhūtaṃ na uppannanti <bold>abhūtaṃ,</bold> evaṃ ajātattā abhūtattā ca yena kenaci kāraṇena na katanti <bold>akataṃ,</bold> jātabhūtakatasabhāvo ca nāmarūpānaṃ saṅkhatadhammānaṃ hoti, na asaṅkhatasabhāvassa nibbānassāti dassanatthaṃ <bold>asaṅkhata</bold>nti vuttaṃ. Paṭilomato vā samecca sambhūya paccayehi katanti saṅkhataṃ, tathā na saṅkhataṃ saṅkhatalakkhaṇarahitanti asaṅkhatanti. Evaṃ anekehi kāraṇehi nibbattitabhāve paṭisiddhe ‘‘siyā <pageBreak edition="Vipassana Research Institut" number="0.0321" /> nu kho ekeneva kāraṇena kata’’nti āsaṅkāya ‘‘na yena kenaci kata’’nti dassanatthaṃ ‘‘akata’’nti vuttaṃ. Evaṃ apaccayampi samānaṃ ‘‘sayameva nu kho idaṃ bhūtaṃ pātubhūta’’nti āsaṅkāya tannivattanatthaṃ ‘‘abhūta’’nti vuttaṃ. ‘‘Ayañcetassa asaṅkhatākatābhūtabhāvo sabbena sabbaṃ ajātidhammattā’’ti dassetuṃ ‘‘ajāta’’nti vuttaṃ. Evametesaṃ catunnampi padānaṃ sātthakabhāvaṃ viditvā ‘‘tayidaṃ nibbānaṃ atthi, bhikkhave’’ti paramatthato nibbānassa atthibhāvo pakāsitoti veditabbo. Ettha udānentena bhagavatā, ‘‘bhikkhave’’ti ālapane kāraṇaṃ heṭṭhā vuttanayeneva veditabbaṃ.</paragraph>
    <paragraph line="28">Iti satthā ‘‘atthi, bhikkhave, ajātaṃ abhūtaṃ akataṃ asaṅkhata’’nti vatvā tattha hetuṃ dassento <bold>‘‘no cetaṃ, bhikkhave’’</bold>tiādimāha. Tassāyaṃ <pageBreak edition="Myanmar" number="0.0358" /> saṅkhepattho – bhikkhave, yadi ajātādisabhāvā asaṅkhatā dhātu na abhavissa na siyā, idha loke jātādisabhāvassa rūpādikkhandhapañcakasaṅkhātassa saṅkhatassa nissaraṇaṃ anavasesavūpasamo na paññāyeyya na upalabbheyya na sambhaveyya. Nibbānañhi ārammaṇaṃ katvā pavattamānā sammādiṭṭhiādayo ariyamaggadhammā anavasesakilese samucchindanti. Tenettha sabbassapi vaṭṭadukkhassa appavatti apagamo nissaraṇaṃ paññāyati.</paragraph>
    <paragraph line="29">Evaṃ byatirekavasena nibbānassa atthibhāvaṃ dassetvā idāni anvayavasenapi taṃ dassetuṃ, <bold>‘‘yasmā ca kho’’</bold>tiādi vuttaṃ. Taṃ vuttatthameva. Ettha <pageBreak edition="Pali Text Society" number="0.0396" /> ca yasmā ‘‘apaccayā dhammā, asaṅkhatā dhammā (dha. sa. dukamātikā 7, 8), atthi, bhikkhave, tadāyatanaṃ, yattha neva pathavī (udā. 71), idampi kho ṭhānaṃ duddasaṃ, yadidaṃ sabbasaṅkhārasamatho sabbūpadhipaṭinissaggo (mahāva. 8; ma. ni. 1.281; 2.337), asaṅkhatañca vo, bhikkhave, dhammaṃ desessāmi asaṅkhatagāminiñca paṭipada’’ntiādīhi (saṃ. ni. 4.366-367) anekehi suttapadehi, ‘‘atthi, bhikkhave, ajāta’’nti imināpi ca suttena nibbānadhātuyā paramatthato sambhavo sabbalokaṃ anukampamānena sammāsambuddhena desito, tasmā yadipi tattha apaccakkhakārīnampi viññūnaṃ kaṅkhā vā vimati vā natthiyeva. Ye pana paraneyyabuddhino puggalā, tesaṃ vimativinodanatthaṃ ayamettha adhippāyaniddhāraṇamukhena yuttivicāraṇā – yathā pariññeyyatāya sauttarānaṃ kāmānaṃ rūpādīnañca paṭipakkhabhūtaṃ tabbidhurasabhāvaṃ nissaraṇaṃ paññāyati, evaṃ taṃsabhāvānaṃ sabbesampi saṅkhatadhammānaṃ paṭipakkhabhūtena tabbidhurasabhāvena nissaraṇena bhavitabbaṃ. Yañcetaṃ nissaraṇaṃ, sā asaṅkhatā dhātu. Kiñca bhiyyo saṅkhatadhammārammaṇaṃ vipassanāñāṇaṃ api anulomañāṇaṃ kilese samucchedavasena pajahituṃ na <pageBreak edition="Vipassana Research Institut" number="0.0322" /> sakkoti. Tathā sammutisaccārammaṇaṃ paṭhamajjhānādīsu ñāṇaṃ vikkhambhanavaseneva kilese pajahati, na samucchedavasena. Iti saṅkhatadhammārammaṇassa sammutisaccārammaṇassa ca ñāṇassa kilesānaṃ samucchedappahāne asamatthabhāvato tesaṃ samucchedappahānakarassa ariyamaggañāṇassa tadubhayaviparītasabhāvena ārammaṇena bhavitabbaṃ <pageBreak edition="Myanmar" number="0.0359" />, sā asaṅkhatā dhātu. Tathā ‘‘atthi, bhikkhave, ajātaṃ abhūtaṃ akataṃ asaṅkhata’’nti idaṃ nibbānapadassa paramatthato atthibhāvajotakaṃ vacanaṃ aviparītatthaṃ bhagavatā bhāsitattā. Yañhi bhagavatā bhāsitaṃ, taṃ aviparītatthaṃ paramatthaṃ yathā taṃ ‘‘sabbe saṅkhārā aniccā, sabbe saṅkhārā dukkhā, sabbe dhammā <pageBreak edition="Pali Text Society" number="0.0397" /> anattā’’ti (a. ni. 3.137; mahāni. 27), tathā nibbānasaddo katthaci visaye yathābhūtaparamatthavisayo upacāramattavuttisabbhāvato seyyathāpi sīhasaddo. Atha vā attheva paramatthato asaṅkhatā dhātu, itaratabbiparītavinimuttasabhāvattā seyyathāpi pathavīdhātu vedanāti. Evamādīhi nayehi yuttitopi asaṅkhatāya dhātuyā paramatthato atthibhāvo veditabbo.</paragraph>
    <centered line="30">Tatiyasuttavaṇṇanā niṭṭhitā.</centered>
    <subhead line="31">4. Catutthanibbānapaṭisaṃyuttasuttavaṇṇanā</subhead>
    <paragraph line="32" number="74"> Catutthe <bold>atha kho bhagavā etamatthaṃ viditvā</bold>ti tadā kira bhagavatā anekapariyāyena sandassanādivasena nibbānapaṭisaṃyuttāya dhammadesanāya katāya tesaṃ bhikkhūnaṃ etadahosi – ‘‘ayaṃ tāva bhagavatā amatamahānibbānadhātuyā anekākāravokāraṃ ānisaṃsaṃ dassentena anaññasādhāraṇo ānubhāvo pakāsito, adhigamūpāyo panassā na bhāsito, kathaṃ nu kho paṭipajjantehi amhehi ayaṃ adhigantabbā’’ti. Atha bhagavā tesaṃ bhikkhūnaṃ etaṃ yathāvuttaparivitakkasaṅkhātaṃ atthaṃ sabbākārato viditvā. <bold>Imaṃ udāna</bold>nti taṇhāvasena katthaci anissitassa passaddhakāyacittassa vīthipaṭipannavipassanassa ariyamaggena anavasesato taṇhāpahānena nibbānādhigamavibhāvanaṃ imaṃ udānaṃ udānesi.</paragraph>
    <paragraph line="33">Tattha <bold>nissitassa calita</bold>nti rūpādisaṅkhāre taṇhādiṭṭhīhi nissitassa calitaṃ ‘‘etaṃ mama, eso me attā’’ti taṇhādiṭṭhivipphanditaṃ hoti. Appahīnataṇhādiṭṭhikassa hi puggalassa sukhādīsu uppannesu tāni abhibhuyya viharituṃ asakkontassa <pageBreak edition="Pali Text Society" number="0.0398" /> ‘‘mama vedanā, ahaṃ vediyāmī’’tiādinā <pageBreak edition="Vipassana Research Institut" number="0.0323" /> taṇhādiṭṭhigāhavasena kusalappavattito cittasantānassa calanaṃ kampanaṃ, avakkhalitaṃ vā <pageBreak edition="Myanmar" number="0.0360" /> hotīti attho. <bold>Anissitassa calitaṃ natthī</bold>ti yo pana visuddhipaṭipadaṃ paṭipajjanto samathavipassanāhi taṇhādiṭṭhiyo vikkhambhetvā aniccādivasena saṅkhāre sammasanto viharati, tassa taṃ anissitassa yathāvuttaṃ calitaṃ avakkhalitaṃ, vipphanditaṃ vā natthi kāraṇassa suvikkhambhitattā.</paragraph>
    <paragraph line="34"><bold>Calite asatī</bold>ti yathāvutte calite asati yathā taṇhādiṭṭhigāhā nappavattanti, tathā vīthipaṭipannāya vipassanāya taṃ ussukkantassa. <bold>Passaddhī</bold>ti vipassanācittasahajātānaṃ kāyacittānaṃ sārambhakarakilesavūpasaminī duvidhāpi passaddhi hoti. <bold>Passaddhiyā sati nati na hotī</bold>ti pubbenāparaṃ visesayuttāya passaddhiyā sati anavajjasukhādhiṭṭhānaṃ samādhiṃ vaḍḍhetvā taṃ paññāya samavāyakaraṇena samathavipassanaṃ yuganaddhaṃ yojetvā maggaparamparāya kilese khepentassa kāmabhavādīsu namanato ‘‘natī’’ti laddhanāmā taṇhā arahattamaggakkhaṇe anavasesato na hoti, anuppattidhammataṃ āpāditattā na uppajjatīti attho.</paragraph>
    <paragraph line="35"><bold>Natiyā asatī</bold>ti arahattamaggena taṇhāya suppahīnattā bhavādiatthāya ālayanikanti pariyuṭṭhāne asati. <bold>Āgatigati na hotī</bold>ti paṭisandhivasena idha āgati āgamanaṃ cutivasena gati ito paralokagamanaṃ peccabhāvo na hoti na pavattati. <bold>Āgatigatiyā asatī</bold>ti vuttanayena āgatiyā ca gatiyā ca asati. <bold>Cutūpapāto na hotī</bold>ti aparāparaṃ cavanupapajjanaṃ na hoti na pavattati. Asati hi kilesavaṭṭe kammavaṭṭaṃ pacchinnameva, pacchinne ca tasmiṃ kuto vipākavaṭṭassa sambhavo. Tenāha – <bold>‘‘cutūpapāte asati nevidha na hura’’</bold>ntiādi. Tattha yaṃ vattabbaṃ, taṃ heṭṭhā bāhiyasutte vitthārato vuttameva. Tasmā tattha vuttanayeneva attho veditabbo.</paragraph>
    <paragraph line="36">Iti <pageBreak edition="Pali Text Society" number="0.0399" /> bhagavā idhāpi tesaṃ bhikkhūnaṃ anavasesato vaṭṭadukkhavūpasamahetubhūtaṃ amatamahānibbānassa ānubhāvaṃ sammāpaṭipattiyā pakāseti.</paragraph>
    <centered line="37">Catutthasuttavaṇṇanā niṭṭhitā.</centered>
    <subhead line="38">5. Cundasuttavaṇṇanā</subhead>
    <paragraph line="39" number="75"> Pañcame <pageBreak edition="Vipassana Research Institut" number="0.0324" /><pageBreak edition="Myanmar" number="0.0361" /><bold>mallesū</bold>ti evaṃnāmake janapade. <bold>Mahatā bhikkhusaṅghenā</bold>ti guṇamahattasaṅkhyāmahattehi mahatā. So hi bhikkhusaṅgho sīlādiguṇavisesayogenapi mahā tattha sabbapacchimakassa sotāpannabhāvato, saṅkhyāmahattenapi mahā aparicchinnagaṇanattā. Āyusaṅkhārossajjanato paṭṭhāya hi āgatāgatā bhikkhū na pakkamiṃsu. <bold>Cundassā</bold>ti evaṃnāmakassa. <bold>Kammāraputtassā</bold>ti suvaṇṇakāraputtassa. So kira aḍḍho mahākuṭumbiko bhagavato paṭhamadassaneneva sotāpanno hutvā attano ambavane satthuvasanānucchavikaṃ gandhakuṭiṃ, bhikkhusaṅghassa ca rattiṭṭhānadivāṭṭhānaupaṭṭhānasālākuṭimaṇḍapacaṅkamanādike ca sampādetvā pākāraparikkhittaṃ dvārakoṭṭhakayuttaṃ vihāraṃ katvā buddhappamukhassa saṅghassa niyyādesi. Taṃ sandhāya vuttaṃ – <bold>‘‘tatra sudaṃ bhagavā pāvāyaṃ viharati cundassa kammāraputtassa ambavane’’</bold>ti.</paragraph>
    <paragraph line="40"><bold>Paṭiyādāpetvā</bold>ti sampādetvā. <bold>‘‘Sūkaramaddava</bold>nti sūkarassa mudusiniddhaṃ pavattamaṃsa’’nti mahāaṭṭhakathāyaṃ vuttaṃ. Keci pana ‘‘sūkaramaddavanti na sūkaramaṃsaṃ, sūkarehi madditavaṃsakaḷīro’’ti vadanti. Aññe ‘‘sūkarehi madditappadese jātaṃ ahichattaka’’nti. Apare pana ‘‘sūkaramaddavaṃ nāma ekaṃ rasāyana’’nti bhaṇiṃsu <pageBreak edition="Pali Text Society" number="0.0400" />. Tañhi cundo kammāraputto ‘‘ajja bhagavā parinibbāyissatī’’ti sutvā ‘‘appeva nāma naṃ paribhuñjitvā cirataraṃ tiṭṭheyyā’’ti satthu cirajīvitukamyatāya adāsīti vadanti.</paragraph>
    <paragraph line="41"><bold>Tena maṃ parivisā</bold>ti tena mamaṃ bhojehi. Kasmā bhagavā evamāha? Parānuddayatāya. Tañca kāraṇaṃ pāḷiyaṃ vuttameva. Tena abhihaṭabhikkhāya paresaṃ aparibhogārahato ca tathā vattuṃ vaṭṭatīti dassitaṃ hoti. Tasmiṃ kira sūkaramaddave dvisahassadīpaparivāresu catūsu mahādīpesu devatā ojaṃ pakkhipiṃsu. Tasmā taṃ añño koci sammā jīrāpetuṃ na sakkoti, tamatthaṃ pakāsento satthā parūpavādamocanatthaṃ <bold>‘‘nāhaṃ taṃ, cunda, passāmī’’</bold>tiādinā sīhanādaṃ nadi. Ye hi pare upavadeyyuṃ ‘‘attanā paribhuttāvasesaṃ neva bhikkhūnaṃ, na aññesaṃ manussānaṃ adāsi, āvāṭe nikhaṇāpetvā vināsesī’’ti, ‘‘tesaṃ vacanokāso mā hotū’’ti parūpavādamocanatthaṃ sīhanādaṃ nadi.</paragraph>
    <paragraph line="42">Tattha <pageBreak edition="Myanmar" number="0.0362" /><bold>sadevake</bold>tiādīsu saha devehīti <bold>sadevako,</bold> saha mārenāti <bold>samārako,</bold> saha brahmunāti <bold>sabrahmako,</bold> saha samaṇabrāhmaṇehīti <bold>sassamaṇabrāhmaṇī,</bold> pajātattā <bold>pajā,</bold> saha devamanussehīti <pageBreak edition="Vipassana Research Institut" number="0.0325" /><bold>sadevamanussā</bold>. Tasmiṃ sadevake loke…pe… sadevamanussāya. Tattha sadevakavacanena pañcakāmāvacaradevaggahaṇaṃ, samārakavacanena chaṭṭhakāmāvacaradevaggahaṇaṃ, sabrahmakavacanena brahmakāyikādibrahmaggahaṇaṃ, sassamaṇabrāhmaṇīvacanena sāsanassa paccatthikapaccāmittasamaṇabrāhmaṇaggahaṇaṃ samitapāpabāhitapāpasamaṇabrāhmaṇaggahaṇañca, pajāvacanena sattalokaggahaṇaṃ, sadevamanussavacanena sammutidevaavasesamanussaggahaṇaṃ. Evamettha tīhi padehi okāsalokavasena, dvīhi pajāvasena sattaloko gahitoti veditabbo. Aparo <pageBreak edition="Pali Text Society" number="0.0401" /> nayo – sadevakavacanena arūpāvacaraloko gahito, samārakavacanena chakāmāvacaradevaloko, sabrahmakavacanena rūpī brahmaloko, sassamaṇabrāhmaṇavacanena catuparisavasena sammutidevehi saha manussaloko, avasesasattaloko vā gahitoti veditabbo.</paragraph>
    <paragraph line="43"><bold>Bhuttāvissā</bold>ti bhuttavato. <bold>Kharo</bold>ti pharuso. <bold>Ābādho</bold>ti visabhāgarogo. <bold>Pabāḷhā</bold>ti balavatiyo. <bold>Māraṇantikā</bold>ti maraṇantā maraṇasamīpapāpanasamatthā. <bold>Sato sampajāno adhivāsesī</bold>ti satiṃ upaṭṭhitaṃ katvā ñāṇena paricchinditvā adhivāsesi. <bold>Avihaññamāno</bold>ti vedanānuvattanavasena asallakkhitadhammo viya aparāparaṃ parivattanaṃ akaronto apīḷiyamāno adukkhiyamāno viya adhivāsesi. Bhagavato hi veḷuvagāmakeyeva tā vedanā uppannā, samāpattibalena pana vikkhambhitā yāva parinibbānadivasā na uppajjiṃsu divase divase samāpattīhi paṭipaṇāmanato. Taṃ divasaṃ pana parinibbāyitukāmo ‘‘koṭisahassahatthīnaṃ balaṃ dhārentānaṃ vajirasaṅghātasamānakāyānaṃ aparimitakālaṃ upacitapuññasambhārānampi bhave sati evarūpā vedanā pavattanti, kimaṅgaṃ pana aññesa’’nti sattānaṃ saṃvegajananatthaṃ samāpattiṃ na samāpajji, tena vedanā kharā vattiṃsu. <bold>Āyāmā</bold>ti ehi yāma.</paragraph>
    <paragraph line="44"><bold>Cundassa bhattaṃ bhuñjitvā</bold>tiādikā aparabhāge dhammasaṅgāhakehi ṭhapitā gāthā. Tattha <bold>bhuttassa ca sūkaramaddavenā</bold>ti bhuttassa udapādi, na pana bhuttapaccayā. Yadi hi abhuttassa uppajjissā, atikharo abhavissā, siniddhabhojanaṃ <pageBreak edition="Myanmar" number="0.0363" /> pana bhuttattā tanukā vedanā ahosi, teneva padasā gantuṃ asakkhi. Etena yvāyaṃ ‘‘yassa taṃ paribhuttaṃ sammā pariṇāmaṃ gaccheyya aññatra tathāgatassā’’ti sīhanādo nadito, tassa sātthakatā dassitā. Buddhānañhi aṭṭhāne gajjitaṃ nāma natthi. Yasmā taṃ paribhuttaṃ bhagavato na kiñci vikāraṃ uppādesi, kammena pana laddhokāsena uppādiyamānaṃ vikāraṃ appamattatāya upasamento <pageBreak edition="Pali Text Society" number="0.0402" /> sarīre balaṃ uppādesi, yena yathā vakkhamānaṃ tividhaṃ payojanaṃ sampādesi, tasmā sammadeva taṃ pariṇāmaṃ gataṃ, māraṇantikattā <pageBreak edition="Vipassana Research Institut" number="0.0326" /> pana vedanānaṃ aviññātaṃ apākaṭaṃ ahosīti. <bold>Viriccamāno</bold>ti abhiṇhaṃ pavattalohitavirecanova samāno. <bold>Avocā</bold>ti attanā icchitaṭṭhāne parinibbānatthāya evamāha.</paragraph>
    <paragraph line="45">Kasmā pana bhagavā evaṃ roge uppanne kusināraṃ agamāsi, kiṃ aññattha na sakkā parinibbāyitunti? Parinibbāyituṃ nāma na katthaci na sakkā, evaṃ pana cintesi – mayi kusināraṃ gate mahāsudassanasuttadesanāya (dī. ni. 2.241) aṭṭhuppatti bhavissati, tāya yā devaloke anubhavitabbasadisā sampatti manussaloke mayā anubhūtā, taṃ dvīhi bhāṇavārehi paṭimaṇḍetvā desessāmi, taṃ sutvā bahū janā kusalaṃ kattabbaṃ maññissanti. Subhaddopi kattha maṃ upasaṅkamitvā pañhaṃ pucchitvā vissajjanapariyosāne saraṇesu patiṭṭhāya pabbajitvā laddhūpasampado kammaṭṭhānaṃ bhāvetvā mayi dharanteyeva arahattaṃ patvā pacchimasāvako nāma bhavissati. Aññattha mayi parinibbute dhātunimittaṃ mahākalaho bhavissati, lohitaṃ nadī viya sandissati. Kusinārāyaṃ pana parinibbute doṇabrāhmaṇo taṃ vivādaṃ vūpasametvā dhātuyo vibhajitvā dassatīti imāni tīṇi kāraṇāni passanto bhagavā mahatā ussāhena kusināraṃ agamāsi.</paragraph>
    <paragraph line="46"><bold>Iṅghā</bold>ti codanatthe nipāto. <bold>Kilantosmī</bold>ti parissanto asmi. Tena yathāvuttavedanānaṃ balavabhāvaṃ eva dasseti. Bhagavā hi attano ānubhāvena tadā padasā agamāsi, aññesaṃ pana yathā paduddhārampi kātuṃ na sakkā, tathā vedanā tikhiṇā kharā kaṭukā vattiṃsu. Tenevāha <bold>‘‘nisīdissāmī’’</bold>ti.</paragraph>
    <paragraph line="47"><bold>Idānī</bold>ti adhunā. <bold>Luḷita</bold>nti madditaṃ viya ākulaṃ. <bold>Āvila</bold>nti ālulaṃ. <bold>Acchodakā</bold>ti tanupasannasalilā. <bold>Sātodakā</bold>ti madhuratoyā. <bold>Sītodakā</bold>ti <pageBreak edition="Myanmar" number="0.0364" /> sītalajalā. <bold>Setodakā</bold>ti nikkaddamā <pageBreak edition="Pali Text Society" number="0.0403" />. Udakañhi sabhāvato setavaṇṇaṃ, bhūmivasena kaddamāvilatāya ca aññādisaṃ hoti, kakudhāpi nadī vimalavālikā samokiṇṇā setavaṇṇā sandati. Tena vuttaṃ ‘‘setodakā’’ti. <bold>Supatitthā</bold>ti sundaratitthā. <bold>Ramaṇīyā</bold>ti manoharabhūmibhāgatāya ramitabbā yathāvuttaudakasampattiyā ca manoramā.</paragraph>
    <paragraph line="48"><bold>Kilantosmi cundaka, nipajjissāmī</bold>ti tathāgatassa hi –</paragraph>
    <gatha1 line="49">‘‘Kāḷāvakañca <pageBreak edition="Vipassana Research Institut" number="0.0327" /> gaṅgeyyaṃ, paṇḍaraṃ tambapiṅgalaṃ;</gatha1>
    <gathalast line="50">Gandhamaṅgalahemañca, uposathachaddantime dasā’’ti. –</gathalast>
    <unindented line="51">Evaṃ vuttesu dasasu hatthikulesu kāḷāvakasaṅkhātānaṃ yaṃ dasannaṃ pakatihatthīnaṃ balaṃ, taṃ ekassa gaṅgeyyassāti evaṃ dasaguṇitāya gaṇanāya pakatihatthīnaṃ koṭisahassabalappamāṇaṃ sarīrabalaṃ. Taṃ sabbampi tasmiṃ divase pacchābhattato paṭṭhāya caṅgavāre pakkhittaudakaṃ viya parikkhayaṃ gataṃ. Pāvāya tigāvute kusinārā. Etasmiṃ antare pañcavīsatiyā ṭhānesu nisīditvā mahantaṃ ussāhaṃ katvā āgacchanto sūriyatthaṅgamanavelāya bhagavā kusināraṃ pāpuṇīti evaṃ ‘‘rogo nāma sabbaṃ ārogyaṃ maddanto āgacchatī’’ti imamatthaṃ dassento sadevakassa lokassa saṃvegakaraṃ vācaṃ bhāsanto ‘‘kilantosmi, cundaka, nipajjissāmī’’ti āha.</unindented>
    <paragraph line="52"><bold>Sīhaseyya</bold>nti ettha kāmabhogīseyyā petaseyyā tathāgataseyyā sīhaseyyāti catasso seyyā. Tattha ‘‘yebhuyyena, bhikkhave, kāmabhogī vāmena passena seyyaṃ kappentī’’ti (a. ni. 4.246) ayaṃ kāmabhogīseyyā. ‘‘Yebhuyyena <pageBreak edition="Pali Text Society" number="0.0404" />, bhikkhave, petā uttānā sentī’’ti (a. ni. 4.246) ayaṃ petaseyyā. Catutthajjhānaṃ tathāgataseyyā. ‘‘Sīho, bhikkhave, migarājā dakkhiṇena passena seyyaṃ kappetī’’ti (a. ni. 4.246) ayaṃ sīhaseyyā. Ayañhi tejussadairiyāpathattā uttamaseyyā nāma. Tena vuttaṃ – <bold>‘‘dakkhiṇena passena sīhaseyyaṃ kappesī’’</bold>ti. <bold>Pāde pāda</bold>nti dakkhiṇapāde vāmapādaṃ. <bold>Accādhāyā</bold>ti atiādhāya, gopphakaṃ atikkamma ṭhapetvā. Gopphakena hi gopphake, jāṇunā jāṇumhi saṅghaṭṭiyamāne abhiṇhaṃ vedanā uppajjanti <pageBreak edition="Myanmar" number="0.0365" />, seyyā phāsukā na hoti. Yathā pana na saṅghaṭṭeti, evaṃ atikkamma ṭhapite vedanā nuppajjanti, seyyā phāsukā hoti. Tasmā evaṃ nipajji.</paragraph>
    <paragraph line="53"><bold>Gantvāna buddho</bold>ti imā gāthā aparabhāge dhammasaṅgāhakehi ṭhapitā. Tattha <bold>nadika</bold>nti nadiṃ. <bold>Appaṭimodha loke</bold>ti appaṭimo idha imasmiṃ sadevake loke. <bold>Nhatvā ca pivitvā cudatārī</bold>ti gattānaṃ sītikaraṇavasena nhatvā ca pānīyaṃ pivitvā ca nadito uttari. Tadā kira bhagavati nhāyante antonadiyaṃ macchakacchapā, udakaṃ, ubhosu tīresu vanasaṇḍo, sabbo ca so bhūmibhāgoti sabbaṃ suvaṇṇavaṇṇameva ahosi. <bold>Purakkhato</bold>ti guṇavisiṭṭhasattuttamagarubhāvato sadevakena lokena pūjāsammānavasena purakkhato. <bold>Bhikkhugaṇassa majjhe</bold>ti bhikkhusaṅghassa majjhe. Tadā bhikkhū bhagavato vedanānaṃ adhimattabhāvaṃ viditvā āsannā hutvā samantato parivāretvāva gacchanti. <bold>Satthā</bold>ti diṭṭhadhammikasamparāyikaparamatthehi sattānaṃ anusāsanato satthā. <bold>Pavattā bhagavā idha</bold><pageBreak edition="Vipassana Research Institut" number="0.0328" /><bold>dhamme</bold>ti bhāgyavantatādīhi bhagavā idha sīlādisāsanadhamme pavattā, dhamme vā caturāsītidhammakkhandhasahassāni pavattā pavattetā. <bold>Ambavana</bold>nti tassā eva nadiyā tīre ambavanaṃ. <bold>Āmantayi cundaka</bold>nti tasmiṃ kira khaṇe āyasmā ānando udakasāṭikaṃ pīḷento ohīyi, cundakatthero samīpe ahosi. Tasmā <pageBreak edition="Pali Text Society" number="0.0405" /> taṃ bhagavā āmantayi. <bold>Pamukhe nisīdī</bold>ti vattasīsena satthu purato nisīdi ‘‘kiṃ nu kho satthā āṇāpetī’’ti. Ettāvatā dhammabhaṇḍāgāriko anuppatto. Evaṃ anuppattaṃ atha kho bhagavā āyasmantaṃ ānandaṃ āmantesi.</paragraph>
    <paragraph line="54"><bold>Upadaheyyā</bold>ti uppādeyya, vippaṭisārassa uppādako koci puriso siyā api bhaveyya. <bold>Alābhā</bold>ti ye aññesaṃ dānaṃ dadantānaṃ dānānisaṃsasaṅkhātā lābhā honti, te alābhā. <bold>Dulladdha</bold>nti puññavisesena laddhampi manussattaṃ dulladdhaṃ. <bold>Yassa te</bold>ti yassa tava. Uttaṇḍulaṃ vā atikilinnaṃ vā ko taṃ jānāti, kīdisampi pacchimaṃ piṇḍapātaṃ bhuñjitvā tathāgato parinibbuto, addhā tena yaṃ vā taṃ vā dinnaṃ bhavissatīti. <bold>Lābhā</bold>ti diṭṭhadhammikasamparāyikā dānānisaṃsasaṅkhātā lābhā. <bold>Suladdha</bold>nti tuyhaṃ manussattaṃ suladdhaṃ. <bold>Sammukhā</bold>ti sammukhato, na anussavena na paramparāyāti attho. <bold>Meta</bold>nti me etaṃ mayā etaṃ. <bold>Dveme</bold>ti dve ime. <bold>Samasamaphalā</bold>ti sabbākārena samānaphalā.</paragraph>
    <paragraph line="55">Nanu <pageBreak edition="Myanmar" number="0.0366" /> ca yaṃ sujātāya dinnaṃ piṇḍapātaṃ bhuñjitvā tathāgato abhisambuddho, taṃ kilesānaṃ appahīnakāle dānaṃ, idaṃ pana cundassa dānaṃ khīṇāsavakāle, kasmā etāni samaphalānīti? Parinibbānasamatāya samāpattisamatāya anussaraṇasamatāya ca. Bhagavā hi sujātāya dinnaṃ piṇḍapātaṃ bhuñjitvā saupādisesāya nibbānadhātuyā parinibbuto, cundena dinnaṃ bhuñjitvā anupādisesāya nibbānadhātuyā parinibbutoti evaṃ <bold>parinibbānasamatāya</bold>pi samaphalāni. Abhisambujjhanadivase ca aggamaggassa hetubhūtā catuvīsatikoṭisatasahassasaṅkhā samāpattiyo samāpajji, parinibbānadivasepi sabbā tā samāpajji. Evaṃ <bold>samāpattisamatāya</bold>pi samaphalāni. Vuttañhetaṃ bhagavatā –</paragraph>
    <indent line="56">‘‘Yassa cetaṃ piṇḍapātaṃ <pageBreak edition="Pali Text Society" number="0.0406" /> paribhuñjitvā anuttaraṃ appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando’’tiādi. –</indent>
    <unindented line="57">Sujātā ca aparabhāge assosi ‘‘na kira sā rukkhadevatā, bodhisatto kiresa, taṃ kira piṇḍapātaṃ paribhuñjitvā anuttaraṃ sammāsambodhiṃ abhisambuddho, sattasattāhaṃ kirassa tena yāpanā <pageBreak edition="Vipassana Research Institut" number="0.0329" /> ahosī’’ti. Tassā idaṃ sutvā ‘‘lābhā vata me’’ti anussarantiyā balavapītisomanassaṃ udapādi. Cundassapi aparabhāge ‘‘avasānapiṇḍapāto kira mayā dinno, dhammasīsaṃ kira mayā gahitaṃ, mayhaṃ kira piṇḍapātaṃ paribhuñjitvā satthā attanā cirakālābhipatthitāya anupādisesāya nibbānadhātuyā parinibbuto’’ti sutvā ‘‘lābhā vata me’’ti anussarato balavapītisomanassaṃ udapādi. Evaṃ <bold>anussaraṇasamatāya</bold>pi samaphalāni dvepi piṇḍapātadānānīti veditabbāni.</unindented>
    <paragraph line="58"><bold>Āyusaṃvattanika</bold>nti dīghāyukasaṃvattanikaṃ. <bold>Upacita</bold>nti pasutaṃ uppāditaṃ. <bold>Yasasaṃvattanika</bold>nti parivārasaṃvattanikaṃ. <bold>Ādhipateyyasaṃvattanika</bold>nti seṭṭhabhāvasaṃvattanikaṃ.</paragraph>
    <paragraph line="59"><bold>Etamatthaṃ viditvā</bold>ti etaṃ dānassa mahapphalatañceva sīlādiguṇehi attano ca anuttaradakkhiṇeyyabhāvaṃ anupādāparinibbānañcāti tividhampi atthaṃ sabbākārato viditvā tadatthadīpanaṃ <bold>imaṃ udānaṃ udānesi</bold>.</paragraph>
    <paragraph line="60">Tattha <pageBreak edition="Myanmar" number="0.0367" /><bold>dadato puññaṃ pavaḍḍhatī</bold>ti dānaṃ dentassa cittasampattiyā ca dakkhiṇeyyasampattiyā ca dānamayaṃ puññaṃ upacīyati, mahapphalatarañca mahānisaṃsatarañca hotīti attho. Atha vā <bold>dadato puññaṃ pavaḍḍhatī</bold>ti deyyadhammaṃ pariccajanto pariccāgacetanāya bahulīkatāya anukkamena sabbattha anāpattibahulo suvisuddhasīlaṃ rakkhitvā samathavipassanañca bhāvetuṃ sakkotīti tassa dānādivasena tividhampi puññaṃ abhivaḍḍhatīti evamettha attho veditabbo. <bold>Saṃyamato</bold>ti <pageBreak edition="Pali Text Society" number="0.0407" /> sīlasaṃyamena saṃyamantassa, saṃvare ṭhitassāti attho. <bold>Veraṃ na cīyatī</bold>ti pañcavidhaveraṃ na pavaḍḍhati, adosapadhānattā vā adhisīlassa kāyavācācittehi sayaṃmanto suvisuddhasīlo khantibahulatāya kenaci veraṃ na karoti, kuto tassa upacayo. Tasmā tassa saṃyamato saṃyamantassa, saṃyamahetu vā veraṃ na cīyati. <bold>Kusalo ca jahāti pāpaka</bold>nti kusalo pana ñāṇasampanno suvisuddhasīle patiṭṭhito aṭṭhatiṃsāya ārammaṇesu attano anurūpaṃ kammaṭṭhānaṃ gahetvā upacārappanābhedaṃ jhānaṃ sampādento pāpakaṃ lāmakaṃ kāmacchandādiakusalaṃ vikkhambhanavasena jahāti pariccajati. So tameva jhānaṃ pādakaṃ katvā saṅkhāresu khayavayaṃ paṭṭhapetvā vipassanāya kammaṃ karonto vipassanaṃ ussukkāpetvā ariyamaggena anavasesaṃ pāpakaṃ lāmakaṃ akusalaṃ samucchedavasena jahāti. <bold>Rāgadosamohakkhayā sa nibbuto</bold>ti so evaṃ pāpakaṃ pajahitvā rāgādīnaṃ khayā anavasesakilesanibbānena, tato paraṃ khandhanibbānena ca nibbuto <pageBreak edition="Vipassana Research Institut" number="0.0330" /> hotīti evaṃ bhagavā cundassa ca dakkhiṇasampattiṃ, attano ca dakkhiṇeyyasampattiṃ nissāya pītivegavissaṭṭhaṃ udānaṃ udānesi.</paragraph>
    <centered line="61">Pañcamasuttavaṇṇanā niṭṭhitā.</centered>
    <subhead line="62">6. Pāṭaligāmiyasuttavaṇṇanā</subhead>
    <paragraph line="63" number="76"> Chaṭṭhe <bold>magadhesū</bold>ti magadharaṭṭhe. <bold>Mahatā</bold>ti idhāpi guṇamahattenapi aparicchinnasaṅkhyattā gaṇanamahattenapi mahatā bhikkhusaṅghena. <bold>Pāṭaligāmo</bold>ti evaṃnāmako magadharaṭṭhe eko gāmo. Tassa kira gāmassa māpanadivase <pageBreak edition="Pali Text Society" number="0.0408" /> gāmaggahaṇaṭṭhāne dve tayo pāṭalaṅkurā pathavito ubbhijjitvā <pageBreak edition="Myanmar" number="0.0368" /> nikkhamiṃsu. Tena taṃ ‘‘pāṭaligāmo’’tveva vohariṃsu. <bold>Tadavasarī</bold>ti taṃ pāṭaligāmaṃ avasari anupāpuṇi. Kadā pana bhagavā pāṭaligāmaṃ anupāpuṇi? Heṭṭhā vuttanayena sāvatthiyaṃ dhammasenāpatino cetiyaṃ kārāpetvā tato nikkhamitvā rājagahe vasanto tattha āyasmato mahāmoggallānassa ca cetiyaṃ kārāpetvā tato nikkhamitvā ambalaṭṭhikāyaṃ vasitvā aturitacārikāvasena janapadacārikaṃ caranto tattha tattha ekarattivāsena vasitvā lokaṃ anuggaṇhanto anukkamena pāṭaligāmaṃ anupāpuṇi.</paragraph>
    <paragraph line="64"><bold>Pāṭaligāmiyā</bold>ti pāṭaligāmavāsino upāsakā. Te kira bhagavato paṭhamadassanena keci saraṇesu, keci sīlesu, keci saraṇesu ca sīlesu ca patiṭṭhitā. Tena vuttaṃ <bold>‘‘upāsakā’’</bold>ti. <bold>Yena bhagavā tenupasaṅkamiṃsū</bold>ti pāṭaligāme kira ajātasattuno licchavirājūnañca manussā kālena kālaṃ gantvā gehasāmike gehato nīharitvā māsampi aḍḍhamāsampi vasanti. Tena pāṭaligāmavāsino manussā niccupaddutā ‘‘etesañceva āgatakāle vasanaṭṭhānaṃ bhavissatī’’ti ekapasse issarānaṃ bhaṇḍappaṭisāmanaṭṭhānaṃ, ekapasse vasanaṭṭhānaṃ, ekapasse āgantukānaṃ addhikamanussānaṃ, ekapasse daliddānaṃ kapaṇamanussānaṃ, ekapasse gilānānaṃ vasanaṭṭhānaṃ bhavissatīti sabbesaṃ aññamaññaṃ aghaṭṭetvā vasanappahonakaṃ nagaramajjhe mahāsālaṃ kāresuṃ, tassā nāmaṃ <bold>āvasathāgāra</bold>nti. Taṃ divasañca niṭṭhānaṃ agamāsi. Te tattha gantvā hatthakammasudhākammacittakammādivasena supariniṭṭhitaṃ susajjitaṃ devavimānasadisaṃ taṃ dvārakoṭṭhakato paṭṭhāya oloketvā ‘‘idaṃ āvasathāgāraṃ ativiya manoramaṃ sassirikaṃ, kena nu <pageBreak edition="Vipassana Research Institut" number="0.0331" /> kho paṭhamaṃ paribhuttaṃ amhākaṃ dīgharattaṃ hitāya sukhāya assā’’ti cintesuṃ, tasmiṃyeva ca khaṇe ‘‘bhagavā taṃ gāmaṃ anuppatto’’ti assosuṃ. Tena te uppannapītisomanassā ‘‘amhehi bhagavā gantvāpi <pageBreak edition="Pali Text Society" number="0.0409" /> ānetabbo siyā, so pana sayameva amhākaṃ vasanaṭṭhānaṃ sampatto, ajja mayaṃ bhagavantaṃ idha vasāpetvā paṭhamaṃ paribhuñjāpessāma tathā bhikkhusaṅghaṃ, bhikkhusaṅghe āgate tepiṭakaṃ buddhavacanaṃ āgatameva bhavissati, satthāraṃ maṅgalaṃ vadāpessāma, dhammaṃ kathāpessāma. Iti tīhi ratanehi paribhutte pacchā amhākañca paresañca paribhogo bhavissati, evaṃ no dīgharattaṃ <pageBreak edition="Myanmar" number="0.0369" /> hitāya sukhāya bhavissatī’’ti sanniṭṭhānaṃ katvā etadatthameva bhagavantaṃ upasaṅkamiṃsu. Tasmā evamāhaṃsu – <bold>‘‘adhivāsetu no, bhante bhagavā, āvasathāgāra’’</bold>nti.</paragraph>
    <paragraph line="65"><bold>Yena āvasathāgāraṃ tenupasaṅkamiṃsū</bold>ti kiñcāpi taṃ taṃ divasameva pariniṭṭhitattā devavimānaṃ viya susajjitaṃ supaṭijaggitaṃ, buddhārahaṃ pana katvā na paññattaṃ, ‘‘buddhā nāma araññajjhāsayā araññārāmā, antogāme vaseyyuṃ vā no vā, tasmā bhagavato ruciṃ jānitvāva paññāpessāmā’’ti cintetvā te bhagavantaṃ upasaṅkamiṃsu, idāni bhagavato ruciṃ jānitvā tathā paññāpetukāmā yena āvasathāgāraṃ tenupasaṅkamiṃsu. <bold>Sabbasanthariṃ āvasathāgāraṃ santharitvā</bold>ti yathā sabbameva santhataṃ hoti, evaṃ taṃ santharitvā sabbapaṭhamaṃ tāva ‘‘gomayaṃ nāma sabbamaṅgalesu vattatī’’ti sudhāparikammakatampi bhūmiṃ allagomayena opuñjāpetvā parisukkhabhāvaṃ ñatvā yathā akkantaṭṭhāne padaṃ na paññāyati, evaṃ catujjātiyagandhehi limpetvā upari nānāvaṇṇakaṭasārake santharitvā tesaṃ upari mahāpiṭṭhikakojavādiṃ katvā hatthattharaṇādīhi nānāvaṇṇehi attharaṇehi santharitabbayuttakaṃ sabbokāsaṃ santharāpesuṃ. Tena vuttaṃ – ‘‘sabbasanthariṃ āvasathāgāraṃ santharitvā’’ti.</paragraph>
    <paragraph line="66">Āsanānañhi majjhaṭṭhāne tāva maṅgalathambhaṃ nissāya mahārahaṃ buddhāsanaṃ paññāpetvā tattha yaṃ yaṃ mudukañca manoramañca paccattharaṇaṃ, taṃ taṃ paccattharitvā ubhatolohitakaṃ manuññadassanaṃ upadhānaṃ <pageBreak edition="Pali Text Society" number="0.0410" /> upadahitvā upari suvaṇṇarajatatārakāvicittaṃ vitānaṃ bandhitvā gandhadāmapupphadāmādīhi alaṅkaritvā samantā dvādasahatthe ṭhāne pupphajālaṃ kāretvā tiṃsahatthamattaṭṭhānaṃ paṭasāṇiyā parikkhipāpetvā pacchimabhittiṃ nissāya bhikkhusaṅghassa pallaṅkaapassayamañcapīṭhādīni paññāpetvā upari setapaccattharaṇehi paccattharāpetvā sālāya pācīnapassaṃ attano nisajjāyoggaṃ kāresuṃ. Taṃ sandhāya vuttaṃ <bold>‘‘āsanāni paññāpetvā’’</bold>ti.</paragraph>
    <paragraph line="67"><bold>Udakamaṇika</bold>nti mahākucchikaṃ udakacāṭiṃ. Evaṃ bhagavā bhikkhusaṅgho ca yathāruciyā hatthapāde <pageBreak edition="Vipassana Research Institut" number="0.0332" /> dhovissanti, mukhaṃ vikkhālessantīti tesu tesu ṭhānesu maṇivaṇṇassa udakassa pūretvā vāsatthāya nānāpupphāni ceva udakavāsacuṇṇāni ca pakkhipitvā kadalipaṇṇehi pidahitvā patiṭṭhapesuṃ. Tena vuttaṃ ‘‘udakamaṇikaṃ patiṭṭhāpetvā’’ti.</paragraph>
    <paragraph line="68"><bold>Telappadīpaṃ</bold><pageBreak edition="Myanmar" number="0.0370" /><bold>āropetvā</bold>ti rajatasuvaṇṇādimayadaṇḍadīpikāsu yodhakarūpavilāsakhacitarūpakādīnaṃ hatthe ṭhapitasuvaṇṇarajatādimayakapallikāsu telappadīpaṃ jālayitvā. <bold>Yena bhagavā tenupasaṅkamiṃsū</bold>ti ettha pana te pāṭaligāmiyā upāsakā na kevalaṃ āvasathāgārameva, atha kho sakalasmimpi gāme vīthiyo sajjāpetvā dhaje ussāpetvā gehadvāresu puṇṇaghaṭe kadaliyo ca ṭhapāpetvā sakalagāmaṃ dīpamālāhi vippakiṇṇatārakaṃ viya katvā ‘‘khīrapake dārake khīraṃ pāyetha, daharakumāre lahuṃ lahuṃ bhojetvā sayāpetha, uccāsaddaṃ mā karittha, ajja ekarattiṃ satthā antogāme vasissati, buddhā nāma appasaddakāmā hontī’’ti bheriṃ carāpetvā sayaṃ <pageBreak edition="Pali Text Society" number="0.0411" /> daṇḍadīpikā ādāya yena bhagavā tenupasaṅkamiṃsu.</paragraph>
    <paragraph line="69"><bold>Atha kho bhagavā nivāsetvā pattacīvaramādāya saddhiṃ bhikkhusaṅghena yena āvasathāgāraṃ tenupasaṅkamī</bold>ti ‘‘yassa dāni, bhante, bhagavā kālaṃ maññatī’’ti evaṃ kira tehi kāle ārocite bhagavā lākhārasena tintarattakoviḷārapupphavaṇṇaṃ rattadupaṭṭaṃ kattariyā padumaṃ kantento viya, saṃvidhāya timaṇḍalaṃ paṭicchādento nivāsetvā suvaṇṇapāmaṅgena padumakalāpaṃ parikkhipanto viya, vijjulatāsassirikaṃ kāyabandhanaṃ bandhitvā rattakambalena gajakumbhaṃ pariyonandhanto viya, ratanasatubbedhe suvaṇṇagghike pavāḷajālaṃ khipamāno viya, mahati suvaṇṇacetiye rattakambalakañcukaṃ paṭimuñcanto viya, gacchantaṃ puṇṇacandaṃ rattavalāhakena paṭicchādento viya, kañcanagirimatthake supakkalākhārasaṃ parisiñcanto viya, cittakūṭapabbatamatthakaṃ vijjulatājālena parikkhipanto viya, sakalacakkavāḷasineruyugandharamahāpathaviṃ cāletvā gahitanigrodhapallavasamānavaṇṇaṃ surattavarapaṃsukūlaṃ pārupitvā vanagahanato nikkhantakesarasīho viya, samantato udayapabbatakūṭato puṇṇacando viya, bālasūriyo viya ca attanā nisinnacārumaṇḍapato nikkhami.</paragraph>
    <paragraph line="70">Athassa kāyato meghamukhato vijjukalāpā viya rasmiyo nikkhamitvā suvaṇṇarasadhārāparisekapiñjarapattapupphaphalasākhāviṭape viya samantato rukkhe kariṃsu. Tāvadeva attano attano pattacīvaramādāya mahābhikkhusaṅgho bhagavantaṃ parivāresi. Te ca naṃ parivāretvā ṭhitā bhikkhū <pageBreak edition="Myanmar" number="0.0371" /> evarūpā ahesuṃ appicchā santuṭṭhā pavivittā asaṃsaṭṭhā āraddhavīriyā vattāro vacanakkhamā <pageBreak edition="Vipassana Research Institut" number="0.0333" /> codakā pāpagarahino sīlasampannā samādhisampannā paññāsampannā vimuttisampannā vimuttiñāṇadassanasampannā. Tehi parivuto bhagavā rattakambalaparikkhitto viya suvaṇṇakkhandho, nakkhattaparivārito viya puṇṇacando, rattapadumavanasaṇḍamajjhagatā <pageBreak edition="Pali Text Society" number="0.0412" /> viya suvaṇṇanāvā, pavāḷavedikaparikkhitto viya suvaṇṇapāsādo virocittha. Mahākassapappamukhā pana mahātherā meghavaṇṇaṃ paṃsukūlacīvaraṃ pārupitvā maṇivammavammitā viya mahānāgā parivārayiṃsu vantarāgā bhinnakilesā vijaṭitajaṭā chinnabandhanā kule vā gaṇe vā alaggā.</paragraph>
    <paragraph line="71">Iti bhagavā sayaṃ vītarāgo vītarāgehi, vītadoso vītadosehi, vītamoho vītamohehi, nittaṇho nittaṇhehi, nikkileso nikkilesehi, sayaṃ buddho anubuddhehi parivārito pattaparivāritaṃ viya kesaraṃ, kesaraparivāritā viya kaṇṇikā, aṭṭhanāgasahassaparivārito viya chaddanto nāgarājā, navutihaṃsasahassaparivārito viya dhataraṭṭho haṃsarājā, senaṅgaparivārito viya cakkavattirājā, marugaṇaparivārito viya sakko devarājā, brahmagaṇaparivārito viya hāritamahābrahmā, tārāgaṇaparivārito viya puṇṇacando, anupamena buddhavesena aparimāṇena buddhavilāsena pāṭaligāminaṃ maggaṃ paṭipajji.</paragraph>
    <paragraph line="72">Athassa puratthimakāyato suvaṇṇavaṇṇā ghanabuddharasmiyo uṭṭhahitvā asītihatthaṭṭhānaṃ aggahesuṃ, tathā pacchimakāyato dakkhiṇapassato vāmapassato suvaṇṇavaṇṇā ghanabuddharasmiyo uṭṭhahitvā asītihatthaṭṭhānaṃ aggahesuṃ, uparikesantato paṭṭhāya sabbakesāvaṭṭehi moragīvarājavaṇṇā asitā ghanabuddharasmiyo uṭṭhahitvā gaganatale asītihatthaṭṭhānaṃ aggahesuṃ, heṭṭhāpādatalehi pavāḷavaṇṇā rasmiyo uṭṭhahitvā ghanapathaviyaṃ asītihatthaṭṭhānaṃ aggahesuṃ, dantato akkhīnaṃ setaṭṭhānato, nakhānaṃ maṃsavimuttaṭṭhānato odātā ghanabuddharasmiyo uṭṭhahitvā asītihatthaṭṭhānaṃ aggahesuṃ, rattapītavaṇṇānaṃ sambhinnaṭṭhānato mañjeṭṭhavaṇṇā rasmiyo uṭṭhahitvā asītihatthaṭṭhānaṃ aggahesuṃ, sabbatthakameva pabhassarā rasmiyo uṭṭhahiṃsu. Evaṃ samantā asītihatthaṭṭhānaṃ chabbaṇṇā buddharasmiyo vijjotamānā vipphandamānā vidhāvamānā kañcanadaṇḍadīpikādīhi <pageBreak edition="Pali Text Society" number="0.0413" /> niccharitvā ākāsaṃ pakkhandamānā mahāpadīpajālā viya, cātuddīpikamahāmeghato nikkhantavijjulatā <pageBreak edition="Myanmar" number="0.0372" /> viya ca disodisaṃ pakkhandiṃsu. Yāhi sabbe disābhāgā suvaṇṇacampakapupphehi vikiriyamānā viya, suvaṇṇaghaṭato suvaṇṇarasadhārāhi āsiñciyamānā viya, pasāritasuvaṇṇapaṭaparikkhittā viya, verambhavātena samuddhatakiṃsukakaṇikārakoviḷārapupphacuṇṇasamokiṇṇā viya, cīnapiṭṭhacuṇṇasamparirañjitā viya ca virociṃsu.</paragraph>
    <paragraph line="73">Bhagavatopi <pageBreak edition="Vipassana Research Institut" number="0.0334" /> asītianubyañjanabyāmappabhāparikkhepasamujjalaṃ dvattiṃsamahāpurisalakkhaṇappaṭimaṇḍitaṃ sarīraṃ abbhamahikādiupakkilesavimuttaṃ samujjalantatārakāvabhāsitaṃ viya, gaganatalaṃ vikasitaṃ viya padumavanaṃ, sabbapāliphullo viya yojanasatiko pāricchattako, paṭipāṭiyā ṭhapitānaṃ dvattiṃsasūriyānaṃ dvattiṃsacandimānaṃ dvattiṃsacakkavattīnaṃ dvattiṃsadevarājānaṃ dvattiṃsamahābrahmānaṃ siriyā siriṃ abhibhavamānaṃ viya virocittha, yathā taṃ dasahi pāramīhi dasahi upapāramīhi dasahi paramatthapāramīhīti sammadeva paripūritāhi samatiṃsapāramitāhi alaṅkataṃ kappasatasahassādhikāni cattāri asaṅkhyeyyāni dinnena dānena rakkhitena sīlena katena kalyāṇakammena ekasmiṃ attabhāve samosaritvā vipākaṃ dātuṃ okāsaṃ alabhamānena sambādhappattaṃ viya nibbattitaṃ nāvāsahassabhaṇḍaṃ ekaṃ nāvaṃ āropanakālo viya, sakaṭasahassabhaṇḍaṃ ekaṃ sakaṭaṃ āropanakālo viya, pañcavīsatiyā gaṅgānaṃ sambhinnamukhadvāre ekato rāsibhūtakālo viya ahosi.</paragraph>
    <paragraph line="74">Imāya buddhasiriyā obhāsamānassapi bhagavato purato anekāni daṇḍadīpikāsahassāni ukkhipiṃsu. Tathā pacchato vāmapasse dakkhiṇapasse jātikusumacampakavanamālikārattuppalanīluppalabakulasinduvārādipupphāni ceva nīlapītādivaṇṇasugandhacuṇṇāni ca cātuddīpikamahāmeghavissaṭṭhā salilavuṭṭhiyo viya vippakiriṃsu <pageBreak edition="Pali Text Society" number="0.0414" />. Pañcaṅgikatūriyanigghosā ca buddhadhammasaṅghaguṇāsaṃyuttā thutighosā ca sabbā disā pūrayamānā mukhasambhāsā viya ahesuṃ. Devasupaṇṇanāgayakkhagandhabbamanussānaṃ akkhīni amatapānaṃ viya labhiṃsu. Imasmiṃ pana ṭhāne ṭhatvā padasahassehi gamanavaṇṇanaṃ vattuṃ vaṭṭati. Tatriyaṃ mukhamattaṃ –</paragraph>
    <gatha1 line="75">‘‘Evaṃ <pageBreak edition="Myanmar" number="0.0373" /> sabbaṅgasampanno, kampayanto vasundharaṃ;</gatha1>
    <gathalast line="76">Aheṭhayanto pāṇāni, yāti lokavināyako.</gathalast>
    <gatha1 line="77">‘‘Dakkhiṇaṃ paṭhamaṃ pādaṃ, uddharanto narāsabho;</gatha1>
    <gathalast line="78">Gacchanto sirisampanno, sobhate dvipaduttamo.</gathalast>
    <gatha1 line="79">‘‘Gacchato buddhaseṭṭhassa, heṭṭhā pādatalaṃ mudu;</gatha1>
    <gathalast line="80">Samaṃ samphusate bhūmiṃ, rajasānupalimpati.</gathalast>
    <gatha1 line="81">‘‘Ninnaṃ <pageBreak edition="Vipassana Research Institut" number="0.0335" /> ṭhānaṃ unnamati, gacchante lokanāyake;</gatha1>
    <gathalast line="82">Unnatañca samaṃ hoti, pathavī ca acetanā.</gathalast>
    <gatha1 line="83">‘‘Pāsāṇā sakkharā ceva, kathalā khāṇukaṇṭakā;</gatha1>
    <gathalast line="84">Sabbe maggā vivajjanti, gacchante lokanāyake.</gathalast>
    <gatha1 line="85">‘‘Nātidūre uddharati, naccāsanne ca nikkhipaṃ;</gatha1>
    <gathalast line="86">Aghaṭṭayanto niyyāti, ubho jāṇū ca gopphake.</gathalast>
    <gatha1 line="87">‘‘Nātisīghaṃ pakkamati, sampannacaraṇo muni;</gatha1>
    <gathalast line="88">Na cāpi saṇikaṃ yāti, gacchamāno samāhito.</gathalast>
    <gatha1 line="89">‘‘Uddhaṃ adho ca tiriyaṃ, disañca vidisaṃ tathā;</gatha1>
    <gathalast line="90">Na pekkhamāno so yāti, yugamattaṃvapekkhati.</gathalast>
    <gatha1 line="91">‘‘Nāgavikkantacāro so, gamane sobhate jino;</gatha1>
    <gathalast line="92">Cāruṃ gacchati lokaggo, hāsayanto sadevake.</gathalast>
    <gatha1 line="93">‘‘Usabharājāva sobhanto, cārucārīva kesarī;</gatha1>
    <gathalast line="94">Tosayanto bahū satte, gāmaṃ seṭṭho upāgamī’’ti. –</gathalast>
    <unindented line="95">Vaṇṇakālo <pageBreak edition="Pali Text Society" number="0.0415" /> nāma kiresa. Evaṃvidhesu kālesu bhagavato sarīravaṇṇe vā guṇavaṇṇe vā dhammakathikassa thāmoyeva pamāṇaṃ, cuṇṇiyapadehi gāthābandhehi yattakaṃ sakkoti, tattakaṃ vattabbaṃ. ‘‘Dukkathita’’nti vā ‘‘atitthena pakkhando’’ti vā na vattabbo. Aparimāṇavaṇṇā hi buddhā bhagavanto, tesaṃ buddhāpi anavasesato vaṇṇaṃ vattuṃ asamatthā. Sakalampi hi kappaṃ vaṇṇentā pariyosāpetuṃ na sakkonti, pageva itarā pajāti. Iminā sirivilāsena alaṅkatappaṭiyattaṃ pāṭaligāmaṃ pāvisi <pageBreak edition="Myanmar" number="0.0374" />, pavisitvā bhagavā pasannacittena janena pupphagandhadhūmavāsacuṇṇādīhi pūjiyamāno āvasathāgāraṃ pāvisi. Tena vuttaṃ – ‘‘atha kho bhagavā nivāsetvā pattacīvaramādāya saddhiṃ bhikkhusaṅghena yena āvasathāgāraṃ tenupasaṅkamī’’ti.</unindented>
    <paragraph line="96"><bold>Pāde</bold><pageBreak edition="Vipassana Research Institut" number="0.0336" /><bold>pakkhāletvā</bold>ti yadipi bhagavato pāde rajojallaṃ na upalimpati, tesaṃ pana upāsakānaṃ kusalābhivuddhiṃ ākaṅkhanto paresaṃ diṭṭhānugatiṃ āpajjanatthañca bhagavā pāde pakkhāleti. Apica upādinnakasarīraṃ nāma sītaṃ kātabbampi hotīti etadatthampi bhagavā nhānapādadhovanādīni karotiyeva. <bold>Bhagavantaṃyeva purakkhatvā</bold>ti bhagavantaṃ purato katvā. Tattha bhagavā bhikkhūnañceva upāsakānañca majjhe nisinno gandhodakena nhāpetvā dukūlacumbaṭakena vodakaṃ katvā jātihiṅgulakena majjitvā rattakambalena paliveṭhetvā pīṭhe ṭhapitā rattasuvaṇṇaghanapaṭimā viya ativirocittha.</paragraph>
    <paragraph line="97">Ayaṃ panettha porāṇānaṃ vaṇṇabhaṇanamaggo –</paragraph>
    <gatha1 line="98">‘‘Gantvāna maṇḍalamāḷaṃ, nāgavikkantacāraṇo;</gatha1>
    <gathalast line="99">Obhāsayanto lokaggo, nisīdi varamāsane.</gathalast>
    <gatha1 line="100">‘‘Tahiṃ <pageBreak edition="Pali Text Society" number="0.0416" /> nisinno naradammasārathi,</gatha1>
    <gatha2 line="101">Devātidevo satapuññalakkhaṇo;</gatha2>
    <gatha3 line="102">Buddhāsane majjhagato virocati,</gatha3>
    <gathalast line="103">Suvaṇṇanikkhaṃ viya paṇḍukambale.</gathalast>
    <gatha1 line="104">‘‘Nekkhaṃ jambonadasseva, nikkhittaṃ paṇḍukambale;</gatha1>
    <gathalast line="105">Virocati vītamalo, maṇiverocano yathā.</gathalast>
    <gatha1 line="106">‘‘Mahāsālova samphullo, merurājāvalaṅkato;</gatha1>
    <gathalast line="107">Suvaṇṇayūpasaṅkāso, padumo kokanado yathā.</gathalast>
    <gatha1 line="108">‘‘Jalanto dīparukkhova, pabbatagge yathā sikhī;</gatha1>
    <gathalast line="109">Devānaṃ pārichattova, sabbaphullo virocatī’’ti.</gathalast>
    <paragraph line="110"><bold>Pāṭaligāmiye</bold><pageBreak edition="Myanmar" number="0.0375" /><bold>upāsake āmantesī</bold>ti yasmā tesu upāsakesu bahū janā sīlesu patiṭṭhitā, tasmā paṭhamaṃ tāva sīlavipattiyā ādīnavaṃ pakāsetvā pacchā sīlasampadāya ānisaṃsaṃ dassetuṃ, <bold>‘‘pañcime gahapatayo’’</bold>tiādinā dhammadesanatthaṃ āmantesi.</paragraph>
    <paragraph line="111">Tattha <pageBreak edition="Vipassana Research Institut" number="0.0337" /><bold>dussīlo</bold>ti nissīlo. <bold>Sīlavipanno</bold>ti vipannasīlo bhinnasaṃvaro. Ettha ca ‘‘dussīlo’’ti padena puggalassa sīlābhāvo vutto. So panassa sīlābhāvo duvidho asamādānena vā samādinnassa bhedena vāti. Tesu purimo na tathā sāvajjo, yathā dutiyo sāvajjataro. Yathādhippetādīnavanimittaṃ sīlābhāvaṃ puggalādhiṭṭhānāya desanāya dassetuṃ, ‘‘sīlavipanno’’ti vuttaṃ. Tena ‘‘dussīlo’’ti padassa atthaṃ dasseti. <bold>Pamādādhikaraṇa</bold>nti pamādakāraṇā. Idañca suttaṃ gahaṭṭhānaṃ vasena āgataṃ, pabbajitānampi pana labbhateva. Gahaṭṭho hi yena sippaṭṭhānena jīvikaṃ kappeti yadi kasiyā yadi vāṇijjāya yadi gorakkhena, pāṇātipātādivasena pamatto taṃ taṃ yathākālaṃ sampādetuṃ na sakkoti, athassa kammaṃ vinassati. Māghātakāle <pageBreak edition="Pali Text Society" number="0.0417" /> pana pāṇātipātādīni karonto daṇḍavasena mahatiṃ bhogajāniṃ nigacchati. Pabbajito dussīlo pamādakāraṇā sīlato buddhavacanato jhānato sattaariyadhanato ca jāniṃ nigacchati.</paragraph>
    <paragraph line="112"><bold>Pāpako kittisaddo</bold>ti gahaṭṭhassa ‘‘asuko amukakule jāto dussīlo pāpadhammo pariccattaidhalokaparaloko salākabhattamattampi na detī’’ti parisamajjhe pāpako kittisaddo abbhuggacchati. Pabbajitassa ‘‘asuko nāma thero satthu sāsane pabbajitvā nāsakkhi sīlāni rakkhituṃ, na buddhavacanaṃ gahetuṃ, vejjakammādīhi jīvati, chahi agāravehi samannāgato’’ti evaṃ pāpako kittisaddo abbhuggacchati.</paragraph>
    <paragraph line="113"><bold>Avisārado</bold>ti gahaṭṭho tāva avassaṃ bahūnaṃ sannipātaṭṭhāne ‘‘koci mama kammaṃ jānissati, atha maṃ nindissati, rājakulassa vā dassessatī’’ti sabhayo upasaṅkamati, maṅkubhūto pattakkhandho adhomukho nisīdati, visārado hutvā kathetuṃ na sakkoti. Pabbajitopi bahubhikkhusaṅghe sannipatite ‘‘avassaṃ koci mama kammaṃ jānissati, atha me uposathampi pavāraṇampi ṭhapetvā sāmaññato cāvetvā nikkaḍḍhissatī’’ti sabhayo upasaṅkamati, visārado hutvā kathetuṃ <pageBreak edition="Myanmar" number="0.0376" /> na sakkoti. Ekacco pana dussīlopi samāno susīlo viya carati, sopi ajjhāsayena maṅku hotiyeva.</paragraph>
    <paragraph line="114"><bold>Sammūḷho kālaṃ karotī</bold>ti dussīlassa hi maraṇamañce nipannassa dussīlakammāni samādāya pavattitaṭṭhānāni āpāthaṃ āgacchanti. So ummīletvā idhalokaṃ, nimīletvā paralokaṃ passati. Tassa cattāro apāyā kammānurūpaṃ upaṭṭhahanti, sattisatena pahariyamāno viya aggijālābhighātena <pageBreak edition="Vipassana Research Institut" number="0.0338" /> jhāyamāno viya ca hoti. So ‘‘vāretha, vārethā’’ti viravantova marati. Tena vuttaṃ – ‘‘sammūḷho kālaṃ karotī’’ti.</paragraph>
    <paragraph line="115"><bold>Kāyassa</bold><pageBreak edition="Pali Text Society" number="0.0418" /><bold>bhedā</bold>ti upādinnakkhandhapariccāgā. <bold>Paraṃ maraṇā</bold>ti tadanantaraṃ abhinibbattakkhandhaggahaṇā. Atha vā <bold>kāyassa bhedā</bold>ti jīvitindriyassa upacchedā. <bold>Paraṃ maraṇā</bold>ti cutito uddhaṃ. <bold>Apāya</bold>ntiādi sabbaṃ nirayavevacanaṃ. Nirayo hi saggamokkhahetubhūtā puññasaṅkhātā ayā apetattā, sukhānaṃ vā ayassa, āgamanassa vā abhāvā apāyo. Dukkhassa gati paṭisaraṇanti <bold>duggati,</bold> dosabahulatāya vā duṭṭhena kammunā nibbattā gatīti duggati. Vivasā nipatanti ettha dukkatakārinoti <bold>vinipāto,</bold> vinassantā vā ettha nipatanti sambhijjamānaṅgapaccaṅgāti vinipāto. Natthi ettha assādasaññito ayoti <bold>nirayo</bold>.</paragraph>
    <paragraph line="116">Atha vā apāyaggahaṇena tiracchānayoniṃ dīpeti. Tiracchānayoni hi apāyo sugatito apetattā, na duggati mahesakkhānaṃ nāgarājādīnaṃ sambhavato. Duggatiggahaṇena pettivisayaṃ dīpeti. So hi apāyo ceva duggati ca sugatito apetattā, dukkhassa ca gatibhūtattā, na tu vinipāto asurasadisaṃ avinipatitattā petamahiddhikānampi vijjamānattā. Vinipātaggahaṇena asurakāyaṃ dīpeti. So hi yathāvuttenaṭṭhena ‘‘apāyo’’ ceva ‘‘duggati’’ ca sabbasampattisamussayehi vinipatitattā ‘‘vinipāto’’ti ca vuccati. Nirayaggahaṇena avīciādikaṃ anekappakāraṃ nirayameva dīpeti. <bold>Upapajjatī</bold>ti nibbattati.</paragraph>
    <paragraph line="117">Ānisaṃsakathā vuttavipariyāyena veditabbā. Ayaṃ pana viseso – <bold>sīlavā</bold>ti samādānavasena sīlavā. <bold>Sīlasampanno</bold>ti parisuddhaṃ paripuṇṇañca katvā <pageBreak edition="Myanmar" number="0.0377" /> sīlassa samādānena sīlasampanno. <bold>Bhogakkhandha</bold>nti bhogarāsiṃ. <bold>Sugatiṃ saggaṃ loka</bold>nti ettha sugatiggahaṇena manussagatipi saṅgayhati, saggaggahaṇena devagati eva. Tattha sundarā gati <bold>sugati,</bold> rūpādīhi visayehi suṭṭhu aggoti <bold>saggo,</bold> so sabbopi lujjanapalujjanaṭṭhena <bold>loko</bold>ti.</paragraph>
    <paragraph line="118"><bold>Pāṭaligāmiye</bold><pageBreak edition="Pali Text Society" number="0.0419" /><bold>upāsake bahudeva rattiṃ dhammiyā kathāyā</bold>ti aññāyapi pāḷimuttāya dhammakathāya ceva āvasathānumodanakathāya ca. Tadā hi bhagavā yasmā ajātasattunā tattha pāṭaliputtanagaraṃ māpentena aññesu gāmanigamajanapadarājadhānīsu ye sīlācārasampannā kuṭumbikā, te ānetvā dhanadhaññagharavatthukhettavatthādīni ceva parihārañca dāpetvā nivesiyanti. Tasmā pāṭaligāmiyā upāsakā ānisaṃsadassāvitāya visesato sīlagarukā sabbaguṇānañca sīlassa <pageBreak edition="Vipassana Research Institut" number="0.0339" /> adhiṭṭhānabhāvato tesaṃ paṭhamaṃ sīlānisaṃse pakāsetvā tato paraṃ ākāsagaṅgaṃ otārento viya, pathavojaṃ ākaḍḍhanto viya, mahājambuṃ matthake gahetvā cālento viya, yojanikamadhukaṇḍaṃ cakkayantena pīḷetvā madhurasaṃ pāyamāno viya pāṭaligāmikānaṃ upāsakānaṃ hitasukhāvahaṃ pakiṇṇakakathaṃ kathento ‘‘āvāsadānaṃ nāmetaṃ gahapatayo mahantaṃ puññaṃ, tumhākaṃ āvāso mayā paribhutto, bhikkhusaṅghena ca paribhutto, mayā ca bhikkhusaṅghena ca paribhutte pana dhammaratanenapi paribhuttoyeva hoti. Evaṃ tīhi ratanehi paribhutte aparimeyyo ca vipāko, apica āvāsadānasmiṃ dinne sabbadānaṃ dinnameva hoti, bhūmaṭṭhakapaṇṇasālāya vā sākhāmaṇḍapassa vā saṅghaṃ uddissa katassa ānisaṃso paricchindituṃ na sakkā. Āvāsadānānubhāvena hi bhave nibbattamānassapi sampīḷitagabbhavāso nāma na hoti, dvādasahattho ovarako viyassa mātukucchi asambādhova hotī’’ti evaṃ nānānayehi vicittaṃ bahuṃ dhammakathaṃ kathetvā –</paragraph>
    <gatha1 line="119">‘‘Sītaṃ uṇhaṃ paṭihanti, tato vāḷamigāni ca;</gatha1>
    <gathalast line="120">Sarīsape ca makase, sisire cāpi vuṭṭhiyo.</gathalast>
    <gatha1 line="121">‘‘Tato vātātapo ghoro, sañjāto paṭihaññati;</gatha1>
    <gathalast line="122">Leṇatthañca sukhatthañca, jhāyituñca vipassituṃ.</gathalast>
    <gatha1 line="123">‘‘Vihāradānaṃ <pageBreak edition="Myanmar" number="0.0378" /> saṅghassa, aggaṃ buddhena vaṇṇitaṃ;</gatha1>
    <gathalast line="124">Tasmā <pageBreak edition="Pali Text Society" number="0.0420" /> hi paṇḍito poso, sampassaṃ atthamattano.</gathalast>
    <gatha1 line="125">‘‘Vihāre kāraye ramme, vāsayettha bahussute;</gatha1>
    <gathalast line="126">Tesaṃ annañca pānañca, vatthasenāsanāni ca.</gathalast>
    <gatha1 line="127">‘‘Dadeyya ujubhūtesu, vippasannena cetasā;</gatha1>
    <gatha2 line="128">Te tassa dhammaṃ desenti, sabbadukkhāpanūdanaṃ;</gatha2>
    <gathalast line="129">Yaṃ so dhammaṃ idhaññāya, parinibbāti anāsavo’’ti. (cūḷava. 295) –</gathalast>
    <unindented line="130">Evaṃ ayampi āvāsadāne ānisaṃsoti bahudeva rattiṃ atirekataraṃ diyaḍḍhayāmaṃ āvāsadānānisaṃsakathaṃ <pageBreak edition="Vipassana Research Institut" number="0.0340" /> kathesi. Tattha imā gāthā tāva saṅgahaṃ āruḷhā, pakiṇṇakadhammadesanā pana saṅgahaṃ nārohati. <bold>Sandassetvā</bold>tiādīni vuttatthāneva.</unindented>
    <paragraph line="131"><bold>Abhikkantā</bold>ti atikkantā dve yāmā gatā. <bold>Yassa dāni kālaṃ maññathā</bold>ti yassa gamanassa tumhe kālaṃ maññatha, gamanakālo tumhākaṃ, gacchathāti vuttaṃ hoti. Kasmā pana bhagavā te uyyojesīti? Anukampāya. Tiyāmarattiñhi tattha nisīditvā vītināmentānaṃ tesaṃ sarīre ābādho uppajjeyyāti, bhikkhusaṅghepi ca vippabhātasayananisajjāya okāso laddhuṃ vaṭṭati, iti ubhayānukampāya uyyojesīti. <bold>Suññāgāra</bold>nti pāṭiyekkaṃ suññāgāraṃ nāma tattha natthi. Tena kira gahapatayo tasseva āvasathāgārassa ekapasse paṭasāṇiyā parikkhipāpetvā kappiyamañcaṃ paññāpetvā tattha kappiyapaccattharaṇaṃ attharitvā upari suvaṇṇarajatatārakāgandhamālādipaṭimaṇḍitaṃ vitānaṃ bandhitvā telappadīpaṃ āropesuṃ ‘‘appeva nāma satthā dhammāsanato vuṭṭhāya thokaṃ vissamitukāmo idha nipajjeyya, evaṃ no idaṃ āvasathāgāraṃ bhagavatā catūhi iriyāpathehi paribhuttaṃ dīgharattaṃ hitāya sukhāya bhavissatī’’ti. Satthāpi tadeva sandhāya tattha saṅghāṭiṃ paññāpetvā sīhaseyyaṃ kappesi. Taṃ sandhāya vuttaṃ ‘‘suññāgāraṃ pāvisī’’ti. Tattha pādadhovanaṭṭhānato paṭṭhāya yāva dhammāsanā agamāsi, ettake ṭhāne gamanaṃ nipphannaṃ. Dhammāsanaṃ patvā <pageBreak edition="Pali Text Society" number="0.0421" /> thokaṃ aṭṭhāsi, idaṃ tattha ṭhānaṃ. Bhagavā dve yāme dhammāsane nisīdi, ettake ṭhāne nisajjā nipphannā. Upāsake uyyojetvā dhammāsanato <pageBreak edition="Myanmar" number="0.0379" /> oruyha yathāvutte ṭhāne sīhaseyyaṃ kappesi. Evaṃ taṃ ṭhānaṃ bhagavatā catūhi iriyāpathehi paribhuttaṃ ahosīti.</paragraph>
    <paragraph line="132"><bold>Sunidhavassakārā</bold>ti sunidho ca vassakāro ca dve brāhmaṇā. <bold>Magadhamahāmattā</bold>ti magadharañño mahāamaccā, magadharaṭṭhe vā mahāmattā mahatiyā issariyamattāya samannāgatāti mahāmattā. <bold>Pāṭaligāme nagaraṃ māpentī</bold>ti pāṭaligāmasaṅkhāte bhūmipadese nagaraṃ māpenti. <bold>Vajjīnaṃ paṭibāhāyā</bold>ti licchavirājūnaṃ āyamukhappacchindanatthaṃ. <bold>Sahassasahassevā</bold>ti ekekavaggavasena sahassaṃ sahassaṃ hutvā. <bold>Vatthūnī</bold>ti gharavatthūni. <bold>Cittāni namanti nivesanāni māpetu</bold>nti rañño rājamahāmattānañca nivesanāni māpetuṃ vatthuvijjāpāṭhakānaṃ cittāni namanti. Te kira attano sippānubhāvena heṭṭhāpathaviyaṃ tiṃsahatthamatte ṭhāne ‘‘idha nāgaggāho, idha yakkhaggāho, idha bhūtaggāho, idha pāsāṇo vā khāṇuko vā atthī’’ti jānanti. Te tadā sippaṃ jappetvā devatāhi saddhiṃ sammantayamānā viya māpenti.</paragraph>
    <paragraph line="133">Atha <pageBreak edition="Vipassana Research Institut" number="0.0341" /> vā nesaṃ sarīre devatā adhimuccitvā tattha tattha nivesanāni māpetuṃ cittaṃ nāmenti. Tā catūsu koṇesu khāṇuke koṭṭetvā vatthumhi gahitamatte paṭivigacchanti. Saddhakulānaṃ saddhā devatā tathā karonti, assaddhakulānaṃ assaddhā devatā. Kiṃkāraṇā? Saddhānañhi evaṃ hoti ‘‘idha manussā nivesanaṃ māpentā paṭhamaṃ bhikkhusaṅghaṃ nisīdāpetvā maṅgalaṃ vadāpessanti, atha mayaṃ sīlavantānaṃ dassanaṃ dhammakathaṃ pañhavissajjanaṃ anumodanaṃ sotuṃ labhissāma, manussā ca dānaṃ datvā amhākaṃ pattiṃ dassantī’’ti. Assaddhā devatāpi ‘‘attano icchānurūpaṃ tesaṃ paṭipattiṃ passituṃ, kathañca sotuṃ labhissāmā’’ti tathā karonti.</paragraph>
    <paragraph line="134"><bold>Tāvatiṃsehī</bold>ti <pageBreak edition="Pali Text Society" number="0.0422" /> yathā hi ekasmiṃ kule ekaṃ paṇḍitamanussaṃ, ekasmiñca vihāre ekaṃ bahussutaṃ bhikkhuṃ upādāya ‘‘asukakule manussā paṇḍitā, asukavihāre bhikkhū bahussutā’’ti saddo abbhuggacchati, evameva sakkaṃ devarājānaṃ, vissakammañca devaputtaṃ upādāya ‘‘tāvatiṃsā paṇḍitā’’ti saddo abbhuggato. Tenāha ‘‘tāvatiṃsehī’’ti. <bold>Seyyathāpī</bold>tiādinā <pageBreak edition="Myanmar" number="0.0380" /> devehi tāvatiṃsehi saddhiṃ mantetvā viya sunidhavassakārā nagaraṃ māpentīti dasseti.</paragraph>
    <paragraph line="135"><bold>Yāvatā, ānanda, ariyaṃ āyatana</bold>nti yattakaṃ ariyamanussānaṃ osaraṇaṭṭhānaṃ nāma atthi. <bold>Yāvatā vaṇippatho</bold>ti yattakaṃ vāṇijānaṃ āhaṭabhaṇḍassa rāsivasena kayavikkayaṭṭhānaṃ nāma, vāṇijānaṃ vasanaṭṭhānaṃ vā atthi. <bold>Idaṃ agganagara</bold>nti tesaṃ ariyāyatanavaṇippathānaṃ idaṃ nagaraṃ aggaṃ bhavissati jeṭṭhakaṃ pāmokkhaṃ. <bold>Puṭabhedana</bold>nti bhaṇḍapuṭabhedanaṭṭhānaṃ, bhaṇḍabhaṇḍikānaṃ mocanaṭṭhānanti vuttaṃ hoti. Sakalajambudīpe aladdhabhaṇḍampi hi idheva labhissanti, aññattha vikkayaṃ agacchantāpi idheva vikkayaṃ gacchissanti, tasmā idheva puṭaṃ bhindissantīti attho. Āyānampi hi catūsu dvāresu cattāri, sabhāyaṃ ekanti evaṃ divase divase pañcasatasahassāni tattha uṭṭhahissanti. Tāni sabhāvāni āyānīti dasseti.</paragraph>
    <paragraph line="136"><bold>Aggito vā</bold>tiādīsu samuccayattho <bold>vā</bold>saddo, agginā ca udakena ca mithubhedena ca nassissatīti attho. Tassa hi eko koṭṭhāso agginā nassissati, nibbāpetuṃ na sakkhissanti, ekaṃ koṭṭhāsaṃ gaṅgā gahetvā gamissati, eko iminā akathitaṃ amussa, amunā akathitaṃ imassa vadantānaṃ pisuṇavācānaṃ vasena bhinnānaṃ manussānaṃ aññamaññabhedena vinassissati. Evaṃ vatvā bhagavā paccūsakāle gaṅgātīraṃ gantvā katamukhadhovano bhikkhācāravelaṃ āgamayamāno nisīdi.</paragraph>
    <paragraph line="137">Sunidhavassakārāpi <pageBreak edition="Vipassana Research Institut" number="0.0342" /> ‘‘amhākaṃ rājā samaṇassa gotamassa upaṭṭhāko <pageBreak edition="Pali Text Society" number="0.0423" />, so amhe upagate pucchissati ‘satthā kira pāṭaligāmaṃ agamāsi, kiṃ tassa santikaṃ upasaṅkamittha, na upasaṅkamitthā’ti. ‘Upasaṅkamimhā’ti ca vutte ‘nimantayittha, na nimantayitthā’ti pucchissati. ‘Na nimantayimhā’ti ca vutte amhākaṃ dosaṃ āropetvā niggaṇhissati, idañcāpi mayaṃ akataṭṭhāne nagaraṃ māpema, samaṇassa kho pana gotamassa gatagataṭṭhāne kāḷakaṇṇisattā paṭikkamanti, taṃ mayaṃ nagaramaṅgalaṃ vācāpessāmā’’ti cintetvā satthāraṃ upasaṅkamitvā nimantayiṃsu. Tena vuttaṃ – <bold>‘‘atha kho sunidhavassakārā’’</bold>tiādi.</paragraph>
    <paragraph line="138"><bold>Pubbaṇhasamaya</bold>nti <pageBreak edition="Myanmar" number="0.0381" /> pubbaṇhe kāle. <bold>Nivāsetvā</bold>ti gāmapavesananīhārena nivāsanaṃ nivāsetvā kāyabandhanaṃ bandhitvā. <bold>Pattacīvaramādāyā</bold>ti cīvaraṃ pārupitvā pattaṃ hatthena gahetvā.</paragraph>
    <paragraph line="139"><bold>Sīlavantetthā</bold>ti sīlavanto ettha attano vasanaṭṭhāne. <bold>Saññate</bold>ti kāyavācācittehi saññate. <bold>Tāsaṃ dakkhiṇamādise</bold>ti saṅghassa dinne cattāro paccaye tāsaṃ gharadevatānaṃ ādiseyya pattiṃ dadeyya. <bold>Pūjitā pūjayantī</bold>ti ‘‘ime manussā amhākaṃ ñātakāpi na honti, evampi no pattiṃ dentī’’ti ārakkhaṃ susaṃvihitaṃ karonti suṭṭhu ārakkhaṃ karonti. <bold>Mānitā mānayantī</bold>ti kālānukālaṃ balikammakaraṇena mānitā ‘‘ete manussā amhākaṃ ñātakāpi na honti, tathāpi catupañcachamāsantaraṃ no balikammaṃ karontī’’ti mānenti uppannaparissayaṃ haranti. <bold>Tato na</bold>nti tato taṃ paṇḍitajātikaṃ purisaṃ. <bold>Orasa</bold>nti ure ṭhapetvā vaḍḍhitaṃ, yathā mātā orasaṃ puttaṃ anukampati, uppannaparissayaharaṇatthamevassa yathā vāyamati, evaṃ anukampantīti attho. <bold>Bhadrāni passatī</bold>ti sundarāni passati.</paragraph>
    <paragraph line="140"><bold>Anumoditvā</bold>ti tehi tadā pasutapuññassa anumodanavasena <pageBreak edition="Pali Text Society" number="0.0424" /> tesaṃ dhammakathaṃ katvā. Sunidhavassakārāpi ‘‘yā tattha devatā āsuṃ, tāsaṃ dakkhiṇamādise’’ti bhagavato vacanaṃ sutvā devatānaṃ pattiṃ adaṃsu. <bold>Taṃ gotamadvāraṃ nāma ahosī</bold>ti tassa nagarassa yena dvārena bhagavā nikkhami, taṃ gotamadvāraṃ nāma ahosi. Gaṅgāya pana uttaraṇatthaṃ anotiṇṇattā gotamatitthaṃ nāma nāhosi. <bold>Pūrā</bold>ti puṇṇā. <bold>Samatittikā</bold>ti taṭasamaṃ udakassa tittā bharitā. <bold>Kākapeyyā</bold>ti tīre ṭhitakākehi pātuṃ sakkuṇeyyaudakā. Dvīhipi padehi ubhatokūlasamaṃ paripuṇṇabhāvameva dasseti. <bold>Uḷumpa</bold>nti pāragamanatthāya dārūni saṅghāṭetvā āṇiyo koṭṭetvā kataṃ. <bold>Kulla</bold>nti veḷudaṇḍādike valliādīhi bandhitvā kataṃ.</paragraph>
    <paragraph line="141"><bold>Etamatthaṃ</bold><pageBreak edition="Vipassana Research Institut" number="0.0343" /><bold>viditvā</bold>ti etaṃ mahājanassa gaṅgodakamattassapi kevalaṃ tarituṃ asamatthataṃ, attano pana bhikkhusaṅghassa ca atigambhīravitthataṃ saṃsāramahaṇṇavaṃ <pageBreak edition="Myanmar" number="0.0382" /> taritvā ṭhitabhāvañca sabbākārato viditvā tadatthaparidīpanaṃ <bold>imaṃ udānaṃ udānesi</bold>.</paragraph>
    <paragraph line="142">Tattha <bold>aṇṇava</bold>nti sabbantimena paricchedena yojanamattaṃ gambhīrassa ca vitthatassa ca udakaṭṭhānassetaṃ adhivacanaṃ. <bold>Sara</bold>nti saritvā gamanato idha nadī adhippetā. Idaṃ vuttaṃ hoti – <bold>ye</bold> gambhīravitthataṃ saṃsāraṇṇavaṃ taṇhāsaritañca <bold>taranti,</bold> te ariyamaggasaṅkhātaṃ <bold>setuṃ katvāna visajja pallalāni</bold> anāmasitvāva udakabharitāni ninnaṭṭhānāni, ayaṃ pana idaṃ appamattakaṃ udakaṃ taritukāmo <bold>kullañhi jano pabandhati</bold> kullaṃ bandhituṃ āyāsaṃ āpajjati. <bold>Tiṇṇā medhāvino janā</bold>ti ariyamaggañāṇasaṅkhātāya medhāya samannāgatattā medhāvino buddhā ca buddhasāvakā ca vinā eva kullena tiṇṇā paratīre patiṭṭhitāti.</paragraph>
    <centered line="143">Chaṭṭhasuttavaṇṇanā niṭṭhitā.</centered>
    <subhead line="144">7. Dvidhāpathasuttavaṇṇanā</subhead>
    <paragraph line="145" number="77"> Sattame <pageBreak edition="Pali Text Society" number="0.0425" /><bold>addhānamaggapaṭipanno</bold>ti addhānasaṅkhātaṃ dīghamaggaṃ paṭipanno gacchanto hoti. <bold>Nāgasamālenā</bold>ti evaṃnāmakena therena. <bold>Pacchāsamaṇenā</bold>ti ayaṃ tadā bhagavato upaṭṭhāko ahosi. Tena naṃ pacchāsamaṇaṃ katvā maggaṃ paṭipajji. Bhagavato hi paṭhamabodhiyaṃ vīsativassāni anibaddhā upaṭṭhākā ahesuṃ, tato paraṃ yāva parinibbānā pañcavīsativassāni āyasmā ānando chāyāva upaṭṭhāsi. Ayaṃ pana anibaddhupaṭṭhākakālo. Tena vuttaṃ – <bold>‘‘āyasmatā nāgasamālena pacchāsamaṇenā’’</bold>ti. <bold>Dvidhāpatha</bold>nti dvidhābhūtaṃ maggaṃ. ‘‘Dvedhāpatha’’ntipi paṭhanti āyasmā nāgasamālo attanā pubbe tattha kataparicayattā ujubhāvañcassa sandhāya vadati <bold>‘‘ayaṃ, bhante bhagavā, pantho’’</bold>ti.</paragraph>
    <paragraph line="146">Bhagavā pana tadā tassa saparissayabhāvaṃ ñatvā tato aññaṃ maggaṃ gantukāmo <bold>‘‘ayaṃ, nāgasamāla, pantho’’</bold>ti āha. ‘‘Saparissayo’’ti ca vutte asaddahitvā ‘‘bhagavā na tattha parissayo’’ti vadeyya, tadassa dīgharattaṃ ahitāya dukkhāyāti ‘‘saparissayo’’ti na kathesi. Tikkhattuṃ <pageBreak edition="Vipassana Research Institut" number="0.0344" /> ‘‘ayaṃ <pageBreak edition="Myanmar" number="0.0383" /> pantho, iminā gacchāmā’’ti vatvā catutthavāre ‘‘na bhagavā iminā maggena gantuṃ icchati, ayameva ca ujumaggo, handāhaṃ bhagavato pattacīvaraṃ datvā iminā maggena gamissāmī’’ti cintetvā satthu pattacīvaraṃ dātuṃ asakkonto bhūmiyaṃ ṭhapetvā paccupaṭṭhitena dukkhasaṃvattanikena kammunā codiyamāno bhagavato vacanaṃ anādiyitvāva pakkāmi. Tena vuttaṃ – <bold>‘‘atha kho āyasmā nāgasamālo bhagavato pattacīvaraṃ tattheva chamāyaṃ nikkhipitvā pakkāmī’’</bold>ti. Tattha <bold>bhagavato pattacīvara</bold>nti attano hatthagataṃ bhagavato pattacīvaraṃ. <bold>Tatthevā</bold>ti tasmiṃyeva magge <bold>chamāyaṃ</bold> pathaviyaṃ nikkhipitvā pakkāmi. Idaṃ vo bhagavā pattacīvaraṃ, sace icchatha, gaṇhatha, yadi attanā icchitamaggaṃyeva gantukāmatthāti adhippāyo. Bhagavāpi attano pattacīvaraṃ sayameva gahetvā yathādhippetaṃ maggaṃ paṭipajji.</paragraph>
    <paragraph line="147"><bold>Antarāmagge corā nikkhamitvā</bold>ti tadā kira pañcasatā purisā <pageBreak edition="Pali Text Society" number="0.0426" /> luddā lohitapāṇino rājāparādhino hutvā araññaṃ pavisitvā corikāya jīvikaṃ kappentā ‘‘pāripanthikabhāvena rañño āyapathaṃ pacchindissāmā’’ti maggasamīpe araññe tiṭṭhanti. Te theraṃ tena maggena gacchantaṃ disvā ‘‘ayaṃ samaṇo iminā maggena āgacchati, avaḷañjitabbaṃ maggaṃ vaḷañjeti, amhākaṃ atthibhāvaṃ na jānāti, handa naṃ jānāpessāmā’’ti kujjhitvā gahanaṭṭhānato vegena nikkhamitvā sahasā theraṃ bhūmiyaṃ pātetvā hatthapādehi koṭṭetvā mattikāpattañcassa bhinditvā cīvaraṃ khaṇḍākhaṇḍikaṃ chinditvā pabbajitattā ‘‘taṃ na hanāma, ito paṭṭhāya imassa maggassa parissayabhāvaṃ jānāhī’’ti vissajjesuṃ. Tena vuttaṃ – <bold>‘‘atha kho āyasmato…pe… vipphālesu’’</bold>nti.</paragraph>
    <paragraph line="148">Bhagavāpi ‘‘ayaṃ tena maggena gato corehi bādhito maṃ pariyesitvā idāneva āgamissatī’’ti ñatvā thokaṃ gantvā maggā okkamma aññatarasmiṃ rukkhamūle nisīdi. Āyasmāpi kho nāgasamālo paccāgantvā satthārā gatamaggameva gahetvā gacchanto tasmiṃ rukkhamūle bhagavantaṃ passitvā upasaṅkamitvā vanditvā taṃ pavattiṃ sabbaṃ ārocesi. Tena vuttaṃ – <bold>‘‘atha kho āyasmā nāgasamālo…pe… saṅghāṭiñca vipphālesu’’</bold>nti.</paragraph>
    <paragraph line="149"><bold>Etamatthaṃ viditvā</bold>ti etaṃ āyasmato nāgasamālassa attano vacanaṃ anādiyitvā akhemantamaggagamanaṃ, attano ca khemantamaggagamanaṃ viditvā tadatthadīpanaṃ <bold>imaṃ udānaṃ udānesi</bold>.</paragraph>
    <paragraph line="150">Tattha <pageBreak edition="Myanmar" number="0.0384" /><bold>saddhiṃ cara</bold>nti saha caranto. <bold>Ekato vasa</bold>nti idaṃ tasseva vevacanaṃ, saha vasantoti attho <pageBreak edition="Vipassana Research Institut" number="0.0345" />. <bold>Misso aññajanena vedagū</bold>ti veditabbaṭṭhena vedasaṅkhātena catusaccaariyamaggañāṇena gatattā adhigatattā, vedassa vā sakalassa ñeyyassa pāraṃ gatattā vedagū. Attano hitāhitaṃ na jānātīti añño, avidvā bāloti attho. Tena aññena janena misso sahacaraṇamattena misso. <bold>Vidvā pajahāti pāpaka</bold>nti tena vedagūbhāvena vidvā jānanto pāpakaṃ abhaddakaṃ attano dukkhāvahaṃ pajahāti, pāpakaṃ vā akalyāṇapuggalaṃ pajahāti. Yathā kiṃ? <bold>Koñco khīrapakova ninnaga</bold>nti <pageBreak edition="Pali Text Society" number="0.0427" /> yathā koñcasakuṇo udakamissite khīre upanīte vinā toyaṃ khīramattasseva pivanato khīrapako ninnaṭṭhānagamanena ninnagasaṅkhātaṃ udakaṃ pajahāti vajjeti, evaṃ paṇḍito kira duppaññapuggalehi ṭhānanisajjādīsu sahabhūtopi ācārena te pajahāti, na kadācipi sammisso hoti.</paragraph>
    <centered line="151">Sattamasuttavaṇṇanā niṭṭhitā.</centered>
    <subhead line="152">8. Visākhāsuttavaṇṇanā</subhead>
    <paragraph line="153" number="78"> Aṭṭhame <bold>visākhāya migāramātuyā nattā kālaṅkatā hotī</bold>ti visākhāya mahāupāsikāya puttassa dhītā kumārikā kālaṅkatā hoti. Sā kira vattasampannā sāsane abhippasannā mahāupāsikāya gehaṃ paviṭṭhānaṃ bhikkhūnaṃ bhikkhunīnañca attanā kātabbaveyyāvaccaṃ purebhattaṃ pacchābhattañca appamattā akāsi, attano pitāmahiyā cittānukūlaṃ paṭipajji. Tena visākhā gehato bahi gacchantī sabbaṃ tassāyeva bhāraṃ katvā gacchati, rūpena ca dassanīyā pāsādikā, iti sā tassā visesato piyā manāpā ahosi. Sā rogābhibhūtā kālamakāsi. Tena vuttaṃ – ‘‘tena kho pana samayena visākhāya migāramātuyā nattā kālaṅkatā hoti piyā manāpā’’ti. Atha mahāupāsikā tassā maraṇena sokaṃ sandhāretuṃ asakkontī dukkhī dummanā sarīranikkhepaṃ kāretvā ‘‘api nāma satthu santikaṃ gatakāle cittassādaṃ labheyya’’nti bhagavantaṃ upasaṅkami. Tena vuttaṃ – <bold>‘‘atha kho visākhā migāramātā’’</bold>tiādi. Tattha <bold>divā divassā</bold>ti divasassāpi divā, majjhanhike kāleti attho.</paragraph>
    <paragraph line="154">Bhagavā <pageBreak edition="Myanmar" number="0.0385" /> visākhāya vaṭṭābhiratiṃ jānanto upāyena sokatanukaraṇatthaṃ <bold>‘‘iccheyyāsi tvaṃ visākhe’’</bold>tiādimāha. Tattha <bold>yāvatikā</bold>ti yattakā. Tadā kira satta janakoṭiyo sāvatthiyaṃ paṭivasanti <pageBreak edition="Vipassana Research Institut" number="0.0346" />. Taṃ sandhāya bhagavā <bold>‘‘kīvabahukā pana visākhe sāvatthiyā manussā devasikaṃ kālaṃ karontī’’</bold>ti pucchi. Visākhā <bold>‘‘dasapi, bhante’’</bold>tiādimāha. Tattha <bold>tīṇī</bold>ti tayo. Ayameva vā pāṭho. <bold>Avivittā</bold>ti asuññā.</paragraph>
    <paragraph line="155">Atha <pageBreak edition="Pali Text Society" number="0.0428" /> bhagavā attano adhippāyaṃ pakāsento <bold>‘‘api nu tvaṃ kadāci karahaci anallavatthā vā bhaveyyāsi anallakesā vā’’</bold>ti āha. Nanu evaṃ sante tayā sabbakālaṃ sokābhibhūtāya matānaṃ puttādīnaṃ amaṅgalūpacāravasena udakorohaṇena allavatthāya allakesāya eva bhavitabbanti dasseti. Taṃ sutvā upāsikā saṃvegajātā <bold>‘‘no hetaṃ, bhante’’</bold>ti paṭikkhipitvā piyavatthuṃ vippaṭisārato attano cittassa nivattabhāvaṃ satthu ārocentī <bold>‘‘alaṃ me, bhante, tāvabahukehi puttehi ca nattārehi cā’’</bold>ti āha.</paragraph>
    <paragraph line="156">Athassā bhagavā ‘‘dukkhaṃ nāmetaṃ piyavatthunimittaṃ, yattakāni piyavatthūni, tattakāni dukkhāni. Tasmā sukhakāmena dukkhappaṭikūlena sabbaso piyavatthuto cittaṃ vivecetabba’’nti dhammaṃ desento <bold>‘‘yesaṃ kho visākhe sataṃ piyāni, sataṃ tesaṃ dukkhānī’’</bold>tiādimāha. Tattha <bold>sataṃ piyānī</bold>ti sataṃ piyāyitabbavatthūni. ‘‘Sataṃ piya’’ntipi keci paṭhanti. Ettha ca yasmā ekato paṭṭhāya yāva dasa, tāva saṅkhyā saṅkhyeyyappadhānā, tasmā <bold>‘‘yesaṃ dasa piyāni, dasa tesaṃ dukkhānī’’</bold>tiādinā pāḷi āgatā. Keci pana ‘‘yesaṃ dasa piyānaṃ, dasa nesaṃ dukkhāna’’ntiādinā paṭhanti, taṃ na sundaraṃ. Yasmā pana vīsatito paṭṭhāya yāva sataṃ, tāva saṅkhyā saṅkhyeyyappadhānāva, tasmā tatthāpi saṅkhyeyyappadhānataṃyeva gahetvā ‘‘yesaṃ kho visākhe sataṃ piyāni, sataṃ tesaṃ dukkhānī’’tiādinā pāḷi āgatā. Sabbesampi ca ‘‘yesaṃ ekaṃ piyaṃ, ekaṃ tesaṃ dukkha’’nti pāṭho, na pana dukkhassāti. Etasmiñhi pakkhe ekarasā ekajjhāsayā ca bhagavato desanā hoti. Tasmā yathāvuttanayāva pāḷi veditabbā.</paragraph>
    <paragraph line="157"><bold>Etamatthaṃ</bold><pageBreak edition="Myanmar" number="0.0386" /><bold>viditvā</bold> sokaparidevādikaṃ cetasikaṃ kāyikañca dukkhaṃ piyavatthunimittaṃ piyavatthumhi sati hoti, asati na hotīti etamatthaṃ sabbākārato jānitvā tadatthaparidīpanaṃ <bold>imaṃ udānaṃ udānesi</bold>.</paragraph>
    <paragraph line="158">Tassattho – ñātibhogarogasīladiṭṭhibyasanehi phuṭṭhassa anto nijjhāyantassa bālassa cittasantāpalakkhaṇā <bold>ye keci</bold> mudumajjhādibhedena yādisā tādisā <bold>sokā vā</bold> tehiyeva phuṭṭhassa <pageBreak edition="Pali Text Society" number="0.0429" /> sokuddehakasamuṭṭhāpitavacīvippalāpalakkhaṇā <bold>paridevitā vā</bold> aniṭṭhaphoṭṭhabbapaṭihatakāyassa <pageBreak edition="Vipassana Research Institut" number="0.0347" /> kāyapīḷanalakkhaṇā <bold>dukkhā vā</bold> tathā avuttatthassa vikappanatthena <bold>vā</bold>saddena gahitā domanassūpāyāsādayo vā nissayabhedena ca <bold>anekarūpā</bold> nānāvidhā imasmiṃ sattaloke dissanti upalabbhanti, sabbepi <bold>ete piyaṃ</bold> piyajātikaṃ sattaṃ saṅkhārañca <bold>paṭicca</bold> nissāya āgamma paccayaṃ katvā <bold>pabhavanti</bold> nibbattanti. Tasmiṃ pana yathāvutte piyavatthumhi <bold>piye asante</bold> piyabhāvakare chandarāge pahīne na kadācipi <bold>ete bhavanti</bold>. Vuttañhetaṃ – ‘‘piyato jāyatī soko…pe… pemato jāyatī soko’’ti ca ādi (dha. pa. 212-213). Tathā ‘‘piyappabhūtā kalahā vivādā, paridevasokā sahamaccharehī’’ti ca ādi (su. ni. 869). Ettha ca ‘‘paridevitā vā dukkhā vā’’ti liṅgavipallāsena vuttaṃ, ‘‘paridevitāni vā dukkhāni vā’’ti vattabbe vibhattilopo vā katoti veditabbo.</paragraph>
    <paragraph line="159"><bold>Tasmā hi te sukhino vītasokā</bold>ti yasmā piyappabhūtā sokādayo yesaṃ natthi, tasmā te eva sukhino vītasokā nāma. Ke pana te? <bold>Yesaṃ piyaṃ natthi kuhiñci loke</bold> yesaṃ ariyānaṃ sabbaso vītarāgattā katthacipi sattaloke saṅkhāraloke ca piyaṃ piyabhāvo ‘‘putto’’ti vā ‘‘bhātā’’ti vā ‘‘bhaginī’’ti vā ‘‘bhariyā’’ti vā piyaṃ piyāyanaṃ piyabhāvo natthi, saṅkhāralokepi ‘‘etaṃ mama santakaṃ, imināhaṃ imaṃ nāma sukhaṃ labhāmi labhissāmī’’ti piyaṃ piyāyanaṃ piyabhāvo natthi. <bold>Tasmā asokaṃ virajaṃ patthayāno, piyaṃ na kayirātha kuhiñci loke</bold>ti yasmā ca sukhino nāma vītasokā, vītasokattāva katthacipi visaye piyabhāvo natthi, tasmā attano yathāvuttasokābhāvena ca asokaṃ asokabhāvaṃ rāgarajādivigamanena virajaṃ <pageBreak edition="Myanmar" number="0.0387" /> virajabhāvaṃ arahattaṃ, sokassa rāgarajādīnañca abhāvahetubhāvato vā ‘‘asokaṃ viraja’’nti laddhanāmaṃ nibbānaṃ patthayāno kattukamyatākusalacchandassa vasena chandajāto katthaci loke rūpādidhamme <pageBreak edition="Pali Text Society" number="0.0430" /> antamaso samathavipassanādhammepi piyaṃ piyabhāvaṃ viyāyanaṃ na kayirātha na uppādeyya. Vuttañhetaṃ – ‘‘dhammāpi vo, bhikkhave, pahātabbā, pageva adhammā’’ti (ma. ni. 1.240).</paragraph>
    <centered line="160">Aṭṭhamasuttavaṇṇanā niṭṭhitā.</centered>
    <subhead line="161">9. Paṭhamadabbasuttavaṇṇanā</subhead>
    <paragraph line="162" number="79"> Navame <pageBreak edition="Vipassana Research Institut" number="0.0348" /><bold>āyasmā</bold>ti piyavacanaṃ. <bold>Dabbo</bold>ti tassa therassa nāmaṃ. <bold>Mallaputto</bold>ti mallarājassa putto. So hi āyasmā padumuttarassa bhagavato pādamūle katābhinīhāro kappasatasahassaṃ upacitapuññasañcayo amhākaṃ bhagavato kāle mallarājassa devikā kucchiyaṃ nibbatto katādhikārattā jātiyā sattavassikakāleyeva mātāpitaro upasaṅkamitvā pabbajjaṃ yāci. Te ca ‘‘pabbajitvāpi ācāraṃ tāva sikkhatu, sace taṃ nābhiramissati, idheva āgamissatī’’ti anujāniṃsu. So satthāraṃ upasaṅkamitvā pabbajjaṃ yāci. Satthāpissa upanissayasampattiṃ oloketvā pabbajjaṃ anujāni. Tassa pabbajjāsamaye dinnaovādena bhavattayaṃ ādittaṃ viya upaṭṭhāsi. So vipassanaṃ paṭṭhapetvā khuraggeyeva arahattaṃ pāpuṇi. Yaṃkiñci sāvakena pattabbaṃ, ‘‘tisso vijjā catasso paṭisambhidā chaḷabhiññā nava lokuttaradhammā’’ti evamādikaṃ sabbaṃ adhigantvā asītiyā mahāsāvakesu abbhantaro ahosi. Vuttañhetaṃ tena āyasmatā –</paragraph>
    <indent line="163">‘‘Mayā kho jātiyā sattavassena arahattaṃ sacchikataṃ, yaṃkiñci sāvakena pattabbaṃ, sabbaṃ taṃ anuppattaṃ mayā’’tiādi (pārā. 380).</indent>
    <paragraph line="164"><bold>Yena bhagavā tenupasaṅkamī</bold>ti so kirāyasmā ekadivasaṃ rājagahe piṇḍāya caritvā pacchābhattaṃ piṇḍapātappaṭikkanto bhagavato vattaṃ dassetvā divāṭṭhānaṃ gantvā <pageBreak edition="Pali Text Society" number="0.0431" /> udakakumbhato udakaṃ gahetvā pāde pakkhāletvā gattāni <pageBreak edition="Myanmar" number="0.0388" /> sītiṃ katvā cammakkhaṇḍaṃ paññāpetvā nisinno kālaparicchedaṃ katvā samāpattiṃ samāpajji. Athāyasmā yathākālaparicchedaṃ samāpattito vuṭṭhahitvā attano āyusaṅkhāre olokesi. Tassa te parikkhīṇā katipayamuhuttikā upaṭṭhahiṃsu. So cintesi – ‘‘na kho metaṃ patirūpaṃ, yamahaṃ satthu anārocetvā sabrahmacārīhi ca avidito idha yathānisinnova parinibbāyissāmi. Yaṃnūnāhaṃ satthāraṃ upasaṅkamitvā parinibbānaṃ anujānāpetvā satthu vattaṃ dassetvā sāsanassa niyyānikabhāvadassanatthaṃ mayhaṃ iddhānubhāvaṃ vibhāvento ākāse nisīditvā tejodhātuṃ samāpajjitvā parinibbāyeyyaṃ. Evaṃ sante ye mayi assaddhā appasannā, tesampi pasādo uppajjissati, tadassa tesaṃ dīgharattaṃ hitāya sukhāyā’’ti. Evañca so āyasmā cintetvā bhagavantaṃ upasaṅkamitvā sabbaṃ taṃ tatheva akāsi. Tena vuttaṃ – <bold>‘‘atha kho āyasmā dabbo mallaputto yena bhagavā tenupasaṅkamī’’</bold>tiādi.</paragraph>
    <paragraph line="165">Tattha <pageBreak edition="Vipassana Research Institut" number="0.0349" /><bold>parinibbānakālo me</bold>ti ‘‘bhagavā mayhaṃ anupādisesāya nibbānadhātuyā parinibbānakālo upaṭṭhito, tamahaṃ bhagavato ārocetvā parinibbāyitukāmomhī’’ti dasseti. Keci panāhu ‘‘na tāva thero jiṇṇo, na ca gilāno, parinibbānāya ca satthāraṃ āpucchati, kiṃ tattha kāraṇaṃ? ‘Mettiyabhūmajakā bhikkhū pubbe maṃ amūlakena pārājikena anuddhaṃsesuṃ, tasmiṃ adhikaraṇe vūpasantepi akkosantiyeva. Tesaṃ saddahitvā aññepi puthujjanā mayi agāravaṃ paribhavañca karonti. Imañca dukkhabhāraṃ niratthakaṃ vahitvā kiṃ payojanaṃ, tasmāhaṃ idāneva parinibbāyissāmī’ti sanniṭṭhānaṃ katvā satthāraṃ āpucchī’’ti. Taṃ akāraṇaṃ. Na hi khīṇāsavā aparikkhīṇe āyusaṅkhāre paresaṃ upavādādibhayena parinibbānāya cetenti ghaṭayanti vāyamanti, na ca paresaṃ <pageBreak edition="Pali Text Society" number="0.0432" /> pasaṃsādihetu ciraṃ tiṭṭhanti, atha kho saraseneva attano āyusaṅkhārassa parikkhayaṃ āgamenti. Yathāha –</paragraph>
    <gatha1 line="166">‘‘Nābhikaṅkhāmi maraṇaṃ, nābhikaṅkhāmi jīvitaṃ;</gatha1>
    <gathalast line="167">Kālañca paṭikaṅkhāmi, nibbisaṃ bhatako yathā’’ti. (theragā. 196, 606; mi. pa. 2.2.4) –</gathalast>
    <unindented line="168">Bhagavāpissa āyusaṅkhāraṃ oloketvā parikkhīṇabhāvaṃ ñatvā <bold>‘‘yassadāni tvaṃ, dabba, kālaṃ maññasī’’</bold>ti āha.</unindented>
    <paragraph line="169"><bold>Vehāsaṃ</bold><pageBreak edition="Myanmar" number="0.0389" /><bold>abbhuggantvā</bold>ti ākāsaṃ abhiuggantvā, vehāsaṃ gantvāti attho. <bold>Abhi</bold>saddayogena hi idaṃ upayogavacanaṃ, attho pana bhummavasena veditabbo. Vehāsaṃ abbhuggantvā kiṃ akāsīti āha – <bold>‘‘ākāse antalikkhe pallaṅkena nisīditvā’’</bold>tiādi. Tattha <bold>tejodhātuṃ samāpajjitvā</bold>ti tejokasiṇacatutthajjhānasamāpattiṃ samāpajjitvā. Thero hi tadā bhagavantaṃ vanditvā tikkhattuṃ padakkhiṇaṃ katvā ekamantaṃ ṭhito ‘‘bhagavā kappasatasahassaṃ tumhehi saddhiṃ tattha tattha vasanto puññāni karonto imamevatthaṃ sandhāya akāsiṃ, svāyamattho ajja matthakaṃ patto, idaṃ pacchimadassana’’nti āha. Ye tattha puthujjanabhikkhū sotāpannasakadāgāmino ca, tesu ekaccānaṃ mahantaṃ kāruññaṃ ahosi, ekacce ārodanappattā ahesuṃ. Athassa bhagavā cittācāraṃ ñatvā ‘‘tena hi, dabba, mayhaṃ bhikkhusaṅghassa ca iddhipāṭihāriyaṃ dassehī’’ti āha. Tāvadeva sabbo bhikkhusaṅgho sannipati. Athāyasmā dabbo ‘‘ekopi hutvā bahudhā hotī’’tiādinā (paṭi. ma. 1.102; dī. ni. 1.484) nayena āgatāni sāvakasādhāraṇāni sabbāni pāṭihāriyāni dassetvā puna ca bhagavantaṃ vanditvā ākāsaṃ abbhuggantvā <pageBreak edition="Vipassana Research Institut" number="0.0350" /> ākāse pathaviṃ nimminitvā tattha pallaṅkena nisinno tejokasiṇasamāpattiyā parikammaṃ katvā samāpattiṃ samāpajjitvā vuṭṭhāya sarīraṃ āvajjitvā puna samāpattiṃ samāpajjitvā sarīrajhāpanatejodhātuṃ adhiṭṭhahitvā parinibbāyi. Saha adhiṭṭhānena sabbo kāyo agginā āditto ahosi. Khaṇeneva ca so aggi kappavuṭṭhānaggi viya aṇumattampi saṅkhāragataṃ masimattampi tattha kiñci anavasesento adhiṭṭhānabalena jhāpetvā nibbāyi. Tena vuttaṃ – <bold>‘‘atha kho āyasmā dabbo mallaputto’’</bold>tiādi. Tattha <bold>vuṭṭhahitvā parinibbāyī</bold>ti iddhicittato vuṭṭhahitvā bhavaṅgacittena <pageBreak edition="Pali Text Society" number="0.0433" /> parinibbāyi.</paragraph>
    <paragraph line="170"><bold>Jhāyamānassā</bold>ti jāliyamānassa. <bold>Ḍayhamānassā</bold>ti tasseva vevacanaṃ. Atha vā <bold>jhāyamānassā</bold>ti jālāpavattikkhaṇaṃ sandhāya vuttaṃ, <bold>ḍayhamānassā</bold>ti vītaccitaṅgārakkhaṇaṃ. <bold>Chārikā</bold>ti bhasmaṃ. <bold>Masī</bold>ti kajjalaṃ. <bold>Na paññāyitthā</bold>ti na passittha, adhiṭṭhānabalena sabbaṃ khaṇeneva antaradhāyitthāti attho. Kasmā pana thero uttarimanussadhammaṃ iddhipāṭihāriyaṃ dassesi, nanu bhagavatā iddhipāṭihāriyakaraṇaṃ paṭikkhittanti <pageBreak edition="Myanmar" number="0.0390" />? Na codetabbametaṃ gihīnaṃ sammukhā pāṭihāriyakaraṇassa paṭikkhittattā. Tañca kho vikubbanavasena, na panevaṃ adhiṭṭhānavasena. Ayaṃ panāyasmā dhammasāminā āṇattova pāṭihāriyaṃ dassesi.</paragraph>
    <paragraph line="171"><bold>Etamatthaṃ viditvā</bold>ti etaṃ āyasmato dabbassa mallaputtassa anupādāparinibbānaṃ sabbākārato viditvā tadatthaparidīpanaṃ <bold>imaṃ udānaṃ udānesi</bold>.</paragraph>
    <paragraph line="172">Tattha <bold>abhedi kāyo</bold>ti sabbo bhūtupādāyapabhedo catusantatirūpakāyo bhijji, anavasesato ḍayhi, antaradhāyi, anuppattidhammataṃ āpajji. <bold>Nirodhi saññā</bold>ti rūpāyatanādigocaratāya rūpasaññādibhedā sabbāpi saññā appaṭisandhikena nirodhena nirujjhi. <bold>Vedanā sītibhaviṃsu sabbā</bold>ti vipākavedanā kiriyavedanāti sabbāpi vedanā appaṭisandhikanirodhena niruddhattā aṇumattampi vedanādarathassa abhāvato sītibhūtā ahesuṃ, kusalākusalavedanā pana arahattaphalakkhaṇeyeva nirodhaṃ gatā. ‘‘Sītirahiṃsū’’tipi paṭhanti, santā niruddhā ahesunti attho. <bold>Vūpasamiṃsu saṅkhārā</bold>ti vipākakiriyappabhedā sabbepi phassādayo saṅkhārakkhandhadhammā appaṭisandhikanirodheneva niruddhattā visesena upasamiṃsu. <bold>Viññāṇaṃ atthamāgamā</bold>ti viññāṇampi vipākakiriyappabhedaṃ sabbaṃ appaṭisandhikanirodheneva atthaṃ vināsaṃ upacchedaṃ agamā agacchi.</paragraph>
    <paragraph line="173">Iti <pageBreak edition="Vipassana Research Institut" number="0.0351" /> bhagavā āyasmato dabbassa mallaputtassa pañcannampi khandhānaṃ pubbeyeva kilesābhisaṅkhārupādānassa anavasesato niruddhattā anupādāno <pageBreak edition="Pali Text Society" number="0.0434" /> viya jātavedo appaṭisandhikanirodhena niruddhabhāvaṃ nissāya pītivegavissaṭṭhaṃ udānaṃ udānesīti.</paragraph>
    <centered line="174">Navamasuttavaṇṇanā niṭṭhitā.</centered>
    <subhead line="175">10. Dutiyadabbasuttavaṇṇanā</subhead>
    <paragraph line="176" number="80"> Dasame <bold>tatra kho bhagavā bhikkhū āmantesī</bold>ti bhagavā rājagahe yathābhirantaṃ viharitvā janapadacārikaṃ caranto anukkamena sāvatthiṃ patvā jetavane viharantoyeva yesaṃ bhikkhūnaṃ āyasmato dabbassa mallaputtassa parinibbānaṃ apaccakkhaṃ, tesaṃ taṃ paccakkhaṃ katvā dassetuṃ, yepi <pageBreak edition="Myanmar" number="0.0391" /> ca mettiyabhūmajakehi katena abhūtena abbhācikkhaṇena there gāravarahitā puthujjanā, tesaṃ there bahumānuppādanatthañca āmantesi. Tattha <bold>tatrā</bold>ti vacanasaññāpane nipātamattaṃ. <bold>Kho</bold>ti avadhāraṇe. Tesu ‘‘tatrā’’ti iminā ‘‘bhagavā bhikkhū āmantesī’’ti etesaṃ padānaṃ vuccamānataṃyeva joteti. ‘‘Kho’’ti pana iminā āmantesiyeva, nāssa āmantane koci antarāyo ahosīti imamatthaṃ dasseti. Atha vā <bold>tatrā</bold>ti tasmiṃ ārāme. <bold>Kho</bold>ti vacanālaṅkāre nipāto. <bold>Āmantesī</bold>ti abhāsi. Kasmā pana bhagavā bhikkhūyeva āmantesīti? Jeṭṭhattā seṭṭhattā āsannattā sabbakālaṃ sannihitattā dhammadesanāya visesato bhājanabhūtattā ca.</paragraph>
    <paragraph line="177"><bold>Bhikkhavo</bold>ti tesaṃ āmantanākāradassanaṃ. <bold>Bhadante</bold>ti āmantitānaṃ bhikkhūnaṃ gāravena satthu paṭivacanadānaṃ. Tattha ‘‘bhikkhavo’’ti vadanto bhagavā te bhikkhū ālapati. ‘‘Bhadante’’ti vadantā te paccālapanti. Apica ‘‘bhikkhavo’’ti iminā karuṇāvipphārasommahadayanissitapubbaṅgamena vacanena te bhikkhū kammaṭṭhānamanasikāradhammapaccavekkhaṇādito nivattetvā attano mukhābhimukhe karoti. ‘‘Bhadante’’ti iminā satthari ādarabahumānagāravadīpanavacanena te bhikkhū attano sussūsataṃ ovādappaṭiggahagāravabhāvañca paṭivedenti. <bold>Bhagavato paccassosu</bold>nti te bhikkhū bhagavato vacanaṃ patiassosuṃ sotukāmataṃ janesuṃ <pageBreak edition="Pali Text Society" number="0.0435" />. <bold>Etadavocā</bold>ti bhagavā etaṃ idāni vakkhamānaṃ sakalaṃ suttaṃ abhāsi. <bold>Dabbassa, bhikkhave, mallaputtassā</bold>tiādi <pageBreak edition="Vipassana Research Institut" number="0.0352" /> anantarasutte vuttatthameva. <bold>Etamattha</bold>ntiādīsupi apubbaṃ natthi, anantarasutte vuttanayeneva veditabbaṃ.</paragraph>
    <paragraph line="178">Gāthāsu pana <bold>ayoghanahatassā</bold>ti ayo haññati etenāti ayoghanaṃ, kammārānaṃ ayokūṭaṃ ayomuṭṭhi ca. Tena ayoghanena hatassa pahatassa. Keci pana ‘‘ayoghanahatassāti ghanaayopiṇḍaṃ hatassā’’ti atthaṃ vadanti. <bold>Eva</bold>-saddo cettha nipātamattaṃ. <bold>Jalato jātavedaso</bold>ti jhāyamānassa aggissa. Anādare etaṃ sāmivacanaṃ. <bold>Anupubbūpasantassā</bold>ti anukkamena upasantassa vijjhātassa niruddhassa. <bold>Yathā na ñāyate gatī</bold>ti yathā tassa gati na ñāyati. Idaṃ vuttaṃ hoti – ayomuṭṭhikūṭādinā mahatā ayoghanena hatassa saṃhatassa, kaṃsabhājanādigatassa vā jalamānassa aggissa, tathā uppannassa <pageBreak edition="Myanmar" number="0.0392" /> vā saddassa anukkamena upasantassa suvūpasantassa dasasu disāsu na katthaci gati paññāyati paccayanirodhena appaṭisandhikaniruddhattā.</paragraph>
    <paragraph line="179"><bold>Evaṃ sammāvimuttāna</bold>nti evaṃ sammā hetunā ñāyena tadaṅgavikkhambhanavimuttipubbaṅgamena ariyamaggena catūhipi upādānehi āsavehi ca vimuttattā sammā vimuttānaṃ, tato eva kāmapabandhasaṅkhātaṃ kāmoghaṃ bhavoghādibhedaṃ avasiṭṭhaṃ oghañca taritvā ṭhitattā <bold>kāmabandhoghatārinaṃ</bold> suṭṭhu paṭipassambhitasabbakilesavipphanditattā kilesābhisaṅkhāravātehi ca akampanīyatāya <bold>acalaṃ</bold> anupādisesanibbānasaṅkhātaṃ sabbasaṅkhārūpasamaṃ <bold>sukhaṃ pattānaṃ</bold> adhigatānaṃ khīṇāsavānaṃ <bold>gati</bold> devamanussādibhedāsu gatīsu ayaṃ nāmāti paññapetabbatāya abhāvattā paññāpetuṃ <bold>natthi</bold> na upalabbhati, yathāvuttajātavedo viya apaññattikabhāvameva hi so gatoti attho.</paragraph>
    <centered line="180">Dasamasuttavaṇṇanā niṭṭhitā.</centered>
    <centered line="181">Niṭṭhitā ca pāṭaligāmiyavaggavaṇṇanā.</centered>
    <subhead line="182">Nigamanakathā</subhead>
    <paragraph line="183"><bold>Ettāvatā</bold><pageBreak edition="Vipassana Research Institut" number="0.0353" /><pageBreak edition="Myanmar" number="0.0393" /><pageBreak edition="Pali Text Society" number="0.0436" /><bold>ca</bold> –</paragraph>
    <gatha1 line="184">Suvimuttabhavādāno, devadānavamānito;</gatha1>
    <gathalast line="185">Pacchinnataṇhāsantāno, pītisaṃvegadīpano.</gathalast>
    <gatha1 line="186">Saddhammadānanirato, upādānakkhayāvaho;</gatha1>
    <gathalast line="187">Tattha tattha udāne ye, udānesi vināyako.</gathalast>
    <gatha1 line="188">Te sabbe ekato katvā, āropentehi saṅgahaṃ;</gatha1>
    <gathalast line="189"><bold>Udāna</bold>miti saṅgītaṃ, dhammasaṅgāhakehi yaṃ.</gathalast>
    <gatha1 line="190">Tassa atthaṃ pakāsetuṃ, porāṇaṭṭhakathānayaṃ;</gatha1>
    <gathalast line="191">Nissāya yā samāraddhā, atthasaṃvaṇṇanā mayā.</gathalast>
    <gatha1 line="192">Sā tattha paramatthānaṃ, suttantesu yathārahaṃ;</gatha1>
    <gathalast line="193">Pakāsanā <bold>paramatthadīpanī</bold> nāma nāmato.</gathalast>
    <gatha1 line="194">Sampattā pariniṭṭhānaṃ, anākulavinicchayā;</gatha1>
    <gathalast line="195">Catuttiṃsappamāṇāya, pāḷiyā bhāṇavārato.</gathalast>
    <gatha1 line="196">Iti taṃ saṅkharontena, yaṃ taṃ adhigataṃ mayā;</gatha1>
    <gathalast line="197">Puññaṃ tassānubhāvena, lokanāthassa sāsanaṃ.</gathalast>
    <gatha1 line="198">Ogāhitvā visuddhāya, sīlādipaṭipattiyā;</gatha1>
    <gathalast line="199">Sabbepi dehino hontu, vimuttirasabhāgino.</gathalast>
    <gatha1 line="200">Ciraṃ tiṭṭhatu lokasmiṃ, sammāsambuddhasāsanaṃ;</gatha1>
    <gathalast line="201">Tasmiṃ sagāravā niccaṃ, hontu sabbepi pāṇino.</gathalast>
    <gatha1 line="202">Sammā <pageBreak edition="Vipassana Research Institut" number="0.0354" /> vassatu kālena, devopi jagatīpati;</gatha1>
    <gathalast line="203">Saddhammanirato lokaṃ, dhammeneva pasāsatūti.</gathalast>
    <centered line="204">Badaratitthavihāravāsinā ācariyadhammapālattherena</centered>
    <paragraph line="205">Katāudānassa aṭṭhakathā samattā.</paragraph>
  </content>
</document>