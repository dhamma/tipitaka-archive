<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0503a.att0.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/udana-atthakatha/gantharambhakatha.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/udana-atthakatha</directory>
    <basename>gantharambhakatha</basename>
    <titlePath>Ganthārambhakathā - Udāna-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Khuddakanikāye</nikaya>
    <book line="3">Udāna-aṭṭhakathā</book>
    <chapter line="4">Ganthārambhakathā</chapter>
    <gatha1 line="5">Mahākāruṇikaṃ <pageBreak edition="Myanmar" number="0.0001" /><pageBreak edition="Vipassana Research Institut" number="0.0001" /><pageBreak edition="Pali Text Society" number="0.0001" /><bold>nāthaṃ,</bold> ñeyyasāgarapāraguṃ;</gatha1>
    <gathalast line="6">Vande nipuṇagambhīra-vicitranayadesanaṃ.</gathalast>
    <gatha1 line="7">Vijjācaraṇasampannā, yena nīyanti lokato;</gatha1>
    <gathalast line="8">Vande tamuttamaṃ <bold>dhammaṃ,</bold> sammāsambuddhapūjitaṃ.</gathalast>
    <gatha1 line="9">Sīlādiguṇasampanno, ṭhito maggaphalesu yo;</gatha1>
    <gathalast line="10">Vande <bold>ariyasaṅghaṃ</bold> taṃ, puññakkhettaṃ anuttaraṃ.</gathalast>
    <gatha1 line="11">Vandanājanitaṃ puññaṃ, iti yaṃ ratanattaye;</gatha1>
    <gathalast line="12">Hatantarāyo sabbattha, hutvāhaṃ tassa tejasā.</gathalast>
    <gatha1 line="13">Tena <pageBreak edition="Vipassana Research Institut" number="0.0002" /> tena nidānena, desitāni hitesinā;</gatha1>
    <gathalast line="14">Yāni suddhāpadānena, udānāni mahesinā.</gathalast>
    <gatha1 line="15">Tāni sabbāni ekajjhaṃ, āropentehi saṅgahaṃ;</gatha1>
    <gathalast line="16"><bold>Udānaṃ</bold> nāma saṅgītaṃ, dhammasaṅgāhakehi yaṃ.</gathalast>
    <gatha1 line="17">Jinassa dhammasaṃvega-pāmojjaparidīpanaṃ;</gatha1>
    <gathalast line="18">Somanassasamuṭṭhāna-gāthāhi paṭimaṇḍitaṃ.</gathalast>
    <gatha1 line="19">Tassa gambhīrañāṇehi, ogāhetabbabhāvato;</gatha1>
    <gathalast line="20">Kiñcāpi dukkarā kātuṃ, atthasaṃvaṇṇanā mayā.</gathalast>
    <gatha1 line="21">Sahasaṃvaṇṇanaṃ <pageBreak edition="Myanmar" number="0.0002" /><pageBreak edition="Pali Text Society" number="0.0002" /> yasmā, dharate satthusāsanaṃ;</gatha1>
    <gathalast line="22">Pubbācariyasīhānaṃ, tiṭṭhateva vinicchayo.</gathalast>
    <gatha1 line="23">Tasmā taṃ avalambitvā, ogāhetvāna pañcapi;</gatha1>
    <gathalast line="24">Nikāye upanissāya, porāṇaṭṭhakathānayaṃ.</gathalast>
    <gatha1 line="25">Suvisuddhaṃ asaṃkiṇṇaṃ, nipuṇatthavinicchayaṃ;</gatha1>
    <gathalast line="26"><bold>Mahāvihāravāsīnaṃ,</bold> samayaṃ avilomayaṃ.</gathalast>
    <gatha1 line="27">Punappunāgataṃ atthaṃ, vajjayitvāna sādhukaṃ;</gatha1>
    <gathalast line="28">Yathābalaṃ karissāmi, <bold>udānassatthavaṇṇanaṃ</bold>.</gathalast>
    <gatha1 line="29">Iti ākaṅkhamānassa, saddhammassa ciraṭṭhitiṃ;</gatha1>
    <gathalast line="30">Vibhajantassa tassatthaṃ, sādhu gaṇhantu sādhavoti.</gathalast>
    <paragraph line="31">Tattha <bold>udāna</bold>nti kenaṭṭhena udānaṃ? Udānanaṭṭhena. Kimidaṃ udānaṃ nāma? Pītivegasamuṭṭhāpito udāhāro. Yathā hi yaṃ telādi minitabbavatthu mānaṃ gahetuṃ na sakkoti, vissanditvā gacchati, taṃ ‘‘avaseko’’ti vuccati. Yañca jalaṃ taḷākaṃ gahetuṃ na sakkoti, ajjhottharitvā <pageBreak edition="Vipassana Research Institut" number="0.0003" /> gacchati, taṃ ‘‘ogho’’ti vuccati. Evameva yaṃ pītivegasamuṭṭhāpitaṃ vitakkavipphāraṃ antohadayaṃ sandhāretuṃ na sakkoti, so adhiko hutvā anto asaṇṭhahitvā bahi vacīdvārena nikkhanto paṭiggāhakanirapekkho udāhāraviseso <bold>‘‘udāna’’</bold>nti vuccati. Dhammasaṃvegavasenapi ayamākāro labbhateva.</paragraph>
    <paragraph line="32">Tayidaṃ katthaci gāthābandhavasena katthaci vākyavasena pavattaṃ. Yaṃ pana aṭṭhakathāsu ‘‘somanassañāṇamayikagāthāpaṭisaṃyuttā’’ti udānalakkhaṇaṃ vuttaṃ, taṃ yebhuyyavasena vuttaṃ. Yebhuyyena hi udānaṃ gāthābandhavasena bhāsitaṃ pītisomanassasamuṭṭhāpitañca. Itarampi pana ‘‘atthi, bhikkhave, tadāyatanaṃ, yattha neva pathavī na āpo’’tiādīsu (udā. 71) ‘‘sukhakāmāni bhūtāni, yo daṇḍena vihiṃsatī’’ti (dha. pa. 131), ‘‘sace bhāyatha dukkhassa, sace vo dukkhamappiya’’nti evamādīsu (udā. 44; netti. 91) ca labbhati.</paragraph>
    <paragraph line="33">Evaṃ tayidaṃ sabbaññubuddhabhāsitaṃ, paccekabuddhabhāsitaṃ, sāvakabhāsitanti tividhaṃ hoti. Tattha paccekabuddhabhāsitaṃ – ‘‘sabbesu <pageBreak edition="Pali Text Society" number="0.0003" /> bhūtesu nidhāya daṇḍaṃ, aviheṭhayaṃ <pageBreak edition="Myanmar" number="0.0003" /> aññatarampi tesa’’ntiādinā (su. ni. 35; cūḷani. khaggavisāṇasuttaniddesa 121) khaggavisāṇasutte āgatameva. Sāvakabhāsitānipi –</paragraph>
    <gatha1 line="34">‘‘Sabbo rāgo pahīno me, sabbo doso samūhato;</gatha1>
    <gathalast line="35">Sabbo me vihato moho, sītibhūtosmi nibbuto’’ti. (theragā. 79) –</gathalast>
    <unindented line="36">Ādinā theragāthāsu –</unindented>
    <gatha1 line="37">‘‘Kāyena saṃvutā āsiṃ, vācāya uda cetasā;</gatha1>
    <gathalast line="38">Samūlaṃ taṇhamabbuyha, sītibhūtāsmi nibbutā’’ti. (therīgā. 15) –</gathalast>
    <unindented line="39">Ādinā therīgāthāsu ca āgatāni. Tāni pana tesaṃ therānaṃ therīnañca na kevalaṃ udānāni eva, atha kho sīhanādāpi honti. Sakkādīhi devehi bhāsitāni ‘‘aho dānaṃ paramadānaṃ, kassape suppatiṭṭhita’’ntiādīni (udā. 27), ārāmadaṇḍabrāhmaṇādīhi manussehi ca bhāsitāni ‘‘namo tassa bhagavato’’tiādīni (a. ni. 2.38) tisso saṅgītiyo ārūḷhāni udānāni santi eva, na tāni idha adhippetāni. Yāni pana sammāsambuddhena sāmaṃ <pageBreak edition="Vipassana Research Institut" number="0.0004" /> āhacca bhāsitāni jinavacanabhūtāni, yāni sandhāya bhagavatā pariyattidhammaṃ navadhā vibhajitvā uddisantena udānanti vuttāni, tāneva dhammasaṅgāhakehi <bold>‘‘udāna’’</bold>nti saṅgītanti tadevettha saṃvaṇṇetabbabhāvena gahitaṃ.</unindented>
    <paragraph line="40">Yā pana ‘‘anekajātisaṃsāra’’ntiādigāthāya dīpitā bhagavatā bodhimūle udānavasena pavattitā anekasatasahassānaṃ sammāsambuddhānaṃ avijahitaudānagāthā ca, etā aparabhāge pana dhammabhaṇḍāgārikassa bhagavatā desitattā dhammasaṅgāhakehi udānapāḷiyaṃ saṅgahaṃ anāropetvā dhammapade saṅgītā. Yañca ‘‘aññāsi vata, bho koṇḍañño, aññāsi vata, bho koṇḍañño’’ti (mahāva. 17; saṃ. ni. 5.1081; paṭi. ma. 2.30) udānavacanaṃ dasasahassilokadhātuyā devamanussānaṃ pavedanasamatthanigghosavipphāraṃ bhagavatā bhāsitaṃ, tadapi dhammacakkappavattanasuttantadesanāpariyosāne attanā <pageBreak edition="Myanmar" number="0.0004" /> adhigatadhammekadesassa yathādesitassa ariyamaggassa <pageBreak edition="Pali Text Society" number="0.0004" /> sāvakesu sabbapaṭhamaṃ therena adhigatattā attano parissamassa saphalabhāvapaccavekkhaṇahetukaṃ paṭhamabodhiyaṃ sabbesaṃ eva bhikkhūnaṃ sammāpaṭipattipaccavekkhaṇahetukaṃ ‘‘ārādhayiṃsu vata maṃ bhikkhū ekaṃ samaya’’ntiādivacanaṃ (ma. ni. 1.225) viya pītisomanassajanitaṃ udāhāramattaṃ, ‘‘yadā have pātubhavanti dhammā’’tiādivacanaṃ (mahāva. 1-3; udā. 1-3) viya pavattiyā nivattiyā vā na pakāsananti, na dhammasaṅgāhakehi udānapāḷiyaṃ saṅgītanti daṭṭhabbaṃ.</paragraph>
    <paragraph line="41">Taṃ panetaṃ <bold>udānaṃ</bold> vinayapiṭakaṃ, suttantapiṭakaṃ, abhidhammapiṭakanti tīsu piṭakesu suttantapiṭakapariyāpannaṃ, dīghanikāyo, majjhimanikāyo, saṃyuttanikāyo, aṅguttaranikāyo, khuddakanikāyoti pañcasu nikāyesu khuddakanikāyapariyāpannaṃ, suttaṃ, geyyaṃ, veyyākaraṇaṃ, gāthā, udānaṃ, itivuttakaṃ, jātakaṃ, abbhutadhammaṃ, vedallanti navasu sāsanaṅgesu udānasaṅgahaṃ.</paragraph>
    <gatha1 line="42">‘‘Dvāsīti buddhato gaṇhiṃ, dve sahassāni bhikkhuto;</gatha1>
    <gathalast line="43">Caturāsīti sahassāni, ye me dhammā pavattino’’ti. (theragā. 1027) –</gathalast>
    <unindented line="44">Evaṃ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṃ. Bodhivaggo, mucalindavaggo, nandavaggo, meghiyavaggo, soṇavaggo, jaccandhavaggo, cūḷavaggo, pāṭaligāmiyavaggoti vaggato aṭṭhavaggaṃ; suttato asītisuttasaṅgahaṃ, gāthāto pañcanavutiudānagāthāsaṅgahaṃ. Bhāṇavārato aḍḍhūnanavamattā bhāṇavārā. Anusandhito bodhisutte <pageBreak edition="Vipassana Research Institut" number="0.0005" /> pucchānusandhivasena ekānusandhi, suppavāsāsutte pucchānusandhiyathānusandhivasena dve anusandhī, sesesu yathānusandhivasena ekekova anusandhi, ajjhāsayānusandhi panettha natthi. Evaṃ sabbathāpi ekāsītianusandhisaṅgahaṃ. Padato satādhikāni ekavīsa padasahassāni, gāthāpādato tevīsati catussatādhikāni aṭṭha sahassāni <pageBreak edition="Pali Text Society" number="0.0005" />, akkharato sattasahassādhikāni saṭṭhi sahassāni tīṇi ca satāni dvāsīti ca akkharāni. Tenetaṃ vuccati –</unindented>
    <gatha1 line="45">‘‘Asīti eva suttantā, vaggā aṭṭha samāsato;</gatha1>
    <gathalast line="46">Gāthā ca pañcanavuti, udānassa pakāsitā.</gathalast>
    <gatha1 line="47">‘‘Aḍḍhūnanavamattā <pageBreak edition="Myanmar" number="0.0005" /> ca, bhāṇavārā pamāṇato;</gatha1>
    <gathalast line="48">Ekādhikā tathāsīti, udānassānusandhiyo.</gathalast>
    <gatha1 line="49">‘‘Ekavīsasahassāni, satañceva vicakkhaṇo;</gatha1>
    <gathalast line="50">Padānetānudānassa, gaṇitāni viniddise’’.</gathalast>
    <paragraph line="51">Gāthāpādato pana –</paragraph>
    <gatha1 line="52">‘‘Aṭṭhasahassamattāni, cattāreva satāni ca;</gatha1>
    <gathalast line="53">Pādānetānudānassa, tevīsati ca niddise.</gathalast>
    <gatha1 line="54">‘‘Akkharānaṃ sahassāni, saṭṭhi satta satāni ca;</gatha1>
    <gathalast line="55">Tīṇi dvāsīti ca tathā, udānassa paveditā’’ti.</gathalast>
    <paragraph line="56">Tassa aṭṭhasu vaggesu <bold>bodhivaggo</bold> ādi, suttesu paṭhamaṃ <bold>bodhisuttaṃ,</bold> tassāpi <bold>evaṃ me suta</bold>ntiādikaṃ āyasmatā ānandena paṭhamamahāsaṅgītikāle vuttanidānamādi. Sā panāyaṃ paṭhamamahāsaṅgīti vinayapiṭake (cūḷava. 437) tantimārūḷhā eva. Yo panettha nidānakosallatthaṃ vattabbo kathāmaggo sopi sumaṅgalavilāsiniyaṃ dīghanikāyaṭṭhakathāyaṃ (dī. ni. aṭṭha. 1.nidānakathā) vutto evāti tattha vuttanayeneva veditabbo.</paragraph>
  </content>
</document>