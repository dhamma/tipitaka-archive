<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0513a4.att0.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/jataka-atthakatha-4/10. dasakanipato.xml</archivePath>
    <baseFileName>10. dasakanipato</baseFileName>
    <titlePath>10. Dasakanipāto - Jātaka-aṭṭhakathā-4 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Khuddakanikāye</nikaya>
    <book line="3">Jātaka-aṭṭhakathā</book>
    <title line="4">Catuttho bhāgo</title>
    <chapter line="5">10. Dasakanipāto</chapter>
    <hangnum line="6"></hangnum>
    <paragraph line="7"> [439] 1. Catudvārajātakavaṇṇanā</paragraph>
    <paragraph line="8"><bold>Catudvāramidaṃ</bold><pageBreak edition="V" number="4.0001" /><pageBreak edition="P" number="4.0001" /><pageBreak edition="M" number="4.0001" /><bold>nagara</bold>nti idaṃ satthā jetavane viharanto ekaṃ dubbacabhikkhuṃ ārabbha kathesi. Paccuppannavatthu navakanipātassa paṭhamajātake vitthāritameva. Idha pana satthā taṃ bhikkhuṃ ‘‘saccaṃ kira tvaṃ bhikkhu dubbaco’’ti pucchitvā ‘‘saccaṃ, bhante’’ti vutte ‘‘pubbepi tvaṃ bhikkhu dubbacatāya paṇḍitānaṃ vacanaṃ akatvā khuracakkaṃ āpādesī’’ti vatvā atītaṃ āhari.</paragraph>
    <paragraph line="9">Atīte <pageBreak edition="V" number="4.0002" /> kassapadasabalassa kāle bārāṇasiyaṃ asītikoṭivibhavassa seṭṭhino eko putto mittavindako nāma ahosi. Tassa mātāpitaro sotāpannā ahesuṃ, so pana dussīlo assaddho. Atha naṃ aparabhāge pitari kālakate mātā kuṭumbaṃ vicārentī āha – ‘‘tāta, tayā dullabhaṃ manussattaṃ laddhaṃ, dānaṃ dehi, sīlaṃ rakkhāhi, uposathakammaṃ karohi, dhammaṃ suṇāhī’’ti. Amma, na mayhaṃ dānādīhi attho, mā maṃ kiñci avacuttha, ahaṃ yathākammaṃ gamissāmīti. Evaṃ vadantampi naṃ ekadivasaṃ <pageBreak edition="M" number="4.0002" /> puṇṇamuposathadivase mātā āha – ‘‘tāta, ajja abhilakkhito mahāuposathadivaso, ajja uposathaṃ samādiyitvā vihāraṃ gantvā sabbarattiṃ dhammaṃ sutvā ehi, ahaṃ te sahassaṃ dassāmī’’ti. So ‘‘sādhū’’ti dhanalobhena uposathaṃ samādiyitvā bhuttapātarāso vihāraṃ gantvā divasaṃ vītināmetvā rattiṃ yathā ekampi dhammapadaṃ kaṇṇaṃ na paharati, tathā ekasmiṃ <pageBreak edition="P" number="4.0002" /> padese nipajjitvā niddaṃ okkamitvā punadivase pātova mukhaṃ dhovitvā gehaṃ gantvā nisīdi.</paragraph>
    <paragraph line="10">Mātā panassa ‘‘ajja me putto dhammaṃ sutvā pātova dhammakathikattheraṃ ādāya āgamissatī’’ti yāguṃ khādanīyaṃ bhojanīyaṃ paṭiyādetvā āsanaṃ paññapetvā tassāgamanaṃ paṭimānentī taṃ ekakaṃ āgataṃ disvā ‘‘tāta, dhammakathiko kena na ānīto’’ti vatvā ‘‘na mayhaṃ dhammakathikena attho’’ti vutte ‘‘tena hi yāguṃ pivā’’ti āha. So ‘‘tumhehi mayhaṃ sahassaṃ paṭissutaṃ, taṃ tāva me detha, pacchā pivissāmī’’ti āha. ‘‘Piva, tāta, pacchā dassāmī’’ti. ‘‘Gahetvāva pivissāmī’’ti. Athassa mātā sahassabhaṇḍikaṃ purato ṭhapesi. So yāguṃ pivitvā sahassabhaṇḍikaṃ gahetvā vohāraṃ karonto na cirasseva vīsasatasahassaṃ uppādesi. Athassa etadahosi – ‘‘nāvaṃ upaṭṭhapetvā vohāraṃ karissāmī’’ti. So nāvaṃ upaṭṭhapetvā ‘‘amma, ahaṃ nāvāya vohāraṃ karissāmī’’ti āha. Atha naṃ mātā ‘‘tvaṃ tāta, ekaputtako, imasmiṃ ghare dhanampi bahu, samuddo anekādīnavo, mā gamī’’ti nivāresi. So ‘‘ahaṃ gamissāmeva, na sakkā maṃ nivāretu’’nti vatvā ‘‘ahaṃ taṃ, tāta, vāressāmī’’ti mātarā hatthe gahito hatthaṃ vissajjāpetvā mātaraṃ paharitvā pātetvā antaraṃ katvā gantvā nāvāya samuddaṃ pakkhandi.</paragraph>
    <paragraph line="11">Nāvā sattame divase mittavindakaṃ nissāya samuddapiṭṭhe niccalā aṭṭhāsi. Kāḷakaṇṇisalākā kariyamānā mittavindakasseva hatthe tikkhattuṃ pati. Athassa uḷumpaṃ datvā ‘‘imaṃ ekaṃ nissāya bahū mā nassantū’’ti taṃ samuddapiṭṭhe khipiṃsu. Tāvadeva nāvā javena mahāsamuddaṃ pakkhandi. Sopi uḷumpe nipajjitvā ekaṃ dīpakaṃ pāpuṇi. Tattha phalikavimāne catasso <pageBreak edition="V" number="4.0003" /> vemānikapetiyo addasa. Tā sattāhaṃ dukkhaṃ <pageBreak edition="P" number="4.0003" /> anubhavanti, sattāhaṃ sukhaṃ <pageBreak edition="M" number="4.0003" />. So tāhi saddhiṃ sattāhaṃ dibbasampattiṃ anubhavi. Atha naṃ tā dukkhānubhavanatthāya gacchamānā ‘‘sāmi, mayaṃ sattame divase āgamissāma, yāva mayaṃ āgacchāma, tāva anukkaṇṭhamāno idheva vasā’’ti vatvā agamaṃsu. So taṇhāvasiko hutvā tasmiṃyeva phalake nipajjitvā puna samuddapiṭṭhena gacchanto aparaṃ dīpakaṃ patvā tattha rajatavimāne aṭṭha vemānikapetiyo disvā eteneva upāyena aparasmiṃ dīpake maṇivimāne soḷasa, aparasmiṃ dīpake kanakavimāne dvattiṃsa vemānikapetiyo disvā tāhi saddhiṃ dibbasampattiṃ anubhavitvā tāsampi dukkhaṃ anubhavituṃ gatakāle puna samuddapiṭṭhena gacchanto ekaṃ pākāraparikkhittaṃ catudvāraṃ nagaraṃ addasa. Ussadanirayo kiresa, bahūnaṃ nerayikasattānaṃ kammakaraṇānubhavanaṭṭhānaṃ mittavindakassa alaṅkatapaṭiyattanagaraṃ viya hutvā upaṭṭhāsi.</paragraph>
    <paragraph line="12">So ‘‘imaṃ nagaraṃ pavisitvā rājā bhavissāmī’’ti cintetvā khuracakkaṃ ukkhipitvā sīse paccamānaṃ nerayikasattaṃ addasa. Athassa taṃ tassa sīse khuracakkaṃ padumaṃ viya hutvā upaṭṭhāsi. Ure pañcaṅgikabandhanaṃ uracchadapasādhanaṃ hutvā sīsato galantaṃ lohitaṃ lohitacandanavilepanaṃ viya hutvā paridevanasaddo madhurasaro gītasaddo viya hutvā upaṭṭhāsi. So tassa santikaṃ gantvā ‘‘bho purisa, ciraṃ tayā padumaṃ dhāritaṃ, dehi me eta’’nti āha. ‘‘Samma, nayidaṃ padumaṃ, khuracakkaṃ eta’’nti. ‘‘Tvaṃ mayhaṃ adātukāmatāya evaṃ vadasī’’ti. Nerayikasatto cintesi ‘‘mayhaṃ kammaṃ khīṇaṃ bhavissati, imināpi mayā viya mātaraṃ paharitvā āgatena bhavitabbaṃ, dassāmissa khuracakka’’nti. Atha naṃ ‘‘ehi bho, gaṇha ima’’nti vatvā khuracakkaṃ tassa sīse khipi, taṃ tassa matthakaṃ pisamānaṃ bhassi. Tasmiṃ khaṇe mittavindako <pageBreak edition="P" number="4.0004" /> tassa khuracakkabhāvaṃ ñatvā ‘‘tava khuracakkaṃ gaṇha, tava khuracakkaṃ gaṇhā’’ti vedanāppatto paridevi, itaro antaradhāyi. Tadā bodhisatto rukkhadevatā hutvā mahantena parivārena ussadacārikaṃ caramāno taṃ ṭhānaṃ pāpuṇi. Mittavindako taṃ oloketvā ‘‘sāmi devarāja, idaṃ maṃ cakkaṃ saṇhakaraṇiyaṃ viya tilāni pisamānaṃ otarati, kiṃ nu kho mayā pāpaṃ pakata’’nti pucchanto dve gāthā abhāsi –</paragraph>
    <hangnum line="13" number="1"></hangnum>
    <gatha1 line="14"> ‘‘Catudvāramidaṃ <pageBreak edition="M" number="4.0004" /> nagaraṃ, āyasaṃ daḷhapākāraṃ;</gatha1>
    <gathalast line="15">Oruddhapaṭiruddhosmi, kiṃ pāpaṃ pakataṃ mayā.</gathalast>
    <hangnum line="16" number="2"></hangnum>
    <gatha1 line="17"> ‘‘Sabbe <pageBreak edition="V" number="4.0004" /> apihitā dvārā, oruddhosmi yathā dijo;</gatha1>
    <gathalast line="18">Kimādhikaraṇaṃ yakkha, cakkābhinihato aha’’nti.</gathalast>
    <paragraph line="19">Tattha <bold>daḷhapākāra</bold>nti thirapākāraṃ. ‘‘Daḷhatoraṇa’’ntipi pāṭho, thiradvāranti attho. <bold>Oruddhapaṭiruddhosmī</bold>ti anto katvā samantā pākārena ruddho, palāyanaṭṭhānaṃ na paññāyati. <bold>Kiṃ pāpaṃ pakata</bold>nti kiṃ nu kho mayā pāpakammaṃ kataṃ. <bold>Apihitā</bold>ti thakitā. <bold>Yathā dijo</bold>ti pañjare pakkhitto sakuṇo viya. <bold>Kimādhikaraṇa</bold>nti kiṃ kāraṇaṃ. <bold>Cakkābhinihato</bold>ti cakkena abhinihato.</paragraph>
    <paragraph line="20">Athassa devarājā kāraṇaṃ kathetuṃ cha gāthā abhāsi –</paragraph>
    <hangnum line="21" number="3"></hangnum>
    <gatha1 line="22"> ‘‘Laddhā satasahassāni, atirekāni vīsati;</gatha1>
    <gathalast line="23">Anukampakānaṃ ñātīnaṃ, vacanaṃ samma nākari.</gathalast>
    <hangnum line="24" number="4"></hangnum>
    <gatha1 line="25"> ‘‘Laṅghiṃ samuddaṃ pakkhandi, sāgaraṃ appasiddhikaṃ;</gatha1>
    <gathalast line="26">Catubbhi aṭṭhajjhagamā, aṭṭhāhipi ca soḷasa.</gathalast>
    <hangnum line="27" number="5"></hangnum>
    <gatha1 line="28"> ‘‘Soḷasāhi ca bāttiṃsa, aticchaṃ cakkamāsado;</gatha1>
    <gathalast line="29">Icchāhatassa posassa, cakkaṃ bhamati matthake.</gathalast>
    <hangnum line="30" number="6"></hangnum>
    <gatha1 line="31"> ‘‘Uparivisālā duppūrā, icchā visaṭagāminī;</gatha1>
    <gathalast line="32">Ye ca taṃ anugijjhanti, te honti cakkadhārino.</gathalast>
    <hangnum line="33" number="7"></hangnum>
    <gatha1 line="34"> ‘‘Bahubhaṇḍaṃ avahāya, maggaṃ appaṭivekkhiya;</gatha1>
    <gathalast line="35">Yesañcetaṃ asaṅkhātaṃ, te honti cakkadhārino.</gathalast>
    <hangnum line="36" number="8"></hangnum>
    <gatha1 line="37"> ‘‘Kammaṃ <pageBreak edition="P" number="4.0005" /> samekkhe vipulañca bhogaṃ, icchaṃ na seveyya anatthasaṃhitaṃ;</gatha1>
    <gathalast line="38">Kareyya vākyaṃ anukampakānaṃ, taṃ tādisaṃ nātivatteyya cakka’’nti.</gathalast>
    <paragraph line="39">Tattha <bold>laddhā satasahassāni, atirekāni vīsatī</bold>ti tvaṃ uposathaṃ katvā mātu santikā sahassaṃ <pageBreak edition="V" number="4.0005" /> gahetvā vohāraṃ karonto satasahassāni <pageBreak edition="M" number="4.0005" /> ca atirekāni vīsatisahassāni labhitvā. <bold>Nākarī</bold>ti tena dhanena asantuṭṭho nāvāya samuddaṃ pavisanto samudde ādīnavañca kathetvā mātuyā vāriyamānopi anukampakānaṃ ñātīnaṃ vacanaṃ na karosi, sotāpannaṃ mātaraṃ paharitvā antaraṃ katvā nikkhantoyevāsīti dīpeti.</paragraph>
    <paragraph line="40"><bold>Laṅghi</bold>nti nāvaṃ ullaṅghanasamatthaṃ. <bold>Pakkhandī</bold>ti pakkhandosi. <bold>Appasiddhika</bold>nti mandasiddhiṃ vināsabahulaṃ. <bold>Catubbhi aṭṭhā</bold>ti atha naṃ nissāya ṭhitāya nāvāya phalakaṃ datvā samudde khittopi tvaṃ mātaraṃ nissāya ekadivasaṃ katassa uposathakammassa nissandena phalikavimāne catasso itthiyo labhitvā tato rajatavimāne aṭṭha, maṇivimāne soḷasa, kanakavimāne dvattiṃsa adhigatosīti. <bold>Aticchaṃ cakkamāsado</bold>ti atha tvaṃ yathāladdhena asantuṭṭho ‘‘atra uttaritaraṃ labhissāmī’’ti evaṃ laddhaṃ laddhaṃ atikkamanalobhasaṅkhātāya aticchāya samannāgatattā aticcho pāpapuggalo tassa uposathakammassa khīṇattā dvattiṃsa itthiyo atikkamitvā imaṃ petanagaraṃ āgantvā tassa mātupahāradānaakusalassa nissandena idaṃ khuracakkaṃ sampattosi. ‘‘Atriccha’’ntipi pāṭho, atra atra icchamānoti attho. ‘‘Atricchā’’tipi pāṭho, atricchāyāti attho. <bold>Bhamatī</bold>ti tassa te icchāhatassa posassa idaṃ cakkaṃ matthakaṃ pisamānaṃ idāni kumbhakāracakkaṃ viya matthake bhamatīti attho.</paragraph>
    <paragraph line="41"><bold>Ye ca taṃ anugijjhantī</bold>ti taṇhā nāmesā gacchantī uparūpari visālā hoti, samuddo viya ca duppūrā, rūpādīsu tassa tassa icchanaicchāya visaṭagāminī, taṃ evarūpaṃ taṇhaṃ ye ca anugijjhanti giddhā gadhitā hutvā punappunaṃ allīyanti. <bold>Te honti cakkadhārino</bold>ti te evaṃ paccantā khuracakkaṃ dhārenti. <bold>Bahubhaṇḍa</bold>nti mātāpitūnaṃ santakaṃ bahudhanaṃ ohāya. <bold>Magga</bold>nti gantabbaṃ appasiddhikaṃ samuddamaggaṃ apaccavekkhitvā yathā tvaṃ paṭipanno, evameva aññesampi yesañcetaṃ asaṅkhātaṃ avīmaṃsitaṃ, te yathā tvaṃ tatheva taṇhāvasikā hutvā dhanaṃ pahāya gamanamaggaṃ anapekkhitvā paṭipannā cakkadhārino honti. <bold>Kammaṃ samekkhe</bold>ti tasmā paṇḍito puriso attanā kattabbakammaṃ ‘‘sadosaṃ nu kho, niddosa’’nti samekkheyya <pageBreak edition="M" number="4.0006" /> paccavekkheyya. <bold>Vipulañca</bold><pageBreak edition="P" number="4.0006" /><bold>bhoga</bold>nti attano dhammaladdhaṃ dhanarāsimpi samekkheyya. <bold>Nātivatteyyā</bold>ti taṃ tādisaṃ puggalaṃ idaṃ cakkaṃ na ativatteyya nāvatthareyya. ‘‘Nātivattetī’’tipi pāṭho, nāvattharatīti attho.</paragraph>
    <paragraph line="42">Taṃ <pageBreak edition="V" number="4.0006" /> sutvā mittavindako ‘‘iminā devaputtena mayā katakammaṃ tathato ñātaṃ, ayaṃ mayhaṃ paccanapamāṇampi jānissati, pucchāmi na’’nti cintetvā navamaṃ gāthamāha –</paragraph>
    <hangnum line="43" number="9"></hangnum>
    <gatha1 line="44"> ‘‘Kīvaciraṃ nu me yakkha, cakkaṃ sirasi ṭhassati;</gatha1>
    <gathalast line="45">Kati vassasahassāni, taṃ me akkhāhi pucchito’’ti.</gathalast>
    <paragraph line="46">Athassa kathento mahāsatto dasamaṃ gāthamāha –</paragraph>
    <hangnum line="47" number="10"></hangnum>
    <gatha1 line="48"> ‘‘Atisaro paccasaro, mittavinda suṇohi me;</gatha1>
    <gathalast line="49">Cakkaṃ te sirasi māviddhaṃ, na taṃ jīvaṃ pamokkhasī’’ti.</gathalast>
    <paragraph line="50">Tattha <bold>atisaro</bold>ti atisarītipi atisaro, atisarissatītipi atisaro. <bold>Paccasaro</bold>ti tasseva vevacanaṃ. Idaṃ vuttaṃ hoti – samma mittavindaka, suṇohi me vacanaṃ, tvañhi atidāruṇassa kammassa katattā atisaro, tassa pana na sakkā vassagaṇanāya vipāko paññāpetunti aparimāṇaṃ atimahantaṃ vipākadukkhaṃ sarissasi paṭipajjissasīti atisaro. Tena te ‘‘ettakāni vassasahassānī’’ti vattuṃ na sakkomi. <bold>Sirasimāviddha</bold>nti yaṃ pana te idaṃ cakkaṃ sirasmiṃ āviddhaṃ kumbhakāracakkamiva bhamati. <bold>Na taṃ jīvaṃ pamokkhasī</bold>ti taṃ tvaṃ yāva te kammavipāko na khīyati, tāva jīvamāno na pamokkhasi, kammavipāke pana khīṇe idaṃ cakkaṃ pahāya yathākammaṃ gamissasīti.</paragraph>
    <paragraph line="51">Idaṃ vatvā devaputto attano devaṭṭhānameva gato, itaropi mahādukkhaṃ paṭipajji.</paragraph>
    <paragraph line="52">Satthā imaṃ dhammadesanaṃ āharitvā jātakaṃ samodhānesi – ‘‘tadā mittavindako ayaṃ dubbacabhikkhu ahosi, devarājā pana ahameva ahosi’’nti.</paragraph>
    <centered line="53">Catudvārajātakavaṇṇanā paṭhamā.</centered>
    <hangnum line="54"></hangnum>
    <paragraph line="55"> [440] 2. Kaṇhajātakavaṇṇanā</paragraph>
    <paragraph line="56"><bold>Kaṇho</bold><pageBreak edition="V" number="4.0007" /><pageBreak edition="M" number="4.0007" /><bold>vatāyaṃ puriso</bold>ti idaṃ satthā kapilavatthuṃ upanissāya nigrodhārāme viharanto sitapātukammaṃ ārabbha kathesi. Tadā kira satthā sāyanhasamaye <pageBreak edition="P" number="4.0007" /> nigrodhārāme bhikkhusaṅghaparivuto jaṅghavihāraṃ anucaṅkamamāno aññatarasmiṃ padese sitaṃ pātvākāsi. Ānandatthero ‘‘ko nu kho hetu, ko paccayo bhagavato sitassa pātukammāya, na ahetu tathāgatā sitaṃ pātukaronti, pucchissāmi tāvā’’ti añjaliṃ paggayha sitakāraṇaṃ pucchi. Athassa satthā ‘‘bhūtapubbaṃ, ānanda, kaṇho nāma isi ahosi, so imasmiṃ bhūmippadese vihāsi jhāyī jhānarato, tassa sīlatejena sakkassa bhavanaṃ kampī’’ti sitakāraṇaṃ vatvā tassa vatthuno apākaṭattā therena yācito atītaṃ āhari.</paragraph>
    <paragraph line="57">Atīte bārāṇasiyaṃ brahmadatte rajjaṃ kārente bārāṇasiyaṃ ekena asītikoṭivibhavena aputtakena brāhmaṇena sīlaṃ samādiyitvā putte patthite bodhisatto tassa brāhmaṇiyā kucchimhi nibbatti. Kāḷavaṇṇattā panassa nāmaggahaṇadivase ‘‘kaṇhakumāro’’ti nāmaṃ akaṃsu. So soḷasavassakāle maṇipaṭimā viya sobhaggappatto hutvā pitarā sippuggahaṇatthāya pesito takkasilāyaṃ sabbasippāni uggahetvā paccāgacchi. Atha naṃ pitā anurūpena dārena saṃyojesi. So aparabhāge mātāpitūnaṃ accayena sabbissariyaṃ paṭipajji. Athekadivasaṃ ratanakoṭṭhāgārāni viloketvā varapallaṅkamajjhagato suvaṇṇapaṭṭaṃ āharāpetvā ‘‘ettakaṃ dhanaṃ asukena uppāditaṃ, ettakaṃ asukenā’’ti pubbañātīhi suvaṇṇapaṭṭe likhitāni akkharāni disvā cintesi ‘‘yehi imaṃ dhanaṃ uppāditaṃ, te na paññāyanti, dhanameva paññāyati, ekopi idaṃ dhanaṃ gahetvā gato nāma natthi, na kho pana sakkā dhanabhaṇḍikaṃ bandhitvā paralokaṃ gantuṃ. Pañcannaṃ verānaṃ sādhāraṇabhāvena hi asārassa dhanassa dānaṃ sāro, bahurogasādhāraṇabhāvena asārassa sarīrassa sīlavantesu abhivādanādikammaṃ sāro, aniccābhibhūtabhāvena asārassa <pageBreak edition="M" number="4.0008" /> jīvitassa aniccādivasena vipassanāyogo sāro, tasmā asārehi bhogehi sāraggahaṇatthaṃ dānaṃ dassāmī’’ti.</paragraph>
    <paragraph line="58">So āsanā vuṭṭhāya rañño santikaṃ gantvā rājānaṃ āpucchitvā mahādānaṃ pavattesi. Yāva sattamā divasā dhanaṃ aparikkhīyamānaṃ <pageBreak edition="P" number="4.0008" /> disvā ‘‘kiṃ me dhanena, yāva maṃ jarā nābhibhavati, tāvadeva pabbajitvā abhiññā ca samāpattiyo ca nibbattetvā brahmalokaparāyaṇo bhavissāmī’’ti cintetvā gehe sabbadvārāni vivarāpetvā ‘‘dinnaṃ me, harantū’’ti asuciṃ viya jigucchanto <pageBreak edition="V" number="4.0008" /> vatthukāme pahāya mahājanassa rodantassa paridevantassa nagarā nikkhamitvā himavantapadesaṃ pavisitvā isipabbajjaṃ pabbajitvā attano vasanatthāya ramaṇīyaṃ bhūmibhāgaṃ olokento imaṃ ṭhānaṃ patvā ‘‘idha vasissāmī’’ti ekaṃ indavāruṇīrukkhaṃ gocaragāmaṃ adhiṭṭhāya tasseva rukkhassa mūle vihāsi. Gāmantasenāsanaṃ pahāya āraññiko ahosi, paṇṇasālaṃ akatvā rukkhamūliko ahosi, abbhokāsiko nesajjiko. Sace nipajjitukāmo, bhūmiyaṃyeva nipajjati, dantamūsaliko hutvā anaggipakkameva khādati, thusaparikkhittaṃ kiñci na khādati, ekadivasaṃ ekavārameva khādati, ekāsaniko ahosi. Khamāya pathavīāpatejavāyusamo hutvā ete ettake dhutaṅgaguṇe samādāya vattati, imasmiṃ kira jātake bodhisatto paramappiccho ahosi. So na cirasseva abhiññā ca samāpattiyo ca nibbattetvā jhānakīḷaṃ kīḷanto tattheva vasati, phalāphalatthampi aññattha na gacchati, rukkhassa phalitakāle phalaṃ khādati, pupphitakāle pupphaṃ khādati, sapattakāle pattāni khādati, nippattakāle papaṭikaṃ khādati. Evaṃ paramasantuṭṭho hutvā imasmiṃ ṭhāne ciraṃ vasati.</paragraph>
    <paragraph line="59">So ekadivasaṃ pubbaṇhasamaye tassa rukkhassa pakkāni phalāni gaṇhi, gaṇhanto pana loluppacārena uṭṭhāya aññasmiṃ padese na gaṇhāti, yathānisinnova hatthaṃ pasāretvā hatthappasāraṇaṭṭhāne ṭhitāni phalāni saṃharati, tesupi manāpāmanāpaṃ avicinitvā sampattasampattameva gaṇhāti. Evaṃ paramasantuṭṭhassa tassa sīlatejena sakkassa paṇḍukambalasilāsanaṃ uṇhākāraṃ dassesi. Taṃ kira sakkassa āyukkhayena vā uṇhaṃ hoti puññakkhayena <pageBreak edition="M" number="4.0009" /> vā, aññasmiṃ <pageBreak edition="P" number="4.0009" /> vā mahānubhāvasatte taṃ ṭhānaṃ patthente, dhammikānaṃ vā mahiddhikasamaṇabrāhmaṇānaṃ sīlatejena uṇhaṃ hoti. Sakko ‘‘ko nu kho maṃ ṭhānā cāvetukāmo’’ti āvajjetvā imasmiṃ padese vasantaṃ kaṇhaṃ isiṃ rukkhaphalāni uccinantaṃ disvā cintesi ‘‘ayaṃ isi ghoratapo paramajitindriyo, imaṃ dhammakathāya sīhanādaṃ nadāpetvā sukāraṇaṃ sutvā varena santappetvā imamassa rukkhaṃ dhuvaphalaṃ katvā āgamissāmī’’ti. So mahantenānubhāvena sīghaṃ otaritvā tasmiṃ rukkhamūle tassa piṭṭhipasse ṭhatvā ‘‘attano avaṇṇe kathite kujjhissati nu kho, no’’ti vīmaṃsanto paṭhamaṃ gāthamāha –</paragraph>
    <hangnum line="60" number="11"></hangnum>
    <gatha1 line="61"> ‘‘Kaṇho vatāyaṃ puriso, kaṇhaṃ bhuñjati bhojanaṃ;</gatha1>
    <gathalast line="62">Kaṇhe bhūmipadesasmiṃ, na mayhaṃ manaso piyo’’ti.</gathalast>
    <paragraph line="63">Tattha <bold>kaṇho</bold>ti kāḷavaṇṇo. <bold>Bhojana</bold>nti rukkhaphalabhojanaṃ.</paragraph>
    <paragraph line="64">Kaṇho <pageBreak edition="V" number="4.0009" /> isi sakkassa vacanaṃ sutvā ‘‘ko nu kho mayā saddhiṃ kathetī’’ti dibbacakkhunā upadhārento ‘‘sakko’’ti ñatvā anivattitvā anoloketvāva dutiyaṃ gāthamāha –</paragraph>
    <hangnum line="65" number="12"></hangnum>
    <gatha1 line="66"> ‘‘Na kaṇho tacasā hoti, antosāro hi brāhmaṇo;</gatha1>
    <gathalast line="67">Yasmiṃ pāpāni kammāni, sa ve kaṇho sujampatī’’ti.</gathalast>
    <paragraph line="68">Tattha <bold>tacasā</bold>ti tacena kaṇho nāma na hotīti attho. <bold>Antosāro</bold>ti abbhantare sīlasamādhipaññāvimuttivimuttiñāṇadassanasārehi samannāgato. Evarūpo hi bāhitapāpattā brāhmaṇo nāma hoti. <bold>Sa ve</bold>ti yasmiṃ pana pāpāni kammāni atthi, so yattha katthaci kule jātopi yena kenaci sarīravaṇṇena samannāgatopi kāḷakova.</paragraph>
    <paragraph line="69">Evañca pana vatvā imesaṃ sattānaṃ kaṇhabhāvakarāni pāpakammāni ekavidhādibhedehi vitthāretvā sabbānipi tāni garahitvā sīlādayo guṇe pasaṃsitvā ākāse candaṃ uṭṭhāpento viya <pageBreak edition="P" number="4.0010" /> sakkassa dhammaṃ desesi. Sakko tassa dhammakathaṃ sutvā pamudito somanassajāto mahāsattaṃ varena nimantento tatiyaṃ gāthamāha –</paragraph>
    <hangnum line="70" number="13"></hangnum>
    <gatha1 line="71"> ‘‘Etasmiṃ <pageBreak edition="M" number="4.0010" /> te sulapite, patirūpe subhāsite;</gatha1>
    <gathalast line="72">Varaṃ brāhmaṇa te dammi, yaṃ kiñci manasicchasī’’ti.</gathalast>
    <paragraph line="73">Tattha <bold>etasmi</bold>nti yaṃ idaṃ tayā sabbaññubuddhena viya sulapitaṃ, tasmiṃ sulapite tumhākameva anucchavikattā patirūpe subhāsite yaṃ kiñci manasā icchasi, sabbaṃ te yaṃ varaṃ icchitaṃ patthitaṃ, taṃ dammīti attho.</paragraph>
    <paragraph line="74">Taṃ sutvā mahāsatto cintesi ‘‘ayaṃ kiṃ nu kho attano avaṇṇe kathite kujjhissati, noti maṃ vīmaṃsanto mayhaṃ chavivaṇṇañca bhojanañca vasanaṭṭhānañca garahitvā idāni mayhaṃ akuddhabhāvaṃ ñatvā pasannacitto varaṃ deti, maṃ kho panesa ‘sakkissariyabrhmissariyānaṃ atthāya brahmacariyaṃ caratī’tipi maññeyya, tatrassa nikkaṅkhabhāvatthaṃ mayhaṃ paresu kodho vā doso vā mā uppajjatu, parasampattiyaṃ lobho vā paresu sineho vā mā uppajjatu, majjhattova bhaveyyanti ime mayā cattāro vare gahetuṃ vaṭṭatī’’ti. So tassa nikkaṅkhabhāvatthāya cattāro vare gaṇhanto catutthaṃ gāthamāha –</paragraph>
    <hangnum line="75" number="14"></hangnum>
    <gatha1 line="76"> ‘‘Varañce <pageBreak edition="V" number="4.0010" /> me ado sakka, sabbabhūtānamissara;</gatha1>
    <gatha2 line="77">Sunikkodhaṃ suniddosaṃ, nillobhaṃ vuttimattano;</gatha2>
    <gathalast line="78">Nisnehamabhikaṅkhāmi, ete me caturo vare’’ti.</gathalast>
    <paragraph line="79">Tattha <bold>varañce me ado sakkā</bold>ti sace tvaṃ mayhaṃ varaṃ adāsi. <bold>Sunikkodha</bold>nti akujjhanavasena suṭṭhu nikkodhaṃ. <bold>Suniddosa</bold>nti adussanavasena suṭṭhu niddosaṃ. <bold>Nillobha</bold>nti parasampattīsu nillobhaṃ. <bold>Vuttimattano</bold>ti evarūpaṃ attano vuttiṃ. <bold>Nisneha</bold>nti puttadhītādīsu vā saviññāṇakesu dhanadhaññādīsu vā aviññāṇakesu attano santakesupi nisnehaṃ apagatalobhaṃ. <bold>Abhikaṅkhāmī</bold>ti evarūpaṃ imehi catūhaṅgehi samannāgataṃ attano vuttiṃ abhikaṅkhāmi. <bold>Ete me caturo vare</bold>ti ete nikkodhādike caturo mayhaṃ vare dehīti.</paragraph>
    <paragraph line="80">Kiṃ panesa na jānāti ‘‘yathā na sakkā sakkassa santike varaṃ gahetvā varena kodhādayo hanitu’’nti. No na jānāti, sakke kho pana varaṃ <pageBreak edition="P" number="4.0011" /> dente na gaṇhāmīti vacanaṃ na yuttanti tassa ca nikkaṅkhabhāvatthāya gaṇhi <pageBreak edition="M" number="4.0011" />. Tato sakko cintesi ‘‘kaṇhapaṇḍito varaṃ gaṇhanto ativiya anavajje vare gaṇhi, etesu varesu guṇadosaṃ etameva pucchissāmī’’ti. Atha naṃ pucchanto pañcamaṃ gāthamāha –</paragraph>
    <hangnum line="81" number="15"></hangnum>
    <gatha1 line="82"> ‘‘Kiṃnu kodhe vā dose vā, lobhe snehe ca brāhmaṇa;</gatha1>
    <gathalast line="83">Ādīnavaṃ tvaṃ passasi, taṃ me akkhāhi pucchito’’ti.</gathalast>
    <paragraph line="84">Tassattho – brāhmaṇa kiṃ nu kho tvaṃ kodhe dose lobhe snehe ca ādīnavaṃ passasi, taṃ tāva me pucchito akkhāhi, na hi mayaṃ ettha ādīnavaṃ jānāmāti.</paragraph>
    <paragraph line="85">Atha naṃ mahāsatto ‘‘tena hi suṇāhī’’ti vatvā catasso gāthā abhāsi –</paragraph>
    <hangnum line="86" number="16"></hangnum>
    <gatha1 line="87"> ‘‘Appo hutvā bahu hoti, vaḍḍhate so akhantijo;</gatha1>
    <gathalast line="88">Āsaṅgī bahupāyāso, tasmā kodhaṃ na rocaye.</gathalast>
    <hangnum line="89" number="17"></hangnum>
    <gatha1 line="90"> ‘‘Duṭṭhassa <pageBreak edition="V" number="4.0011" /> pharusā vācā, parāmāso anantarā;</gatha1>
    <gatha2 line="91">Tato pāṇi tato daṇḍo, satthassa paramā gati;</gatha2>
    <gathalast line="92">Doso kodhasamuṭṭhāno, tasmā dosaṃ na rocaye.</gathalast>
    <hangnum line="93" number="18"></hangnum>
    <gatha1 line="94"> ‘‘Ālopasāhasākārā, nikatī vañcanāni ca;</gatha1>
    <gathalast line="95">Dissanti lobhadhammesu, tasmā lobhaṃ na rocaye.</gathalast>
    <hangnum line="96" number="19"></hangnum>
    <gatha1 line="97"> ‘‘Snehasaṅgathitā ganthā, senti manomayā puthū;</gatha1>
    <gathalast line="98">Te bhusaṃ upatāpenti, tasmā snehaṃ na rocaye’’ti.</gathalast>
    <paragraph line="99">Tattha <bold>akhantijo</bold>ti so anadhivāsakajātikassa akhantito jāto kodho paṭhamaṃ paritto hutvā pacchā bahu hoti aparāparaṃ vaḍḍhati. Tassa vaḍḍhanabhāvo <bold>khantivādījātakena</bold> (jā. 1.4.49 ādayo) ceva <bold>cūḷadhammapālajātakena</bold> (jā. 1.5.44 ādayo) ca vaṇṇetabbo. Apica tissāmaccassapettha bhariyaṃ ādiṃ katvā sabbaṃ saparijanaṃ māretvā pacchā attano māritavatthu kathetabbaṃ. <bold>Āsaṅgī</bold>ti āsaṅgakaraṇo. Yassa uppajjati, taṃ āsattaṃ laggitaṃ karoti, taṃ vatthuṃ vissajjetvā <pageBreak edition="M" number="4.0012" /> gantuṃ na deti, nivattitvā akkosanādīni kāreti. <bold>Bahupāyāso</bold>ti bahunā kāyikacetasikadukkhasaṅkhātena upāyāsena kilamathena samannāgato. Kodhaṃ nissāya hi kodhavasena ariyādīsu katavītikkamā diṭṭhadhamme ceva samparāye ca vadhabandhavippaṭisārādīni <pageBreak edition="P" number="4.0012" /> ceva pañcavidhabandhanakammakaraṇādīni ca bahūni dukkhāni anubhavantīti kodho bahupāyāso nāma. <bold>Tasmā</bold>ti yasmā esa evaṃ anekādīnavo, tasmā kodhaṃ na rocemi.</paragraph>
    <paragraph line="100"><bold>Duṭṭhassā</bold>ti kujjhanalakkhaṇena kodhena kujjhitvā aparabhāge dussanalakkhaṇena dosena duṭṭhassa paṭhamaṃ tāva ‘‘are, dāsa, pessā’’ti pharusavācā niccharati, vācāya anantarā ākaḍḍhanavikaḍḍhanavasena hatthaparāmāso, tato anantarā upakkamanavasena pāṇi pavattati, tato daṇḍo, daṇḍappahāre atikkamitvā pana ekatodhāraubhatodhārassa satthassa paramā gati, sabbapariyantā satthanipphatti hoti. Yadā hi satthena paraṃ jīvitā voropetvā pacchā teneva satthena attānaṃ jīvitā voropeti, tadā doso matthakappatto hoti. <bold>Doso kodhasamuṭṭhāno</bold>ti yathā anambilaṃ takkaṃ vā kañjikaṃ vā pariṇāmavasena parivattitvā ambilaṃ hoti, taṃ ekajātikampi samānaṃ ambilaṃ anambilanti nānā vuccati, tathā pubbakāle kodho pariṇamitvā <pageBreak edition="V" number="4.0012" /> aparabhāge doso hoti. So akusalamūlattena ekajātikopi samāno kodho dosoti nānā vuccati. Yathā anambilato ambilaṃ, evaṃ sopi kodhato samuṭṭhātīti kodhasamuṭṭhāno. <bold>Tasmā</bold>ti yasmā evaṃ anekādīnavo doso, tasmā dosampi na rocemi.</paragraph>
    <paragraph line="101"><bold>Ālopasāhasākārā</bold>ti divā divasseva gāmaṃ paharitvā vilumpanāni ca āvudhaṃ sarīre ṭhapetvā ‘‘idaṃ nāma me dehī’’ti sāhasākārā ca. <bold>Nikatī vañcanāni cā</bold>ti patirūpakaṃ dassetvā parassa haraṇaṃ nikati nāma, sā asuvaṇṇameva ‘‘suvaṇṇa’’nti kūṭakahāpaṇaṃ ‘‘kahāpaṇo’’ti datvā parasantakaggahaṇe daṭṭhabbā. Paṭibhānavasena pana upāyakusalatāya parasantakaggahaṇaṃ vañcanaṃ nāma. Tassevaṃ pavatti daṭṭhabbā – eko kira ujujātiko gāmikapuriso araññato sasakaṃ ānetvā nadītīre ṭhapetvā nhāyituṃ otari. Atheko dhutto taṃ sasakaṃ sīse katvā nhāyituṃ otiṇṇo. Itaro uttaritvā sasakaṃ apassanto ito cito ca vilokesi. Tamenaṃ dhutto ‘‘kiṃ bho vilokesī’’ti vatvā ‘‘imasmiṃ me ṭhāne sasako ṭhapito, taṃ na passāmī’’ti vutte ‘‘andhabāla, tvaṃ na jānāsi, sasakā nāma nadītīre ṭhapitā palāyanti, passa ahaṃ attano sasakaṃ <pageBreak edition="M" number="4.0013" /> sīse ṭhapetvāva nhāyāmī’’ti āha. So appaṭibhānatāya ‘‘evaṃ bhavissatī’’ti pakkāmi. Ekakahāpaṇena migapotakaṃ gahetvā puna taṃ datvā dvikahāpaṇagghanakassa migassa gahitavatthupettha kathetabbaṃ. <bold>Dissanti lobhadhammesū</bold>ti sakka, ime ālopādayo pāpadhammā lobhasabhāvesu lobhābhibhūtesu sattesu dissanti. Na hi aluddhā evarūpāni kammāni karonti. Evaṃ lobho anekādīnavo, tasmā lobhampi na rocemi.</paragraph>
    <paragraph line="102"><bold>Snehasaṅgathitā ganthā</bold>ti ārammaṇesu allīyanalakkhaṇena snehena saṅgathitā punappunaṃ uppādavasena ghaṭitā suttena pupphāni <pageBreak edition="P" number="4.0013" /> viya baddhā nānappakāresu ārammaṇesu pavattamānā abhijjhākāyaganthā. <bold>Senti manomayā puthū</bold>ti te puthūsu ārammaṇesu uppannā suvaṇṇādīhi nibbattāni suvaṇṇādimayāni ābharaṇādīni viya manena nibbattattā manomayā abhijjhākāyaganthā tesu ārammaṇesu senti anusenti. <bold>Te bhusaṃ upatāpentī</bold>ti te evaṃ anusayitā balavatāpaṃ janentā bhusaṃ upatāpenti atikilamenti. Tesaṃ pana bhusaṃ upatāpane ‘‘sallaviddhova ruppatī’’ti (su. ni. 773) gāthāya vatthu, ‘‘piyajātikā hi gahapati, sokaparidevadukkhadomanassupāyāsā piyappabhutikā’’ (ma. ni. 2.353), ‘‘piyato jāyatī soko’’tiādīni (dha. pa. 212) suttāni ca āharitabbāni. Apica maṅgalabodhisattassa dārake datvā balavasokena hadayaṃ phali, vessantarabodhisattassa mahantaṃ domanassaṃ udapādi. Evaṃ pūritapāramīnaṃ <pageBreak edition="V" number="4.0013" /> mahāsattānaṃ pemaṃ upatāpaṃ karotiyeva. Ayaṃ snehe ādīnavo, tasmā snehampi na rocemīti.</paragraph>
    <paragraph line="103">Sakko pañhavissajjanaṃ sutvā ‘‘kaṇhapaṇḍita tayā ime pañhā buddhalīḷāya sādhukaṃ kathitā, ativiya tuṭṭhosmi te, aparampi varaṃ gaṇhāhī’’ti vatvā dasamaṃ gāthamāha –</paragraph>
    <hangnum line="104" number="20"></hangnum>
    <gatha1 line="105"> ‘‘Etasmiṃ <pageBreak edition="M" number="4.0014" /> te sulapite, patirūpe subhāsite;</gatha1>
    <gathalast line="106">Varaṃ brāhmaṇa te dammi, yaṃ kiñci manasicchasī’’ti.</gathalast>
    <paragraph line="107">Tato bodhisatto anantaragāthamāha –</paragraph>
    <hangnum line="108" number="21"></hangnum>
    <gatha1 line="109"> ‘‘Varañce me ado sakka, sabbabhūtānamissara;</gatha1>
    <gatha2 line="110">Araññe me viharato, niccaṃ ekavihārino;</gatha2>
    <gathalast line="111">Ābādhā mā uppajjeyyuṃ, antarāyakarā bhusā’’ti.</gathalast>
    <paragraph line="112">Tattha <bold>antarāyakarā bhusā</bold>ti imassa me tapokammassa antarāyakarā.</paragraph>
    <paragraph line="113">Taṃ sutvā sakko ‘‘kaṇhapaṇḍito varaṃ gaṇhanto na āmisasannissitaṃ gaṇhāti, tapokammanissitameva gaṇhātī’’ti cintetvā bhiyyosomattāya pasanno aparampi varaṃ dadamāno itaraṃ gāthamāha –</paragraph>
    <hangnum line="114" number="22"></hangnum>
    <gatha1 line="115"> ‘‘Etasmiṃ te sulapite, patirūpe subhāsite;</gatha1>
    <gathalast line="116">Varaṃ brāhmaṇa te dammi, yaṃ kiñci manasicchasī’’ti.</gathalast>
    <paragraph line="117">Bodhisattopi varaggahaṇāpadesena tassa dhammaṃ desento osānagāthamāha –</paragraph>
    <hangnum line="118" number="23"></hangnum>
    <gatha1 line="119"> ‘‘Varañce <pageBreak edition="P" number="4.0014" /> me ado sakka, sabbabhūtānamissara;</gatha1>
    <gatha2 line="120">Na mano vā sarīraṃ vā, maṃ-kate sakka kassaci;</gatha2>
    <gathalast line="121">Kadāci upahaññetha, etaṃ sakka varaṃ vare’’ti.</gathalast>
    <paragraph line="122">Tattha <pageBreak edition="V" number="4.0014" /><bold>mano vā</bold>ti manodvāraṃ vā. <bold>Sarīraṃ vā</bold>ti kāyadvāraṃ vā, vacīdvārampi etesaṃ gahaṇena gahitamevāti veditabbaṃ. <bold>Maṃ-kate</bold>ti mama kāraṇā. <bold>Upahaññethā</bold>ti upaghātaṃ āpajjeyya aparisuddhaṃ assa. Idaṃ vuttaṃ hoti – sakka devarāja, mama kāraṇā maṃ nissāya mama anatthakāmatāya kassaci sattassa kismiñci kāle idaṃ tividhampi kammadvāraṃ na upahaññetha, pāṇātipātādīhi dasahi akusalakammapathehi vimuttaṃ parisuddhameva bhaveyyāti.</paragraph>
    <paragraph line="123">Iti <pageBreak edition="M" number="4.0015" /> mahāsatto chasupi ṭhānesu varaṃ gaṇhanto nekkhammanissitameva gaṇhi, jānāti cesa ‘‘sarīraṃ nāma byādhidhammaṃ, na taṃ sakkā sakkena abyādhidhammaṃ kātu’’nti. Sattānañhi tīsu dvāresu parisuddhabhāvo asakkāyattova, evaṃ santepi tassa dhammadesanatthaṃ ime vare gaṇhi. Sakkopi taṃ rukkhaṃ dhuvaphalaṃ katvā mahāsattaṃ vanditvā sirasi añjaliṃ patiṭṭhapetvā ‘‘arogā idheva vasathā’’ti vatvā sakaṭṭhānameva gato. Bodhisattopi aparihīnajjhāno brahmalokūpago ahosi.</paragraph>
    <paragraph line="124">Satthā imaṃ dhammadesanaṃ āharitvā ‘‘ānanda, pubbe mayā nivutthabhūmippadeso ceso’’ti vatvā jātakaṃ samodhānesi – ‘‘tadā sakko anuruddho ahosi, kaṇhapaṇḍito pana ahameva ahosi’’nti.</paragraph>
    <centered line="125">Kaṇhajātakavaṇṇanā dutiyā.</centered>
    <hangnum line="126"></hangnum>
    <paragraph line="127"> [441] 3. Catuposathikajātakavaṇṇanā</paragraph>
    <paragraph line="128" number="24-38"><bold>Yo kopaneyyo</bold>ti idaṃ catuposathikajātakaṃ <bold>puṇṇakajātake</bold> āvi bhavissati.</paragraph>
    <centered line="129">Catuposathikajātakavaṇṇanā tatiyā.</centered>
    <hangnum line="130"></hangnum>
    <paragraph line="131"> [442] 4. Saṅkhajātakavaṇṇanā</paragraph>
    <paragraph line="132"><bold>Bahussuto</bold>ti <pageBreak edition="P" number="4.0015" /> idaṃ satthā jetavane viharanto sabbaparikkhāradānaṃ ārabbha kathesi. Sāvatthiyaṃ kireko upāsako tathāgatassa dhammadesanaṃ sutvā pasannacitto svātanāya nimantetvā attano gharadvāre maṇḍapaṃ kāretvā alaṅkaritvā punadivase tathāgatassa kālaṃ ārocāpesi. Satthā <pageBreak edition="V" number="4.0015" /> pañcasatabhikkhuparivāro tattha gantvā paññatte āsane nisīdi. Upāsako saputtadāro saparijano buddhappamukhassa bhikkhusaṅghassa mahādānaṃ datvā puna svātanāyāti evaṃ sattāhaṃ nimantetvā mahādānaṃ pavattetvā sattame divase sabbaparikkhāraṃ adāsi. Taṃ pana dadamāno upāhanadānaṃ ussannaṃ katvā adāsi. Dasabalassa dinno upāhanasaṅghāṭo sahassagghanako <pageBreak edition="M" number="4.0016" /> ahosi, dvinnaṃ aggasāvakānaṃ pañcasatagghanako, sesānaṃ pañcannaṃ bhikkhusatānaṃ satagghanako. Iti so sabbaparikkhāradānaṃ datvā attano parisāya saddhiṃ bhagavato santike nisīdi. Athassa satthā madhurena sarena anumodanaṃ karonto ‘‘upāsaka, uḷāraṃ te sabbaparikkhāradānaṃ, attamano hohi, pubbe anuppanne buddhe paccekabuddhassa ekaṃ upāhanasaṅghāṭaṃ datvā nāvāya bhinnāya appatiṭṭhe mahāsamuddepi upāhanadānanissandena patiṭṭhaṃ labhiṃsu, tvaṃ pana buddhappamukhassa bhikkhusaṅghassa sabbaparikkhāradānaṃ adāsi, tassa te upāhanadānassa phalaṃ kasmā na patiṭṭhā bhavissatī’’ti vatvā tena yācito atītaṃ āhari.</paragraph>
    <paragraph line="133">Atīte ayaṃ bārāṇasī moḷinī nāma ahosi. Moḷininagare brahmadatte rajjaṃ kārente saṅkho nāma brāhmaṇo aḍḍho mahaddhano mahābhogo pahūtavittupakaraṇo pahūtadhanadhaññasuvaṇṇarajato catūsu nagaradvāresu nagaramajjhe nivesanadvāre cāti chasu ṭhānesu cha dānasālāyo kāretvā devasikaṃ chasatasahassāni vissajjento kapaṇaddhikānaṃ mahādānaṃ pavattesi. So ekadivasaṃ cintesi ‘‘ahaṃ gehe dhane khīṇe dātuṃ na sakkhissāmi, aparikkhīṇeyeva dhane nāvāya suvaṇṇabhūmiṃ gantvā dhanaṃ āharissāmī’’ti. So nāvaṃ bandhāpetvā bhaṇḍassa pūrāpetvā puttadāraṃ āmantetvā ‘‘yāvāhaṃ āgacchāmi <pageBreak edition="P" number="4.0016" />, tāva me dānaṃ anupacchinditvā pavatteyyāthā’’ti vatvā dāsakammakaraparivuto chattaṃ ādāya upāhanaṃ āruyha majjhanhikasamaye paṭṭanagāmābhimukho pāyāsi. Tasmiṃ khaṇe gandhamādane eko paccekabuddho āvajjetvā taṃ dhanāharaṇatthāya gacchantaṃ disvā ‘‘mahāpuriso dhanaṃ āharituṃ gacchati, bhavissati nu kho assa samudde antarāyo, no’’ti āvajjetvā ‘‘bhavissatī’’ti ñatvā ‘‘esa maṃ disvā chattañca upāhanañca mayhaṃ datvā upāhanadānanissandena samudde bhinnāya nāvāya patiṭṭhaṃ labhissati, karissāmissa anuggaha’’nti ākāsenāgantvā tassāvidūre otaritvā caṇḍavātātape aṅgārasantharasadisaṃ uṇhavālukaṃ maddanto tassa abhimukho āgacchi.</paragraph>
    <paragraph line="134">So taṃ disvāva ‘‘puññakkhettaṃ me āgataṃ, ajja mayā ettha dānabījaṃ ropetuṃ vaṭṭatī’’ti tuṭṭhacitto vegena taṃ upasaṅkamitvā vanditvā ‘‘bhante, mayhaṃ anuggahatthāya thokaṃ maggā okkamma imaṃ rukkhamūlaṃ upasaṅkamathā’’ti vatvā <pageBreak edition="M" number="4.0017" /> tasmiṃ rukkhamūlaṃ upasaṅkamante rukkhamūle <pageBreak edition="V" number="4.0016" /> vālukaṃ ussāpetvā uttarāsaṅgaṃ paññapetvā paccekabuddhaṃ nisīdāpetvā vanditvā vāsitaparissāvitena udakena pāde dhovitvā gandhatelena makkhetvā attano upāhanā omuñcitvā papphoṭetvā gandhatelena makkhetvā tassa pādesu paṭimuñcitvā ‘‘bhante, imā upāhanā āruyha chattaṃ matthake katvā gacchathā’’ti chattupāhanaṃ adāsi. So assa anuggahatthāya taṃ gahetvā pasādasaṃvaḍḍhanatthaṃ passantassevassa uppatitvā gandhamādanameva agamāsi. Bodhisattopi taṃ disvā ativiya pasannacitto paṭṭanaṃ gantvā nāvaṃ abhiruhi. Athassa mahāsamuddaṃ paṭipannassa sattame divase nāvā vivaraṃ adāsi, udakaṃ ussiñcituṃ nāsakkhiṃsu. Mahājano maraṇabhayabhīto attano attano devatā namassitvā mahāviravaṃ viravi. Mahāsatto ekaṃ upaṭṭhākaṃ <pageBreak edition="P" number="4.0017" /> gahetvā sakalasarīraṃ telena makkhetvā sappinā saddhiṃ sakkharacuṇṇaṃ yāvadatthaṃ khāditvā tampi khādāpetvā tena saddhiṃ kūpakayaṭṭhimatthakaṃ āruyha ‘‘imāya disāya amhākaṃ nagara’’nti disaṃ vavatthapetvā macchakacchapaparipanthato attānaṃ mocento tena saddhiṃ usabhamattaṃ atikkamitvā pati. Mahājano vināsaṃ pāpuṇi. Mahāsatto pana upaṭṭhākena saddhiṃ samuddaṃ tarituṃ ārabhi. Tassa tarantasseva sattamo divaso jāto. So tasmimpi kāle loṇodakena mukhaṃ vikkhāletvā uposathiko ahosiyeva.</paragraph>
    <paragraph line="135">Tadā pana catūhi lokapālehi maṇimekhalā nāma devadhītā ‘‘sace samudde nāvāya bhinnāya tisaraṇagatā vā sīlasampannā vā mātāpitupaṭṭhākā vā manussā dukkhappattā honti, te rakkheyyāsī’’ti samudde ārakkhaṇatthāya ṭhapitā hoti. Sā attano issariyena sattāhamanubhavitvā pamajjitvā sattame divase samuddaṃ olokentī sīlācārasaṃyuttaṃ saṅkhabrāhmaṇaṃ disvā ‘‘imassa sattamo divaso samudde patitassa, sace so marissati ativiya gārayhā me bhavissatī’’ti saṃviggamānahadayā hutvā ekaṃ suvaṇṇapātiṃ nānaggarasabhojanassa pūretvā vātavegena tattha gantvā tassa purato ākāse ṭhatvā ‘‘brāhmaṇa, tvaṃ sattāhaṃ nirāhāro, idaṃ dibbabhojanaṃ bhuñjā’’ti āha. So taṃ oloketvā ‘‘apanehi tava bhattaṃ, ahaṃ uposathiko’’ti āha. Athassa <pageBreak edition="M" number="4.0018" /> upaṭṭhāko pacchato āgato devataṃ adisvā saddameva sutvā ‘‘ayaṃ brāhmaṇo pakatisukhumālo sattāhaṃ nirāhāratāya dukkhito maraṇabhayena vilapati maññe, assāsessāmi na’’nti cintetvā paṭhamaṃ gāthamāha –</paragraph>
    <hangnum line="136" number="39"></hangnum>
    <gatha1 line="137"> ‘‘Bahussuto sutadhammosi saṅkha, diṭṭhā tayā samaṇabrāhmaṇā ca;</gatha1>
    <gathalast line="138">Athakkhaṇe <pageBreak edition="P" number="4.0018" /> dassayase vilāpaṃ, añño nu ko te paṭimantako mayā’’ti.</gathalast>
    <paragraph line="139">Tattha <pageBreak edition="V" number="4.0017" /><bold>sutadhammosī</bold>ti dhammopi tayā dhammikasamaṇabrāhmaṇānaṃ santike suto asi. <bold>Diṭṭhā tayā</bold>ti tesaṃ paccaye dentena veyyāvaccaṃ karontena dhammikasamaṇabrāhmaṇā ca tayā diṭṭhā. Evaṃ akaronto hi passantopi te na passatiyeva. <bold>Athakkhaṇe</bold>ti atha akkhaṇe sallapantassa kassaci abhāvena vacanassa anokāse. <bold>Dassayase</bold>ti ‘‘ahaṃ uposathiko’’ti vadanto vilāpaṃ dassesi. <bold>Paṭimantako</bold>ti mayā añño ko tava paṭimantako paṭivacanadāyako, kiṃkāraṇā evaṃ vippalapasīti?</paragraph>
    <paragraph line="140">So tassa vacanaṃ sutvā ‘‘imassa devatā na paññāyati maññe’’ti cintetvā ‘‘samma, nāhaṃ maraṇassa bhāyāmi, atthi pana me añño paṭimantako’’ti vatvā dutiyaṃ gāthamāha –</paragraph>
    <hangnum line="141" number="40"></hangnum>
    <gatha1 line="142"> ‘‘Subbhū subhā suppaṭimukkakambu, paggayha sovaṇṇamayāya pātiyā;</gatha1>
    <gathalast line="143">‘Bhuñjassu bhattaṃ’ iti maṃ vadeti, saddhāvittā, tamahaṃ noti brūmī’’ti.</gathalast>
    <paragraph line="144">Tattha <bold>subbhū</bold>ti subhamukhā. <bold>Subhā</bold>ti pāsādikā uttamarūpadharā. <bold>Suppaṭimukkakambū</bold>ti paṭimukkasuvaṇṇālaṅkārā. <bold>Paggayhā</bold>ti suvaṇṇapātiyā bhattaṃ gahetvā ukkhipitvā. <bold>Saddhāvittā</bold>ti saddhā ceva tuṭṭhacittā ca. ‘‘Saddhaṃ citta’’ntipi pāṭho, tassattho <bold>saddha</bold>nti saddahantaṃ, <bold>citta</bold>nti tuṭṭhacittaṃ. <bold>Tamahaṃ</bold><pageBreak edition="M" number="4.0019" /><bold>notī</bold>ti tamahaṃ devataṃ uposathikattā paṭikkhipanto noti brūmi, na vippalapāmi sammāti.</paragraph>
    <paragraph line="145">Athassa so tatiyaṃ gāthamāha –</paragraph>
    <hangnum line="146" number="41"></hangnum>
    <gatha1 line="147"> ‘‘Etādisaṃ brāhmaṇa disvāna yakkhaṃ, puccheyya poso sukhamāsisāno;</gatha1>
    <gathalast line="148">Uṭṭhehi naṃ pañjalikābhipuccha, devī nusi tvaṃ uda mānusī nū’’ti.</gathalast>
    <paragraph line="149">Tattha <bold>sukhamāsisāno</bold>ti etādisaṃ yakkhaṃ disvā attano sukhaṃ āsīsanto paṇḍito puriso ‘‘amhākaṃ sukhaṃ bhavissati, na bhavissatī’’ti puccheyya. <bold>Uṭṭhehī</bold>ti udakato uṭṭhānākāraṃ dassento uṭṭhaha. <bold>Pañjalikābhipucchā</bold>ti añjaliko <pageBreak edition="P" number="4.0019" /> hutvā abhipuccha. <bold>Uda mānusī</bold>ti udāhu mahiddhikā mānusī tvanti.</paragraph>
    <paragraph line="150">Bodhisatto ‘‘yuttaṃ kathesī’’ti taṃ pucchanto catutthaṃ gāthamāha –</paragraph>
    <hangnum line="151" number="42"></hangnum>
    <gatha1 line="152"> ‘‘Yaṃ <pageBreak edition="V" number="4.0018" /> tvaṃ sukhenābhisamekkhase maṃ, bhuñjassu bhattaṃ iti maṃ vadesi;</gatha1>
    <gathalast line="153">Pucchāmi taṃ nāri mahānubhāve, devī nusi tvaṃ uda mānusī nū’’ti.</gathalast>
    <paragraph line="154">Tattha <bold>yaṃ tva</bold>nti yasmā tvaṃ sukhena maṃ abhisamekkhase, piyacakkhūhi olokesi. <bold>Pucchāmi ta</bold>nti tena kāraṇena taṃ pucchāmi.</paragraph>
    <paragraph line="155">Tato devadhītā dve gāthā abhāsi –</paragraph>
    <hangnum line="156" number="43"></hangnum>
    <gatha1 line="157"> ‘‘Devī ahaṃ saṅkha mahānubhāvā, idhāgatā sāgaravārimajjhe;</gatha1>
    <gathalast line="158">Anukampikā no ca paduṭṭhacittā, taveva atthāya idhāgatāsmi.</gathalast>
    <hangnum line="159" number="44"></hangnum>
    <gatha1 line="160"> ‘‘Idhannapānaṃ sayanāsanañca, yānāni nānāvividhāni saṅkha;</gatha1>
    <gathalast line="161">Sabbassa tyāhaṃ paṭipādayāmi, yaṃ kiñci tuyhaṃ manasābhipatthita’’nti.</gathalast>
    <paragraph line="162">Tattha <pageBreak edition="M" number="4.0020" /><bold>idhā</bold>ti imasmiṃ mahāsamudde. <bold>Nānāvividhānī</bold>ti bahūni ca anekappakārāni ca hatthiyānaassayānādīni atthi. <bold>Sabbassa tyāha</bold>nti tassa annapānādino sabbassa sāmikaṃ katvā taṃ te annapānādiṃ paṭipādayāmi dadāmi. <bold>Yaṃ kiñcī</bold>ti aññampi yaṃ kiñci manasā icchitaṃ, taṃ sabbaṃ te dammīti.</paragraph>
    <paragraph line="163">Taṃ sutvā mahāsatto ‘‘ayaṃ devadhītā samuddapiṭṭhe mayhaṃ ‘idañcidañca dammī’ti vadati, kiṃ nu kho esā mayā katena puññakammena dātukāmā, udāhu attano balena, pucchissāmi tāva na’’nti cintetvā pucchanto sattamaṃ gāthamāha –</paragraph>
    <hangnum line="164" number="45"></hangnum>
    <gatha1 line="165"> ‘‘Yaṃ kiñci yiṭṭhañca hutañca mayhaṃ, sabbassa no issarā tvaṃ sugatte;</gatha1>
    <gathalast line="166">Sussoṇi subbhamu suvilaggamajjhe, kissa me kammassa ayaṃ vipāko’’ti.</gathalast>
    <paragraph line="167">Tattha <pageBreak edition="P" number="4.0020" /><bold>yiṭṭha</bold>nti dānavasena yajitaṃ. <bold>Huta</bold>nti āhunapāhunavasena dinnaṃ. <bold>Sabbassa no issarā tva</bold>nti tassa amhākaṃ puññakammassa tvaṃ issarā, ‘‘imassa ayaṃ vipāko, imassa aya’’nti byākarituṃ samatthāti attho. <bold>Sussoṇī</bold>ti sundaraūrulakkhaṇe. <bold>Subbhamū</bold>ti sundarabhamuke <pageBreak edition="V" number="4.0019" />. <bold>Suvilaggamajjhe</bold>ti suṭṭhuvilaggitatanumajjhe. <bold>Kissa me</bold>ti mayā katakammesu katarakammassa ayaṃ vipāko, yenāhaṃ appatiṭṭhe samudde patiṭṭhaṃ labhāmīti.</paragraph>
    <paragraph line="168">Taṃ sutvā devadhītā ‘‘ayaṃ brāhmaṇo ‘yaṃ tena kusalaṃ kataṃ, taṃ kammaṃ na jānātī’ti aññāya pucchati maññe, kathayissāmi dānissā’’ti taṃ kathentī aṭṭhamaṃ gāthamāha –</paragraph>
    <hangnum line="169" number="46"></hangnum>
    <gatha1 line="170"> ‘‘Ghamme pathe brāhmaṇa ekabhikkhuṃ, ugghaṭṭapādaṃ tasitaṃ kilantaṃ;</gatha1>
    <gathalast line="171">Paṭipādayī saṅkha upāhanāni, sā dakkhiṇā kāmaduhā tavajjā’’ti.</gathalast>
    <paragraph line="172">Tattha <bold>ekabhikkhu</bold>nti ekaṃ paccekabuddhaṃ sandhāyāha. <bold>Ugghaṭṭapāda</bold>nti uṇhavālukāya ghaṭṭitapādaṃ. <bold>Tasita</bold>nti pipāsitaṃ. <bold>Paṭipādayī</bold>ti paṭipādesi, yojesīti attho. <bold>Kāmaduhā</bold>ti sabbakāmadāyikā.</paragraph>
    <paragraph line="173">Taṃ <pageBreak edition="M" number="4.0021" /> sutvā mahāsatto ‘‘evarūpepi nāma appatiṭṭhe mahāsamudde mayā dinnaupāhanadānaṃ mama sabbakāmadadaṃ jātaṃ, aho sudinnaṃ me paccekabuddhassa dāna’’nti tuṭṭhacitto navamaṃ gāthamāha –</paragraph>
    <hangnum line="174" number="47"></hangnum>
    <gatha1 line="175"> ‘‘Sā hotu nāvā phalakūpapannā, anavassutā erakavātayuttā;</gatha1>
    <gathalast line="176">Aññassa yānassa na hettha bhūmi, ajjeva maṃ moḷiniṃ pāpayassū’’ti.</gathalast>
    <paragraph line="177">Tassattho – devate, evaṃ sante mayhaṃ ekaṃ nāvaṃ māpehi, khuddakaṃ pana ekadoṇikanāvaṃ māpehi, yaṃ nāvaṃ māpessasi, sā hotu nāvā bahūhi susibbitehi phalakehi upapannā, udakapavesanassābhāvena anavassutā, erakena sammā <pageBreak edition="P" number="4.0021" /> gahetvā gacchantena vātena yuttā, ṭhapetvā dibbanāvaṃ aññassa yānassa ettha bhūmi natthi, tāya pana dibbanāvāya ajjeva maṃ moḷininagaraṃ pāpayassūti.</paragraph>
    <paragraph line="178">Devadhītā tassa vacanaṃ sutvā tuṭṭhacittā sattaratanamayaṃ nāvaṃ māpesi. Sā dīghato aṭṭhausabhā ahosi vitthārato catuusabhā, gambhīrato vīsatiyaṭṭhikā. Tassā indanīlamayā tayo kūpakā, sovaṇṇamayāni yottāni rajatamayāni pattāni sovaṇṇamayāni ca phiyārittāni ahesuṃ. Devatā taṃ nāvaṃ sattannaṃ ratanānaṃ pūretvā brāhmaṇaṃ āliṅgitvā alaṅkatanāvāya <pageBreak edition="V" number="4.0020" /> āropesi, upaṭṭhākaṃ panassa na olokesi. Brāhmaṇo attanā katakalyāṇato tassa pattiṃ adāsi, so anumodi. Tadā devatā tampi āliṅgitvā nāvāya patiṭṭhāpesi. Atha naṃ nāvaṃ moḷininagaraṃ netvā brāhmaṇassa ghare dhanaṃ patiṭṭhāpetvā attano vasanaṭṭhānameva agamāsi. Satthā abhisambuddho hutvā –</paragraph>
    <hangnum line="179" number="48"></hangnum>
    <gatha1 line="180"> ‘‘Sā tattha vittā sumanā patītā, nāvaṃ sucittaṃ abhinimminitvā;</gatha1>
    <gathalast line="181">Ādāya saṅkhaṃ purisena saddhiṃ, upānayī nagaraṃ sādhuramma’’nti. –</gathalast>
    <unindented line="182">Imaṃ osānagāthaṃ abhāsi.</unindented>
    <paragraph line="183">Tattha <pageBreak edition="M" number="4.0022" /><bold>sā</bold>ti bhikkhave, sā devatā tattha samuddamajjhe tassa vacanaṃ sutvā vittisaṅkhātāya pītiyā samannāgatattā <bold>vittā. Sumanā</bold>ti sundaramanā pāmojjena patītacittā hutvā vicitranāvaṃ nimminitvā brāhmaṇaṃ paricārakena saddhiṃ ādāya <bold>sādhurammaṃ</bold> atiramaṇīyaṃ nagaraṃ upānayīti.</paragraph>
    <paragraph line="184">Brāhmaṇopi yāvajīvaṃ aparimitadhanaṃ gehaṃ ajjhāvasanto dānaṃ datvā sīlaṃ rakkhitvā jīvitapariyosāne sapariso devanagaraṃ paripūresi.</paragraph>
    <paragraph line="185">Satthā <pageBreak edition="P" number="4.0022" /> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne upāsako sotāpattiphale patiṭṭhahi.</paragraph>
    <paragraph line="186">Tadā devadhītā uppalavaṇṇā ahosi, upaṭṭhākapuriso ānando, saṅkhabrāhmaṇo pana ahameva ahosinti.</paragraph>
    <centered line="187">Saṅkhajātakavaṇṇanā catutthā.</centered>
    <hangnum line="188"></hangnum>
    <paragraph line="189"> [443] 5. Cūḷabodhijātakavaṇṇanā</paragraph>
    <paragraph line="190"><bold>Yo te imaṃ visālakkhi</bold>nti idaṃ satthā jetavane viharanto ekaṃ kodhanaṃ bhikkhuṃ ārabbha kathesi. So kira bhikkhu niyyānike buddhasāsane pabbajitvāpi kodhaṃ niggahetuṃ nāsakkhi, kodhano ahosi upāyāsabahulo, appampi vutto samāno abhisajji kuppi byāpajji <pageBreak edition="V" number="4.0021" /> patiṭṭhayi. Satthā tassa kodhanabhāvaṃ sutvā pakkosāpetvā ‘‘saccaṃ kira tvaṃ kodhano’’ti pucchitvā ‘‘saccaṃ bhante’’ti vutte ‘‘bhikkhu kodho nāma vāretabbo, evarūpo hi idhaloke ca paraloke ca anatthakārako, tvaṃ nikkodhassa buddhassa sāsane pabbajitvā kasmā kujjhasi, porāṇakapaṇḍitā bāhirasāsane pabbajitvāpi kodhaṃ na kariṃsū’’ti vatvā atītaṃ āhari.</paragraph>
    <paragraph line="191">Atīte bārāṇasiyaṃ brahmadatte rajjaṃ kārente aññatarasmiṃ kāsinigame eko brāhmaṇo aḍḍho mahaddhano mahābhogo aputtako ahosi, tassa brāhmaṇī puttaṃ patthesi. Tadā bodhisatto brahmalokā cavitvā tassā kucchiyaṃ nibbatti, tassa nāmaggahaṇadivase ‘‘bodhikumāro’’ti nāmaṃ kariṃsu. Tassa vayappattakāle takkasilaṃ gantvā <pageBreak edition="M" number="4.0023" /> sabbasippāni uggaṇhitvā paccāgatassa anicchantasseva mātāpitaro samānajātikā kulā kumārikaṃ ānesuṃ. Sāpi brahmalokā cutāva uttamarūpadharā devaccharapaṭibhāgā. Tesaṃ anicchamānānaññeva aññamaññaṃ āvāhavivāhaṃ kariṃsu. Ubhinnaṃ panetesaṃ kilesasamudācāro nāma na bhūtapubbo, saṃrāgavasena aññamaññassa olokanaṃ nāma nāhosi, supinepi methunadhammo nāma na diṭṭhapubbo, evaṃ parisuddhasīlā ahesuṃ.</paragraph>
    <paragraph line="192">Athāparabhāge mahāsatto mātāpitūsu kālakatesu tesaṃ sarīrakiccaṃ katvā taṃ pakkositvā ‘‘bhadde, tvaṃ imaṃ <pageBreak edition="P" number="4.0023" /> asītikoṭidhanaṃ gahetvā sukhena jīvāhī’’ti āha. ‘‘Kiṃ karissatha tumhe pana, ayyaputtā’’ti? ‘‘Mayhaṃ dhanena kiccaṃ natthi, himavantapadesaṃ pavisitvā isipabbajjaṃ pabbajitvā attano patiṭṭhaṃ karissāmī’’ti. ‘‘Kiṃ pana ayyaputta pabbajjā nāma purisānaññeva vaṭṭatī’’ti? ‘‘Itthīnampi vaṭṭati, bhadde’’ti. ‘‘Tena hi ahaṃ tumhehi chaṭṭitakheḷaṃ na gaṇhissāmi, mayhampi dhanena kiccaṃ natthi, ahampi pabbajissāmī’’ti. ‘‘Sādhu, bhadde’’ti. Te ubhopi mahādānaṃ datvā nikkhamitvā ramaṇīye bhūmibhāge assamaṃ katvā pabbajitvā uñchācariyāya phalāphalehi yāpentā tattha dasamattāni saṃvaccharāni vasiṃsu, jhānaṃ pana nesaṃ na tāva uppajjati. Te tattha pabbajjāsukheneva dasa saṃvacchare vasitvā loṇambilasevanatthāya janapadacārikaṃ carantā anupubbena bārāṇasiṃ patvā rājuyyāne vasiṃsu.</paragraph>
    <paragraph line="193">Athekadivasaṃ rājā uyyānapālaṃ paṇṇākāraṃ ādāya āgataṃ disvā ‘‘uyyānakīḷikaṃ kīḷissāma, uyyānaṃ sodhehī’’ti vatvā tena sodhitaṃ sajjitaṃ uyyānaṃ mahantena parivārena agamāsi. Tasmiṃ khaṇe te ubhopi janā uyyānassa ekapasse pabbajjāsukhena vītināmetvā nisinnā <pageBreak edition="V" number="4.0022" /> honti. Atha rājā uyyāne vicaranto te ubhopi nisinnake disvā paramapāsādikaṃ uttamarūpadharaṃ paribbājikaṃ olokento paṭibaddhacitto ahosi. So kilesavasena kampanto ‘‘pucchissāmi tāva, ayaṃ paribbājikā imassa kiṃ hotī’’ti bodhisattaṃ upasaṅkamitvā ‘‘pabbajita ayaṃ te paribbājikā kiṃ hotī’’ti pucchi. Mahārāja, kiñci na hoti, kevalaṃ ekapabbajjāya pabbajitā, apica kho pana me gihikāle pādaparicārikā ahosīti. Taṃ sutvā rājā ‘‘ayaṃ kiretassa kiñci na hoti, apica kho pana gihikāle pādaparicārikā kirassa ahosi <pageBreak edition="M" number="4.0024" />, sace panāhaṃ issariyabalena gahetvā gaccheyyaṃ, kiṃ nu kho esa karissati, pariggaṇhissāmi tāva na’’nti cintetvā upasaṅkamitvā paṭhamaṃ gāthamāha –</paragraph>
    <hangnum line="194" number="49"></hangnum>
    <gatha1 line="195"> ‘‘Yo <pageBreak edition="P" number="4.0024" /> te imaṃ visālakkhiṃ, piyaṃ saṃmhitabhāsiniṃ;</gatha1>
    <gathalast line="196">Ādāya balā gaccheyya, kiṃ nu kayirāsi brāhmaṇā’’ti.</gathalast>
    <paragraph line="197">Tattha <bold>saṃmhitabhāsini</bold>nti mandahasitabhāsiniṃ. <bold>Balā gaccheyyā</bold>ti balakkārena ādāya gaccheyya. <bold>Kiṃ nu kayirāsī</bold>ti tassa tvaṃ brāhmaṇa kiṃ kareyyāsīti?</paragraph>
    <paragraph line="198">Athassa kathaṃ sutvā mahāsatto dutiyaṃ gāthamāha –</paragraph>
    <hangnum line="199" number="50"></hangnum>
    <gatha1 line="200"> ‘‘Uppajje me na mucceyya, na me mucceyya jīvato;</gatha1>
    <gathalast line="201">Rajaṃva vipulā vuṭṭhi, khippameva nivāraye’’ti.</gathalast>
    <paragraph line="202">Tassattho – mahārāja, sace imaṃ gahetvā gacchante kismiñci mama abbhantare kopo uppajjeyya, so me anto uppajjitvā na mucceyya, yāvāhaṃ jīvāmi, tāva me na mucceyya. Nāssa anto ghanasannivāsena patiṭṭhātuṃ dassāmi, atha kho yathā uppannaṃ rajaṃ vipulā meghavuṭṭhi khippaṃ nivāreti, tathā khippameva naṃ mettābhāvanāya niggahetvā vāressāmīti.</paragraph>
    <paragraph line="203">Evaṃ mahāsatto sīhanādaṃ nadi. Rājā panassa kathaṃ sutvāpi andhabālatāya paṭibaddhaṃ attano cittaṃ nivāretuṃ asakkonto aññataraṃ amaccaṃ āṇāpesi ‘‘imaṃ paribbājikaṃ rājanivesanaṃ nehī’’ti. So ‘‘sādhū’’ti paṭissuṇitvā ‘‘adhammo loke vattati, ayutta’’ntiādīni <pageBreak edition="V" number="4.0023" /> vatvā paridevamānaṃyeva naṃ ādāya pāyāsi. Bodhisatto tassā paridevanasaddaṃ sutvā ekavāraṃ oloketvā puna na olokesi. Taṃ rodantiṃ paridevantiṃ rājanivesanameva nayiṃsu. Sopi bārāṇasirājā uyyāne papañcaṃ akatvāva sīghataraṃ gantvā taṃ paribbājikaṃ pakkosāpetvā mahantena yasena nimantesi. Sā yasassa aguṇaṃ pabbajāya eva guṇaṃ kathesi. Rājā kenaci pariyāyena tassā manaṃ alabhanto taṃ ekasmiṃ gabbhe kāretvā cintesi ‘‘ayaṃ paribbājikā evarūpaṃ yasaṃ na icchati, sopi tāpaso evarūpaṃ mātugāmaṃ gahetvā gacchante kujjhitvā olokitamattampi <pageBreak edition="M" number="4.0025" /> na akāsi, pabbajitā kho pana bahumāyā honti, kiñci payojetvā anatthampi me kareyya, gacchāmi <pageBreak edition="P" number="4.0025" /> tāva jānāmi kiṃ karonto nisinno’’ti saṇṭhātuṃ asakkonto uyyānaṃ agamāsi. Bodhisattopi cīvaraṃ sibbanto nisīdi. Rājā mandaparivārova padasaddaṃ akaronto saṇikaṃ upasaṅkami. Bodhisatto rājānaṃ anoloketvā cīvarameva sibbi. Rājā ‘‘ayaṃ kujjhitvā mayā saddhiṃ na sallapatī’’ti maññamāno ‘‘ayaṃ kūṭatāpaso ‘kodhassa uppajjituṃ na dassāmi, uppannampi naṃ khippameva niggaṇhissāmī’ti paṭhamameva gajjitvā idāni kodhena thaddho hutvā mayā saddhiṃ na sallapatī’’ti saññāya tatiyaṃ gāthamāha –</paragraph>
    <hangnum line="204" number="51"></hangnum>
    <gatha1 line="205"> ‘‘Yaṃ nu pubbe vikatthittho, balamhiva apassito;</gatha1>
    <gathalast line="206">Svajja tuṇhikato dāni, saṅghāṭiṃ sibbamacchasī’’ti.</gathalast>
    <paragraph line="207">Tattha <bold>balamhiva apassito</bold>ti balanissito viya hutvā. <bold>Tuṇhikato</bold>ti kiñci avadanto. <bold>Sibbamacchasī</bold>ti sibbanto acchasi.</paragraph>
    <paragraph line="208">Taṃ sutvā mahāsatto ‘‘ayaṃ rājā kodhavasena maṃ nālapatīti maññati, kathessāmi dānissa uppannassa kodhassa vasaṃ agatabhāva’’nti cintetvā catutthaṃ gāthamāha –</paragraph>
    <hangnum line="209" number="52"></hangnum>
    <gatha1 line="210"> ‘‘Uppajji me na muccittha, na me muccittha jīvato;</gatha1>
    <gathalast line="211">Rajaṃva vipulā vuṭṭhi, khippameva nivārayi’’nti.</gathalast>
    <paragraph line="212">Tassattho – mahārāja, uppajji me, na na uppajji, na pana me muccittha, nāssa pavisitvā hadaye ṭhātuṃ adāsiṃ, iti so mama jīvato na muccittheva, rajaṃ vipulā vuṭṭhi viya khippameva naṃ nivāresinti.</paragraph>
    <paragraph line="213">Taṃ <pageBreak edition="V" number="4.0024" /> sutvā rājā ‘‘kiṃ nu kho esa kopameva sandhāya vadati, udāhu aññaṃ kiñci sippaṃ sandhāya kathesi, pucchissāmi tāva na’’nti cintetvā pucchanto pañcamaṃ gāthamāha –</paragraph>
    <hangnum line="214" number="53"></hangnum>
    <gatha1 line="215"> ‘‘Kiṃ te uppajji no mucci, kiṃ te na mucci jīvato;</gatha1>
    <gathalast line="216">Rajaṃva vipulā vuṭṭhi, katamaṃ taṃ nivārayī’’ti.</gathalast>
    <paragraph line="217">Tattha <pageBreak edition="P" number="4.0026" /><bold>kiṃ te uppajji no muccī</bold>ti kiṃ tava uppajji ceva na mucci ca.</paragraph>
    <paragraph line="218">Taṃ <pageBreak edition="M" number="4.0026" /> sutvā bodhisatto ‘‘mahārāja, evaṃ kodho bahuādīnavo mahāvināsadāyako, eso mama uppajji, uppannañca naṃ mettābhāvanāya nivāresi’’nti kodhe ādīnavaṃ pakāsento –</paragraph>
    <hangnum line="219" number="54"></hangnum>
    <gatha1 line="220"> ‘‘Yamhi jāte na passati, ajāte sādhu passati;</gatha1>
    <gathalast line="221">So me uppajji no mucci, kodho dummedhagocaro.</gathalast>
    <hangnum line="222" number="55"></hangnum>
    <gatha1 line="223"> ‘‘Yena jātena nandanti, amittā dukkhamesino;</gatha1>
    <gathalast line="224">So me uppajji no mucci, kodho dummedhagocaro.</gathalast>
    <hangnum line="225" number="56"></hangnum>
    <gatha1 line="226"> ‘‘Yasmiñca jāyamānamhi, sadatthaṃ nāvabujjhati;</gatha1>
    <gathalast line="227">So me uppajji no mucci, kodho dummedhagocaro.</gathalast>
    <hangnum line="228" number="57"></hangnum>
    <gatha1 line="229"> ‘‘Yenābhibhūto kusalaṃ jahāti, parakkare vipulañcāpi atthaṃ;</gatha1>
    <gathalast line="230">Sa bhīmaseno balavā pamaddī, kodho mahārāja na me amuccatha.</gathalast>
    <hangnum line="231" number="58"></hangnum>
    <gatha1 line="232"> ‘‘Kaṭṭhasmiṃ matthamānasmiṃ, pāvako nāma jāyati;</gatha1>
    <gathalast line="233">Tameva kaṭṭhaṃ ḍahati, yasmā so jāyate gini.</gathalast>
    <hangnum line="234" number="59"></hangnum>
    <gatha1 line="235"> ‘‘Evaṃ mandassa posassa, bālassa avijānato;</gatha1>
    <gathalast line="236">Sārambhā jāyate kodho, sopi teneva ḍayhati.</gathalast>
    <hangnum line="237" number="60"></hangnum>
    <gatha1 line="238"> ‘‘Aggīva <pageBreak edition="V" number="4.0025" /> tiṇakaṭṭhasmiṃ, kodho yassa pavaḍḍhati;</gatha1>
    <gathalast line="239">Nihīyati tassa yaso, kāḷapakkheva candimā.</gathalast>
    <hangnum line="240" number="61"></hangnum>
    <gatha1 line="241"> ‘‘Anedho dhūmaketūva, kodho yassūpasammati;</gatha1>
    <gathalast line="242">Āpūrati tassa yaso, sukkapakkheva candimā’’ti. – imā gāthā āha;</gathalast>
    <paragraph line="243">Tattha <bold>na passatī</bold>ti attatthampi na passati, pageva paratthaṃ. <bold>Sādhu passatī</bold>ti attatthaṃ paratthaṃ ubhayatthampi sādhu passati. <bold>Dummedhagocaro</bold>ti nippaññānaṃ ādhārabhūto gocaro. <bold>Dukkhamesino</bold>ti dukkhaṃ icchantā. <bold>Sadattha</bold>nti attano <pageBreak edition="M" number="4.0027" /> atthabhūtaṃ atthato ceva dhammato ca vuddhiṃ. <bold>Parakkare</bold>ti vipulampi atthaṃ uppannaṃ parato kāreti, apanetha, na me iminā atthoti vadati. <bold>Sa bhīmaseno</bold>ti so kodho bhīmāya bhayajananiyā mahatiyā kilesasenāya <pageBreak edition="P" number="4.0027" /> samannāgato. <bold>Pamaddī</bold>ti attano balavabhāvena uḷārepi satte gahetvā attano vase karaṇena maddanasamattho. <bold>Na me amuccathā</bold>ti mama santikā mokkhaṃ na labhati, hadaye vā pana me khīraṃ viya muhuttaṃ dadhibhāvena na patiṭṭhahitthātipi attho.</paragraph>
    <paragraph line="244"><bold>Kaṭṭhasmiṃ matthamānasmi</bold>nti araṇīsahitena matthiyamāne, ‘‘maddamānasmi’’ntipi pāṭho. <bold>Yasmā</bold>ti yato kaṭṭhā jāyati, tameva ḍahati. <bold>Ginī</bold>ti aggi. <bold>Bālassa avijānato</bold>ti bālassa avijānantassa. <bold>Sārambhā jāyate</bold>ti ahaṃ tvanti ākaḍḍhanavikaḍḍhanaṃ karontassa karaṇuttariyalakkhaṇā sārambhā araṇīmatthanā viya pāvako kodho jāyati. <bold>Sopi tenevā</bold>ti sopi bālo teneva kodhena kaṭṭhaṃ viya agginā ḍayhati. <bold>Anedho dhūmaketūvā</bold>ti anindhano aggi viya. <bold>Tassā</bold>ti tassa adhivāsanakhantiyā samannāgatassa puggalassa sukkapakkhe cando viya laddho yaso aparāparaṃ āpūratīti.</paragraph>
    <paragraph line="245">Rājā mahāsattassa dhammakathaṃ sutvā tuṭṭho ekaṃ amaccaṃ āṇāpetvā paribbājikaṃ āharāpetvā ‘‘bhante nikkodhatāpasa, ubhopi tumhe pabbajjāsukhena vītināmentā idheva uyyāne vasatha, ahaṃ vo dhammikaṃ rakkhāvaraṇaguttiṃ karissāmī’’ti vatvā khamāpetvā vanditvā pakkāmi. Te ubhopi tattheva vasiṃsu. Aparabhāge paribbājikā kālamakāsi. Bodhisatto tassā kālakatāya himavantaṃ pavisitvā abhiññā ca samāpattiyo ca nibbattetvā cattāro brahmavihāre bhāvetvā brahmalokaparāyaṇo ahosi.</paragraph>
    <paragraph line="246">Satthā <pageBreak edition="V" number="4.0026" /> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kodhano bhikkhu anāgāmiphale patiṭṭhahi.</paragraph>
    <paragraph line="247">Tadā paribbājikā rāhulamātā ahosi, rājā ānando, paribbājako pana ahameva ahosinti.</paragraph>
    <centered line="248">Cūḷabodhijātakavaṇṇanā pañcamā.</centered>
    <hangnum line="249"></hangnum>
    <paragraph line="250"> [444] 6. Kaṇhadīpāyanajātakavaṇṇanā</paragraph>
    <paragraph line="251"><bold>Sattāhamevāha</bold>nti <pageBreak edition="M" number="4.0028" /> idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. Vatthu <bold>kusajātake</bold> (jā. 2.20.1 ādayo) āvi bhavissati. Satthā taṃ bhikkhuṃ ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘saccaṃ bhante’’ti <pageBreak edition="P" number="4.0028" /> vutte ‘‘bhikkhu porāṇakapaṇḍitā anuppanne buddhe bāhirakapabbajjaṃ pabbajitvā atirekapaññāsavassāni anabhiratā brahmacariyaṃ carantā hirottappabhedabhayena attano ukkaṇṭhitabhāvaṃ na kassaci kathesuṃ, tvaṃ kasmā evarūpe niyyānikasāsane pabbajitvā mādisassa garuno buddhassa sammukhe ṭhatvā catuparisamajjhe ukkaṇṭhitabhāvaṃ āvi karosi, kimatthaṃ attano hirottappaṃ na rakkhasī’’ti vatvā atītaṃ āhari.</paragraph>
    <paragraph line="252">Atīte vaṃsaraṭṭhe kosambiyaṃ nāma nagare kosambako nāma rājā rajjaṃ kāresi. Tadā aññatarasmiṃ nigame dve brāhmaṇā asītikoṭidhanavibhavā aññamaññaṃ piyasahāyakā kāmesu dosaṃ disvā mahādānaṃ pavattetvā ubhopi kāme pahāya mahājanassa rodantassa paridevantassa nikkhamitvā himavantapadese assamapadaṃ katvā pabbajitvā uñchācariyāya vanamūlaphalāphalena yāpentā paṇṇāsa vassāni vasiṃsu, jhānaṃ uppādetuṃ nāsakkhiṃsu. Te paṇṇāsavassaccayena loṇambilasevanatthāya janapadaṃ carantā kāsiraṭṭhaṃ sampāpuṇiṃsu. Tatra aññatarasmiṃ nigamagāme dīpāyanatāpasassa gihisahāyo maṇḍabyo nāma atthi, te ubhopi tassa santikaṃ agamaṃsu. So te disvāva attamano paṇṇasālaṃ kāretvā ubhopi te catūhi paccayehi upaṭṭhahi. Te tattha tīṇi cattāri vassāni vasitvā taṃ āpucchitvā cārikaṃ carantā bārāṇasiṃ patvā atimuttakasusāne vasiṃsu. Tattha dīpāyano yathābhirantaṃ viharitvā puna tasseva sahāyassa santikaṃ gato. Maṇḍabyatāpaso tattheva vasi.</paragraph>
    <paragraph line="253">Athekadivasaṃ <pageBreak edition="V" number="4.0027" /> eko coro antonagare corikaṃ katvā dhanasāraṃ ādāya nikkhanto ‘‘coro’’ti ñatvā paṭibuddhehi gharassāmikehi ceva ārakkhamanussehi ca anubaddho niddhamanena nikkhamitvā vegena susānaṃ pavisitvā tāpasassa paṇṇasāladvāre bhaṇḍikaṃ chaṭṭetvā palāyi <pageBreak edition="M" number="4.0029" />. Manussā bhaṇḍikaṃ disvā ‘‘are duṭṭhajaṭila, tvaṃ rattiṃ corikaṃ katvā <pageBreak edition="P" number="4.0029" /> divā tāpasarūpena carasī’’ti tajjetvā pothetvā taṃ ādāya netvā rañño dassayiṃsu. Rājā anupaparikkhitvāva ‘‘gacchatha, naṃ sūle uttāsethā’’ti āha. Te taṃ susānaṃ netvā khadirasūlaṃ āropayiṃsu, tāpasassa sarīre sūlaṃ na pavisati. Tato nimbasūlaṃ āhariṃsu, tampi na pavisati. Ayasūlaṃ āhariṃsu, tampi na pavisati. Tāpaso ‘‘kiṃ nu kho me pubbakamma’’nti olokesi, athassa jātissarañāṇaṃ uppajji, tena pubbakammaṃ oloketvā addasa. Kiṃ panassa pubbakammanti? Koviḷārasūle makkhikāvedhanaṃ. So kira purimabhave vaḍḍhakiputto hutvā pitu rukkhatacchanaṭṭhānaṃ gantvā ekaṃ makkhikaṃ gahetvā koviḷārasalākāya sūle viya vijjhi. Tamenaṃ pāpakammaṃ imaṃ ṭhānaṃ patvā gaṇhi. So ‘‘na sakkā ito pāpā mayā muccitu’’nti ñatvā rājapurise āha ‘‘sace maṃ sūle uttāsetukāmattha, koviḷārasūlaṃ āharathā’’ti. Te tathā katvā taṃ sūle uttāsetvā ārakkhaṃ datvā pakkamiṃsu.</paragraph>
    <paragraph line="254">Ārakkhakā paṭicchannā hutvā tassa santikaṃ āgacchante olokenti. Tadā dīpāyano ‘‘ciradiṭṭho me sahāyo’’ti maṇḍabyassa santikaṃ āgacchanto ‘‘sūle uttāsito’’ti taṃ divasaññeva antarāmagge sutvā taṃ ṭhānaṃ gantvā ekamantaṃ ṭhito ‘‘kiṃ samma kārakosī’’ti pucchitvā ‘‘akārakomhī’’ti vutte ‘‘attano manopadosaṃ rakkhituṃ sakkhi, nāsakkhī’’ti pucchi. ‘‘Samma, yehi ahaṃ gahito, neva tesaṃ, na rañño upari mayhaṃ manopadoso atthī’’ti. ‘‘Evaṃ sante tādisassa sīlavato chāyā mayhaṃ sukhā’’ti vatvā dīpāyano sūlaṃ nissāya nisīdi. Athassa sarīre maṇḍabyassa sarīrato lohitabindūni patiṃsu. Tāni suvaṇṇavaṇṇasarīre patitapatitāni sussitvā kāḷakāni uppajjiṃsu. Tato paṭṭhāyeva so kaṇhadīpāyano nāma ahosi. So sabbarattiṃ tattheva nisīdi.</paragraph>
    <paragraph line="255">Punadivase ārakkhapurisā āgantvā taṃ pavattiṃ rañño ārocesuṃ. Rājā ‘‘anisāmetvāva me kata’’nti vegena tattha gantvā <pageBreak edition="P" number="4.0030" /> ‘‘pabbajita, kasmā sūlaṃ nissāya nisinnosī’’ti dīpāyanaṃ pucchi. Mahārāja, imaṃ tāpasaṃ rakkhanto nisinnomhi. Kiṃ pana tvaṃ mahārāja, imassa kārakabhāvaṃ vā akārakabhāvaṃ vā ñatvā evaṃ kāresīti? So kammassa asodhitabhāvaṃ ācikkhi. Athassa <pageBreak edition="M" number="4.0030" /> so ‘‘mahārāja, raññā nāma nisammakārinā bhavitabbaṃ <pageBreak edition="V" number="4.0028" />, alaso gihī kāmabhogī na sādhū’’tiādīni vatvā dhammaṃ desesi. Rājā maṇḍabyassa niddosabhāvaṃ ñatvā ‘‘sūlaṃ harathā’’ti āṇāpesi. Sūlaṃ harantā harituṃ na sakkhiṃsu. Maṇḍabyo āha – ‘‘mahārāja, ahaṃ pubbe katakammadosena evarūpaṃ bhayaṃ sampatto, mama sarīrato sūlaṃ harituṃ na sakkā, sace mayhaṃ jīvitaṃ dātukāmo, kakacaṃ āharāpetvā imaṃ sūlaṃ cammasamaṃ chindāpehī’’ti. Rājā tathā kāresi. Antosarīre sūlo antoyeva ahosi. Tadā kira so sukhumaṃ koviḷārasalākaṃ gahetvā makkhikāya vaccamaggaṃ pavesesi, taṃ tassa antosarīreyeva ahosi. So tena kāraṇena amaritvā attano āyukkhayeneva mari, tasmā ayampi na mato. Rājā tāpase vanditvā khamāpetvā ubhopi uyyāne vasāpento paṭijaggi, tato paṭṭhāya maṇḍabyo āṇimaṇḍabyo nāma jāto. So rājānaṃ upanissāya tattheva vasi, dīpāyano pana tassa vaṇaṃ phāsukaṃ katvā attano gihisahāyamaṇḍabyassa santikameva gato.</paragraph>
    <paragraph line="256">Taṃ paṇṇasālaṃ pavisantaṃ disvā eko puriso sahāyassa ārocesi. So sutvāva tuṭṭhacitto saputtadāro bahū gandhamālatelaphāṇitādīni ādāya taṃ paṇṇasālaṃ gantvā dīpāyanaṃ vanditvā pāde dhovitvā telena makkhetvā pānakaṃ pāyetvā āṇimaṇḍabyassa pavattiṃ suṇanto nisīdi. Athassa putto yaññadattakumāro nāma caṅkamanakoṭiyaṃ geṇḍukena kīḷi, tatra cekasmiṃ vammike āsīviso vasati. Kumārassa bhūmiyaṃ pahaṭageṇḍuko gantvā vammikabile āsīvisassa matthake pati. So ajānanto bile hatthaṃ pavesesi. Atha naṃ kuddho āsīviso hatthe ḍaṃsi. So visavegena mucchito tattheva pati. Athassa mātāpitaro <pageBreak edition="P" number="4.0031" /> sappena ḍaṭṭhabhāvaṃ ñatvā kumārakaṃ ukkhipitvā tāpasassa santikaṃ ānetvā pādamūle nipajjāpetvā ‘‘bhante, pabbajitā nāma osadhaṃ vā parittaṃ vā jānanti, puttakaṃ no ārogaṃ karothā’’ti āhaṃsu. Ahaṃ osadhaṃ na jānāmi, nāhaṃ vejjakammaṃ karissāmīti. ‘‘Tena hi bhante, imasmiṃ kumārake mettaṃ katvā saccakiriyaṃ karothā’’ti <pageBreak edition="M" number="4.0031" /> vutte tāpaso ‘‘sādhu, saccakiriyaṃ karissāmī’’ti vatvā yaññadattassa sīse hatthaṃ ṭhapetvā paṭhamaṃ gāthamāha –</paragraph>
    <hangnum line="257" number="62"></hangnum>
    <gatha1 line="258"> ‘‘Sattāhamevāhaṃ pasannacitto, puññatthiko ācariṃ brahmacariyaṃ;</gatha1>
    <gatha2 line="259">Athāparaṃ yaṃ caritaṃ mamedaṃ, vassāni paññāsa samādhikāni;</gatha2>
    <gatha3 line="260">Akāmakovāpi ahaṃ carāmi, etena saccena suvatthi hotu;</gatha3>
    <gathalast line="261">Hataṃ visaṃ jīvatu yaññadatto’’ti.</gathalast>
    <paragraph line="262">Tattha <pageBreak edition="V" number="4.0029" /><bold>athāparaṃ yaṃ carita</bold>nti tasmā sattāhā uttari yaṃ mama brahmacariyaṃ. <bold>Akāmakovāpī</bold>ti pabbajjaṃ anicchantoyeva. <bold>Etena saccena suvatthi hotū</bold>ti sace atirekapaṇṇāsavassāni anabhirativāsaṃ vasantena mayā kassaci anārocitabhāvo saccaṃ, etena saccena yaññadattakumārassa sotthibhāvo hotu, jīvitaṃ paṭilabhatūti.</paragraph>
    <paragraph line="263">Athassa saha saccakiriyāya yaññadattassa thanappadesato uddhaṃ visaṃ bhassitvā pathaviṃ pāvisi. Kumāro akkhīni ummīletvā mātāpitaro oloketvā ‘‘ammatātā’’ti vatvā parivattitvā nipajji. Athassa pitaraṃ kaṇhadīpāyano āha – ‘‘mayā tāva mama balaṃ kataṃ, tvampi attano balaṃ karohī’’ti. So ‘‘ahampi saccakiriyaṃ karissāmī’’ti puttassa ure hatthaṃ ṭhapetvā dutiyaṃ gāthamāha –</paragraph>
    <hangnum line="264" number="63"></hangnum>
    <gatha1 line="265"> ‘‘Yasmā dānaṃ nābhinandiṃ kadāci, disvānahaṃ atithiṃ vāsakāle;</gatha1>
    <gatha2 line="266">Na <pageBreak edition="P" number="4.0032" /> cāpi me appiyataṃ aveduṃ, bahussutā samaṇabrāhmaṇā ca;</gatha2>
    <gatha3 line="267">Akāmakovāpi ahaṃ dadāmi, etena saccena suvatthi hotu;</gatha3>
    <gathalast line="268">Hataṃ visaṃ jīvatu yaññadatto’’ti.</gathalast>
    <paragraph line="269">Tattha <bold>vāsakāle</bold>ti vasanatthāya gehaṃ āgatakāle. <bold>Na cāpi me appiyataṃ avedu</bold>nti bahussutāpi samaṇabrāhmaṇā ‘‘ayaṃ neva dānaṃ abhinandati <pageBreak edition="M" number="4.0032" /> na amhe’’ti imaṃ mama appiyabhāvaṃ neva jāniṃsu. Ahañhi te piyacakkhūhiyeva olokemīti dīpeti. <bold>Etena saccenā</bold>ti sace ahaṃ dānaṃ dadamāno vipākaṃ asaddahitvā attano anicchāya dammi, anicchanabhāvaṃ mama pare na jānanti, etena saccena suvatthi hotūti attho.</paragraph>
    <paragraph line="270">Evaṃ tassa saccakiriyāya saha kaṭito uddhaṃ visaṃ bhassitvā pathaviṃ pāvisi. Kumāro uṭṭhāya nisīdi, ṭhātuṃ pana na sakkoti. Athassa pitā mātaraṃ āha ‘‘bhadde, mayā attano balaṃ kataṃ, tvaṃ idāni saccakiriyaṃ katvā puttassa uṭṭhāya gamanabhāvaṃ karohī’’ti. ‘‘Sāmi, atthi mayhaṃ ekaṃ saccaṃ, tava pana santike kathetuṃ na sakkomī’’ti. ‘‘Bhadde, yathā tathā me puttaṃ arogaṃ karohī’’ti. Sā ‘‘sādhū’’ti sampaṭicchitvā saccaṃ karontī tatiyaṃ gāthamāha –</paragraph>
    <hangnum line="271" number="64"></hangnum>
    <gatha1 line="272"> ‘‘Āsīviso <pageBreak edition="V" number="4.0030" /> tāta pahūtatejo, yo taṃ aḍaṃsī bilarā udicca;</gatha1>
    <gatha2 line="273">Tasmiñca me appiyatāya ajja, pitarañca te natthi koci viseso;</gatha2>
    <gathalast line="274">Etena saccena suvatthi hotu, hataṃ visaṃ jīvatu yaññadatto’’ti.</gathalast>
    <paragraph line="275">Tattha <bold>tātā</bold>ti puttaṃ ālapati. <bold>Pahūtatejo</bold>ti balavaviso. <bold>Bilarā</bold>ti vivarā, ayameva vā pāṭho. <bold>Udiccā</bold>ti uṭṭhahitvā, vammikabilato uṭṭhāyāti attho. <bold>Pitarañca te</bold>ti pitari ca te. Aṭṭhakathāyaṃ pana ayameva pāṭho. Idaṃ vuttaṃ hoti – ‘‘tāta, yaññadatta tasmiñca āsīvise tava pitari <pageBreak edition="P" number="4.0033" /> ca appiyabhāvena mayhaṃ koci viseso natthi. Tañca pana appiyabhāvaṃ ṭhapetvā ajja mayā koci jānāpitapubbo nāma natthi, sace etaṃ saccaṃ, etena saccena tava sotthi hotū’’ti.</paragraph>
    <paragraph line="276">Saha ca saccakiriyāya sabbaṃ visaṃ bhassitvā pathaviṃ pāvisi. Yaññadatto nibbisena sarīrena uṭṭhāya kīḷituṃ āraddho. Evaṃ putte uṭṭhite maṇḍabyo dīpāyanassa ajjhāsayaṃ pucchanto catutthaṃ gāthamāha –</paragraph>
    <hangnum line="277" number="65"></hangnum>
    <gatha1 line="278"> ‘‘Santā <pageBreak edition="M" number="4.0033" /> dantāyeva paribbajanti, aññatra kaṇhā natthākāmarūpā;</gatha1>
    <gathalast line="279">Dīpāyana kissa jigucchamāno, akāmako carasi brahmacariya’’nti.</gathalast>
    <paragraph line="280">Tassattho – ye keci khattiyādayo kāme pahāya idha loke pabbajanti, te aññatra kaṇhā bhavantaṃ kaṇhaṃ ṭhapetvā aññe akāmarūpā nāma natthi, sabbe jhānabhāvanāya kilesānaṃ samitattā santā, cakkhādīni dvārāni yathā nibbisevanāni honti, tathā tesaṃ damitattā dantā hutvā abhiratāva brahmacariyaṃ caranti, tvaṃ pana bhante dīpāyana, kiṃkāraṇā tapaṃ jigucchamāno akāmako hutvā brahmacariyaṃ carasi, kasmā puna na agārameva ajjhāvasasīti.</paragraph>
    <paragraph line="281">Athassa so kāraṇaṃ kathento pañcamaṃ gāthamāha –</paragraph>
    <hangnum line="282" number="66"></hangnum>
    <gatha1 line="283"> ‘‘Saddhāya nikkhamma punaṃ nivatto, so eḷamūgova bālo vatāyaṃ;</gatha1>
    <gatha2 line="284">Etassa vādassa jigucchamāno, akāmako carāmi brahmacariyaṃ;</gatha2>
    <gathalast line="285">Viññuppasatthañca satañca ṭhānaṃ, evampahaṃ puññakaro bhavāmī’’ti.</gathalast>
    <paragraph line="286">Tassattho <pageBreak edition="V" number="4.0031" /> – kaṇho kammañca phalañca saddahitvā tāva mahantaṃ vibhavaṃ pahāya agārā nikkhamitvā yaṃ jahi, puna tadatthameva nivatto. So ayaṃ eḷamūgo gāmadārako viya bālo vatāti imaṃ vādaṃ jigucchamāno ahaṃ attano hirottappabhedabhayena anicchamānopi brahmacariyaṃ carāmi. Kiñca bhiyyo pabbajjāpuññañca nāmetaṃ viññūhi buddhādīhi pasatthaṃ, tesaṃyeva ca sataṃ nivāsaṭṭhānaṃ. Evaṃ imināpi kāraṇena ahaṃ puññakaro bhavāmi, assumukhopi rudamāno brahmacariyaṃ carāmiyevāti.</paragraph>
    <paragraph line="287">Evaṃ <pageBreak edition="P" number="4.0034" /> so attano ajjhāsayaṃ kathetvā puna maṇḍabyaṃ pucchanto chaṭṭhaṃ gāthamāha –</paragraph>
    <hangnum line="288" number="67"></hangnum>
    <gatha1 line="289"> ‘‘Samaṇe <pageBreak edition="M" number="4.0034" /> tuvaṃ brāhmaṇe addhike ca, santappayāsi annapānena bhikkhaṃ;</gatha1>
    <gatha2 line="290">Opānabhūtaṃva gharaṃ tava yidaṃ, annena pānena upetarūpaṃ;</gatha2>
    <gathalast line="291">Atha kissa vādassa jigucchamāno, akāmako dānamimaṃ dadāsī’’ti.</gathalast>
    <paragraph line="292">Tattha <bold>bhikkha</bold>nti bhikkhāya carantānaṃ bhikkhañca sampādetvā dadāsi. <bold>Opānabhūtaṃvā</bold>ti catumahāpathe khatasādhāraṇapokkharaṇī viya.</paragraph>
    <paragraph line="293">Tato maṇḍabyo attano ajjhāsayaṃ kathento sattamaṃ gāthamāha –</paragraph>
    <hangnum line="294" number="68"></hangnum>
    <gatha1 line="295"> ‘‘Pitaro ca me āsuṃ pitāmahā ca, saddhā ahuṃ dānapatī vadaññū;</gatha1>
    <gatha2 line="296">Taṃ kullavattaṃ anuvattamāno, māhaṃ kule antimagandhano ahuṃ;</gatha2>
    <gathalast line="297">Etassa vādassa jigucchamāno, akāmako dānamimaṃ dadāmī’’ti.</gathalast>
    <paragraph line="298">Tattha ‘‘āsu’’nti padassa ‘‘saddhā’’ti iminā sambandho, saddhā ahesunti attho. <bold>Ahu</bold>nti saddhā hutvā tato uttari dānajeṭṭhakā ceva ‘‘detha karothā’’ti vuttavacanassa atthajānanakā ca ahesuṃ. <bold>Taṃ kullavatta</bold>nti taṃ kulavattaṃ, aṭṭhakathāyaṃ pana ayameva pāṭho. <bold>Māhaṃ kule antimagandhano ahu</bold>nti ‘‘ahaṃ attano kule sabbapacchimako ceva kulapalāpo ca mā ahu’’nti sallakkhetvā etaṃ ‘‘kulaantimo kulapalāpo’’ti vādaṃ jigucchamāno dānaṃ anicchantopi idaṃ dānaṃ dadāmīti dīpeti.</paragraph>
    <paragraph line="299">Evañca pana vatvā maṇḍabyo attano bhariyaṃ pucchamāno aṭṭhamaṃ gāthamāha –</paragraph>
    <hangnum line="300" number="69"></hangnum>
    <gatha1 line="301"> ‘‘Dahariṃ <pageBreak edition="V" number="4.0032" /><pageBreak edition="P" number="4.0035" /><pageBreak edition="M" number="4.0035" /> kumāriṃ asamatthapaññaṃ, yaṃ tānayiṃ ñātikulā sugatte;</gatha1>
    <gatha2 line="302">Na cāpi me appiyataṃ avedi, aññatra kāmā paricārayantā;</gatha2>
    <gathalast line="303">Atha kena vaṇṇena mayā te bhoti, saṃvāsadhammo ahu evarūpo’’ti.</gathalast>
    <paragraph line="304">Tattha <bold>asamatthapañña</bold>nti kuṭumbaṃ vicāretuṃ appaṭibalapaññaṃ atitaruṇiññeva samānaṃ. <bold>Yaṃ tānayi</bold>nti yaṃ taṃ ānayiṃ, ahaṃ daharimeva samānaṃ taṃ ñātikulato ānesinti vuttaṃ hoti. <bold>Aññatra kāmā paricārayantā</bold>ti ettakaṃ kālaṃ vinā kāmena anicchāya maṃ paricārayantāpi attano appiyataṃ maṃ na jānāpesi, sampiyāyamānarūpāva paricari. <bold>Kena vaṇṇenā</bold>ti kena kāraṇena. <bold>Bhotī</bold>ti taṃ ālapati. <bold>Evarūpo</bold>ti āsīvisasamānapaṭikūlabhāvena mayā saddhiṃ tava saṃvāsadhammo evarūpo piyasaṃvāso viya kathaṃ jātoti.</paragraph>
    <paragraph line="305">Athassa sā kathentī navamaṃ gāthamāha –</paragraph>
    <hangnum line="306" number="70"></hangnum>
    <gatha1 line="307"> ‘‘Ārā dūre nayidha kadāci atthi, paramparā nāma kule imasmiṃ;</gatha1>
    <gatha2 line="308">Taṃ kullavattaṃ anuvattamānā, māhaṃ kule antimagandhinī ahuṃ;</gatha2>
    <gathalast line="309">Etassa vādassa jigucchamānā, akāmikā paddhacarāmhi tuyha’’nti.</gathalast>
    <paragraph line="310">Tattha <bold>ārā dūre</bold>ti aññamaññavevacanaṃ. Atidūreti vā dassentī evamāha. <bold>Idhā</bold>ti nipātamattaṃ, na kadācīti attho. <bold>Paramparā</bold>ti purisaparamparā. Idaṃ vuttaṃ hoti – sāmi, imasmiṃ amhākaṃ ñātikule dūrato paṭṭhāya yāva sattamā kulaparivaṭṭā purisaparamparā nāma na kadāci atthi, ekitthiyāpi sāmikaṃ chaḍḍetvā añño puriso gahitapubbo nāma natthīti. <bold>Taṃ kullavatta</bold>nti ahampi taṃ kulavattaṃ kulapaveṇiṃ anuvattamānā attano kule pacchimikā palālabhūtā mā ahunti sallakkhetvā etaṃ kulaantimā <pageBreak edition="M" number="4.0036" /> kulagandhinīti vādaṃ jigucchamānā akāmikāpi tuyhaṃ paddhacarāmhi veyyāvaccakārikā pādaparicārikā jātāmhīti.</paragraph>
    <paragraph line="311">Evañca <pageBreak edition="P" number="4.0036" /> pana vatvā ‘‘mayā sāmikassa santike abhāsitapubbaṃ guyhaṃ bhāsitaṃ, kujjheyyapi me ayaṃ, amhākaṃ kulūpakatāpasassa sammukheyeva khamāpessāmī’’ti cintetvā khamāpentī dasamaṃ gāthamāha –</paragraph>
    <hangnum line="312" number="71"></hangnum>
    <gatha1 line="313"> ‘‘Maṇḍabya <pageBreak edition="V" number="4.0033" /> bhāsiṃ yamabhāsaneyyaṃ, taṃ khamyataṃ puttakahetu majja;</gatha1>
    <gathalast line="314">Puttapemā na idha paratthi kiñci, so no ayaṃ jīvati yaññadatto’’ti.</gathalast>
    <paragraph line="315">Tattha <bold>taṃ khamyata</bold>nti taṃ khamayatu. <bold>Puttakahetu majjā</bold>ti taṃ mama bhāsitaṃ ajja imassa puttassa hetu khamayatu. <bold>So no aya</bold>nti yassa puttassa kāraṇā mayā etaṃ bhāsitaṃ, so no putto jīvati, imassa jīvitalābhabhāvena me khama sāmi, ajjato paṭṭhāya tava vasavattinī bhavissāmīti.</paragraph>
    <paragraph line="316">Atha naṃ maṇḍabyo ‘‘uṭṭhehi bhadde, khamāmi te, ito pana paṭṭhāya mā pharusacittā ahosi, ahampi te appiyaṃ na karissāmī’’ti āha. Bodhisatto maṇḍabyaṃ āha – ‘‘āvuso, tayā dussaṅgharaṃ dhanaṃ saṅgharitvā kammañca phalañca asaddahitvā dānaṃ dadantena ayuttaṃ kataṃ, ito paṭṭhāya dānaṃ saddahitvā dehī’’ti. So ‘‘sādhū’’ti sampaṭicchitvā bodhisattaṃ āha – ‘‘bhante, tayā amhākaṃ dakkhiṇeyyabhāve ṭhatvā anabhiratena brahmacariyaṃ carantena ayuttaṃ kataṃ, ito paṭṭhāya idāni yathā tayi katakārā mahapphalā honti, evaṃ cittaṃ pasādetvā suddhacitto abhirato hutvā brahmacariyaṃ carāhī’’ti. Te mahāsattaṃ vanditvā uṭṭhāya agamaṃsu. Tato paṭṭhāya bhariyā sāmike sasnehā ahosi, maṇḍabyo pasannacitto saddhāya dānaṃ adāsi. Bodhisatto anabhiratiṃ vinodetvā jhānābhiññaṃ uppādetvā brahmalokaparāyaṇo ahosi.</paragraph>
    <paragraph line="317">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhito bhikkhu sotāpattiphale patiṭṭhahi <pageBreak edition="M" number="4.0037" />. Tadā maṇḍabyo ānando ahosi, bhariyā <pageBreak edition="P" number="4.0037" /> visākhā, putto rāhulo, āṇimaṇḍabyo sāriputto, kaṇhadīpāyano pana ahameva ahosinti.</paragraph>
    <centered line="318">Kaṇhadīpāyanajātakavaṇṇanā chaṭṭhā.</centered>
    <hangnum line="319"></hangnum>
    <paragraph line="320"> [445] 7. Nigrodhajātakavaṇṇanā</paragraph>
    <paragraph line="321"><bold>Na vāhametaṃ jānāmī</bold>ti idaṃ satthā veḷuvane viharanto devadattaṃ ārabbha kathesi. Ekadivasañhi bhikkhū tena ‘‘āvuso devadatta, satthā tava bahūpakāro, tvañhi satthāraṃ nissāya pabbajjaṃ labhi upasampadaṃ labhi, tepiṭakaṃ buddhavacanaṃ uggaṇhi, jhānaṃ uppādesi, lābhasakkāropi <pageBreak edition="V" number="4.0034" /> te dasabalasseva santako’’ti bhikkhūhi vutte tiṇasalākaṃ ukkhipitvā ‘‘ettakampi samaṇena gotamena mayhaṃ kataṃ guṇaṃ na passāmī’’ti vutte dhammasabhāyaṃ kathaṃ samuṭṭhāpesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi devadatto akataññū mittadubbhī’’ti vatvā tehi yācito atītaṃ āhari.</paragraph>
    <paragraph line="322">Atīte rājagahe magadhamahārājā nāma rajjaṃ kāresi. Tadā rājagahaseṭṭhi attano puttassa janapadaseṭṭhino dhītaraṃ ānesi, sā vañjhā ahosi. Athassā aparabhāge sakkāro parihāyi. ‘‘Amhākaṃ puttassa gehe vañjhitthiyā vasantiyā kathaṃ kulavaṃso vaḍḍhissatī’’ti yathā sā suṇāti, evampi kathaṃ samuṭṭhāpenti. Sā taṃ sutvā ‘‘hotu gabbhiniālayaṃ katvā ete vañcessāmī’’ti cintetvā attano atthacārikaṃ dhātiṃ āha ‘‘amma, gabbhiniyo nāma kiñca kiñca karontī’’ti gabbhiniparihāraṃ pucchitvā utunikāle paṭicchādetvā ambilādirucikā hutvā hatthapādānaṃ uddhumāyanakāle hatthapādapiṭṭhiyo koṭṭāpetvā bahalaṃ kāresi, divase divasepi pilotikāveṭhanena ca udaravaḍḍhanaṃ vaḍḍhesi, thanamukhāni kāḷāni kāresi, sarīrakiccaṃ karontīpi aññatra tassā dhātiyā aññesaṃ sammukhaṭṭhāne na karoti. Sāmikopissā gabbhaparihāraṃ adāsi. Evaṃ nava māse vasitvā ‘‘idāni janapade pitu gharaṃ gantvā vijāyissāmī’’ti sasure āpucchitvā rathamāruhitvā mahantena parivārena <pageBreak edition="P" number="4.0038" /> rājagahā nikkhamitvā <pageBreak edition="M" number="4.0038" /> maggaṃ paṭipajji. Tassā pana purato eko sattho gacchati. Satthena vasitvā gataṭṭhānaṃ esā pātarāsakāle pāpuṇāti.</paragraph>
    <paragraph line="323">Athekadivasaṃ tasmiṃ satthe ekā duggatitthī rattiyā ekasmiṃ nigrodhamūle puttaṃ vijāyitvā pātova satthe gacchante ‘‘ahaṃ vinā satthena gantuṃ na sakkhissāmi, sakkā kho pana jīvantiyā puttaṃ labhitu’’nti nigrodhamūlajāle jalābuñceva gabbhamalañca attharitvā puttaṃ chaṭṭetvā agamāsi. Dārakassapi devatā ārakkhaṃ gaṇhiṃsu. So hi na yo vā so vā, bodhisattoyeva. So pana tadā tādisaṃ paṭisandhiṃ gaṇhi. Itarā pātarāsakāle taṃ ṭhānaṃ patvā ‘‘sarīrakiccaṃ karissāmī’’ti tāya dhātiyā saddhiṃ nigrodhamūlaṃ gatā suvaṇṇavaṇṇaṃ dārakaṃ disvā ‘‘amma, nipphannaṃ no kicca’’nti pilotikāyo apanetvā ucchaṅgapadesaṃ lohitena ca gabbhamalena ca makkhetvā attano gabbhavuṭṭhānaṃ ārocesi. Tāvadeva naṃ sāṇiyā parikkhipitvā haṭṭhatuṭṭho saparijano rājagahaṃ paṇṇaṃ pesesi. Athassā sassusasurā vijātakālato paṭṭhāya ‘‘pitu kule kiṃ karissati, idheva āgacchatū’’ti pesayiṃsu. Sā paṭinivattitvā <pageBreak edition="V" number="4.0035" /> rājagahameva pāvisi. Tattha taṃ sampaṭicchitvā dārakassa nāmaṃ karontā nigrodhamūle jātattā ‘‘nigrodhakumāro’’ti nāmaṃ kariṃsu. Taṃ divasaññeva anuseṭṭhisuṇisāpi vijāyanatthāya kulagharaṃ gacchantī antarāmagge ekissā rukkhasākhāya heṭṭhā puttaṃ vijāyi, tassa ‘‘sākhakumāro’’ti nāmaṃ kariṃsu. Taṃ divasaññeva seṭṭhiṃ nissāya vasantassa tunnakārassa bhariyāpi pilotikantare puttaṃ vijāyi, tassa ‘‘pottiko’’ti nāmaṃ kariṃsu.</paragraph>
    <paragraph line="324">Mahāseṭṭhi ubhopi te dārake ‘‘nigrodhakumārassa jātadivasaññeva jātā’’ti āṇāpetvā teneva saddhiṃ saṃvaḍḍhesi. Te ekato vaḍḍhitvā vayappattā takkasilaṃ gantvā sippaṃ uggaṇhiṃsu. Ubhopi seṭṭhiputtā ācariyassa dve sahassāni adaṃsu. Nigrodhakumāro <pageBreak edition="P" number="4.0039" /> pottikassa attano santike sippaṃ paṭṭhapesi. Te nipphannasippā ācariyaṃ āpucchitvā nikkhantā ‘‘janapadacārikaṃ carissāmā’’ti anupubbena bārāṇasiṃ patvā ekasmiṃ rukkhamūle nipajjiṃsu. Tadā bārāṇasirañño kālakatassa sattamo divaso, ‘‘sve phussarathaṃ yojessāmā’’ti nagare bheriṃ carāpesuṃ. Tesupi sahāyesu rukkhamūle nipajjitvā niddāyantesu pottiko <pageBreak edition="M" number="4.0039" /> paccūsakāle uṭṭhāya nigrodhakumārassa pāde parimajjanto nisīdi. Tasmiṃ rukkhe vutthakukkuṭesu uparikukkuṭo heṭṭhākukkuṭassa sarīre vaccaṃ pātesi. Atha naṃ so ‘‘kenetaṃ pātita’’nti āha. ‘‘Samma, mā kujjhi, mayā ajānantena pātita’’nti āha. ‘‘Are, tvaṃ mama sarīraṃ attano vaccaṭṭhānaṃ maññasi, kiṃ mama pamāṇaṃ na jānāsī’’ti. Atha naṃ itaro ‘‘are tvaṃ ‘ajānantena me kata’nti vuttepi kujjhasiyeva, kiṃ pana te pamāṇa’’nti āha. ‘‘Yo maṃ māretvā maṃsaṃ khādati, so pātova sahassaṃ labhati, tasmā ahaṃ mānaṃ karomī’’ti. Atha naṃ itaro ‘‘are ettakamattena tvaṃ mānaṃ karosi, maṃ pana māretvā yo thūlamaṃsaṃ khādati, so pātova rājā hoti, yo majjhimamaṃsaṃ khādati, so senāpati, yo aṭṭhinissitaṃ khādati, so bhaṇḍāgāriko hotī’’ti āha.</paragraph>
    <paragraph line="325">Pottiko tesaṃ kathaṃ sutvā ‘‘kiṃ no sahassena, rajjameva vara’’nti saṇikaṃ rukkhaṃ abhiruhitvā uparisayitakukkuṭaṃ gahetvā māretvā aṅgāre pacitvā thūlamaṃsaṃ nigrodhassa adāsi, majjhimamaṃsaṃ sākhassa adāsi, aṭṭhimaṃsaṃ attanā khādi. Khāditvā pana ‘‘samma nigrodha, tvaṃ ajja rājā bhavissasi, samma sākha, tvaṃ senāpati bhavissasi, ahaṃ pana bhaṇḍāgāriko bhavissāmī’’ti vatvā ‘‘kathaṃ jānāsī’’ti puṭṭho taṃ pavattiṃ ārocesi. Te tayopi janā pātarāsavelāya bārāṇasiṃ pavisitvā ekassa brāhmaṇassa gehe sappisakkarayuttaṃ pāyāsaṃ bhuñjitvā nagarā nikkhamitvā uyyānaṃ <pageBreak edition="P" number="4.0040" /> pavisiṃsu. Nigrodhakumāro silāpaṭṭe nipajji <pageBreak edition="V" number="4.0036" />, itare dve bahi nipajjiṃsu. Tasmiṃ samaye pañca rājakakudhabhaṇḍāni anto ṭhapetvā phussarathaṃ vissajjesuṃ. Tattha vitthārakathā <bold>mahājanakajātake</bold> (jā. 2.22.123 ādayo) āvi bhavissati. Phussaratho uyyānaṃ gantvā nivattitvā ārohanasajjo hutvā aṭṭhāsi. Purohito ‘‘uyyāne puññavatā sattena bhavitabba’’nti uyyānaṃ pavisitvā kumāraṃ disvā pādantato sāṭakaṃ apanetvā pādesu lakkhaṇāni upadhāretvā ‘‘tiṭṭhatu bārāṇasiyaṃ rajjaṃ, sakalajambudīpassa adhipatirājā bhavituṃ yutto’’ti sabbatālāvacare paggaṇhāpesi. Nigrodhakumāro pabujjhitvā mukhato sāṭakaṃ apanetvā mahājanaṃ oloketvā parivattitvā nipanno thokaṃ vītināmetvā silāpaṭṭe pallaṅkena nisīdi. Atha <pageBreak edition="M" number="4.0040" /> naṃ purohito jaṇṇunā patiṭṭhāya ‘‘rajjaṃ te deva pāpuṇātī’’ti vatvā ‘‘‘sādhū’’ti vutte tattheva ratanarāsimhi ṭhapetvā abhisiñci. So rajjaṃ patvā sākhassa senāpatiṭṭhānaṃ datvā mahantena sakkārena nagaraṃ pāvisi, pottikopi tehi saddhiññeva agamāsi. Tato paṭṭhāya mahāsatto bārāṇasiyaṃ dhammena rajjaṃ kāresi.</paragraph>
    <paragraph line="326">So ekadivasaṃ mātāpitūnaṃ saritvā sākhaṃ āha – ‘‘samma, na sakkā mātāpitūhi vinā vattituṃ, mahantena parivārena gantvā mātāpitaro no ānehī’’ti. Sākho ‘‘na me tattha gamanakammaṃ atthī’’ti paṭikkhipi. Tato pottikaṃ āṇāpesi. So ‘‘sādhū’’ti tattha gantvā nigrodhassa mātāpitaro ‘‘putto vo rajje patiṭṭhito, etha gacchāmā’’ti āha. Te ‘‘atthi no tāva vibhavamattaṃ, alaṃ tattha gamanenā’’ti paṭikkhipiṃsu. Sākhassapi mātāpitaro avoca, tepi na icchiṃsu. Attano mātāpitaro avoca, ‘‘mayaṃ tāta tunnakārakammena jīvissāma ala’’nti paṭikkhipiṃsu. So tesaṃ manaṃ alabhitvā bārāṇasimeva paccāgantvā ‘‘senāpatissa ghare maggakilamathaṃ vinodetvā pacchā nigrodhasahāyaṃ passissāmī’’ti cintetvā tassa nivesanadvāraṃ gantvā ‘‘sahāyo kira <pageBreak edition="P" number="4.0041" /> te pottiko nāma āgatoti senāpatissa ārocehī’’ti dovārikaṃ āha, so tathā akāsi. Sākho pana ‘‘ayaṃ mayhaṃ rajjaṃ adatvā sahāyanigrodhassa adāsī’’ti tasmiṃ veraṃ bandhi. So taṃ kathaṃ sutvāva kuddho āgantvā ‘‘ko imassa sahāyo ummattako dāsiputto, gaṇhatha na’’nti vatvā hatthapādajaṇṇukapparehi koṭṭāpetvā gīvāyaṃ gāhāpetvā nīharāpesi.</paragraph>
    <paragraph line="327">So cintesi ‘‘sākho mama santikā senāpatiṭṭhānaṃ labhitvā akataññū mittadubbhī, maṃ koṭṭāpetvā nīharāpesi, nigrodho pana paṇḍito kataññū sappuriso, tasseva santikaṃ gamissāmī’’ti. So rājadvāraṃ gantvā ‘‘deva, pottiko kira nāma te sahāyo dvāre ṭhito’’ti <pageBreak edition="V" number="4.0037" /> rañño ārocāpesi. Rājā pakkosāpetvā taṃ āgacchantaṃ disvā āsanā vuṭṭhāya paccuggantvā paṭisanthāraṃ katvā massukammādīni kārāpetvā sabbālaṅkārapaṭimaṇḍitena paribhuttanānaggarasabhojanena tena saddhiṃ sukhanisinno mātāpitūnaṃ pavattiṃ pucchitvā anāgamanabhāvaṃ suṇi. Sākhopi ‘‘pottiko maṃ rañño santike paribhindeyya <pageBreak edition="M" number="4.0041" />, mayi pana gate kiñci vattuṃ na sakkhissatī’’ti tattheva agamāsi. Pottiko tassa santikeyeva rājānaṃ āmantetvā ‘‘deva, ahaṃ maggakilanto ‘sākhassa gehaṃ gantvā vissamitvā idhāgamissāmī’ti agamiṃ. Atha maṃ sākho ‘nāhaṃ taṃ jānāmī’ti vatvā koṭṭāpetvā gīvāyaṃ gāhāpetvā nīharāpesīti saddaheyyāsi tvaṃ eta’’nti vatvā tisso gāthā abhāsi –</paragraph>
    <hangnum line="328" number="72"></hangnum>
    <gatha1 line="329"> ‘‘Na vāhametaṃ jānāmi, ko vāyaṃ kassa vāti vā;</gatha1>
    <gathalast line="330">Yathā sākho vadi eva, nigrodha kinti maññasi.</gathalast>
    <hangnum line="331" number="73"></hangnum>
    <gatha1 line="332"> ‘‘Tato galavinītena, purisā nīhariṃsu maṃ;</gatha1>
    <gathalast line="333">Datvā mukhapahārāni, sākhassa vacanaṃkarā.</gathalast>
    <hangnum line="334" number="74"></hangnum>
    <gatha1 line="335"> ‘‘Etādisaṃ dummatinā, akataññuna dubbhinā;</gatha1>
    <gathalast line="336">Kataṃ anariyaṃ sākhena, sakhinā te janādhipā’’ti.</gathalast>
    <paragraph line="337">Tattha <pageBreak edition="P" number="4.0042" /><bold>kinti maññasī</bold>ti yathā maṃ sākho acari, kiṃ tvampi evameva maññasi, udāhu aññathā maññasi, maṃ sākho evaṃ vadeyyāti saddahasi, taṃ na saddahasīti adhippāyo. <bold>Galavinītenā</bold>ti galaggāhena. <bold>Dubbhinā</bold>ti mittadubbhinā.</paragraph>
    <paragraph line="338">Taṃ sutvā nigrodho catasso gāthā abhāsi –</paragraph>
    <hangnum line="339" number="75"></hangnum>
    <gatha1 line="340"> ‘‘Na vāhametaṃ jānāmi, napi me koci saṃsati;</gatha1>
    <gathalast line="341">Yaṃ me tvaṃ samma akkhāsi, sākhena kāraṇaṃ kataṃ.</gathalast>
    <hangnum line="342" number="76"></hangnum>
    <gatha1 line="343"> ‘‘Sakhīnaṃ sājīvakaro, mama sākhassa cūbhayaṃ;</gatha1>
    <gatha2 line="344">Tvaṃ nosissariyaṃ dātā, manussesu mahantataṃ;</gatha2>
    <gathalast line="345">Tayāmā labbhitā iddhī, ettha me natthi saṃsayo.</gathalast>
    <hangnum line="346" number="77"></hangnum>
    <gatha1 line="347"> ‘‘Yathāpi <pageBreak edition="V" number="4.0038" /> bījamaggimhi, ḍayhati na virūhati;</gatha1>
    <gathalast line="348">Evaṃ kataṃ asappurise, nassati na virūhati.</gathalast>
    <hangnum line="349" number="78"></hangnum>
    <gatha1 line="350"> ‘‘Kataññumhi ca posamhi, sīlavante ariyavuttine;</gatha1>
    <gathalast line="351">Sukhette viya bījāni, kataṃ tamhi na nassatī’’ti.</gathalast>
    <paragraph line="352">Tattha <pageBreak edition="M" number="4.0042" /><bold>saṃsatī</bold>ti ācikkhati. <bold>Kāraṇaṃ kata</bold>nti ākaḍḍhanavikaḍḍhanapothanakoṭṭanasaṅkhātaṃ kāraṇaṃ katanti attho. <bold>Sakhīnaṃ sājīvakaro</bold>ti samma, pottika tvaṃ sahāyakānaṃ suājīvakaro jīvikāya uppādetā. <bold>Mama sākhassa cūbhaya</bold>nti mayhañca sākhassa ca ubhinnampi sakhīnanti attho. <bold>Tvaṃ nosissariya</bold>nti tvaṃ no asi issariyaṃ dātā, tava santikā imā sampattī amhehi laddhā. <bold>Mahantata</bold>nti mahantabhāvaṃ.</paragraph>
    <paragraph line="353">Evañca pana vatvā ettakaṃ kathente nigrodhe sākho tattheva aṭṭhāsi. Atha naṃ rājā ‘‘sākha imaṃ pottikaṃ sañjānāsī’’ti pucchi. So tuṇhī ahosi. Athassa rājā daṇḍaṃ āṇāpento aṭṭhamaṃ gāthamāha –</paragraph>
    <hangnum line="354" number="79"></hangnum>
    <gatha1 line="355"> ‘‘Imaṃ jammaṃ nekatikaṃ, asappurisacintakaṃ;</gatha1>
    <gathalast line="356">Hanantu sākhaṃ sattīhi, nāssa icchāmi jīvita’’nti.</gathalast>
    <paragraph line="357">Tattha <bold>jamma</bold>nti lāmakaṃ. <bold>Nekatika</bold>nti vañcakaṃ.</paragraph>
    <paragraph line="358">Taṃ sutvā pottiko ‘‘mā esa bālo maṃ nissāya nassatū’’ti cintetvā navamaṃ gāthamāha –</paragraph>
    <hangnum line="359" number="80"></hangnum>
    <gatha1 line="360"> ‘‘Khamatassa <pageBreak edition="P" number="4.0043" /> mahārāja, pāṇā na paṭiānayā;</gatha1>
    <gathalast line="361">Khama deva asappurisassa, nāssa icchāmahaṃ vadha’’nti.</gathalast>
    <paragraph line="362">Tattha <bold>khamatassā</bold>ti khamataṃ assa, etassa asappurisassa khamathāti attho. <bold>Na paṭiānayā</bold>ti matassa nāma pāṇā paṭiānetuṃ na sakkā.</paragraph>
    <paragraph line="363">Rājā tassa vacanaṃ sutvā sākhassa khami, senāpatiṭṭhānampi pottikasseva dātukāmo ahosi <pageBreak edition="V" number="4.0039" />, so pana na icchi. Athassa sabbasenānīnaṃ vicāraṇārahaṃ bhaṇḍāgārikaṭṭhānaṃ nāma adāsi. Pubbe kiretaṃ ṭhānantaraṃ nāhosi, tato paṭṭhāya jātaṃ. Aparabhāge pottiko bhaṇḍāgāriko puttadhītāhi vaḍḍhamāno attano puttadhītānaṃ ovādavasena osānagāthamāha –</paragraph>
    <hangnum line="364" number="81"></hangnum>
    <gatha1 line="365"> ‘‘Nigrodhameva seveyya, na sākhamupasaṃvase;</gatha1>
    <gathalast line="366">Nigrodhasmiṃ mataṃ seyyo, yañce sākhasmi jīvita’’nti.</gathalast>
    <paragraph line="367">Satthā <pageBreak edition="M" number="4.0043" /> imaṃ dhammadesanaṃ āharitvā ‘‘evaṃ, bhikkhave, devadatto pubbepi akataññūyevā’’ti vatvā jātakaṃ samodhānesi – ‘‘tadā sākho devadatto ahosi, pottiko ānando, nigrodho pana ahameva ahosi’’nti.</paragraph>
    <centered line="368">Nigrodhajātakavaṇṇanā sattamā.</centered>
    <hangnum line="369"></hangnum>
    <paragraph line="370"> [446] 8. Takkalajātakavaṇṇanā</paragraph>
    <paragraph line="371"><bold>Na takkalā santi na āluvānī</bold>ti idaṃ satthā jetavane viharanto ekaṃ pituposakaṃ upāsakaṃ ārabbha kathesi. So kira daliddakule paccājāto mātari kālakatāya pātova uṭṭhāya dantakaṭṭhamukhodakadānādīni karonto bhatiṃ vā kasiṃ vā katvā laddhavibhavānurūpena yāgubhattādīni sampādetvā pitaraṃ posesi. Atha naṃ pitā āha – ‘‘tāta, tvaṃ ekakova anto ca bahi ca kattabbaṃ karosi, ekaṃ te kuladārikaṃ ānessāmi, sā te gehe kattabbaṃ karissatī’’ti. ‘‘Tāta, itthiyo nāma gharaṃ āgatā neva mayhaṃ, na tumhākaṃ cittasukhaṃ karissanti, mā evarūpaṃ cintayittha, ahaṃ yāvajīvaṃ tumhe posetvā tumhākaṃ <pageBreak edition="P" number="4.0044" /> accayena jānissāmī’’ti. Athassa pitā anicchamānasseva ekaṃ kumārikaṃ ānesi. Sā sasurassa ca sāmikassa ca upakārikā ahosi nīcavutti. Sāmikopissā ‘‘mama pitu upakārikā’’ti tussitvā laddhaṃ laddhaṃ manāpaṃ āharitvā deti, sāpi taṃ sasurasseva upanāmesi. Sā aparabhāge cintesi ‘‘mayhaṃ sāmiko laddhaṃ laddhaṃ pitu adatvā mayhameva deti, addhā pitari nisneho jāto, imaṃ mahallakaṃ ekenupāyena mama sāmikassa paṭikkūlaṃ katvā gehā nikkaḍḍhāpessāmī’’ti.</paragraph>
    <paragraph line="372">Sā tato paṭṭhāya udakaṃ atisītaṃ vā accuṇhaṃ vā, āhāraṃ atiloṇaṃ vā aloṇaṃ vā <pageBreak edition="V" number="4.0040" />, bhattaṃ uttaṇḍulaṃ vā atikilinnaṃ vāti evamādīni tassa kodhuppattikāraṇāni katvā tasmiṃ kujjhante ‘‘ko imaṃ mahallakaṃ upaṭṭhātuṃ sakkhissatī’’ti pharusāni vatvā kalahaṃ vaḍḍhesi. Tattha tattha kheḷapiṇḍādīni chaḍḍetvāpi sāmikaṃ ujjhāpesi ‘‘passa pitu kammaṃ, ‘idañcidañca mā karī’ti vutte kujjhati, imasmiṃ gehe pitaraṃ vā vasāpehi maṃ vā’’ti. Atha naṃ so ‘‘bhadde, tvaṃ daharā yattha katthaci jīvituṃ sakkhissasi, mayhaṃ <pageBreak edition="M" number="4.0044" /> pitā mahallako, tvaṃ tassa asahantī imamhā gehā nikkhamā’’ti āha. Sā bhītā ‘‘ito paṭṭhāya evaṃ na karissāmī’’ti sasurassa pādesu patitvā khamāpetvā pakatiniyāmeneva paṭijaggituṃ ārabhi. Atha so upāsako purimadivasesu tāya ubbāḷho satthu santikaṃ dhammassavanāya agantvā tassā pakatiyā patiṭṭhitakāle agamāsi. Atha naṃ satthā ‘‘kiṃ, upāsaka, sattaṭṭha divasāni dhammassavanāya nāgatosī’’ti pucchi. So taṃ kāraṇaṃ kathesi. Satthā ‘‘idāni tāva tassā kathaṃ aggahetvā pitaraṃ na nīharāpesi, pubbe pana etissā kathaṃ gahetvā pitaraṃ āmakasusānaṃ netvā āvāṭaṃ khaṇitvā tattha naṃ pakkhipitvā māraṇakāle ahaṃ sattavassiko hutvā mātāpitūnaṃ guṇaṃ kathetvā pitughātakakammā nivāresiṃ, tadā tvaṃ mama kathaṃ sutvā tava pitaraṃ yāvajīvaṃ paṭijaggitvā saggaparāyaṇo jāto, svāyaṃ mayā dinno ovādo bhavantaragatampi na vijahati, iminā kāraṇena tassā kathaṃ aggahetvā idāni tayā pitā na nīhaṭo’’ti vatvā tena yācito atītaṃ āhari.</paragraph>
    <paragraph line="373">Atīte bārāṇasiyaṃ brahmadatte rajjaṃ kārente aññatarasmiṃ kāsigāme ekassa kulassa ghare ekaputtako ahosi nāmena saviṭṭhako nāma. So mātāpitaro paṭijagganto <pageBreak edition="P" number="4.0045" /> aparabhāge mātari kālakatāya pitaraṃ posesīti sabbaṃ vatthu paccuppannavatthuniyāmeneva kathetabbaṃ. Ayaṃ panettha viseso. Tadā sā itthī ‘‘passa pitu kammaṃ, ‘idañcidañca mā karī’ti vutte kujjhatī’’ti vatvā ‘‘sāmi, pitā te caṇḍo pharuso niccaṃ kalahaṃ karoti, jarājiṇṇo byādhipīḷito na cirasseva marissati, ahañca etena saddhiṃ ekagehe vasituṃ na sakkomi, sayampesa katipāhena marissatiyeva, tvaṃ etaṃ āmakasusānaṃ netvā āvāṭaṃ khaṇitvā tattha naṃ pakkhipitvā kuddālena sīsaṃ chinditvā jīvitakkhayaṃ pāpetvā upari paṃsunā chādetvā āgacchāhī’’ti āha. So tāya punappunaṃ vuccamāno ‘‘bhadde, purisamāraṇaṃ nāma bhāriyaṃ, kathaṃ naṃ māressāmī’’ti āha. ‘‘Ahaṃ te upāyaṃ ācikkhissāmī’’ti. ‘‘Ācikkha tāvā’’ti. ‘‘Sāmi, tvaṃ paccūsakāle pitu nisinnaṭṭhānaṃ gantvā yathā sabbe suṇanti, evaṃ mahāsaddaṃ katvā ‘tāta, asukagāme tumhākaṃ uddhāraṇako <pageBreak edition="M" number="4.0045" /> atthi, mayi gate na deti, tumhākaṃ accayena na dassateva, sve yānake nisīditvā pātova gacchissāmā’ti vatvā tena vuttavelāyameva <pageBreak edition="V" number="4.0041" /> uṭṭhāya yānakaṃ yojetvā tattha nisīdāpetvā āmakasusānaṃ netvā āvāṭaṃ khaṇitvā corehi acchinnasaddaṃ katvā māretvā āvāṭe pakkhipitvā sīsaṃ chinditvā nhāyitvā āgacchā’’ti.</paragraph>
    <paragraph line="374">Saviṭṭhako ‘‘atthesa upāyo’’ti tassā vacanaṃ sampaṭicchitvā yānakaṃ gamanasajjaṃ akāsi. Tassa paneko sattavassiko putto atthi paṇḍito byatto. So mātu vacanaṃ sutvā ‘‘mayhaṃ mātā pāpadhammā pitaraṃ me pitughātakammaṃ kāreti, ahaṃ imassa pitughātakammaṃ kātuṃ na dassāmī’’ti saṇikaṃ gantvā ayyakena saddhiṃ nipajji. Saviṭṭhakopi itarāya vuttavelāya yānakaṃ yojetvā ‘‘ehi, tāta, uddhāraṃ sodhessāmā’’ti pitaraṃ yānake nisīdāpesi. Kumāropi paṭhamataraṃ yānakaṃ abhiruhi. Saviṭṭhako taṃ <pageBreak edition="P" number="4.0046" /> nivāretuṃ asakkonto teneva saddhiṃ āmakasusānaṃ gantvā pitarañca kumārakena saddhiṃ ekamante ṭhapetvā sayaṃ otaritvā kuddālapiṭakaṃ ādāya ekasmiṃ paṭicchannaṭṭhāne caturassāvāṭaṃ khaṇituṃ ārabhi. Kumārako otaritvā tassa santikaṃ gantvā ajānanto viya kathaṃ samuṭṭhāpetvā paṭhamaṃ gāthamāha –</paragraph>
    <hangnum line="375" number="82"></hangnum>
    <gatha1 line="376"> ‘‘Na takkalā santi na āluvāni, na biḷāliyo na kaḷambāni tāta;</gatha1>
    <gathalast line="377">Eko araññamhi susānamajjhe, kimatthiko tāta khaṇāsi kāsu’’nti.</gathalast>
    <paragraph line="378">Tattha <bold>na takkalā santī</bold>ti piṇḍālukandā na santi. <bold>Āluvānī</bold>ti āluvakandā. <bold>Biḷāliyo</bold>ti biḷārivallikandā. <bold>Kaḷambānī</bold>ti tālakandā.</paragraph>
    <paragraph line="379">Athassa pitā dutiyaṃ gāthamāha –</paragraph>
    <hangnum line="380" number="83"></hangnum>
    <gatha1 line="381"> ‘‘Pitāmaho tāta sudubbalo te, anekabyādhīhi dukhena phuṭṭho;</gatha1>
    <gathalast line="382">Tamajjahaṃ nikhaṇissāmi sobbhe, na hissa taṃ jīvitaṃ rocayāmī’’ti.</gathalast>
    <paragraph line="383">Tattha <pageBreak edition="M" number="4.0046" /><bold>anekabyādhīhī</bold>ti anekehi byādhīhi uppannena dukkhena phuṭṭho. <bold>Na hissa ta</bold>nti ahañhi tassa tava pitāmahassa taṃ dujjīvitaṃ na icchāmi, ‘‘evarūpā jīvitā maraṇamevassa vara’’nti maññamāno taṃ sobbhe nikhaṇissāmīti.</paragraph>
    <paragraph line="384">Taṃ sutvā kumāro upaḍḍhaṃ gāthamāha –</paragraph>
    <hangnum line="385" number="84"></hangnum>
    <gatha1 line="386"> ‘‘Saṅkappametaṃ <pageBreak edition="V" number="4.0042" /> paṭiladdha pāpakaṃ, accāhitaṃ kamma karosi ludda’’nti.</gatha1>
    <paragraph line="387">Tassattho – tāta, tvaṃ ‘‘pītaraṃ dukkhā pamocessāmī’’ti maraṇadukkhena yojento etaṃ pāpakaṃ saṅkappaṃ paṭiladdhā tassa ca saṅkappavasena hitaṃ atikkamma ṭhitattā accāhitaṃ kammaṃ karosi luddanti.</paragraph>
    <paragraph line="388">Evañca pana vatvā kumāro pitu hatthato kuddālaṃ gahetvā avidūre aññataraṃ āvāṭaṃ khaṇituṃ ārabhi. Atha naṃ pitā upasaṅkamitvā <pageBreak edition="P" number="4.0047" /> ‘‘kasmā, tāta, āvāṭaṃ khaṇasī’’ti pucchi. So tassa kathento tatiyaṃ gāthamāha –</paragraph>
    <gatha1 line="389">‘‘Mayāpi tāta paṭilacchase tuvaṃ, etādisaṃ kamma jarūpanīto;</gatha1>
    <gathalast line="390">Taṃ kullavattaṃ anuvattamāno, ahampi taṃ nikhaṇissāmi sobbhe’’ti.</gathalast>
    <paragraph line="391">Tassattho – tāta, ahampi etasmiṃ sobbhe taṃ mahallakakāle nikhaṇissāmi, iti kho tāta, mayāpi kate imasmiṃ sobbhe tuvaṃ jarūpanīto etādisaṃ kammaṃ paṭilacchase, yaṃ etaṃ tayā pavattitaṃ kulavattaṃ, taṃ anuvattamāno vayappatto bhariyāya saddhiṃ vasanto ahampi taṃ nikhaṇissāmi sobbheti.</paragraph>
    <paragraph line="392">Athassa pitā catutthaṃ gāthamāha –</paragraph>
    <hangnum line="393" number="85"></hangnum>
    <gatha1 line="394"> ‘‘Pharusāhi vācāhi pakubbamāno, āsajja maṃ tvaṃ vadase kumāra;</gatha1>
    <gathalast line="395">Putto mamaṃ orasako samāno, ahītānukampī mama tvaṃsi puttā’’ti.</gathalast>
    <paragraph line="396">Tattha <bold>pakubbamāno</bold>ti abhibhavanto. <bold>Āsajjā</bold>ti ghaṭṭetvā.</paragraph>
    <paragraph line="397">Evaṃ <pageBreak edition="M" number="4.0047" /> vutte paṇḍitakumārako ekaṃ paṭivacanagāthaṃ, dve udānagāthāti tisso gāthā abhāsi –</paragraph>
    <hangnum line="398" number="86"></hangnum>
    <gatha1 line="399"> ‘‘Na tāhaṃ tāta ahitānukampī, hitānukampī te ahampi tāta;</gatha1>
    <gathalast line="400">Pāpañca taṃ kamma pakubbamānaṃ, arahāmi no vārayituṃ tato.</gathalast>
    <hangnum line="401" number="87"></hangnum>
    <gatha1 line="402"> ‘‘Yo <pageBreak edition="V" number="4.0043" /> mātaraṃ vā pitaraṃ saviṭṭha, adūsake hiṃsati pāpadhammo;</gatha1>
    <gathalast line="403">Kāyassa bhedā abhisamparāyaṃ, asaṃsayaṃ so nirayaṃ upeti.</gathalast>
    <hangnum line="404" number="88"></hangnum>
    <gatha1 line="405"> ‘‘Yo mātaraṃ vā pitaraṃ saviṭṭha, annena pānena upaṭṭhahāti;</gatha1>
    <gathalast line="406">Kāyassa <pageBreak edition="P" number="4.0048" /> bhedā abhisamparāyaṃ, asaṃsayaṃ so sugatiṃ upetī’’ti. –</gathalast>
    <unindented line="407">Imaṃ pana puttassa dhammakathaṃ sutvā pitā aṭṭhamaṃ gāthamāha –</unindented>
    <hangnum line="408" number="89"></hangnum>
    <gatha1 line="409"> ‘‘Na me tvaṃ putta ahitānukampī, hitānukampī me tvaṃsi putta;</gatha1>
    <gathalast line="410">Ahañca taṃ mātarā vuccamāno, etādisaṃ kamma karomi ludda’’nti.</gathalast>
    <paragraph line="411">Tattha <bold>ahañca taṃ mātarā</bold>ti ahañca te mātarā, ayameva vā pāṭho.</paragraph>
    <paragraph line="412">Taṃ sutvā kumāro ‘‘tāta, itthiyo nāma uppanne dose aniggayhamānā punappunaṃ pāpaṃ karonti, mama mātā yathā puna evarūpaṃ na karoti, tathā naṃ paṇāmetuṃ vaṭṭatī’’ti navamaṃ gāthamāha –</paragraph>
    <hangnum line="413" number="90"></hangnum>
    <gatha1 line="414"> ‘‘Yā te sā bhariyā anariyarūpā, mātā mamesā sakiyā janetti;</gatha1>
    <gathalast line="415">Niddhāpaye tañca sakā agārā, aññampi te sā dukhamāvaheyyā’’ti.</gathalast>
    <paragraph line="416">Saviṭṭhako <pageBreak edition="M" number="4.0048" /> paṇḍitaputtassa kathaṃ sutvā somanassajāto hutvā ‘‘gacchāma, tātā’’ti saddhiṃ puttena ca pitarā ca yānake nisīditvā pāyāsi. Sāpi kho anācārā ‘‘nikkhantā no gehā kāḷakaṇṇī’’ti haṭṭhatuṭṭhā allagomayena gehaṃ upalimpetvā pāyāsaṃ pacitvā āgamanamaggaṃ olokentī te āgacchante disvā ‘‘nikkhantaṃ kāḷakaṇṇiṃ puna gahetvā āgato’’ti kujjhitvā ‘‘are nikatika, nikkhantaṃ kāḷakaṇṇiṃ puna ādāya āgatosī’’ti paribhāsi. Saviṭṭhako kiñci avatvā yānakaṃ mocetvā ‘‘anācāre kiṃ vadesī’’ti taṃ sukoṭṭitaṃ koṭṭetvā ‘‘ito paṭṭhāya mā imaṃ gehaṃ pāvisī’’ti pāde gahetvā nikkaḍḍhi. Tato pitarañca puttañca nhāpetvā sayampi nhāyitvā tayopi <pageBreak edition="P" number="4.0049" /> pāyāsaṃ paribhuñjiṃsu. Sāpi pāpadhammā katipāhaṃ aññasmiṃ gehe vasi. Tasmiṃ kāle putto pitaraṃ āha – ‘‘tāta, mama mātā ettakena na bujjhati, tumhe mama mātu maṅkubhāvakaraṇatthaṃ ‘asukagāmake mama mātuladhītā atthi <pageBreak edition="V" number="4.0044" />, sā mayhaṃ pitarañca puttañca mañca paṭijaggissati, taṃ ānessāmī’ti vatvā mālāgandhādīni ādāya yānakena nikkhamitvā khettaṃ anuvicaritvā sāyaṃ āgacchathā’’ti. So tathā akāsi.</paragraph>
    <paragraph line="417">Paṭivissakakule itthiyo ‘‘sāmiko kira te aññaṃ bhariyaṃ ānetuṃ asukagāmaṃ nāma gato’’ti tassā ācikkhiṃsu. Sā ‘‘dānimhi naṭṭhā, natthi me puna okāso’’ti bhītā tasitā hutvā ‘‘puttameva yācissāmī’’ti paṇḍitaputtassa santikaṃ gantvā tassa pādesu patitvā ‘‘tāta, taṃ ṭhapetvā añño mama paṭisaraṇaṃ natthi, ito paṭṭhāya tava pitarañca pitāmahañca alaṅkatacetiyaṃ viya paṭijaggissāmi, puna mayhaṃ imasmiṃ ghare pavesanaṃ karohī’’ti āha. So ‘‘sādhu, amma, sace puna evarūpaṃ na karissatha, karissāmi, appamattā hothā’’ti vatvā pitu āgatakāle dasamaṃ gāthamāha –</paragraph>
    <hangnum line="418" number="91"></hangnum>
    <gatha1 line="419"> ‘‘Yā te sā bhariyā anariyarūpā, mātā mamesā sakiyā janetti;</gatha1>
    <gathalast line="420">Dantā kareṇūva vasūpanītā, sā pāpadhammā punarāvajātū’’ti.</gathalast>
    <paragraph line="421">Tattha <pageBreak edition="M" number="4.0049" /><bold>kareṇūvā</bold>ti tāta, idāni sā āneñjakāraṇaṃ kārikā hatthinī viya dantā vasaṃ upanītā nibbisevanā jātā. <bold>Punarāgajātū</bold>ti puna imaṃ gehaṃ āgacchatūti.</paragraph>
    <paragraph line="422">Evaṃ so pitu dhammaṃ kathetvā gantvā mātaraṃ ānesi. Sā sāmikañca sasurañca khamāpetvā tato paṭṭhāya dantā dhammena samannāgatā hutvā sāmikañca sasurañca puttañca paṭijaggi. Ubhopi ca puttassa ovāde ṭhatvā dānādīni puññāni karitvā saggaparāyaṇā ahesuṃ.</paragraph>
    <paragraph line="423">Satthā <pageBreak edition="P" number="4.0050" /> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne pituposako sotāpattiphale patiṭṭhahi. Tadā pitā ca putto ca suṇisā ca teyeva ahesuṃ, paṇḍitakumāro pana ahameva ahosinti.</paragraph>
    <centered line="424">Takkalajātakavaṇṇanā aṭṭhamā.</centered>
    <hangnum line="425"></hangnum>
    <paragraph line="426"> [447] 9. Mahādhammapālajātakavaṇṇanā</paragraph>
    <paragraph line="427"><bold>Kiṃ</bold><pageBreak edition="V" number="4.0045" /><bold>te vata</bold>nti idaṃ satthā paṭhamagamanena kapilapuraṃ gantvā nigrodhārāme viharanto pitu nivesane rañño asaddahanaṃ ārabbha kathesi. Tadā hi suddhodanamahārājā vīsatisahassabhikkhuparivārassa bhagavato attano nivesane yāgukhajjakaṃ datvā antarābhatte sammodanīyaṃ kathaṃ kathento ‘‘bhante, tumhākaṃ padhānakāle devatā āgantvā ākāse ṭhatvā ‘putto te siddhatthakumāro appāhāratāya mato’ti mayhaṃ ārocesu’’nti āha. Satthārā ca ‘‘saddahi, mahārājā’’ti vutte ‘‘na saddahiṃ, bhante, ākāse ṭhatvā kathentiyopi devatā, ‘mama puttassa bodhitale buddhattaṃ appatvā parinibbānaṃ nāma natthī’ti paṭikkhipi’’nti āha. ‘‘Mahārāja, pubbepi tvaṃ mahādhammapālakālepi ‘putto te mato imānissa aṭṭhīnī’ti dassetvā vadantassapi disāpāmokkhācariyassa ‘amhākaṃ kule taruṇakāle kālakiriyā nāma natthī’ti na saddahi, idāni pana kasmā saddahissasī’’ti vatvā tena yācito atītaṃ āhari.</paragraph>
    <paragraph line="428">Atīte <pageBreak edition="M" number="4.0050" /> bārāṇasiyaṃ brahmadatte rajjaṃ kārente kāsiraṭṭhe dhammapālagāmo nāma ahosi. So dhammapālakulassa vasanatāya etaṃ nāmaṃ labhi. Tattha dasannaṃ kusalakammapathānaṃ pālanato ‘‘dhammapālo’’tveva paññāto brāhmaṇo paṭivasati, tassa kule antamaso dāsakammakarāpi dānaṃ denti, sīlaṃ rakkhanti, uposathakammaṃ karonti. Tadā bodhisatto tasmiṃ kule nibbatti, ‘‘dhammapālakumāro’’tvevassa nāmaṃ kariṃsu. Atha naṃ vayappattaṃ pitā sahassaṃ datvā sippuggahaṇatthāya takkasilaṃ pesesi. So tattha gantvā disāpāmokkhācariyassa santike sippaṃ uggaṇhi, pañcannaṃ māṇavakasatānaṃ jeṭṭhantevāsiko ahosi. Tadā ācariyassa jeṭṭhaputto kālamakāsi. Ācariyo māṇavakaparivuto <pageBreak edition="P" number="4.0051" /> ñātigaṇena saddhiṃ rodanto kandanto susāne tassa sarīrakiccaṃ kāreti. Tattha ācariyo ca ñātivaggo cassa antevāsikā ca rodanti paridevanti, dhammapāloyeveko na rodati na paridevati. Apica kho pana tesu pañcasatesu māṇavesu susānā āgamma ācariyassa santike nisīditvā ‘‘aho evarūpo nāma ācārasampanno taruṇamāṇavo taruṇakāleyeva mātāpitūhi vippayutto maraṇappatto’’ti vadantesu ‘‘sammā, tumhe ‘taruṇo’ti bhaṇatha, atha kasmā taruṇakāleyeva marati, nanu ayuttaṃ taruṇakāle maritu’’nti āha.</paragraph>
    <paragraph line="429">Atha naṃ te āhaṃsu ‘‘kiṃ pana samma, tvaṃ imesaṃ sattānaṃ maraṇabhāvaṃ na jānāsī’’ti? Jānāmi, taruṇakāle pana na maranti, mahallakakāleyeva marantīti. Nanu aniccā sabbe saṅkhārā <pageBreak edition="V" number="4.0046" /> hutvā abhāvinoti? ‘‘Saccaṃ aniccā, daharakāle pana sattā na maranti, mahallakakāle maranti, aniccataṃ pāpuṇantī’’ti. ‘‘Kiṃ samma, dhammapāla, tumhākaṃ gehe na keci marantī’’ti? ‘‘Daharakāle pana na maranti, mahallakakāleyeva marantī’’ti. ‘‘Kiṃ panesā tumhākaṃ kulapaveṇī’’ti? ‘‘Āma kulapaveṇī’’ti. Māṇavā taṃ tassa kathaṃ ācariyassa ārocesuṃ. Atha naṃ so pakkosāpetvā pucchi ‘‘saccaṃ kira tāta dhammapāla, tumhākaṃ kule daharakāle na mīyantī’’ti? ‘‘Saccaṃ ācariyā’’ti. So tassa vacanaṃ sutvā cintesi ‘‘ayaṃ ativiya acchariyaṃ vadati, imassa pitu santikaṃ gantvā pucchitvā sace etaṃ saccaṃ, ahampi tameva <pageBreak edition="M" number="4.0051" /> dhammaṃ pūressāmī’’ti. So puttassa kattabbakiccaṃ katvā sattaṭṭhadivasaccayena dhammapālaṃ pakkosāpetvā ‘‘tāta, ahaṃ khippaṃ āgamissāmi, yāva mamāgamanā ime māṇave sippaṃ vācehī’’ti vatvā ekassa eḷakassa <pageBreak edition="P" number="4.0052" /> aṭṭhīni gahetvā dhovitvā pasibbake katvā ekaṃ cūḷupaṭṭhākaṃ ādāya takkasilato nikkhamitvā anupubbena taṃ gāmaṃ patvā ‘‘kataraṃ mahādhammapālassa geha’’nti pucchitvā gantvā dvāre aṭṭhāsi. Brāhmaṇassa dāsamanussesu yo yo paṭhamaṃ addasa, so so ācariyassa hatthato chattaṃ gaṇhi, upāhanaṃ gaṇhi, upaṭṭhākassapi hatthato pasibbakaṃ gaṇhi. ‘‘Puttassa vo dhammapālakumārassa ācariyo dvāre ṭhitoti kumārassa pitu ārocethā’’ti ca vuttā ‘‘sādhū’’ti gantvā ārocayiṃsu. So vegena dvāramūlaṃ gantvā ‘‘ito ethā’’ti taṃ gharaṃ abhinetvā pallaṅke nisīdāpetvā sabbaṃ pādadhovanādikiccaṃ akāsi.</paragraph>
    <paragraph line="430">Ācariyo bhuttabhojano sukhakathāya nisinnakāle ‘‘brāhmaṇa, putto te dhammapālakumāro paññavā tiṇṇaṃ vedānaṃ aṭṭhārasannañca sippānaṃ nipphattiṃ patto, apica kho panekena aphāsukena jīvitakkhayaṃ patto, sabbe saṅkhārā aniccā, mā socitthā’’ti āha. Brāhmaṇo pāṇiṃ paharitvā mahāhasitaṃ hasi. ‘‘Kiṃ nu brāhmaṇa, hasasī’’ti ca vutte ‘‘mayhaṃ putto na marati, añño koci mato bhavissatī’’ti āha. ‘‘Brāhmaṇa, puttoyeva te mato, puttasseva te aṭṭhīni disvā saddahā’’ti aṭṭhīni nīharitvā ‘‘imāni te puttassa aṭṭhīnī’’ti āha. Etāni eḷakassa vā sunakhassa vā bhavissanti, mayhaṃ pana putto na marati, amhākāñhi kule yāva sattamā kulaparivaṭṭā taruṇakāle matapubbā nāma natthi, tvaṃ musā bhaṇasīti. Tasmiṃ khaṇe sabbepi pāṇiṃ paharitvā mahāhasitaṃ hasiṃsu. Ācariyo taṃ acchariyaṃ disvā somanassappatto hutvā ‘‘brāhmaṇa, tumhākaṃ kulapaveṇiyaṃ daharānaṃ amaraṇena na sakkā ahetukena bhavituṃ, kena vo kāraṇena daharā na mīyantī’’ti pucchanto paṭhamaṃ gāthamāha –</paragraph>
    <hangnum line="431" number="92"></hangnum>
    <gatha1 line="432"> ‘‘Kiṃ <pageBreak edition="V" number="4.0047" /> te vataṃ kiṃ pana brahmacariyaṃ, kissa suciṇṇassa ayaṃ vipāko;</gatha1>
    <gathalast line="433">Akkhāhi me brāhmaṇa etamatthaṃ, kasmā nu tumhaṃ daharā na mīyare’’ti.</gathalast>
    <paragraph line="434">Tattha <pageBreak edition="P" number="4.0053" /><pageBreak edition="M" number="4.0052" /><bold>vata</bold>nti vatasamādānaṃ. <bold>Brahmacariya</bold>nti seṭṭhacariyaṃ. <bold>Kissa suciṇṇassā</bold>ti tumhākaṃ kule daharānaṃ amaraṇaṃ nāma katarasucaritassa vipākoti.</paragraph>
    <paragraph line="435">Taṃ sutvā brāhmaṇo yesaṃ guṇānaṃ ānubhāvena tasmiṃ kule daharā na mīyanti, te vaṇṇayanto –</paragraph>
    <hangnum line="436" number="93"></hangnum>
    <gatha1 line="437"> ‘‘Dhammaṃ carāma na musā bhaṇāma, pāpāni kammāni parivajjayāma;</gatha1>
    <gathalast line="438">Anariyaṃ parivajjemu sabbaṃ, tasmā hi amhaṃ daharā na mīyare.</gathalast>
    <hangnum line="439" number="94"></hangnum>
    <gatha1 line="440"> ‘‘Suṇoma dhammaṃ asataṃ satañca, na cāpi dhammaṃ asataṃ rocayāma;</gatha1>
    <gathalast line="441">Hitvā asante na jahāma sante, tasmā hi amhaṃ daharā na mīyare.</gathalast>
    <hangnum line="442" number="95"></hangnum>
    <gatha1 line="443"> ‘‘Pubbeva dānā sumanā bhavāma, dadampi ve attamanā bhavāma;</gatha1>
    <gathalast line="444">Datvāpi ve nānutappāma pacchā, tasmā hi amhaṃ daharā na mīyare.</gathalast>
    <hangnum line="445" number="96"></hangnum>
    <gatha1 line="446"> ‘‘Samaṇe mayaṃ brāhmaṇe addhike ca, vanibbake yācanake dalidde;</gatha1>
    <gathalast line="447">Annena pānena abhitappayāma, tasmā hi amhaṃ daharā na mīyare.</gathalast>
    <hangnum line="448" number="97"></hangnum>
    <gatha1 line="449"> ‘‘Mayañca bhariyaṃ nātikkamāma, amhe ca bhariyā nātikkamanti;</gatha1>
    <gathalast line="450">Aññatra tāhi brahmacariyaṃ carāma, tasmā hi amhaṃ daharā na mīyare.</gathalast>
    <hangnum line="451" number="98"></hangnum>
    <gatha1 line="452"> ‘‘Pāṇātipātā <pageBreak edition="M" number="4.0053" /> viramāma sabbe, loke adinnaṃ parivajjayāma;</gatha1>
    <gathalast line="453">Amajjapā nopi musā bhaṇāma, tasmā hi amhaṃ daharā na mīyare.</gathalast>
    <hangnum line="454" number="99"></hangnum>
    <gatha1 line="455"> ‘‘Etāsu ve jāyare suttamāsu, medhāvino honti pahūtapaññā;</gatha1>
    <gathalast line="456">Bahussutā vedaguno ca honti, tasmā hi amhaṃ daharā na mīyare.</gathalast>
    <hangnum line="457" number="100"></hangnum>
    <gatha1 line="458"> ‘‘Mātā <pageBreak edition="V" number="4.0048" /> pitā ca bhaginī bhātaro ca, puttā ca dārā ca mayañca sabbe;</gatha1>
    <gathalast line="459">Dhammaṃ carāma paralokahetu, tasmā hi amhaṃ daharā na mīyare.</gathalast>
    <hangnum line="460" number="101"></hangnum>
    <gatha1 line="461"> ‘‘Dāsā ca dāsyo anujīvino ca, paricārakā kammakarā ca sabbe;</gatha1>
    <gathalast line="462">Dhammaṃ <pageBreak edition="P" number="4.0054" /> caranti paralokahetu, tasmā hi amhaṃ daharā na mīyare’’ti. –</gathalast>
    <unindented line="463">Imā gāthā āha.</unindented>
    <paragraph line="464">Tattha <bold>dhammaṃ carāmā</bold>ti dasakusalakammapathadhammaṃ carāma, attano jīvitahetu antamaso kunthakipillikampi jīvitā na voropema, parabhaṇḍaṃ lobhacittena na olokemāti sabbaṃ vitthāretabbaṃ. Musāvādo cettha musāvādissa akaraṇapāpaṃ nāma natthīti ussannavasena puna vutto. Te kira hasādhippāyenapi musā na bhaṇanti. <bold>Pāpānī</bold>ti sabbāni nirayagāmikammāni. <bold>Anariya</bold>nti ariyagarahitaṃ sabbaṃ asundaraṃ aparisuddhaṃ kammaṃ parivajjayāma. <bold>Tasmā hi amha</bold>nti ettha <bold>hi</bold>-kāro nipātamatto, tena kāraṇena amhākaṃ daharā na mīyanti, antarā akālamaraṇaṃ nāma no natthīti attho. ‘‘Tasmā amha’’ntipi pāṭho. <bold>Suṇomā</bold>ti mayaṃ kiriyavādānaṃ sappurisānaṃ kusaladīpanampi asappurisānaṃ akusaladīpanampi dhammaṃ suṇoma <pageBreak edition="M" number="4.0054" />, so pana no sutamattakova hoti, taṃ na rocayāma. Tehi pana no saddhiṃ viggaho vā vivādo vā mā hotūti dhammaṃ suṇāma, sutvāpi hitvā asante sante vattāma, ekampi khaṇaṃ na jahāma sante, pāpamitte pahāya kalyāṇamittasevinova homāti.</paragraph>
    <paragraph line="465"><bold>Samaṇe mayaṃ brāhmaṇe</bold>ti mayaṃ samitapāpe bāhitapāpe paccekabuddhasamaṇabrāhmaṇepi avasesadhammikasamaṇabrāhmaṇepi addhikayācake sesajanepi annapānena abhitappemāti attho. Pāḷiyaṃ pana ayaṃ gāthā ‘‘pubbeva dānā’’ti gāthāya pacchato āgatā. <bold>Nātikkamāmā</bold>ti attano bhariyaṃ atikkamitvā bahi aññaṃ micchācāraṃ na karoma. <bold>Aññatra tāhī</bold>ti tā attano bhariyā ṭhapetvā sesaitthīsu brahmacariyaṃ carāma, amhākaṃ bhariyāpi sesapurisesu evameva vattanti. <bold>Jāyare</bold>ti jāyanti. <bold>Suttamāsū</bold>ti susīlāsu uttamitthīsu. Idaṃ vuttaṃ hoti – ye etāsu sampannasīlāsu uttamitthīsu amhākaṃ puttā jāyanti, te medhāvinoti evaṃpakārā honti, kuto tesaṃ antarā maraṇaṃ, tasmāpi amhākaṃ kule daharā na marantīti. <bold>Dhammaṃ carāmā</bold>ti paralokatthāya tividhasucaritadhammaṃ carāma. <bold>Dāsyo</bold>ti dāsiyo.</paragraph>
    <paragraph line="466">Avasāne <pageBreak edition="V" number="4.0049" /> –</paragraph>
    <hangnum line="467" number="102"></hangnum>
    <gatha1 line="468"> ‘‘Dhammo have rakkhati dhammacāriṃ, dhammo suciṇṇo sukhamāvahati;</gatha1>
    <gathalast line="469">Esānisaṃso dhamme suciṇṇe, na duggatiṃ gacchati dhammacārī.</gathalast>
    <hangnum line="470" number="103"></hangnum>
    <gatha1 line="471"> ‘‘Dhammo <pageBreak edition="P" number="4.0055" /> have rakkhati dhammacāriṃ, chattaṃ mahantaṃ viya vassakāle;</gatha1>
    <gathalast line="472">Dhammena gutto mama dhammapālo, aññassa aṭṭhīni sukhī kumāro’’ti. –</gathalast>
    <unindented line="473">Imāhi dvīhi gāthāhi dhammacārīnaṃ guṇaṃ kathesi.</unindented>
    <paragraph line="474">Tattha <bold>rakkhatī</bold>ti dhammo nāmeso rakkhito attano rakkhitaṃ paṭirakkhati. <bold>Sukhamāvahatī</bold>ti devamanussasukhañceva nibbānasukhañca āvahati. <bold>Na</bold><pageBreak edition="M" number="4.0055" /><bold>duggati</bold>nti nirayādibhedaṃ duggatiṃ na gacchati. Evaṃ brāhmaṇa, mayaṃ dhammaṃ rakkhāma, dhammopi amhe rakkhatīti dasseti. <bold>Dhammena gutto</bold>ti mahāchattasadisena attanā gopitadhammena gutto. <bold>Aññassa aṭṭhīnī</bold>ti tayā ānītāni aṭṭhīni aññassa eḷakassa vā sunakhassa vā aṭṭhīni bhavissanti, chaḍḍethetāni, mama putto sukhī kumāroti.</paragraph>
    <paragraph line="475">Taṃ sutvā ācariyo ‘‘mayhaṃ āgamanaṃ suāgamanaṃ, saphalaṃ, no nipphala’’nti sañjātasomanasso dhammapālassa pitaraṃ khamāpetvā ‘‘mayā āgacchantena tumhākaṃ vīmaṃsanatthāya imāni eḷakaaṭṭhīni ābhatāni, putto te arogoyeva, tumhākaṃ rakkhitadhammaṃ mayhampi dethā’’ti paṇṇe likhitvā katipāhaṃ tattha vasitvā takkasilaṃ gantvā dhammapālaṃ sabbasippāni sikkhāpetvā mahantena parivārena pesesi.</paragraph>
    <paragraph line="476">Satthā suddhodanamahārājassa imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne rājā anāgāmiphale patiṭṭhahi. Tadā mātāpitaro mahārājakulāni ahesuṃ, ācariyo sāriputto, parisā buddhaparisā, dhammapālakumāro pana ahameva ahosinti.</paragraph>
    <centered line="477">Mahādhammapālajātakavaṇṇanā navamā.</centered>
    <hangnum line="478"></hangnum>
    <paragraph line="479"> [448] 10. Kukkuṭajātakavaṇṇanā</paragraph>
    <paragraph line="480"><bold>Nāsmase</bold><pageBreak edition="V" number="4.0050" /><bold>katapāpamhī</bold>ti idaṃ satthā veḷuvane viharanto devadattassa vadhāya parisakkanaṃ ārabbha kathesi. Dhammasabhāyañhi bhikkhū devadattassa aguṇakathaṃ samuṭṭhāpesuṃ ‘‘āvuso, devadatto dhanuggahādipayojanena dasabalassa vadhatthameva upāyaṃ karotī’’ti. Satthā <pageBreak edition="P" number="4.0056" /> āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi esa mayhaṃ vadhāya parisakkiyevā’’ti vatvā atītaṃ āhari.</paragraph>
    <paragraph line="481">Atīte kosambiyaṃ kosambako nāma rājā rajjaṃ kāresi. Tadā bodhisatto ekasmiṃ veḷuvane kukkuṭayoniyaṃ nibbattitvā anekasatakukkuṭaparivāro araññe vasati, tassāvidūre eko seno vasati <pageBreak edition="M" number="4.0056" />. So upāyena ekekaṃ kukkuṭaṃ gahetvā khādanto ṭhapetvā bodhisattaṃ sese khādi, bodhisatto ekakova ahosi. So appamatto velāya gocaraṃ gahetvā veḷuvanaṃ pavisitvā vasati. So seno taṃ gaṇhituṃ asakkonto ‘‘ekena naṃ upāyena upalāpetvā gaṇhissāmī’’ti cintetvā tassāvidūre sākhāya nilīyitvā ‘‘samma kukkuṭarāja, tvaṃ mayhaṃ kasmā bhāyasi, ahaṃ tayā saddhiṃ vissāsaṃ kattukāmo, asukasmiṃ nāma padese sampannagocaro, tattha ubhopi gocaraṃ gahetvā aññamaññaṃ piyasaṃvāsaṃ vasissāmā’’ti āha. Atha naṃ bodhisatto āha ‘‘samma, mayhaṃ tayā saddhiṃ vissāso nāma natthi, gaccha tva’’nti. ‘‘Samma, tvaṃ mayā pubbe katapāpatāya na saddahasi, ito paṭṭhāya evarūpaṃ na karissāmī’’ti. ‘‘Na mayhaṃ tādisena sahāyenattho, gaccha tva’’nti. Iti naṃ yāvatatiyaṃ paṭikkhipitvā ‘‘etehi aṅgehi samannāgatena puggalena saddhiṃ vissāso nāma kātuṃ na vaṭṭatī’’ti vanaghaṭaṃ unnādento devatāsu sādhukāraṃ dadamānāsu dhammakathaṃ samuṭṭhāpento –</paragraph>
    <hangnum line="482" number="104"></hangnum>
    <gatha1 line="483"> ‘‘Nāsmase katapāpamhi, nāsmase alikavādine;</gatha1>
    <gathalast line="484">Nāsmase attatthapaññamhi, atisantepi nāsmase.</gathalast>
    <hangnum line="485" number="105"></hangnum>
    <gatha1 line="486"> ‘‘Bhavanti heke purisā, gopipāsikajātikā;</gatha1>
    <gathalast line="487">Ghasanti maññe mittāni, vācāya na ca kammunā.</gathalast>
    <hangnum line="488" number="106"></hangnum>
    <gatha1 line="489"> ‘‘Sukkhañjalipaggahitā <pageBreak edition="V" number="4.0051" />, vācāya paliguṇṭhitā;</gatha1>
    <gathalast line="490">Manussapheggū nāsīde, yasmiṃ natthi kataññutā.</gathalast>
    <hangnum line="491" number="107"></hangnum>
    <gatha1 line="492"> ‘‘Na <pageBreak edition="P" number="4.0057" /> hi aññaññacittānaṃ, itthīnaṃ purisāna vā;</gatha1>
    <gathalast line="493">Nānāvikatvā saṃsaggaṃ, tādisampi ca nāsmase.</gathalast>
    <hangnum line="494" number="108"></hangnum>
    <gatha1 line="495"> ‘‘Anariyakammamokkantaṃ, athetaṃ sabbaghātinaṃ;</gatha1>
    <gathalast line="496">Nisitaṃva paṭicchannaṃ, tādisampi ca nāsmase.</gathalast>
    <hangnum line="497" number="109"></hangnum>
    <gatha1 line="498"> ‘‘Mittarūpenidhekacce, sākhalyena acetasā;</gatha1>
    <gathalast line="499">Vividhehi upāyanti, tādisampi ca nāsmase.</gathalast>
    <hangnum line="500" number="110"></hangnum>
    <gatha1 line="501"> ‘‘Āmisaṃ <pageBreak edition="M" number="4.0057" /> vā dhanaṃ vāpi, yattha passati tādiso;</gatha1>
    <gathalast line="502">Dubbhiṃ karoti dummedho, tañca hantvāna gacchatī’’ti. – imā gāthā āha;</gathalast>
    <paragraph line="503">Tattha <bold>nāsmase</bold>ti nāssase. Ayameva vā pāṭho, na vissaseti vuttaṃ hoti. <bold>Katapāpamhī</bold>ti paṭhamaṃ katapāpe puggale. <bold>Alikavādine</bold>ti musāvādimhipi na vissase. Tassa hi akattabbaṃ nāma pāpaṃ natthi. <bold>Nāsmase attatthapaññamhī</bold>ti attano atthāya eva yassa paññā snehavasena na bhajati, dhanatthikova bhajati, tasmiṃ attatthapaññepi na vissase. <bold>Atisante</bold>ti anto upasame avijjamāneyeva ca bahi upasamadassanena atisante viya paṭicchannakammantepi bilapaṭicchannaāsīvisasadise kuhakapuggale. <bold>Gopipāsikajātikā</bold>ti gunnaṃ pipāsakajātikā viya, pipāsitagosadisāti vuttaṃ hoti. Yathā pipāsitagāvo titthaṃ otaritvā mukhapūraṃ udakaṃ pivanti, na pana udakassa kattabbayuttakaṃ karonti, evameva ekacce ‘‘idañcidañca karissāmā’’ti madhuravacanena mittāni ghasanti, piyavacanānucchavikaṃ pana na karonti, tādisesu vissāso mahato anatthāya hotīti dīpeti.</paragraph>
    <paragraph line="504"><bold>Sukkhañjalipaggahitā</bold>ti paggahitatucchaañjalino. <bold>Vācāya paliguṇṭhitā</bold>ti ‘‘idaṃ dassāma, idaṃ karissāmā’’ti vacanena paṭicchādikā. <bold>Manussapheggū</bold>ti evarūpā asārakā manussā manussapheggū nāma. <bold>Nāsīde</bold>ti na āsīde evarūpe na upagaccheyya. <bold>Yasmiṃ natthī</bold>ti yasmiñca puggale kataññutā natthi, tampi nāsīdeti attho. <bold>Aññaññacittāna</bold>nti aññenaññena cittena samannāgatānaṃ <pageBreak edition="V" number="4.0052" />, lahucittānanti attho. Evarūpānaṃ itthīnaṃ vā purisānaṃ vā na vissaseti dīpeti. <bold>Nānāvikatvā saṃsagga</bold>nti yopi na sakkā anupagantvā etassa antarāyaṃ kātunti antarāyakaraṇatthaṃ nānākāraṇehi saṃsaggamāvikatvā daḷhaṃ karitvā pacchā antarāyaṃ karoti, tādisampi puggalaṃ nāsmase na vissaseyyāti dīpeti.</paragraph>
    <paragraph line="505"><bold>Anariyakammamokkanta</bold>ti anariyānaṃ dussīlānaṃ kammaṃ otaritvā ṭhitaṃ. <bold>Atheta</bold>nti athiraṃ appatiṭṭhitavacanaṃ. <bold>Sabbaghātina</bold>nti okāsaṃ labhitvā sabbesaṃ <pageBreak edition="M" number="4.0058" /> upaghātakaraṃ. <bold>Nisitaṃva</bold><pageBreak edition="P" number="4.0058" /><bold>paṭicchanna</bold>nti kosiyā vā pilotikāya vā paṭicchannaṃ nisitakhaggamiva. <bold>Tādisampī</bold>ti evarūpampi amittaṃ mittapatirūpakaṃ na vissaseyya. <bold>Sākhalyenā</bold>ti maṭṭhavacanena. <bold>Acetasā</bold>ti acittakena. Vacanameva hi nesaṃ maṭṭhaṃ, cittaṃ pana thaddhaṃ pharusaṃ. <bold>Vividhehī</bold>ti vividhehi upāyehi otārāpekkhā upagacchanti. <bold>Tādisampī</bold>ti yo etehi amittehi mittapatirūpakehi sadiso hoti, tampi na vissaseti attho. <bold>Āmisa</bold>nti khādanīyabhojanīyaṃ. <bold>Dhana</bold>nti mañcapaṭipādakaṃ ādiṃ katvā avasesaṃ. <bold>Yattha passatī</bold>ti sahāyakagehe yasmiṃ ṭhāne passati. <bold>Dubbhiṃ karotī</bold>ti dubbhicittaṃ uppādeti, taṃ dhanaṃ harati. <bold>Tañca hantvānā</bold>ti tañca sahāyakampi chetvā gacchati. Iti imā satta gāthā kukkuṭarājā kathesi.</paragraph>
    <hangnum line="506" number="111"></hangnum>
    <gatha1 line="507"> ‘‘Mittarūpena bahavo, channā sevanti sattavo;</gatha1>
    <gathalast line="508">Jahe kāpurise hete, kukkuṭo viya senakaṃ.</gathalast>
    <hangnum line="509" number="112"></hangnum>
    <gatha1 line="510"> ‘‘Yo ca uppatitaṃ atthaṃ, na khippamanubujjhati;</gatha1>
    <gathalast line="511">Amittavasamanveti, pacchā ca manutappati.</gathalast>
    <hangnum line="512" number="113"></hangnum>
    <gatha1 line="513"> ‘‘Yo ca uppatitaṃ atthaṃ, khippameva nibodhati;</gatha1>
    <gathalast line="514">Muccate sattusambādhā, kukkuṭo viya senakā.</gathalast>
    <hangnum line="515" number="114"></hangnum>
    <gatha1 line="516"> ‘‘Taṃ tādisaṃ kūṭamivoḍḍitaṃ vane, adhammikaṃ niccavidhaṃsakārinaṃ;</gatha1>
    <gathalast line="517">Ārā vivajjeyya naro vicakkhaṇo, senaṃ yathā kukkuṭo vaṃsakānane’’ti. –</gathalast>
    <unindented line="518">Imā catasso dhammarājena bhāsitā abhisambuddhagāthā.</unindented>
    <paragraph line="519">Tattha <pageBreak edition="V" number="4.0053" /><bold>jahe kāpurise hete</bold>ti bhikkhave, ete kāpurise paṇḍito jaheyya. <bold>Ha</bold>-kāro panettha nipātamattaṃ. <bold>Pacchā ca manutappatī</bold>ti pacchā ca anutappati. <bold>Kūṭamivoḍḍita</bold>nti vane migānaṃ bandhanatthāya kūṭapāsaṃ viya oḍḍitaṃ. <bold>Niccavidhaṃsakārina</bold>nti niccaṃ viddhaṃsanakaraṃ. <bold>Vaṃsakānane</bold>ti yathā vaṃsavane kukkuṭo senaṃ vivajjeti, evaṃ vicakkhaṇo pāpamitte vivajjeyya.</paragraph>
    <paragraph line="520">Sopi <pageBreak edition="M" number="4.0059" /> tā gāthā vatvā senaṃ āmantetvā ‘‘sace imasmiṃ ṭhāne vasissasi, jānissāmi te kattabba’’nti tajjesi. Seno tato palāyitvā aññatra gato.</paragraph>
    <paragraph line="521">Satthā <pageBreak edition="P" number="4.0059" /> imaṃ dhammadesanaṃ āharitvā ‘‘evaṃ bhikkhave devadatto pubbepi mayhaṃ vadhāya parisakkī’’ti vatvā jātakaṃ samodhānesi – ‘‘tadā seno devadatto ahosi, kukkuṭo pana ahameva ahosi’’nti.</paragraph>
    <centered line="522">Kukkuṭajātakavaṇṇanā dasamā.</centered>
    <hangnum line="523"></hangnum>
    <paragraph line="524"> [449] 11. Maṭṭhakuṇḍalījātakavaṇṇanā</paragraph>
    <paragraph line="525"><bold>Alaṅkato maṭṭhakuṇḍalī</bold>ti idaṃ satthā jetavane viharanto ekaṃ mataputtaṃ kuṭumbikaṃ ārabbha kathesi. Sāvatthiyaṃ kirekassa buddhupaṭṭhākassa kuṭumbikassa piyaputto kālamakāsi. So puttasokasamappito na nhāyati na bhuñjati na kammante vicāreti, na buddhupaṭṭhānaṃ gacchati, kevalaṃ ‘‘piyaputtaka, maṃ ohāya paṭhamataraṃ gatosī’’tiādīni vatvā vippalapati. Satthā paccūsasamaye lokaṃ olokento tassa sotāpattiphalūpanissayaṃ disvā punadivase bhikkhusaṅghaparivuto sāvatthiyaṃ piṇḍāya caritvā katabhattakicco bhikkhū uyyojetvā ānandattherena pacchāsamaṇena tassa gharadvāraṃ agamāsi. Satthu āgatabhāvaṃ kuṭumbikassa ārocesuṃ. Athassa gehajano āsanaṃ paññapetvā satthāraṃ nisīdāpetvā kuṭumbikaṃ pariggahetvā satthu santikaṃ ānesi. Taṃ vanditvā ekamantaṃ nisinnaṃ satthā karuṇāsītalena vacanena āmantetvā ‘‘kiṃ, upāsaka, puttakaṃ anusocasī’’ti pucchitvā ‘‘āma, bhante’’ti vutte ‘‘upāsaka, porāṇakapaṇḍitā putte kālakate sokasamappitā vicarantāpi paṇḍitānaṃ kathaṃ sutvā ‘alabbhanīyaṭṭhāna’nti tathato ñatvā appamattakampi sokaṃ na kariṃsū’’ti vatvā tena yācito atītaṃ āhari.</paragraph>
    <paragraph line="526">Atīte <pageBreak edition="V" number="4.0054" /><pageBreak edition="M" number="4.0060" /> bārāṇasiyaṃ brahmadatte rajjaṃ kārente ekassa mahāvibhavassa brāhmaṇassa putto pañcadasasoḷasavassakāle ekena byādhinā phuṭṭho kālaṃ katvā devaloke nibbatti. Brāhmaṇo tassa kālakiriyato paṭṭhāya susānaṃ gantvā chārikapuñjaṃ āvijjhanto paridevati, sabbakammante pariccajitvā sokasamappito vicarati. Tadā devaputto anuvicaranto taṃ disvā ‘‘ekaṃ upamaṃ katvā sokaṃ harissāmī’’ti tassa susānaṃ gantvā paridevanakāle tasseva puttavaṇṇī hutvā sabbābharaṇapaṭimaṇḍito ekasmiṃ padese ṭhatvā ubho hatthe sīse ṭhapetvā <pageBreak edition="P" number="4.0060" /> mahāsaddena paridevi. Brāhmaṇo saddaṃ sutvā taṃ oloketvā puttapemaṃ paṭilabhitvā tassa santike ṭhatvā ‘‘tāta māṇava, imasmiṃ susānamajjhe kasmā paridevasī’’ti pucchanto paṭhamaṃ gāthamāha –</paragraph>
    <hangnum line="527" number="115"></hangnum>
    <gatha1 line="528"> ‘‘Alaṅkato maṭṭhakuṇḍalī, māladhārī haricandanussado;</gatha1>
    <gathalast line="529">Bāhā paggayha kandasi, vanamajjhe kiṃ dukkhito tuva’’nti.</gathalast>
    <paragraph line="530">Tattha <bold>alaṅkato</bold>ti nānābharaṇavibhūsito. <bold>Maṭṭhakuṇḍalī</bold>ti karaṇapariniṭṭhitehi maṭṭhehi kuṇḍalehi samannāgato. <bold>Māladhārī</bold>ti vicitrakusumamāladharo. <bold>Haricandanussado</bold>ti suvaṇṇavaṇṇena candanena anulitto. <bold>Vanamajjhe</bold>ti susānamajjhe. <bold>Kiṃ dukkhito tuva</bold>nti kiṃkāraṇā dukkhito tvaṃ, ācikkha, ahaṃ te yaṃ icchasi, taṃ dassāmīti āha.</paragraph>
    <paragraph line="531">Athassa kathento māṇavo dutiyaṃ gāthamāha –</paragraph>
    <hangnum line="532" number="116"></hangnum>
    <gatha1 line="533"> ‘‘Sovaṇṇamayo pabhassaro, uppanno rathapañjaro mama;</gatha1>
    <gathalast line="534">Tassa cakkayugaṃ na vindāmi, tena dukkhena jahāmi jīvita’’nti.</gathalast>
    <unindented line="535">Brāhmaṇo sampaṭicchanto tatiyaṃ gāthamāha –</unindented>
    <hangnum line="536" number="117"></hangnum>
    <gatha1 line="537"> ‘‘Sovaṇṇamayaṃ maṇīmayaṃ, lohamayaṃ atha rūpiyāmayaṃ;</gatha1>
    <gathalast line="538">Pāvada rathaṃ karissāmi te, cakkayugaṃ paṭipādayāmi ta’’nti.</gathalast>
    <paragraph line="539">Tattha <pageBreak edition="M" number="4.0061" /><bold>pāvadā</bold>ti yādisena te attho yādisaṃ rocesi, tādisaṃ vada, ahaṃ te ratha karissāmi. <bold>Paṭipādayāmi ta</bold>nti taṃ pañjarānurūpaṃ cakkayugaṃ adhigacchāpemi.</paragraph>
    <paragraph line="540">Taṃ <pageBreak edition="V" number="4.0055" /> sutvā māṇavena kathitāya gāthāya paṭhamapādaṃ satthā abhisambuddho hutvā kathesi, sesaṃ māṇavo.</paragraph>
    <hangnum line="541" number="118"></hangnum>
    <gatha1 line="542"> ‘‘So māṇavo tassa pāvadi, candasūriyā <pageBreak edition="P" number="4.0061" /> ubhayettha bhātaro;</gatha1>
    <gathalast line="543">Sovaṇṇamayo ratho mama, tena cakkayugena sobhatī’’ti.</gathalast>
    <paragraph line="544">Brāhmaṇo tadanantaraṃ āha –</paragraph>
    <hangnum line="545" number="119"></hangnum>
    <gatha1 line="546"> ‘‘Bālo kho tvaṃsi māṇava, yo tvaṃ patthayasi apatthiyaṃ;</gatha1>
    <gathalast line="547">Maññāmi tuvaṃ marissasi, na hi tvaṃ lacchasi candasūriye’’ti. –</gathalast>
    <unindented line="548">Brāhmaṇena vuttagāthāya <bold>apatthiya</bold>nti apatthetabbaṃ.</unindented>
    <paragraph line="549">Tato māṇavo āha –</paragraph>
    <hangnum line="550" number="120"></hangnum>
    <gatha1 line="551"> ‘‘Gamanāgamanampi dissati, vaṇṇadhātu ubhayettha vīthiyo;</gatha1>
    <gathalast line="552">Peto pana neva dissati, ko nu kho kandataṃ bālyataro’’ti.</gathalast>
    <paragraph line="553">Māṇavena vuttagāthāya <bold>gamanāgamana</bold>nti uggamanañca atthagamanañca. Vaṇṇoyeva vaṇṇadhātu. <bold>Ubhayettha vīthiyo</bold>ti ettha ākāse ‘‘ayaṃ candassa vīthi, ayaṃ sūriyassa vīthī’’ti evaṃ ubhayagamanāgamanabhūmiyopi paññāyanti. <bold>Peto panā</bold>ti paralokaṃ gatasatto pana na dissateva. <bold>Ko nu kho</bold>ti evaṃ sante amhākaṃ dvinnaṃ kandantānaṃ ko nu kho bālyataroti.</paragraph>
    <paragraph line="554">Evaṃ <pageBreak edition="M" number="4.0062" /> māṇave kathente brāhmaṇo sallakkhetvā gāthamāha –</paragraph>
    <hangnum line="555" number="121"></hangnum>
    <gatha1 line="556"> ‘‘Saccaṃ kho vadesi māṇava, ahameva kandataṃ bālyataro;</gatha1>
    <gathalast line="557">Candaṃ viya dārako rudaṃ, petaṃ kālakatābhipatthaye’’ti.</gathalast>
    <paragraph line="558">Tattha <bold>candaṃ viya dārako</bold>ti yathā daharo gāmadārako ‘‘candaṃ dethā’’ti candassatthāya rodeyya, evaṃ ahampi petaṃ kālakataṃ abhipatthemīti.</paragraph>
    <paragraph line="559">Iti <pageBreak edition="V" number="4.0056" /> brāhmaṇo māṇavassa kathāya nissoko hutvā tassa thutiṃ karonto sesagāthā abhāsi –</paragraph>
    <hangnum line="560" number="122"></hangnum>
    <gatha1 line="561"> ‘‘Ādittaṃ vata maṃ santaṃ, ghatasittaṃva pāvakaṃ;</gatha1>
    <gathalast line="562">Vārinā viya osiñcaṃ, sabbaṃ nibbāpaye daraṃ.</gathalast>
    <hangnum line="563" number="123"></hangnum>
    <gatha1 line="564"> ‘‘Abbahī <pageBreak edition="P" number="4.0062" /> vata me sallaṃ, yamāsi hadayassitaṃ;</gatha1>
    <gathalast line="565">Yo me sokaparetassa, puttasokaṃ apānudi.</gathalast>
    <hangnum line="566" number="124"></hangnum>
    <gatha1 line="567"> ‘‘Sohaṃ abbūḷhasallosmi, vītasoko anāvilo;</gatha1>
    <gathalast line="568">Na socāmi na rodāmi, tava sutvāna māṇavā’’ti.</gathalast>
    <paragraph line="569">Atha naṃ māṇavo ‘‘brāhmaṇa, yassatthāya tvaṃ rodasi, ahaṃ te putto, ahaṃ devaloke nibbatto, ito paṭṭhāya mā maṃ anusoci, dānaṃ dehi, sīlaṃ rakkhāhi, uposathaṃ karohī’’ti ovaditvā sakaṭṭhānameva gato. Brāhmaṇopi tassovāde ṭhatvā dānādīni puññāni katvā kālakato devaloke nibbatti.</paragraph>
    <paragraph line="570">Satthā imaṃ dhammadesanaṃ āharitvā saccāni pakāsetvā jātakaṃ samodhānehi, saccapariyosāne kuṭumbiko sotāpattiphale patiṭṭhahi.Tadā dhammadesakadevaputto ahameva ahosinti.</paragraph>
    <centered line="571">Maṭṭhakuṇḍalījātakavaṇṇanā ekādasamā.</centered>
    <hangnum line="572"></hangnum>
    <paragraph line="573"> [450] 12. Bilārakosiyajātakavaṇṇanā</paragraph>
    <paragraph line="574"><bold>Apacantāpī</bold>ti <pageBreak edition="M" number="4.0063" /> idaṃ satthā jetavane viharanto ekaṃ dānavittaṃ bhikkhuṃ ārabbha kathesi. So kira bhagavato dhammadesanaṃ sutvā sāsane pabbajitvā pabbajitakālato paṭṭhāya dānavitto ahosi dānajjhāsayo, pattapariyāpannampi piṇḍapātaṃ aññassa adatvā na bhuñji, antamaso pānīyampi labhitvā aññassa adatvā na pivi, evaṃ dānābhirato ahosi. Athassa dhammasabhāyaṃ bhikkhū guṇakathaṃ kathesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte taṃ bhikkhuṃ pakkosāpetvā ‘‘saccaṃ kira tvaṃ <pageBreak edition="V" number="4.0057" /> bhikkhu dānavitto dānajjhāsayo’’ti pucchitvā ‘‘saccaṃ, bhante’’ti vutte ‘‘bhikkhave ayaṃ pubbe assaddho ahosi appasanno, tiṇaggena telabindumpi uddharitvā kassaci na adāsi, atha naṃ ahaṃ dametvā nibbisevanaṃ katvā dānaphalaṃ ñāpesiṃ, tameva dānaninnaṃ cittaṃ bhavantarepi na pajahatī’’ti vatvā bhikkhūhi yācito atītaṃ āhari.</paragraph>
    <paragraph line="575">Atīte bārāṇasiyaṃ brahmadatte rajjaṃ kārente bodhisatto seṭṭhikule nibbattitvā vayappatto kuṭumbaṃ saṇṭhapetvā pitu accayena seṭṭhiṭṭhānaṃ patvā ekadivasaṃ dhanavilokanaṃ katvā ‘‘dhanaṃ paññāyati, etassa <pageBreak edition="P" number="4.0063" /> uppādakā na paññāyanti, imaṃ dhanaṃ vissajjetvā mahādānaṃ dātuṃ vaṭṭatī’’ti dānasālaṃ kāretvā yāvajīvaṃ mahādānaṃ pavattetvā āyupariyosāne ‘‘idaṃ dānavattaṃ mā upacchindī’’ti puttassa ovādaṃ datvā tāvatiṃsabhavane sakko hutvā nibbatti. Puttopissa tatheva dānaṃ datvā puttaṃ ovaditvā āyupariyosāne cando devaputto hutvā nibbatti, tassa putto sūriyo hutvā nibbatti, tassapi putto mātalisaṅgāhako hutvā nibbatti, tassa putto pañcasikho gandhabbadevaputto hutvā nibbatti. Chaṭṭho pana assaddho ahosi thaddhacitto nisneho maccharī, dānasālaṃ viddhaṃsetvā jhāpetvā yācake pothetvā nīharāpesi, kassaci tiṇaggena uddharitvā telabindumpi na deti. Tadā sakko devarājā attano pubbakammaṃ oloketvā ‘‘pavattati nu kho me dānavaṃso, udāhu no’’ti upadhārento ‘‘putto me dānaṃ pavattetvā <pageBreak edition="M" number="4.0064" /> cando hutvā nibbatti, tassa putto sūriyo, tassa putto mātali, tassa putto pañcasikho gandhabbadevaputto hutvā nibbatti, chaṭṭho pana taṃ vaṃsaṃ upacchindī’’ti passi.</paragraph>
    <paragraph line="576">Athassa etadahosi ‘‘imaṃ pāpadhammaṃ dametvā dānaphalaṃ jānāpetvā āgamissāmī’’ti. So candasūriyamātalipañcasikhe pakkosāpetvā ‘‘sammā, amhākaṃ vaṃse chaṭṭho kulavaṃsaṃ samucchinditvā dānasālaṃ jhāpetvā yācake nīharāpesi, na kassaci kiñci deti, etha naṃ damessāmā’’ti tehi saddhiṃ bārāṇasiṃ agamāsi. Tasmiṃ khaṇe seṭṭhi rājupaṭṭhānaṃ katvā āgantvā sattame dvārakoṭṭhake antaravīthiṃ olokento caṅkamati. Sakko ‘‘tumhe mama paviṭṭhakāle pacchato paṭipāṭiyā āgacchathā’’ti vatvā gantvā seṭṭhissa santike ṭhatvā ‘‘bho mahāseṭṭhi, bhojanaṃ me dehī’’ti āha. ‘‘Brāhmaṇa natthi tava idha bhattaṃ, aññattha gacchā’’ti. ‘‘Bho mahāseṭṭhi, brāhmaṇehi bhatte yācite <pageBreak edition="P" number="4.0064" /> na dātuṃ na labbhatī’’ti. ‘‘Brāhmaṇa, mama gehe pakkampi pacitabbampi bhattaṃ natthi, aññattha gacchā’’ti. ‘‘Mahāseṭṭhi, ekaṃ te silokaṃ kathessāmi, taṃ suṇāhī’’ti. ‘‘Natthi mayhaṃ tava silokenattho, mā idha tiṭṭhā’’ti. Sakko tassa kathaṃ asuṇanto viya dve gāthā abhāsi –</paragraph>
    <hangnum line="577" number="125"></hangnum>
    <gatha1 line="578"> ‘‘Apacantāpi <pageBreak edition="V" number="4.0058" /> dicchanti, santo laddhāna bhojanaṃ;</gatha1>
    <gathalast line="579">Kimeva tvaṃ pacamāno, yaṃ na dajjā na taṃ samaṃ.</gathalast>
    <hangnum line="580" number="126"></hangnum>
    <gatha1 line="581"> ‘‘Maccherā ca pamādā ca, evaṃ dānaṃ na dīyati;</gatha1>
    <gathalast line="582">Puññaṃ ākaṅkhamānena, deyyaṃ hoti vijānatā’’ti.</gathalast>
    <paragraph line="583">Tāsaṃ attho – mahāseṭṭhi apacantāpi santo sappurisā bhikkhācariyāya laddhampi bhojanaṃ dātuṃ icchanti, na ekakā paribhuñjanti. Kimeva tvaṃ pacamāno yaṃ na dadeyyāsi, na taṃ samaṃ, taṃ tava anurūpaṃ anucchavikaṃ na hoti. Dānañhi maccherena ca pamādena cāti dvīhi dosehi na dīyati, puññaṃ ākaṅkhamānena vijānatā paṇḍitamanussena dātabbameva hotīti.</paragraph>
    <paragraph line="584">So tassa vacanaṃ sutvā ‘‘tena hi gehaṃ pavisitvā nisīda, thokaṃ lacchasī’’ti āha. Sakko pavisitvā te siloke sajjhāyanto nisīdi. Atha naṃ cando āgantvā bhattaṃ yāci. ‘‘Natthi te bhattaṃ, gacchā’’ti ca <pageBreak edition="M" number="4.0065" /> vutto ‘‘mahāseṭṭhi anto eko brāhmaṇo nisinno, brāhmaṇavācanakaṃ maññe bhavissati, ahampi bhavissāmī’’ti vatvā ‘‘natthi brāhmaṇavācanakaṃ, nikkhamā’’ti vuccamānopi ‘‘mahāseṭṭhi iṅgha tāva silokaṃ suṇāhī’’ti dve gāthā abhāsi –</paragraph>
    <hangnum line="585" number="127"></hangnum>
    <gatha1 line="586"> ‘‘Yasseva bhīto na dadāti maccharī, tadevādadato bhayaṃ;</gatha1>
    <gatha2 line="587">Jighacchā ca pipāsā ca, yassa bhāyati maccharī;</gatha2>
    <gathalast line="588">Tameva bālaṃ phusati, asmiṃ loke paramhi ca.</gathalast>
    <hangnum line="589" number="128"></hangnum>
    <gatha1 line="590"> ‘‘Tasmā vineyya maccheraṃ, dajjā dānaṃ malābhibhū;</gatha1>
    <gathalast line="591">Puññāni paralokasmiṃ, patiṭṭhā honti pāṇina’’nti.</gathalast>
    <paragraph line="592">Tattha <bold>yassa bhāyatī</bold>ti ‘‘ahaṃ aññesaṃ datvā sayaṃ jighacchito ca pipāsito ca bhavissāmī’’ti yassā jighacchāya pipāsāya bhāyati. <bold>Tamevā</bold>ti <pageBreak edition="P" number="4.0065" /> taññeva jighacchāpipāsāsaṅkhātaṃ bhayaṃ etaṃ bālaṃ nibbattanibbattaṭṭhāne idhaloke paraloke ca phusati pīḷeti, accantadāliddiyaṃ pāpuṇāti. <bold>Malābhibhū</bold>ti macchariyamalaṃ abhibhavanto.</paragraph>
    <paragraph line="593">Tassapi vacanaṃ sutvā ‘‘tena hi pavisa, thokaṃ labhissasī’’ti āha. Sopi pavisitvā <pageBreak edition="V" number="4.0059" /> sakkassa santike nisīdi. Tato thokaṃ vītināmetvā sūriyo āgantvā bhattaṃ yācanto dve gāthā abhāsi –</paragraph>
    <hangnum line="594" number="129"></hangnum>
    <gatha1 line="595"> ‘‘Duddadaṃ dadamānānaṃ, dukkaraṃ kamma kubbataṃ;</gatha1>
    <gathalast line="596">Asanto nānukubbanti, sataṃ dhammo durannayo.</gathalast>
    <hangnum line="597" number="130"></hangnum>
    <gatha1 line="598"> ‘‘Tasmā satañca asataṃ, nānā hoti ito gati;</gatha1>
    <gathalast line="599">Asanto nirayaṃ yanti, santo saggaparāyaṇā’’ti.</gathalast>
    <paragraph line="600">Tattha <bold>duddada</bold>nti dānaṃ nāma duddadaṃ maccheraṃ abhibhavitvā dātabbato, taṃ dadamānānaṃ. <bold>Dukkara</bold>nti tadeva dānakammaṃ dukkaraṃ yuddhasadisaṃ, taṃ kubbataṃ. <bold>Nānukubbantī</bold>ti asappurisā dānaphalaṃ ajānantā tesaṃ gatamaggaṃ nānugacchanti. <bold>Sataṃ dhammo</bold>ti sappurisānaṃ bodhisattānaṃ dhammo aññehi duranugamo. <bold>Asanto</bold>ti macchariyavasena dānaṃ adatvā asappurisā nirayaṃ yanti.</paragraph>
    <paragraph line="601">Seṭṭhi <pageBreak edition="M" number="4.0066" /> gahetabbagahaṇaṃ apassanto ‘‘tena hi pavisitvā brāhmaṇānaṃ santike nisīda, thokaṃ lacchasī’’ti āha. Tato thokaṃ vītināmetvā mātali āgantvā bhattaṃ yācitvā ‘‘natthī’’ti vacanamattakālameva sattamaṃ gāthamāha –</paragraph>
    <hangnum line="602" number="131"></hangnum>
    <gatha1 line="603"> ‘‘Appasmeke pavecchanti, bahuneke na dicchare;</gatha1>
    <gathalast line="604">Appasmā dakkhiṇā dinnā, sahassena samaṃ mitā’’ti.</gathalast>
    <paragraph line="605">Tattha <bold>appasmeke pavecchantī</bold>ti mahāseṭṭhi ekacce paṇḍitapurisā appasmimpi deyyadhamme pavecchanti, dadantiyevāti attho. Bahunāpi deyyadhammena samannāgatā eke sattā <bold>na dicchare</bold> na dadanti. <bold>Dakkhiṇā</bold>ti kammañca phalañca saddahitvā dinnadānaṃ. <bold>Sahassena samaṃ mitā</bold>ti evaṃ dinnā kaṭacchubhattamattāpi dakkhiṇā sahassadānena saddhiṃ mitā, mahāphalattā sahassadānasadisāva hotīti attho.</paragraph>
    <paragraph line="606">Tampi <pageBreak edition="P" number="4.0066" /> so ‘‘tena hi pavisitvā nisīdā’’ti āha. Tato thokaṃ vītināmetvā pañcasikho āgantvā bhattaṃ yācitvā ‘‘natthi gacchā’’ti vutte ‘‘ahaṃ na gatapubbo, imasmiṃ gehe brāhmaṇavācanakaṃ bhavissati maññe’’ti tassa dhammakathaṃ ārabhanto aṭṭhamaṃ gāthamāha –</paragraph>
    <hangnum line="607" number="132"></hangnum>
    <gatha1 line="608"> ‘‘Dhammaṃ <pageBreak edition="V" number="4.0060" /> care yopi samuñchakaṃ care, dārañca posaṃ dadamappakasmiṃ;</gatha1>
    <gathalast line="609">Sataṃ sahassānaṃ sahassayāginaṃ, kalampi nāgghanti tathāvidhassa te’’ti.</gathalast>
    <paragraph line="610">Tattha <bold>dhamma</bold>nti tividhasucaritadhammaṃ. <bold>Samuñchaka</bold>nti gāme vā āmakapakkabhikkhācariyaṃ araññe vā phalāphalaharaṇasaṅkhātaṃ uñchaṃ yo careyya, sopi dhammameva care. <bold>Dārañca posa</bold>nti attano ca puttadāraṃ posentoyeva. <bold>Dadamappakasmi</bold>nti paritte vā deyyadhamme dhammikasamaṇabrāhmaṇānaṃ dadamāno dhammaṃ careti attho. <bold>Sataṃ sahassānaṃ sahassayāgina</bold>nti paraṃ pothetvā viheṭhetvā sahassena yāgaṃ yajantānaṃ sahassayāgīnaṃ issarānaṃ satasahassampi. <bold>Kalampi nāgghanti tathāvidhassa te</bold>ti tesaṃ satasahassasaṅkhātānaṃ sahassayāgīnaṃ yāgā tathāvidhassa dhammena samena <pageBreak edition="M" number="4.0067" /> deyyadhammaṃ uppādetvā dentassa duggatamanussassa soḷasiṃ kalaṃ na agghantīti.</paragraph>
    <paragraph line="611">Seṭṭhi pañcasikhassa kathaṃ sutvā sallakkhesi. Atha naṃ anagghakāraṇaṃ pucchanto navamaṃ gāthamāha –</paragraph>
    <hangnum line="612" number="133"></hangnum>
    <gatha1 line="613"> ‘‘Kenesa yañño vipulo mahagghato, samena dinnassa na agghameti;</gatha1>
    <gathalast line="614">Kathaṃ sataṃ sahassānaṃ sahassayāginaṃ, kalampi nāgghanti tathāvidhassa te’’ti.</gathalast>
    <paragraph line="615">Tattha <bold>yañño</bold>ti dānayāgo satasahassapariccāgavasena vipulo, vipulattāva mahagghato. <bold>Samena dinnassā</bold>ti dhammena dinnassa kena kāraṇena agghaṃ na upeti. <bold>Kathaṃ sataṃ sahassāna</bold>nti brāhmaṇa, kathaṃ <pageBreak edition="P" number="4.0067" /> sahassayāgīnaṃ purisānaṃ bahūnaṃ sahassānaṃ satasahassasaṅkhātā issarā tathāvidhassa dhammena uppādetvā dāyakassa ekassa duggatamanussassa kalaṃ nāgghantīti.</paragraph>
    <paragraph line="616">Athassa kathento pañcasikho osānagāthamāha –</paragraph>
    <hangnum line="617" number="134"></hangnum>
    <gatha1 line="618"> ‘‘Dadanti heke visame niviṭṭhā, chetvā vadhitvā atha socayitvā;</gatha1>
    <gatha2 line="619">Sā dakkhiṇā assumukhā sadaṇḍā, samena dinnassa na agghameti;</gatha2>
    <gathalast line="620">Evaṃ sataṃ sahassānaṃ sahassayāginaṃ, kalampi nāgghanti tathāvidhassa te’’ti.</gathalast>
    <paragraph line="621">Tattha <bold>visame</bold>ti visame kāyakammādimhi niviṭṭhā. <bold>Chetvā</bold>ti kilametvā. <bold>Vadhitvā</bold>ti māretvā. <bold>Socayitvā</bold>ti sasoke katvā.</paragraph>
    <paragraph line="622">So <pageBreak edition="V" number="4.0061" /> pañcasikhassa dhammakathaṃ sutvā ‘‘tena hi gaccha, gehaṃ pavisitvā nisīda, thokaṃ lacchasī’’ti āha. Sopi gantvā tesaṃ santike nisīdi. Tato bilārakosiyo seṭṭhi ekaṃ dāsiṃ āmantetvā ‘‘etesaṃ brāhmaṇānaṃ palāpavīhīnaṃ nāḷiṃ nāḷiṃ dehī’’ti āha. Sā vīhī gahetvā brāhmaṇe <pageBreak edition="M" number="4.0068" /> upasaṅkamitvā ‘‘ime ādāya yattha katthaci pacāpetvā bhuñjathā’’ti āha. ‘‘Na amhākaṃ vīhinā attho, na mayaṃ vīhiṃ āmasāmā’’ti. ‘‘Ayya, vīhiṃ kirete nāmasantī’’ti? ‘‘Tena hi tesaṃ taṇḍule dehī’’ti. Sā taṇḍule ādāya gantvā ‘‘brāhmaṇā taṇḍule gaṇhathā’’ti āha. ‘‘Mayaṃ āmakaṃ na paṭiggaṇhāmā’’ti. ‘‘Ayya, āmakaṃ kira na gaṇhantī’’ti. ‘‘Tena hi tesaṃ karoṭiyaṃ vaḍḍhetvā gobhattaṃ dehī’’ti. Sā tesaṃ karoṭiyaṃ vaḍḍhetvā mahāgoṇānaṃ pakkabhattaṃ āharitvā adāsi. Pañcapi janā kabaḷe vaḍḍhetvā mukhe pakkhipitvā gale laggāpetvā akkhīni parivattetvā vissaṭṭhasaññā matā viya nipajjiṃsu. Dāsī te disvā ‘‘matā bhavissantī’’ti bhītā gantvā seṭṭhino ārocesi ‘‘ayya, te brāhmaṇā gobhattaṃ gilituṃ asakkontā <pageBreak edition="P" number="4.0068" /> matā’’ti.</paragraph>
    <paragraph line="623">So cintesi ‘‘idāni ayaṃ pāpadhammo sukhumālabrāhmaṇānaṃ gobhattaṃ dāpesi, te taṃ gilituṃ asakkontā matāti maṃ garahissantī’’ti. Tato dāsiṃ āha – ‘‘khippaṃ gantvā etesaṃ karoṭikesu bhattaṃ haritvā nānaggarasaṃ sālibhattaṃ vaḍḍhehī’’ti. Sā tathā akāsi. Seṭṭhi antarapīthiṃ paṭipannamanusse pakkosāpetvā ‘‘ahaṃ mama bhuñjananiyāmena etesaṃ brāhmaṇānaṃ bhattaṃ dāpesiṃ, ete lobhena mahante piṇḍe katvā bhuñjamānā gale laggāpetvā matā, mama niddosabhāvaṃ jānāthā’’ti vatvā parisaṃ sannipātesi. Mahājane sannipatite brāhmaṇā uṭṭhāya mahājanaṃ oloketvā ‘‘passathimassa seṭṭhissa musāvāditaṃ, ‘amhākaṃ attano bhuñjanabhattaṃ dāpesi’nti vadati, paṭhamaṃ gobhattaṃ amhākaṃ datvā amhesu matesu viya nipannesu imaṃ bhattaṃ vaḍḍhāpesī’’ti vatvā attano mukhehi gahitabhattaṃ bhūmiyaṃ pātetvā dassesuṃ. Mahājano seṭṭhiṃ garahi ‘‘andhabāla, attano kulavaṃsaṃ nāsesi, dānasālaṃ jhāpesi, yācake gīvāyaṃ gahetvā nīharāpesi, idāni imesaṃ sukhumālabrāhmaṇānaṃ bhattaṃ dento gobhattaṃ dāpesi, paralokaṃ gacchanto tava ghare vibhavaṃ gīvāyaṃ bandhitvā gamissasi maññe’’ti.</paragraph>
    <paragraph line="624">Tasmiṃ khaṇe sakko mahājanaṃ pucchi ‘‘jānātha, tumhe imasmiṃ gehe dhanaṃ kassa santaka’’nti? ‘‘Na jānāmā’’ti. ‘‘Imasmiṃ nagare asukakāle bārāṇasiyaṃ <pageBreak edition="M" number="4.0069" /> mahāseṭṭhi nāma dānasālaṃ kāretvā mahādānaṃ pavattayī’’ti sutapubbaṃ tumhehīti. ‘‘Āma suṇāmā’’ti. ‘‘Ahaṃ so seṭṭhi, dānaṃ datvā sakko devarājā hutvā puttopi me taṃ vaṃsaṃ avināsetvā dānaṃ datvā cando <pageBreak edition="V" number="4.0062" /> devaputto hutvā nibbatto, tassa putto sūriyo, tassa putto mātali, tassa putto pañcasikho gandhabbadevaputto hutvā nibbatto. Tesu ayaṃ cando, ayaṃ sūriyo, ayaṃ mātalisaṅgāhako, ayaṃ imassa <pageBreak edition="P" number="4.0069" /> pāpadhammassa pitā pañcasikho gandhabbadevaputto, evaṃ bahuguṇaṃ etaṃ dānaṃ nāma, kattabbameva kusalaṃ paṇḍitehī’’ti kathentā mahājanassa kaṅkhacchedanatthaṃ ākāse uppatitvā mahantenānubhāvena mahantena parivārena jalamānasarīrā aṭṭhaṃsu, sakalanagaraṃ pajjalantaṃ viya ahosi. Sakko mahājanaṃ āmantetvā ‘‘mayaṃ attano dibbasampattiṃ pahāya āgacchantā imaṃ kulavaṃsanāsakaraṃ pāpadhammabilārakosiyaṃ nissāya āgatā, ayaṃ pāpadhammo attano kulavaṃsaṃ nāsetvā dānasālaṃ jhāpetvā yācake gīvāyaṃ gahetvā nīharāpetvā amhākaṃ vaṃsaṃ samucchindi, ‘ayaṃ adānasīlo hutvā niraye nibbatteyyā’ti imassa anukampāya āgatāmhā’’ti vatvā dānaguṇaṃ pakāsento mahājanassa dhammaṃ desesi. Bilārakosiyo sirasmiṃ añjaliṃ patiṭṭhapetvā ‘‘deva, ahaṃ ito paṭṭhāya porāṇakulavaṃsaṃ anāsāpetvā dānaṃ pavattessāmi, ajja ādiṃ katvā antamaso udakadantaponaṃ upādāya attano laddhāhāraṃ parassa adatvā na khādissāmī’’ti sakkassa paṭiññaṃ adāsi. Sakko taṃ dametvā nibbisevanaṃ katvā pañcasu sīlesu patiṭṭhapetvā cattāro devaputte ādāya sakaṭṭhānameva gato. Sopi seṭṭhi yāvajīvaṃ dānaṃ datvā tāvatiṃsabhavane nibbatti.</paragraph>
    <paragraph line="625">Satthā imaṃ dhammadesanaṃ āharitvā ‘‘evaṃ, bhikkhave, ayaṃ bhikkhu pubbe assaddho ahosi kassaci kiñci adātā, ahaṃ pana naṃ dametvā dānaphalaṃ jānāpesiṃ, tameva cittaṃ bhavantaragatampi na jahātī’’ti vatvā jātakaṃ samodhānesi – ‘‘tadā seṭṭhi ayaṃ dānapatiko bhikkhu ahosi, cando sāriputto, sūriyo moggallāno, mātali kassapo, pañcasikho ānando, sakko pana ahameva ahosi’’nti.</paragraph>
    <centered line="626">Bilārakosiyajātakavaṇṇanā dvādasamā.</centered>
    <hangnum line="627"></hangnum>
    <paragraph line="628"> [451] 13. Cakkavākajātakavaṇṇanā</paragraph>
    <paragraph line="629"><bold>Vaṇṇavā</bold><pageBreak edition="P" number="4.0070" /><pageBreak edition="M" number="4.0070" /><bold>abhirūposī</bold>ti idaṃ satthā jetavane viharanto ekaṃ lolabhikkhuṃ ārabbha kathesi. So kira cīvarādīhi atitto ‘‘kahaṃ saṅghabhattaṃ, kahaṃ nimantana’’nti pariyesanto vicarati, āmisakathāyameva abhiramati. Athaññe pesalā bhikkhū tassānuggahena satthu ārocesuṃ. Satthā taṃ pakkosāpetvā ‘‘saccaṃ kira tvaṃ bhikkhu lolo’’ti pucchitvā ‘‘saccaṃ, bhante’’ti <pageBreak edition="V" number="4.0063" /> vutte ‘‘bhikkhu kasmā evarūpe niyyānikasāsane pabbajitvā lolo ahosi, lolabhāvo ca nāma pāpako, pubbepi tvaṃ lolabhāvaṃ nissāya bārāṇasiyaṃ hatthikuṇapādīhi atitto mahāaraññaṃ paviṭṭho’’ti vatvā atītaṃ āhari.</paragraph>
    <paragraph line="630">Atīte bārāṇasiyaṃ brahmadatte rajjaṃ kārente eko lolakāko bārāṇasiyaṃ hatthikuṇapādīhi atitto ‘‘araññaṃ nu kho kīdisa’’nti araññaṃ gantvā tatthapi phalāphalehi asantuṭṭho gaṅgāya tīraṃ gantvā vicaranto jayampatike cakkavāke disvā ‘‘ime sakuṇā ativiya sobhanti, ime imasmiṃ gaṅgātīre bahuṃ macchamaṃsaṃ khādanti maññe, ime paṭipucchitvā mayāpi imesaṃ bhojanaṃ gocaraṃ khāditvā vaṇṇavantena bhavituṃ vaṭṭatī’’ti tesaṃ avidūre nisīditvā cakkavākaṃ pucchanto dve gāthā abhāsi –</paragraph>
    <hangnum line="631" number="135"></hangnum>
    <gatha1 line="632"> ‘‘Vaṇṇavā abhirūposi, ghano sañjātarohito;</gatha1>
    <gathalast line="633">Cakkavāka surūposi, vippasannamukhindriyo.</gathalast>
    <hangnum line="634" number="136"></hangnum>
    <gatha1 line="635"> ‘‘Pāṭhīnaṃ pāvusaṃ macchaṃ, balajaṃ muñjarohitaṃ;</gatha1>
    <gathalast line="636">Gaṅgāya tīre nisinno, evaṃ bhuñjasi bhojana’’nti.</gathalast>
    <paragraph line="637">Tattha <bold>ghano</bold>ti ghanasarīro. <bold>Sañjātarohito</bold>ti uttattasuvaṇṇaṃ viya suṭṭhujātarohitavaṇṇo. <bold>Pāṭhīna</bold>nti pāṭhīnanāmakaṃ pāsāṇamacchaṃ. <bold>Pāvusa</bold>nti mahāmukhamacchaṃ, ‘‘pāhusa’’ntipi pāṭho. <bold>Balaja</bold>nti balajamacchaṃ. <bold>Muñjarohita</bold>nti muñjamacchañca rohitamacchañca. <bold>Evaṃ bhuñjasī</bold>ti evarūpaṃ bhojanaṃ maññe bhuñjasīti pucchati.</paragraph>
    <paragraph line="638">Cakkavāko <pageBreak edition="M" number="4.0071" /> tassa vacanaṃ paṭikkhipanto tatiyaṃ gāthamāha –</paragraph>
    <hangnum line="639" number="137"></hangnum>
    <gatha1 line="640"> ‘‘Na <pageBreak edition="P" number="4.0071" /> vāhametaṃ bhuñjāmi, jaṅgalānodakāni vā;</gatha1>
    <gathalast line="641">Aññatra sevālapaṇakā, etaṃ me samma bhojana’’nti.</gathalast>
    <paragraph line="642">Tassattho – ahaṃ samma, aññatra sevālā ca paṇakā ca sesāni jaṅgalāni vā odakāni vā maṃsāni ādāya etaṃ bhojanaṃ na bhuñjāmi, yaṃ panetaṃ sevālapaṇakaṃ, etaṃ me samma, bhojananti.</paragraph>
    <paragraph line="643">Tato <pageBreak edition="V" number="4.0064" /> kāko dve gāthā abhāsi –</paragraph>
    <hangnum line="644" number="138"></hangnum>
    <gatha1 line="645"> ‘‘Na vāhametaṃ saddahāmi, cakkavākassa bhojanaṃ;</gatha1>
    <gathalast line="646">Ahampi samma bhuñjāmi, gāme loṇiyateliyaṃ.</gathalast>
    <hangnum line="647" number="139"></hangnum>
    <gatha1 line="648"> ‘‘Manussesu kataṃ bhattaṃ, suciṃ maṃsūpasecanaṃ;</gatha1>
    <gathalast line="649">Na ca me tādiso vaṇṇo, cakkavāka yathā tuva’’nti.</gathalast>
    <paragraph line="650">Tattha <bold>yathā tuva</bold>nti yathā tuvaṃ sobhaggappatto sarīravaṇṇo, tādiso mayhaṃ vaṇṇo natthi, etena kāraṇena ahaṃ tava ‘‘sevālapaṇakaṃ mama bhojana’’nti vadantassa vacanaṃ na saddahāmīti.</paragraph>
    <paragraph line="651">Athassa cakkavāko dubbaṇṇakāraṇaṃ kathetvā dhammaṃ desento sesagāthā abhāsi –</paragraph>
    <hangnum line="652" number="140"></hangnum>
    <gatha1 line="653"> ‘‘Sampassaṃ attani veraṃ, hiṃsayaṃ mānusiṃ pajaṃ;</gatha1>
    <gathalast line="654">Utrasto ghasasī bhīto, tena vaṇṇo tavediso.</gathalast>
    <hangnum line="655" number="141"></hangnum>
    <gatha1 line="656"> ‘‘Sabbalokaviruddhosi, dhaṅka pāpena kammunā;</gatha1>
    <gathalast line="657">Laddho piṇḍo na pīṇeti, tena vaṇṇo tavediso.</gathalast>
    <hangnum line="658" number="142"></hangnum>
    <gatha1 line="659"> ‘‘Ahampi samma bhuñjāmi, ahiṃsaṃ sabbapāṇinaṃ;</gatha1>
    <gathalast line="660">Appossukko nirāsaṅkī, asoko akutobhayo.</gathalast>
    <hangnum line="661" number="143"></hangnum>
    <gatha1 line="662"> ‘‘So karassu ānubhāvaṃ, vītivattassu sīliyaṃ;</gatha1>
    <gathalast line="663">Ahiṃsāya cara loke, piyo hohisi maṃmiva.</gathalast>
    <hangnum line="664" number="144"></hangnum>
    <gatha1 line="665"> ‘‘Yo <pageBreak edition="M" number="4.0072" /> na hanti na ghāteti, na jināti na jāpaye;</gatha1>
    <gathalast line="666">Mettaṃso sabbabhūtesu, veraṃ tassa na kenacī’’ti.</gathalast>
    <paragraph line="667">Tattha <bold>sampassa</bold>nti samma kāka tvaṃ paresu uppannaṃ attani veracittaṃ sampassamāno mānusiṃ pajaṃ hiṃsanto viheṭhento. <bold>Utrasto</bold>ti bhīto. <bold>Ghasasī</bold>ti bhuñjasi. Tena te ediso bībhacchavaṇṇo <pageBreak edition="V" number="4.0065" /> jāto. <bold>Dhaṅkā</bold>ti kākaṃ ālapati. <bold>Piṇḍo</bold>ti bhojanaṃ. <bold>Ahiṃsaṃ sabbapāṇina</bold>nti ahaṃ pana sabbasatte ahiṃsanto <pageBreak edition="P" number="4.0072" /> bhuñjāmīti vadati. <bold>So karassu ānubhāva</bold>nti so tvampi vīriyaṃ karohi, attano sīliyasaṅkhātaṃ dussīlabhāvaṃ vītivattassu. <bold>Ahiṃsāyā</bold>ti ahiṃsāya samannāgato hutvā loke cara. <bold>Piyo hohisi maṃmivā</bold>ti evaṃ sante mayā sadisova lokassa piyo hohisi. <bold>Na jinātī</bold>ti dhanajāniṃ na karoti. <bold>Na jāpaye</bold>ti aññepi na kāreti. <bold>Mettaṃso</bold>ti mettakoṭṭhāso mettacitto. <bold>Na kenacī</bold>ti kenaci ekasattenapi saddhiṃ tassa veraṃ nāma natthīti.</paragraph>
    <paragraph line="668">Tasmā sace lokassa piyo bhavituṃ icchasi, sabbaverehi viramāhīti evaṃ cakkavāko kākassa dhammaṃ desesi. Kāko ‘‘tumhe attano gocaraṃ mayhaṃ na kathetha, kā kā’’ti vassanto uppatitvā bārāṇasiyaṃ ukkārabhūmiyaññeva otari.</paragraph>
    <paragraph line="669">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne lolabhikkhu anāgāmiphale patiṭṭhahi. Tadā kāko lolabhikkhu ahosi, cakkavākī rāhulamātā, cakkavāko pana ahameva ahosinti.</paragraph>
    <centered line="670">Cakkavākajātakavaṇṇanā terasamā.</centered>
    <hangnum line="671"></hangnum>
    <paragraph line="672"> [452] 14. Bhūripaññajātakavaṇṇanā</paragraph>
    <paragraph line="673" number="145-154"><bold>Saccaṃ kirā</bold>ti idaṃ bhūripaññajātakaṃ <bold>mahāumaṅgajātake</bold> (jā. 2.22.590 ādayo) āvi bhavissati.</paragraph>
    <centered line="674">Bhūripaññajātakavaṇṇanā cuddasamā.</centered>
    <hangnum line="675"></hangnum>
    <paragraph line="676"> [453] 15. Mahāmaṅgalajātakavaṇṇanā</paragraph>
    <paragraph line="677"><bold>Kiṃsu</bold><pageBreak edition="M" number="4.0073" /><bold>naro</bold>ti idaṃ satthā jetavane viharanto <bold>mahāmaṅgalasuttaṃ</bold> (khu. pā. 5.1 ādayo) ārabbha kathesi. Rājagahanagarasmiñhi kenacideva karaṇīyena santhāgāre sannipatitassa mahājanassa majjhe eko puriso ‘‘ajja me maṅgalakiriyā atthī’’ti uṭṭhāya agamāsi. Aparo tassa vacanaṃ sutvā ‘‘ayaṃ ‘maṅgala’nti vatvāva gato, kiṃ etaṃ maṅgalaṃ nāmā’’ti āha <pageBreak edition="V" number="4.0066" />. Tamañño ‘‘abhimaṅgalarūpadassanaṃ maṅgalaṃ nāma. Ekacco hi kālasseva uṭṭhāya sabbasetaṃ usabhaṃ vā passati, gabbhinitthiṃ vā rohitamacchaṃ vā puṇṇaghaṭaṃ vā navanītaṃ vā gosappiṃ vā ahatavatthaṃ vā pāyāsaṃ vā passati, ito uttari maṅgalaṃ nāma natthī’’ti āha. Tena kathitaṃ ekacce ‘‘sukathita’’nti abhinandiṃsu. Aparo ‘‘netaṃ <pageBreak edition="P" number="4.0073" /> maṅgalaṃ, sutaṃ nāma maṅgalaṃ. Ekacco hi ‘puṇṇā’ti vadantānaṃ suṇāti, tathā ‘vaḍḍhā’ti ‘vaḍḍhamānā’ti suṇāti, ‘bhuñjā’ti ‘khādā’ti vadantānaṃ suṇāti, ito uttari maṅgalaṃ nāma natthī’’ti āha. Tena kathitampi ekacce ‘‘sukathita’’nti abhinandiṃsu. Aparo ‘‘na etaṃ maṅgalaṃ, mutaṃ nāma maṅgalaṃ. Ekacco hi kālasseva uṭṭhāya pathaviṃ āmasati, haritatiṇaṃ allagomayaṃ parisuddhasāṭakaṃ rohitamacchaṃ suvaṇṇarajatabhājanaṃ āmasati, ito uttari maṅgalaṃ nāma natthī’’ti āha. Tena kathitampi ekacce ‘‘sukathita’’nti abhinandiṃsu. Evaṃ diṭṭhamaṅgalikā sutamaṅgalikā mutamaṅgalikāti tissopi parisā hutvā aññamaññaṃ saññāpetuṃ nāsakkhiṃsu, bhummadevatā ādiṃ katvā yāva brahmalokā ‘‘idaṃ maṅgala’’nti tathato na jāniṃsu.</paragraph>
    <paragraph line="678">Sakko cintesi ‘‘imaṃ maṅgalapañhaṃ sadevake loke aññatra bhagavatā añño kathetuṃ samattho nāma natthi, bhagavantaṃ upasaṅkamitvā imaṃ pañhaṃ pucchissāmī’’ti. So rattibhāge satthāraṃ upasaṅkamitvā vanditvā añjaliṃ paggayha ‘‘bahū devā manussā cā’’ti pañhaṃ pucchi. Athassa satthā dvādasahi gāthāhi aṭṭhatiṃsa mahāmaṅgalāni kathesi. Maṅgalasutte vinivaṭṭanteyeva koṭisatasahassamattā devatā arahattaṃ pāpuṇiṃsu, sotāpannādīnaṃ gaṇanapatho natthi. Sakko maṅgalaṃ sutvā sakaṭṭhānameva gato. Satthārā maṅgale kathite sadevako loko ‘‘sukathita’’nti abhinandi. Tadā <pageBreak edition="M" number="4.0074" /> dhammasabhāyaṃ tathāgatassa guṇakathaṃ samuṭṭhāpesuṃ ‘‘āvuso, satthā aññesaṃ avisayaṃ maṅgalapañhaṃ sadevakassa lokassa cittaṃ gahetvā kukkuccaṃ chinditvā gaganatale candaṃ uṭṭhāpento viya kathesi, evaṃ mahāpañño, āvuso, tathāgato’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, idāneva sambodhippattassa mama maṅgalapañhakathanaṃ, svāhaṃ bodhisattacariyaṃ carantopi devamanussānaṃ kaṅkhaṃ chinditvā maṅgalapañhaṃ kathesi’’nti vatvā atītaṃ āhari.</paragraph>
    <paragraph line="679">Atīte <pageBreak edition="P" number="4.0074" /> bārāṇasiyaṃ brahmadatte rajjaṃ kārente bodhisatto ekasmiṃ gāme vibhavasampannassa brāhmaṇassa kule nibbatti, ‘‘rakkhitakumāro’’tissa nāmaṃ akaṃsu. So vayappatto takkasilāyaṃ uggahitasippo katadārapariggaho mātāpitūnaṃ accayena ratanavilokanaṃ katvā saṃviggamānaso mahādānaṃ pavattetvā kāme pahāya himavantapadese pabbajitvā jhānābhiññaṃ nibbattetvā <pageBreak edition="V" number="4.0067" /> vanamūlaphalāhāro ekasmiṃ padese vāsaṃ kappesi. Anupubbenassa parivāro mahā ahosi, pañca antevāsikasatāni ahesuṃ. Athekadivasaṃ te tāpasā bodhisattaṃ upasaṅkamitvā vanditvā ‘‘ācariya, vassārattasamaye himavantato otaritvā loṇambilasevanatthāya janapadacārikaṃ gacchāma, evaṃ no sarīrañca thiraṃ bhavissati, jaṅghavihāro ca kato bhavissatī’’ti āhaṃsu. Te ‘‘tena hi tumhe gacchatha, ahaṃ idheva vasissāmī’’ti vutte taṃ vanditvā himavantā otaritvā cārikaṃ caramānā bārāṇasiṃ patvā rājuyyāne vasiṃsu. Tesaṃ mahāsakkārasammāno ahosi. Athekadivasaṃ bārāṇasiyaṃ santhāgāre sannipatite mahājanakāye maṅgalapañho samuṭṭhāti. Sabbaṃ paccuppannavatthunayeneva veditabbaṃ.</paragraph>
    <paragraph line="680">Tadā pana manussānaṃ kaṅkhaṃ chinditvā maṅgalapañhaṃ kathetuṃ samatthaṃ apassanto mahājano uyyānaṃ gantvā isigaṇaṃ maṅgalapañhaṃ pucchi. Isayo rājānaṃ āmantetvā ‘‘mahārāja, mayaṃ etaṃ kathetuṃ na sakkhissāma, apica kho amhākaṃ ācariyo rakkhitatāpaso nāma mahāpañño himavante vasati, so sadevakassa lokassa cittaṃ gahetvā etaṃ maṅgalapañhaṃ kathessatī’’ti vadiṃsu. Rājā ‘‘bhante, himavanto <pageBreak edition="M" number="4.0075" /> nāma dūre duggamova, na sakkhissāma mayaṃ tattha gantuṃ, sādhu vata tumheyeva ācariyassa santikaṃ gantvā pucchitvā uggaṇhitvā punāgantvā amhākaṃ kathethā’’ti āha. Te ‘‘sādhū’’ti sampaṭicchitvā ācariyassa santikaṃ gantvā vanditvā katapaṭisanthārā ācariyena rañño dhammikabhāve janapadacāritte ca pucchite taṃ diṭṭhamaṅgalādīnaṃ uppattiṃ ādito paṭṭhāya kathetvā <pageBreak edition="P" number="4.0075" /> rañño yācanāya ca attano pañhasavanatthaṃ āgatabhāvaṃ pakāsetvā ‘‘sādhu no bhante, maṅgalapañhaṃ pākaṭaṃ katvā kathethā’’ti yāciṃsu. Tato jeṭṭhantevāsiko ācariyaṃ pucchanto paṭhamaṃ gāthamāha –</paragraph>
    <hangnum line="681" number="155"></hangnum>
    <gatha1 line="682"> ‘‘Kiṃsu naro jappamadhicca kāle, kaṃ vā vijjaṃ katamaṃ vā sutānaṃ;</gatha1>
    <gathalast line="683">So macco asmiñca paramhi loke, kathaṃ karo sotthānena gutto’’ti.</gathalast>
    <paragraph line="684">Tattha <bold>kāle</bold>ti maṅgalapatthanakāle. <bold>Vijja</bold>nti vedaṃ. <bold>Sutāna</bold>nti sikkhitabbayuttakapariyattīnaṃ. <bold>Asmiñcā</bold>ti ettha <bold>cā</bold>ti nipātamattaṃ. <bold>Sotthānenā</bold>ti sotthibhāvāvahena maṅgalena. Idaṃ vuttaṃ hoti – ‘‘ācariya, puriso maṅgalaṃ icchanto maṅgalakāle kiṃsu nāma jappanto tīsu vedesu kataraṃ vā vedaṃ kataraṃ vā sutānaṃ antare sutapariyattiṃ adhīyitvā so macco imasmiñca loke paramhi ca kathaṃ karo etesu jappādīsu kiṃ kena niyāmena karonto sotthānena niraparādhamaṅgalena gutto rakkhito hoti, taṃ ubhayalokahitaṃ gahetvā ṭhitamaṅgalaṃ amhākaṃ kathehī’’ti.</paragraph>
    <paragraph line="685">Evaṃ <pageBreak edition="V" number="4.0068" /> jeṭṭhantevāsikena maṅgalapañhaṃ puṭṭho mahāsatto devamanussānaṃ kaṅkhaṃ chindanto ‘‘idañcidañca maṅgala’’nti buddhalīḷāya maṅgalaṃ kathento āha –</paragraph>
    <hangnum line="686" number="156"></hangnum>
    <gatha1 line="687"> ‘‘Yassa <pageBreak edition="M" number="4.0076" /> devā pitaro ca sabbe, sarīsapā sabbabhūtāni cāpi;</gatha1>
    <gathalast line="688">Mettāya niccaṃ apacitāni honti, bhūtesu ve sotthānaṃ tadāhū’’ti.</gathalast>
    <paragraph line="689">Tattha <bold>yassā</bold>ti yassa puggalassa. <bold>Devā</bold>ti bhummadeve ādiṃ katvā sabbepi kāmāvacaradevā. <bold>Pitaro cā</bold>ti tatuttari rūpāvacarabrahmāno. <bold>Sarīsapā</bold>ti dīghajātikā. <bold>Sabbabhūtāni cāpī</bold>ti vuttāvasesāni ca sabbānipi bhūtāni. <bold>Mettāya niccaṃ apacitāni hontī</bold>ti ete sabbe sattā dasadisāpharaṇavasena pavattāya appanāppattāya mettābhāvanāya apacitā honti. <bold>Bhūtesu ve</bold>ti taṃ tassa puggalassa sabbasattesu sotthānaṃ nirantaraṃ pavattaṃ niraparādhamaṅgalaṃ <pageBreak edition="P" number="4.0076" /> āhu. Mettāvihārī hi puggalo sabbesaṃ piyo hoti parūpakkamena avikopiyo. Iti so iminā maṅgalena rakkhito gopito hotīti.</paragraph>
    <paragraph line="690">Iti mahāsatto paṭhamaṃ maṅgalaṃ kathetvā dutiyādīni kathento –</paragraph>
    <hangnum line="691" number="157"></hangnum>
    <gatha1 line="692"> ‘‘Yo sabbalokassa nivātavutti, itthīpumānaṃ sahadārakānaṃ;</gatha1>
    <gathalast line="693">Khantā duruttānamappaṭikūlavādī, adhivāsanaṃ sotthānaṃ tadāhu.</gathalast>
    <hangnum line="694" number="158"></hangnum>
    <gatha1 line="695"> ‘‘Yo nāvajānāti sahāyamatte, sippena kulyāhi dhanena jaccā;</gatha1>
    <gathalast line="696">Rucipañño atthakāle matīmā, sahāyesu ve sotthānaṃ tadāhu.</gathalast>
    <hangnum line="697" number="159"></hangnum>
    <gatha1 line="698"> ‘‘Mittāni ve yassa bhavanti santo, saṃvissatthā avisaṃvādakassa;</gatha1>
    <gathalast line="699">Na mittadubbhī saṃvibhāgī dhanena, mittesu ve sotthānaṃ tadāhu.</gathalast>
    <hangnum line="700" number="160"></hangnum>
    <gatha1 line="701"> ‘‘Yassa <pageBreak edition="M" number="4.0077" /> bhariyā tulyavayā samaggā, anubbatā dhammakāmā pajātā;</gatha1>
    <gathalast line="702">Koliniyā sīlavatī patibbatā, dāresu ve sotthānaṃ tadāhu.</gathalast>
    <hangnum line="703" number="161"></hangnum>
    <gatha1 line="704"> ‘‘Yassa rājā bhūtapati yasassī, jānāti soceyyaṃ parakkamañca;</gatha1>
    <gathalast line="705">Advejjhatā suhadayaṃ mamanti, rājūsu ve sotthānaṃ tadāhu.</gathalast>
    <hangnum line="706" number="162"></hangnum>
    <gatha1 line="707"> ‘‘Annañca <pageBreak edition="V" number="4.0069" /> pānañca dadāti saddho, mālañca gandhañca vilepanañca;</gatha1>
    <gathalast line="708">Pasannacitto anumodamāno, saggesu ve sotthānaṃ tadāhu.</gathalast>
    <hangnum line="709" number="163"></hangnum>
    <gatha1 line="710"> ‘‘Yamariyadhammena punanti vuddhā, ārādhitā samacariyāya santo;</gatha1>
    <gathalast line="711">Bahussutā <pageBreak edition="P" number="4.0077" /> isayo sīlavanto, arahantamajjhe sotthānaṃ tadāhū’’ti. –</gathalast>
    <unindented line="712">Imā gāthā abhāsi.</unindented>
    <paragraph line="713">Tattha <bold>nivātavuttī</bold>ti muducittatāya sabbalokassa nīcavutti hoti. <bold>Khantā duruttāna</bold>nti parehi vuttānaṃ duṭṭhavacanānaṃ adhivāsako hoti. <bold>Appaṭikūlavādī</bold>ti ‘‘akkocchi maṃ, avadhi ma’’nti yugaggāhaṃ akaronto anukūlameva vadati. <bold>Adhivāsana</bold>nti idaṃ adhivāsanaṃ tassa sotthānaṃ niraparādhamaṅgalaṃ paṇḍitā vadanti.</paragraph>
    <paragraph line="714"><bold>Sahāyamatte</bold>ti sahāye ca sahāyamatte ca. Tattha sahapaṃsukīḷitā sahāyā nāma, dasa dvādasa vassāni ekato vutthā sahāyamattā nāma, te sabbepi ‘‘ahaṃ sippavā, ime nisippā’’ti evaṃ sippena vā ‘‘ahaṃ kulīno, ime na kulīnā’’ti evaṃ kulasampattisaṅkhātāhi kulyāhi vā, ‘‘ahaṃ aḍḍho, ime duggatā’’ti evaṃ dhanena vā, ‘‘ahaṃ jātisampanno, ime dujjātā’’ti evaṃ jaccā vā nāvajānāti. <bold>Rucipañño</bold>ti sādhupañño sundarapañño <pageBreak edition="M" number="4.0078" />. <bold>Atthakāle</bold>ti kassacideva atthassa kāraṇassa uppannakāle. <bold>Matīmā</bold>ti taṃ taṃ atthaṃ paricchinditvā vicāraṇasamatthatāya matimā hutvā te sahāye nāvajānāti. <bold>Sahāyesū</bold>ti taṃ tassa anavajānanaṃ sahāyesu sotthānaṃ nāmāti porāṇakapaṇḍitā āhu. Tena hi so niraparādhamaṅgalena idhaloke ca paraloke ca gutto hoti. Tattha paṇḍite sahāye nissāya sotthibhāvo <bold>kusanāḷijātakena</bold> (jā. 1.1.121 ādayo) kathetabbo.</paragraph>
    <paragraph line="715"><bold>Santo</bold>ti paṇḍitā sappurisā yassa mittāni bhavanti. <bold>Saṃvissatthā</bold>ti gharaṃ pavisitvā icchiticchitasseva gahaṇavasena vissāsamāpannā. <bold>Avisaṃvādakassā</bold>ti avisaṃvādanasīlassa. <bold>Na mittadubbhī</bold>ti yo ca mittadubbhī na hoti. <bold>Saṃvibhāgī dhanenā</bold>ti attano dhanena mittānaṃ saṃvibhāgaṃ karoti. <bold>Mittesū</bold>ti mitte nissāya laddhabbaṃ tassa taṃ mittesu sotthānaṃ nāma hoti. So hi evarūpehi mittehi rakkhito sotthiṃ pāpuṇāti. Tattha mitte nissāya sotthibhāvo <bold>mahāukkusajātakā</bold>dīhi (jā. 1.14.44 ādayo) kathetabbo.</paragraph>
    <paragraph line="716"><bold>Tulyavayā</bold>ti <pageBreak edition="V" number="4.0070" /> samānavayā. <bold>Samaggā</bold>ti samaggavāsā. <bold>Anubbatā</bold>ti anuvattitā. <bold>Dhammakāmā</bold>ti tividhasucaritadhammaṃ roceti. <bold>Pajātā</bold>ti vijāyinī, na vañjhā. <bold>Dāresū</bold>ti etehi sīlaguṇehi samannāgate mātugāme gehe vasante sāmikassa sotthi hotīti paṇḍitā kathenti. Tattha sīlavantaṃ mātugāmaṃ nissāya sotthibhāvo <bold>maṇicorajātaka-</bold> (jā. 1.2.87 ādayo) <bold>sambūlajātaka-</bold> (jā. 1.16.297 ādayo) <bold>khaṇḍahālajātakehi</bold> (jā. 2.22.982 ādayo) kathetabbo.</paragraph>
    <paragraph line="717"><bold>Soceyya</bold>nti sucibhāvaṃ. <bold>Advejjhatā</bold>ti advejjhatāya na esa mayā saddhiṃ bhijjitvā dvidhā bhavissatīti evaṃ advejjhabhāvena yaṃ jānāti. <bold>Suhadayaṃ mama</bold>nti suhado ayaṃ mamanti ca yaṃ jānāti. <bold>Rājūsu ve</bold>ti evaṃ rājūsu sevakānaṃ sotthānaṃ nāmāti paṇḍitā kathenti. <bold>Dadāti</bold><pageBreak edition="P" number="4.0078" /><bold>saddho</bold>ti kammañca phalañca saddahitvā dadāti. <bold>Saggesu ve</bold>ti evaṃ sagge devaloke sotthānaṃ niraparādhamaṅgalanti paṇḍitā kathenti, taṃ petavatthuvimānavatthūhi vitthāretvā kathetabbaṃ.</paragraph>
    <paragraph line="718"><bold>Punanti</bold><pageBreak edition="M" number="4.0079" /><bold>vuddhā</bold>ti yaṃ puggalaṃ ñāṇavuddhā ariyadhammena punanti parisodhenti. <bold>Samacariyāyā</bold>ti sammāpaṭipattiyā. <bold>Bahussutā</bold>ti paṭivedhabahussutā. <bold>Isayo</bold>ti esitaguṇā. <bold>Sīlavanto</bold>ti ariyasīlena samannāgatā. <bold>Arahantamajjhe</bold>ti arahantānaṃ majjhe paṭilabhitabbaṃ taṃ sotthānanti paṇḍitā kathenti. Arahanto hi attanā paṭividdhamaggaṃ ācikkhitvā paṭipādentā ārādhakaṃ puggalaṃ ariyamaggena punanti, sopi arahāva hoti.</paragraph>
    <paragraph line="719">Evaṃ mahāsatto arahattena desanāya kūṭaṃ gaṇhanto aṭṭhahi gāthāhi aṭṭha mahāmaṅgalāni kathetvā tesaññeva maṅgalānaṃ thutiṃ karonto osānagāthamāha –</paragraph>
    <hangnum line="720" number="164"></hangnum>
    <gatha1 line="721"> ‘‘Etāni kho sotthānāni loke, viññuppasatthāni sukhudrayāni;</gatha1>
    <gathalast line="722">Tānīdha sevetha naro sapañño, na hi maṅgale kiñcanamatthi sacca’’nti.</gathalast>
    <paragraph line="723">Tattha <bold>na hi maṅgale</bold>ti tasmiṃ pana diṭṭhasutamutappabhede maṅgale kiñcanaṃ ekamaṅgalampi saccaṃ nāma natthi, nibbānameva panekaṃ paramatthasaccanti.</paragraph>
    <paragraph line="724">Isayo tāni maṅgalāni sutvā sattaṭṭhadivasaccayena ācariyaṃ āpucchitvā tattheva agamaṃsu. Rājā tesaṃ santikaṃ gantvā pucchi. Te tassa ācariyena kathitaniyāmena maṅgalapañhaṃ <pageBreak edition="V" number="4.0071" /> kathetvā himavantameva āgamaṃsu. Tato paṭṭhāya loke maṅgalaṃ pākaṭaṃ ahosi. Maṅgalesu vattitvā matamatā saggapathaṃ pūresuṃ. Bodhisatto cattāro brahmavihāre bhāvetvā isigaṇaṃ ādāya brahmaloke nibbatti.</paragraph>
    <paragraph line="725">Satthā imaṃ dhammadesanaṃ āharitvā ‘‘na, bhikkhave, idāneva, pubbepāhaṃ maṅgalapañhaṃ kathesi’’nti vatvā jātakaṃ samodhānesi – ‘‘tadā isigaṇo buddhaparisā ahosi <pageBreak edition="P" number="4.0079" />, maṅgalapañhapucchako jeṭṭhantevāsiko sāriputto, ācariyo pana ahameva ahosi’’nti.</paragraph>
    <centered line="726">Mahāmaṅgalajātakavaṇṇanā pannarasamā.</centered>
    <hangnum line="727"></hangnum>
    <paragraph line="728"> [454] 16. Ghaṭapaṇḍitajātakavaṇṇanā</paragraph>
    <paragraph line="729"><bold>Uṭṭhehi</bold><pageBreak edition="M" number="4.0080" /><bold>kaṇhā</bold>ti idaṃ satthā jetavane viharanto mataputtaṃ kuṭumbikaṃ ārabbha kathesi. Vatthu maṭṭhakuṇḍalisadisameva. Idha pana satthā taṃ upāsakaṃ ‘‘kiṃ, upāsaka, socasī’’ti vatvā ‘‘āma, bhante’’nti vutte ‘‘upāsaka, porāṇakapaṇḍitā paṇḍitānaṃ kathaṃ sutvā mataputtaṃ nānusociṃsū’’ti vatvā tena yācito atītaṃ āhari.</paragraph>
    <paragraph line="730">Atīte uttarapathe kaṃsabhoge asitañjananagare mahākaṃso nāma rājā rajjaṃ kāresi. Tassa kaṃso ca, upakaṃso cāti dve puttā ahesuṃ, devagabbhā nāma ekā dhītā. Tassā jātadivase nemittakā brāhmaṇā ‘‘etissā kucchiyaṃ nibbattaputtā kaṃsagottaṃ kaṃsavaṃsaṃ nāsessantī’’ti byākariṃsu. Rājā balavasinehena dhītaraṃ vināsetuṃ nāsakkhi, ‘‘bhātaro jānissantī’’ti yāvatāyukaṃ ṭhatvā kālamakāsi. Tasmiṃ kālakate kaṃso rājā ahosi, upakaṃso uparājā. Te cintayiṃsu ‘‘sace mayaṃ bhaginiṃ nāsessāma, gārayhā bhavissāma, etaṃ kassaci adatvā nissāmikaṃ katvā paṭijaggissāmā’’ti. Te ekathūṇakaṃ pāsādaṃ kāretvā taṃ tattha vasāpesuṃ. Nandigopā nāma tassā paricārikā ahosi. Andhakaveṇḍo nāma dāso tassā sāmiko ārakkhamakāsi.</paragraph>
    <paragraph line="731">Tadā uttaramadhurāya mahāsāgaro nāma rājā rajjaṃ kāresi. Tassa sāgaro, upasāgaro cāti dve puttā ahesuṃ. Tesu pitu accayena sāgaro rājā ahosi, upasāgaro uparājā. So upakaṃsassa sahāyako ekācariyakule ekato uggahitasippo. So sāgarassa bhātu antepure <pageBreak edition="V" number="4.0072" /> dubbhitvā bhāyamāno palāyitvā kaṃsabhoge upakaṃsassa santikaṃ agamāsi. Upakaṃso taṃ rañño dassesi, rājā tassa <pageBreak edition="P" number="4.0080" /> mahantaṃ yasaṃ adāsi. So rājupaṭṭhānaṃ gacchanto devagabbhāya nivāsaṃ ekathambhaṃ pāsādaṃ disvā ‘‘kasseso nivāso’’ti pucchitvā taṃ kāraṇaṃ sutvā devagabbhāya paṭibaddhacitto ahosi. Devagabbhāpi ekadivasaṃ taṃ upakaṃsena saddhiṃ rājupaṭṭhānaṃ āgacchantaṃ disvā ‘‘ko eso’’ti pucchitvā ‘‘mahāsāgarassa putto upasāgaro nāmā’’ti nandigopāya <pageBreak edition="M" number="4.0081" /> santikā sutvā tasmiṃ paṭibaddhacittā ahosi. Upasāgaro nandigopāya lañjaṃ datvā ‘‘bhagini, sakkhissasi me devagabbhaṃ dassetu’’nti āha. Sā ‘‘na etaṃ sāmi, garuka’’nti vatvā taṃ kāraṇaṃ devagabbhāya ārocesi. Sā pakatiyāva tasmiṃ paṭibaddhacittā taṃ vacanaṃ sutvā ‘‘sādhū’’ti sampaṭicchitvā nandigopā upasāgarassa saññaṃ datvā rattibhāge taṃ pāsādaṃ āropesi. So devagabbhāya saddhiṃ saṃvāsaṃ kappesi. Atha nesaṃ punappunaṃ saṃvāsena devagabbhā gabbhaṃ paṭilabhi.</paragraph>
    <paragraph line="732">Aparabhāge tassā gabbhapatiṭṭhānaṃ pākaṭaṃ ahosi. Bhātaro nandigopaṃ pucchiṃsu, sā abhayaṃ yācitvā taṃ antaraṃ kathesi. Te sutvā ‘‘bhaginiṃ nāsetuṃ na sakkā, sace dhītaraṃ vijāyissati, tampi na nāsessāma, sace pana putto bhavissati, nāsessāmā’’ti cintetvā devagabbhaṃ upasāgarasseva adaṃsu. Sā paripuṇṇagabbhā dhītaraṃ vijāyi. Bhātaro sutvā haṭṭhatuṭṭhā tassā ‘‘añjanadevī’’ti nāmaṃ kariṃsu. Tesaṃ bhogavaḍḍhamānaṃ nāma bhogagāmaṃ adaṃsu. Upasāgaro devagabbhaṃ gahetvā bhogavaḍḍhamānagāme vasi. Devagabbhāya punapi gabbho patiṭṭhāsi, nandigopāpi taṃ divasameva gabbhaṃ paṭilabhi. Tāsu paripuṇṇagabbhāsu ekadivasameva devagabbhā puttaṃ vijāyi, nandigopā dhītaraṃ vijāyi. Devagabbhā puttassa vināsanabhayena puttaṃ nandigopāya rahassena pesetvā tassā dhītaraṃ āharāpesi. Tassā vijātabhāvaṃ bhātikānaṃ ārocesuṃ. Te ‘‘puttaṃ vijātā, dhītara’’nti pucchitvā ‘‘dhītara’’nti <pageBreak edition="P" number="4.0081" /> vutte ‘‘tena hi posethā’’ti āhaṃsu. Etenupāyena devagabbhā dasa putte vijāyi, dasa dhītaro nandigopā vijāyi. Dasa puttā nandigopāya santike vaḍḍhanti, dhītaro devagabbhāya. Taṃ antaraṃ koci na jānāti. Devagabbhāya jeṭṭhaputto vāsudevo nāma ahosi, dutiyo baladevo, tatiyo candadevo, catuttho sūriyadevo, pañcamo aggidevo, chaṭṭho varuṇadevo, sattamo ajjuno, aṭṭhamo pajjuno, navamo ghaṭapaṇḍito, dasamo aṅkuro nāma ahosi. Te andhakaveṇḍadāsaputtā dasa bhātikā ceṭakāti pākaṭā ahesuṃ.</paragraph>
    <paragraph line="733">Te aparabhāge vuddhimanvāya thāmabalasampannā kakkhaḷā pharusā hutvā vilopaṃ karontā vicaranti <pageBreak edition="V" number="4.0073" />, rañño gacchante paṇṇākārepi vilumpanteva. Manussā <pageBreak edition="M" number="4.0082" /> sannipatitvā ‘‘andhakaveṇḍadāsaputtā dasa bhātikā raṭṭhaṃ vilumpantī’’ti rājaṅgaṇe upakkosiṃsu. Rājā andhakaveṇḍaṃ pakkosāpetvā ‘‘kasmā puttehi vilopaṃ kārāpesī’’ti tajjesi. Evaṃ dutiyampi tatiyampi manussehi upakkose kate rājā taṃ santajjesi. So maraṇabhayabhīto rājānaṃ abhayaṃ yācitvā ‘‘deva, ete na mayhaṃ puttā, upasāgarassa puttā’’ti taṃ antaraṃ ārocesi. Rājā bhīto ‘‘kena te upāyena gaṇhāmā’’ti amacce pucchitvā ‘‘ete, deva, mallayuddhavittakā, nagare yuddhaṃ kāretvā tattha ne yuddhamaṇḍalaṃ āgate gāhāpetvā māressāmā’’ti vutte cārurañca, muṭṭhikañcāti dve malle posetvā ‘‘ito sattame divase yuddhaṃ bhavissatī’’ti nagare bheriṃ carāpetvā rājaṅgaṇe yuddhamaṇḍalaṃ sajjāpetvā akkhavāṭaṃ kāretvā yuddhamaṇḍalaṃ alaṅkārāpetvā dhajapaṭākaṃ bandhāpesi. Sakalanagaraṃ saṅkhubhi. Cakkāticakkaṃ mañcātimañcaṃ bandhitvā cāruramuṭṭhikā yuddhamaṇḍalaṃ āgantvā vaggantā gajjantā apphoṭentā vicariṃsu. Dasa bhātikāpi āgantvā rajakavīthiṃ vilumpitvā vaṇṇasāṭake nivāsetvā gandhāpaṇesu gandhaṃ <pageBreak edition="P" number="4.0082" />, mālākārāpaṇesu mālaṃ vilumpitvā vilittagattā māladhārino katakaṇṇapūrā vaggantā gajjantā apphoṭentā yuddhamaṇḍalaṃ pavisiṃsu.</paragraph>
    <paragraph line="734">Tasmiṃ khaṇe cāruro apphoṭento vicarati. Baladevo taṃ disvā ‘‘na naṃ hatthena chupissāmī’’ti hatthisālato mahantaṃ hatthiyottaṃ āharitvā vaggitvā gajjitvā yottaṃ khipitvā cāruraṃ udare veṭhetvā dve yottakoṭiyo ekato katvā vattetvā ukkhipitvā sīsamatthake bhametvā bhūmiyaṃ pothetvā bahi akkhavāṭe khipi. Cārure mate rājā muṭṭhikamallaṃ āṇāpesi. So uṭṭhāya vaggitvā gajjitvā apphoṭesi. Baladevo taṃ pothetvā aṭṭhīni sañcuṇṇetvā ‘‘amallomhi, amallomhī’’ti vadantameva ‘‘nāhaṃ tava mallabhāvaṃ vā amallabhāvaṃ vā jānāmī’’ti hatthe gahetvā bhūmiyaṃ pothetvā jīvitakkhayaṃ pāpetvā bahi akkhavāṭe khipi. Muṭṭhiko maranto ‘‘yakkho hutvā taṃ khādituṃ labhissāmī’’ti patthanaṃ paṭṭhapesi. So kālamattikaaṭaviyaṃ nāma yakkho hutvā nibbatti. Rājā ‘‘gaṇhatha dasa bhātike ceṭake’’ti uṭṭhahi <pageBreak edition="M" number="4.0083" />. Tasmiṃ khaṇe vāsudevo cakkaṃ khipi. Taṃ dvinnampi bhātikānaṃ sīsāni pātesi. Mahājano bhītatasito ‘‘avassayā no hothā’’ti tesaṃ pādesu patitvā nipajji. Te dvepi mātule māretvā asitañjananagare rajjaṃ gahetvā mātāpitaro tattha katvā ‘‘sakalajambudīpe rajjaṃ gaṇhissāmā’’ti nikkhamitvā anupubbena kālayonakarañño nivāsaṃ ayujjhanagaraṃ gantvā taṃ parikkhipitvā ṭhitaṃ parikhārukkhagahanaṃ viddhaṃsetvā pākāraṃ bhinditvā rājānaṃ <pageBreak edition="V" number="4.0074" /> gahetvā taṃ rajjaṃ attano hatthagataṃ katvā dvāravatiṃ pāpuṇiṃsu. Tassa pana nagarassa ekato samuddo ekato pabbato, amanussapariggahitaṃ kira taṃ ahosi.</paragraph>
    <paragraph line="735">Tassa ārakkhaṃ gahetvā ṭhitayakkho paccāmitte disvā gadrabhavesena gadrabharavaṃ ravati. Tasmiṃ khaṇe yakkhānubhāvena <pageBreak edition="P" number="4.0083" /> sakalanagaraṃ uppatitvā mahāsamudde ekasmiṃ dīpake tiṭṭhati. Paccāmittesu gatesu punāgantvā sakaṭṭhāneyeva patiṭṭhāti. Tadāpi so gadrabho tesaṃ dasannaṃ bhātikānaṃ āgamanaṃ ñatvā gadrabharavaṃ ravi. Nagaraṃ uppatitvā dīpake patiṭṭhāya tesu nagaraṃ adisvā nivattantesu punāgantvā sakaṭṭhāne patiṭṭhāsi. Te puna nivattiṃsu, punapi gadrabho tatheva akāsi. Te dvāravatinagare rajjaṃ gaṇhituṃ asakkontā kaṇhadīpāyanassa isino santikaṃ gantvā vanditvā ‘‘bhante, mayaṃ dvāravatiyaṃ rajjaṃ gahetuṃ na sakkoma, ekaṃ no upāyaṃ karothā’’ti pucchitvā ‘‘parikhāpiṭṭhe asukasmiṃ nāma ṭhāne eko gadrabho carati. So hi amitte disvā viravati, tasmiṃ khaṇe nagaraṃ uppatitvā gacchati, tumhe tassa pāde gaṇhatha, ayaṃ vo nipphajjanūpāyo’’ti vutte tāpasaṃ vanditvā gantvā gadrabhassa pādesu gahetvā nipatitvā ‘‘sāmi, ṭhapetvā tumhe añño amhākaṃ avassayo natthi, amhākaṃ nagaraṃ gaṇhanakāle mā ravitthā’’ti yāciṃsu. Gadrabho ‘‘na sakkā na viravituṃ, tumhe pana paṭhamataraṃ āgantvā cattāro janā mahantāni ayanaṅgalāni gahetvā catūsu nagaradvāresu mahante ayakhāṇuke bhūmiyaṃ ākoṭetvā nagarassa uppatanakāle naṅgalāni gahetvā naṅgalabaddhaṃ ayasaṅkhalikaṃ ayakhāṇuke bandheyyātha, nagaraṃ uppatituṃ na sakkhissatī’’ti āha.</paragraph>
    <paragraph line="736">Te <pageBreak edition="M" number="4.0084" /> ‘‘sādhū’’ti vatvā tasmiṃ aviravanteyeva naṅgalāni ādāya catūsu nagaradvāresu khāṇuke bhūmiyaṃ ākoṭetvā aṭṭhaṃsu. Tasmiṃ khaṇe gadrabho viravi, nagaraṃ uppatitumārabhi. Catūsu dvāresu ṭhitā catūhi ayanaṅgalehi gahetvā naṅgalabaddhā ayasaṅkhalikā khāṇukesu bandhiṃsu, nagaraṃ uppatituṃ nāsakkhi. Dasa bhātikā tato nagaraṃ pavisitvā rājānaṃ māretvā rajjaṃ gaṇhiṃsu. Evaṃ te sakalajambudīpe tesaṭṭhiyā <pageBreak edition="P" number="4.0084" /> nagarasahassesu sabbarājāno cakkena jīvitakkhayaṃ pāpetvā dvāravatiyaṃ vasamānā rajjaṃ dasa koṭṭhāse katvā vibhajiṃsu, bhaginiṃ pana añjanadeviṃ na sariṃsu. Tato puna ‘‘ekādasa koṭṭhāse karomā’’ti vutte aṅkuro ‘‘mama koṭṭhāsaṃ tassā detha, ahaṃ vohāraṃ katvā jīvissāmi, kevalaṃ tumhe attano janapade mayhaṃ suṅkaṃ vissajjethā’’ti āha. Te ‘‘sādhū’’ti sampaṭicchitvā tassa koṭṭhāsaṃ bhaginiyā datvā saddhiṃ tāya nava rājāno dvāravatiyaṃ vasiṃsu. Aṅkuro pana vaṇijjamakāsi. Evaṃ tesu aparāparaṃ puttadhītāhi vaḍḍhamānesu addhāne gate mātāpitaro kālamakaṃsu.</paragraph>
    <paragraph line="737">Tadā <pageBreak edition="V" number="4.0075" /> kira manussānaṃ vīsativassasahassāyukakālo ahosi. Tadā vāsudevamahārājassa eko putto kālamakāsi. Rājā sokapareto sabbakiccāni pahāya mañcassa aṭaniṃ pariggahetvā vilapanto nipajji. Tasmiṃ kāle ghaṭapaṇḍito cintesi ‘‘ṭhapetvā maṃ añño koci mama bhātu sokaṃ harituṃ samattho nāma natthi, upāyenassa sokaṃ harissāmī’’ti. So ummattakavesaṃ gahetvā ‘‘sasaṃ me detha, sasaṃ me dethā’’ti ākāsaṃ ullokento sakalanagaraṃ vicari. ‘‘Ghaṭapaṇḍito ummattako jāto’’ti sakalanagaraṃ saṅkhubhi. Tasmiṃ kāle rohiṇeyyo nāma amacco vāsudevarañño santikaṃ gantvā tena saddhiṃ kathaṃ samuṭṭhāpento paṭhamaṃ gāthamāha –</paragraph>
    <hangnum line="738" number="165"></hangnum>
    <gatha1 line="739"> ‘‘Uṭṭhehi kaṇha kiṃ sesi, ko attho supanena te;</gatha1>
    <gatha2 line="740">Yopi tuyhaṃ sako bhātā, hadayaṃ cakkhu ca dakkhiṇaṃ;</gatha2>
    <gathalast line="741">Tassa vātā balīyanti, ghaṭo jappati kesavā’’ti.</gathalast>
    <paragraph line="742">Tattha <pageBreak edition="M" number="4.0085" /><bold>kaṇhā</bold>ti gottenālapati, kaṇhāyanagotto kiresa. <bold>Ko attho</bold>ti katarā nāma vaḍḍhi. <bold>Hadayaṃ cakkhu ca dakkhiṇa</bold>nti hadayena ceva dakkhiṇacakkhunā ca samānoti attho. <bold>Tassa vātā balīyantī</bold>ti tassa hadayaṃ apasmāravātā avattharantīti attho. <bold>Jappatī</bold>ti ‘‘sasaṃ me dethā’’ti vippalapati. <bold>Kesavā</bold>ti so kira kesasobhanatāya ‘‘kesavā’’ti paññāyittha, tena taṃ nāmenālapati.</paragraph>
    <paragraph line="743">Evaṃ <pageBreak edition="P" number="4.0085" /> amaccena vutte tassa ummattakabhāvaṃ ñatvā satthā abhisambuddho hutvā dutiyaṃ gāthamāha –</paragraph>
    <hangnum line="744" number="166"></hangnum>
    <gatha1 line="745"> ‘‘Tassa taṃ vacanaṃ sutvā, rohiṇeyyassa kesavo;</gatha1>
    <gathalast line="746">Taramānarūpo vuṭṭhāsi, bhātusokena aṭṭito’’ti.</gathalast>
    <paragraph line="747">Rājā uṭṭhāya sīghaṃ pāsādā otaritvā ghaṭapaṇḍitassa santikaṃ gantvā ubhosu hatthesu daḷhaṃ gahetvā tena saddhiṃ sallapanto tatiyaṃ gāthamāha –</paragraph>
    <hangnum line="748" number="167"></hangnum>
    <gatha1 line="749"> ‘‘Kiṃ nu ummattarūpova, kevalaṃ dvārakaṃ imaṃ;</gatha1>
    <gathalast line="750">Saso sasoti lapasi, ko nu te sasamāharī’’ti.</gathalast>
    <paragraph line="751">Tattha <pageBreak edition="V" number="4.0076" /><bold>kevalaṃ dvārakaṃ ima</bold>nti kasmā ummattako viya hutvā sakalaṃ imaṃ dvāravatinagaraṃ vicaranto ‘‘saso saso’’ti lapasi. Ko tava sasaṃ hari, kena te saso gahitoti pucchati.</paragraph>
    <paragraph line="752">So raññā evaṃ vuttepi punappunaṃ tadeva vacanaṃ vadati. Rājā puna dve gāthā abhāsi –</paragraph>
    <hangnum line="753" number="168"></hangnum>
    <gatha1 line="754"> ‘‘Sovaṇṇamayaṃ maṇīmayaṃ, lohamayaṃ atha rūpiyāmayaṃ;</gatha1>
    <gathalast line="755">Saṅkhasilāpavāḷamayaṃ, kārayissāmi te sasaṃ.</gathalast>
    <hangnum line="756" number="169"></hangnum>
    <gatha1 line="757"> ‘‘Santi aññepi sasakā, araññe vanagocarā;</gatha1>
    <gathalast line="758">Tepi te ānayissāmi, kīdisaṃ sasamicchasī’’ti.</gathalast>
    <paragraph line="759">Tatrāyaṃ saṅkhepattho – tesu suvaṇṇamayādīsu yaṃ icchasi, taṃ vada, ahaṃ te kāretvā dassāmi, athāpi te na rocesi, aññepi araññe <pageBreak edition="M" number="4.0086" /> vanagocarā sasakā atthi, tepi te ānayissāmi, vada bhadramukha, kīdisaṃ sasamicchasīti.</paragraph>
    <paragraph line="760">Rañño kathaṃ sutvā ghaṭapaṇḍito chaṭṭhaṃ gāthamāha –</paragraph>
    <hangnum line="761" number="170"></hangnum>
    <gatha1 line="762"> ‘‘Na cāhamete icchāmi, ye sasā pathavissitā;</gatha1>
    <gathalast line="763">Candato sasamicchāmi, taṃ me ohara kesavā’’ti.</gathalast>
    <paragraph line="764">Tattha <bold>oharā</bold>ti otārehi.</paragraph>
    <paragraph line="765">Rājā tassa kathaṃ sutvā ‘‘nissaṃsayaṃ me bhātā ummattakova jāto’’ti domanassappatto sattamaṃ gāthamāha –</paragraph>
    <hangnum line="766" number="171"></hangnum>
    <gatha1 line="767"> ‘‘So <pageBreak edition="P" number="4.0086" /> nūna madhuraṃ ñāti, jīvitaṃ vijahissasi;</gatha1>
    <gathalast line="768">Apatthiyaṃ yo patthayasi, candato sasamicchasī’’ti.</gathalast>
    <paragraph line="769">Tattha <pageBreak edition="V" number="4.0077" /><bold>ñātī</bold>ti kaniṭṭhaṃ ālapanto āha. Idaṃ vuttaṃ hoti – ‘‘tāta, mayhaṃ piyañāti so tvaṃ nūna atimadhuraṃ attano jīvitaṃ vijahissasi, yo apatthetabbaṃ patthayasī’’ti.</paragraph>
    <paragraph line="770">Ghaṭapaṇḍito rañño vacanaṃ sutvā niccalo ṭhatvā ‘‘bhātika, tvaṃ candato sasakaṃ patthentassa taṃ alabhitvā jīvitakkhayabhāvaṃ jānanto kiṃ kāraṇā mataputtaṃ anusocasī’’ti vatvā aṭṭhamaṃ gāthamāha –</paragraph>
    <hangnum line="771" number="172"></hangnum>
    <gatha1 line="772"> ‘‘Evaṃ ce kaṇha jānāsi, yadaññamanusāsasi;</gatha1>
    <gathalast line="773">Kasmā pure mataṃ puttaṃ, ajjāpi manusocasī’’ti.</gathalast>
    <paragraph line="774">Tattha <bold>eva</bold>nti idaṃ alabbhaneyyaṭṭhānaṃ nāma na patthetabbanti yadi evaṃ jānāsi. <bold>Yadaññamanusāsasī</bold>ti evaṃ jānantova yadi aññaṃ anusāsasīti attho. <bold>Pure</bold>ti atha kasmā ito catumāsamatthake mataputtaṃ ajjāpi anusocasīti vadati.</paragraph>
    <paragraph line="775">Evaṃ so antaravīthiyaṃ ṭhitakova ‘‘bhātika, ahaṃ tāva paññāyamānaṃ patthemi, tvaṃ pana apaññāyamānassa socasī’’ti vatvā tassa dhammaṃ desento puna dve gāthā abhāsi –</paragraph>
    <hangnum line="776" number="173"></hangnum>
    <gatha1 line="777"> ‘‘Yaṃ <pageBreak edition="M" number="4.0087" /> na labbhā manussena, amanussena vā puna;</gatha1>
    <gathalast line="778">Jāto me mā marī putto, kuto labbhā alabbhiyaṃ.</gathalast>
    <hangnum line="779" number="174"></hangnum>
    <gatha1 line="780"> ‘‘Na mantā mūlabhesajjā, osadhehi dhanena vā;</gatha1>
    <gathalast line="781">Sakkā ānayituṃ kaṇha, yaṃ petamanusocasī’’ti.</gathalast>
    <paragraph line="782">Tattha <bold>ya</bold>nti bhātika yaṃ evaṃ jāto me putto mā marīti manussena vā devena vā puna na labbhā na sakkā laddhuṃ, taṃ tvaṃ patthesi, tadetaṃ kuto labbhā kena kāraṇena sakkā laddhuṃ, na sakkāti dīpeti. Kasmā? Yasmā alabbhiyaṃ, alabbhaneyyaṭṭhānañhi nāmetanti attho. <bold>Mantā</bold>ti mantapayogena. <bold>Mūlabhesajjā</bold>ti mūlabhesajjena. <bold>Osadhehī</bold>ti nānāvidhosadhehi. <bold>Dhanena vā</bold>ti koṭisatasaṅkhyenapi dhanena vā. Idaṃ vuttaṃ hoti – ‘‘yaṃ tvaṃ petamanusocasi, taṃ etehi mantapayogādīhi ānetuṃ na sakkā’’ti.</paragraph>
    <paragraph line="783">Rājā <pageBreak edition="V" number="4.0078" /> taṃ sutvā ‘‘yuttaṃ, tāta, sallakkhitaṃ me, mama sokaharaṇatthāya tayā idaṃ kata’’nti ghaṭapaṇḍitaṃ vaṇṇento catasso gāthā abhāsi –</paragraph>
    <hangnum line="784" number="175"></hangnum>
    <gatha1 line="785"> ‘‘Yassa <pageBreak edition="P" number="4.0087" /> etādisā assu, amaccā purisapaṇḍitā;</gatha1>
    <gathalast line="786">Yathā nijjhāpaye ajja, ghaṭo purisapaṇḍito.</gathalast>
    <hangnum line="787" number="176"></hangnum>
    <gatha1 line="788"> ‘‘Ādittaṃ vata maṃ santaṃ, ghatasittaṃva pāvakaṃ;</gatha1>
    <gathalast line="789">Vārinā viya osiñcaṃ, sabbaṃ nibbāpaye daraṃ.</gathalast>
    <hangnum line="790" number="177"></hangnum>
    <gatha1 line="791"> ‘‘Abbahī vata me sallaṃ, yamāsi hadayassitaṃ;</gatha1>
    <gathalast line="792">Yo me sokaparetassa, puttasokaṃ apānudi.</gathalast>
    <hangnum line="793" number="178"></hangnum>
    <gatha1 line="794"> ‘‘Sohaṃ abbūḷhasallosmi, vītasoko anāvilo;</gatha1>
    <gathalast line="795">Na socāmi na rodāmi, tava sutvāna māṇavā’’ti.</gathalast>
    <paragraph line="796">Tattha paṭhamagāthāya saṅkhepattho – yathā yena kāraṇena ajja maṃ puttasokaparetaṃ ghaṭo purisapaṇḍito sokaharaṇatthāya nijjhāpaye nijjhāpesi bodhesi. Yassa aññassapi etādisā purisapaṇḍitā amaccā assu, tassa kuto sokoti. Sesagāthā vuttatthāyeva.</paragraph>
    <paragraph line="797">Avasāne <pageBreak edition="M" number="4.0088" /> –</paragraph>
    <hangnum line="798" number="179"></hangnum>
    <gatha1 line="799"> ‘‘Evaṃ karonti sappaññā, ye honti anukampakā;</gatha1>
    <gathalast line="800">Nivattayanti sokamhā, ghaṭo jeṭṭhaṃva bhātara’’nti. –</gathalast>
    <unindented line="801">Ayaṃ abhisambuddhagāthā uttānatthāyeva.</unindented>
    <paragraph line="802">Evaṃ ghaṭakumārena vītasoke kate vāsudeve rajjaṃ anusāsante dīghassa addhuno accayena dasabhātikaputtā kumārā cintayiṃsu ‘‘kaṇhadīpāyanaṃ ‘dibbacakkhuko’ti vadanti, vīmaṃsissāma tāva na’’nti. Te ekaṃ daharakumāraṃ alaṅkaritvā gabbhiniākārena dassetvā udare masūrakaṃ bandhitvā tassa santikaṃ netvā ‘‘bhante, ayaṃ kumārikā kiṃ vijāyissatī’’ti pucchiṃsu. Tāpaso ‘‘dasabhātikarājūnaṃ vināsakālo patto, mayhaṃ nu kho āyusaṅkhāro kīdiso <pageBreak edition="V" number="4.0079" /> hotī’’ti olokento ‘‘ajjeva maraṇaṃ bhavissatī’’ti ñatvā ‘‘kumārā iminā tumhākaṃ ko attho’’ti vatvā ‘‘kathetheva no, bhante’’ti nibaddho ‘‘ayaṃ ito sattame divase khadiraghaṭikaṃ vijāyissati, tāya vāsudevakulaṃ nassissati, apica kho pana tumhe taṃ khadiraghaṭikaṃ gahetvā jhāpetvā chārikaṃ nadiyaṃ pakkhipeyyāthā’’ti āha. Atha naṃ te ‘‘kūṭajaṭila, puriso vijāyanako nāma natthī’’ti vatvā tantarajjukaṃ nāma kammakaraṇaṃ katvā tattheva jīvitakkhayaṃ pāpayiṃsu. Rājāno kumāre pakkosāpetvā ‘‘kiṃ kāraṇā tāpasaṃ mārayitthā’’ti <pageBreak edition="P" number="4.0088" /> pucchitvā sabbaṃ sutvā bhītā tassa ārakkhaṃ datvā sattame divase tassa kucchito nikkhantaṃ khadiraghaṭikaṃ jhāpetvā chārikaṃ nadiyaṃ khipiṃsu. Sā nadiyā vuyhamānā mukhadvāre ekapasse laggi, tato erakaṃ nibbatti.</paragraph>
    <paragraph line="803">Athekadivasaṃ te rājāno ‘‘samuddakīḷaṃ kīḷissāmā’’ti mukhadvāraṃ gantvā mahāmaṇḍapaṃ kārāpetvā alaṅkatamaṇḍape khādantā pivantā kīḷāvaseneva pavattahatthapādaparāmāsā dvidhā bhijjitvā mahākalahaṃ kariṃsu. Atheko aññaṃ muggaraṃ alabhanto erakavanato ekaṃ erakapattaṃ gaṇhi. Taṃ gahitamattameva khadiramusalaṃ ahosi. So tena mahājanaṃ pothesi <pageBreak edition="M" number="4.0089" />. Athaññehi sabbehi gahitagahitaṃ khadiramusalameva ahosi. Te aññamaññaṃ paharitvā mahāvināsaṃ pāpuṇiṃsu. Tesu mahāvināsaṃ vinassantesu vāsudevo ca baladevo ca bhaginī añjanadevī ca purohito cāti cattāro janā rathaṃ abhiruhitvā palāyiṃsu, sesā sabbepi vinaṭṭhā. Tepi cattāro rathena palāyantā kāḷamattikaaṭaviṃ pāpuṇiṃsu. So hi muṭṭhikamallo patthanaṃ katvā yakkho hutvā tattha nibbatto baladevassa āgatabhāvaṃ ñatvā tattha gāmaṃ māpetvā mallavesaṃ gahetvā ‘‘ko yujjhitukāmo’’ti vagganto gajjanto apphoṭento vicari. Baladevo taṃ disvāva ‘‘bhātika, ahaṃ iminā saddhiṃ yujjhissāmī’’ti vatvā vāsudeve vārenteyeva rathā oruyha tassa santikaṃ gantvā vagganto gajjanto apphoṭesi. Atha naṃ so pasāritahattheyeva gahetvā mūlakandaṃ viya khādi. Vāsudevo tassa matabhāvaṃ ñatvā bhaginiñca purohitañca ādāya sabbarattiṃ gantvā sūriyodaye ekaṃ paccantagāmaṃ patvā ‘‘āhāraṃ pacitvā āharathā’’ti bhaginiñca purohitañca gāmaṃ pahiṇitvā sayaṃ ekasmiṃ gacchantare paṭicchanno nipajji.</paragraph>
    <paragraph line="804">Atha naṃ jarā nāma eko luddako gacchaṃ calantaṃ disvā ‘‘sūkaro ettha bhavissatī’’ti saññāya sattiṃ khipitvā pāde vijjhitvā ‘‘ko maṃ vijjhī’’ti vutte manussassa viddhabhāvaṃ ñatvā bhīto palāyituṃ ārabhi <pageBreak edition="P" number="4.0089" />. Rājā satiṃ paccupaṭṭhapetvā uṭṭhāya ‘‘mātula, mā bhāyi, ehī’’ti pakkositvā āgataṃ ‘‘kosi nāma tva’’nti pucchitvā ‘‘ahaṃ sāmi, jarā nāmā’’ti <pageBreak edition="V" number="4.0080" /> vutte ‘‘jarāya viddho marissatīti kira maṃ porāṇā byākariṃsu, nissaṃsayaṃ ajja mayā maritabba’’nti ñatvā ‘‘mātula, mā bhāyi, ehi pahāraṃ me bandhā’’ti tena pahāramukhaṃ bandhāpetvā taṃ uyyojesi. Balavavedanā pavattiṃsu, itarehi ābhataṃ āhāraṃ paribhuñjituṃ nāsakkhi. Atha te āmantetvā ‘‘ajja ahaṃ marissāmi, tumhe pana sukhumālā aññaṃ kammaṃ katvā jīvituṃ na sakkhissatha, imaṃ vijjaṃ sikkhathā’’ti ekaṃ vijjaṃ sikkhāpetvā te uyyojetvā tattheva jīvitakkhayaṃ pāpuṇi. Evaṃ añjanadeviṃ ṭhapetvā sabbeva vināsaṃ pāpuṇiṃsūti.</paragraph>
    <paragraph line="805">Satthā imaṃ dhammadesanaṃ āharitvā ‘‘upāsaka, evaṃ porāṇakapaṇḍitā paṇḍitānaṃ kathaṃ sutvā attano puttasokaṃ hariṃsu, mā cintayī’’ti vatvā <pageBreak edition="M" number="4.0090" /> saccāni pakāsetvā jātakaṃ samodhānesi, saccapariyosāne upāsako sotāpattiphale patiṭṭhahi. Tadā rohiṇeyyo ānando ahosi, vāsudevo sāriputto, avasesā buddhaparisā, ghaṭapaṇḍito pana ahameva ahosinti.</paragraph>
    <centered line="806">Ghaṭapaṇḍitajātakavaṇṇanā soḷasamā.</centered>
    <centered line="807">Iti soḷasajātakapaṭimaṇḍitassa</centered>
    <centered line="808">Dasakanipātajātakassa atthavaṇṇanā niṭṭhitā.</centered>
    <paragraph line="809">Jātakuddānaṃ –</paragraph>
    <gatha1 line="810">Catudvāro kaṇhuposo, saṅkha bodhi dīpāyano;</gatha1>
    <gatha2 line="811">Nigrodha takkala dhamma-pālo kukkuṭa kuṇḍalī;</gatha2>
    <gathalast line="812">Bilāra cakka bhūri ca, maṅgala ghaṭa soḷasa.</gathalast>
    <centered line="813">Dasakanipātavaṇṇanā niṭṭhitā.</centered>
  </content>
</document>