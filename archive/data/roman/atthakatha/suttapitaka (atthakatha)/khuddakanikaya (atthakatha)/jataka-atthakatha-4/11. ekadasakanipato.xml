<?xml version="1.0"?>
<document>
<metadata>
<normativeSource>http://tipitaka.org/romn/cscd/s0513a4.att1.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/jataka-atthakatha-4/11. ekadasakanipato.xml</archivePath>
<title>11. Ekādasakanipāto - Jātaka-aṭṭhakathā-4 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">11. Ekādasakanipāto</chapter>
<hangnum line="2"></hangnum>
<paragraph line="3">[455] 1. Mātuposakajātakavaṇṇanā</paragraph>
<paragraph line="4"><bold>Tassa</bold><pageBreak edition="V" number="4.0081" /><pageBreak edition="P" number="4.0090" /><pageBreak edition="M" number="4.0091" /><bold>nāgassa vippavāsenā</bold>ti idaṃ satthā jetavane viharanto mātuposakabhikkhuṃ ārabbha kathesi. Paccuppannavatthu sāmajātakavatthusadisameva. Satthā pana bhikkhū āmantetvā ‘‘mā bhikkhave, etaṃ bhikkhuṃ ujjhāyittha, porāṇakapaṇḍitā tiracchānayoniyaṃ nibbattāpi mātarā viyuttā sattāhaṃ nirāhāratāya sussamānā rājārahaṃ bhojanaṃ labhitvāpi ‘mātarā vinā na bhuñjissāmā’ti mātaraṃ disvāva gocaraṃ gaṇhiṃsū’’ti vatvā tehi yācito atītamāhari.</paragraph>
<paragraph line="5">Atīte bārāṇasiyaṃ brahmadatte rajjaṃ kārente bodhisatto himavantapadese hatthiyoniyaṃ nibbattitvā sabbaseto ahosi abhirūpo dassanīyo pāsādiko lakkhaṇasampanno asītihatthisahassaparivāro. So jarājiṇṇaṃ mātaraṃ posesi, mātā panassa andhā. So madhuramadhurāni phalāphalāni hatthīnaṃ datvā mātu santikaṃ pesesi. Hatthī tassā adatvā attanāva khādanti. So pariggaṇhanto taṃ pavattiṃ ñatvā ‘‘yūthaṃ chaḍḍetvā mātarameva posessāmī’’ti rattibhāge aññesaṃ hatthīnaṃ ajānantānaṃ mātaraṃ gahetvā caṇḍoraṇapabbatapādaṃ gantvā ekaṃ naḷiniṃ upanissāya ṭhitāya pabbataguhāyaṃ mātaraṃ ṭhapetvā posesi. Atheko bārāṇasivāsī vanacarako maggamūḷho disaṃ vavatthapetuṃ asakkonto mahantena <pageBreak edition="P" number="4.0091" />saddena paridevi. Bodhisatto tassa saddaṃ sutvā ‘‘ayaṃ puriso anātho, na kho pana metaṃ patirūpaṃ, yaṃ esa mayi ṭhite idha vinasseyyā’’ti tassa santikaṃ gantvā taṃ bhayena palāyantaṃ disvā ‘‘ambho purisa, natthi te maṃ nissāya bhayaṃ, mā palāyi, kasmā tvaṃ paridevanto vicarasī’’ti pucchitvā ‘‘sāmi, ahaṃ maggamūḷho, ajja me sattamo divaso’’ti vutte ‘‘bho purisa, mā bhāyi, ahaṃ taṃ manussapathe ṭhapessāmī’’ti taṃ attano piṭṭhiyaṃ nisīdāpetvā araññā nīharitvā nivatti. Sopi pāpo ‘‘nagaraṃ gantvā rañño ārocessāmī’’ti rukkhasaññaṃ pabbatasaññaṃ karontova nikkhamitvā bārāṇasiṃ agamāsi.</paragraph>
<paragraph line="6">Tasmiṃ <pageBreak edition="V" number="4.0082" /><pageBreak edition="M" number="4.0092" />kāle rañño maṅgalahatthī kālamakāsi. Rājā ‘‘sace kenaci katthaci opavayhaṃ kātuṃ yuttarūpo hatthī diṭṭho atthi, so ācikkhatū’’ti bheriṃ carāpesi. So puriso rājānaṃ upasaṅkamitvā ‘‘mayā, deva, tumhākaṃ opavayho bhavituṃ yuttarūpo sabbaseto sīlavā hatthirājā diṭṭho, ahaṃ maggaṃ dassessāmi, mayā saddhiṃ hatthācariye pesetvā taṃ gaṇhāpethā’’ti āha. Rājā ‘‘sādhū’’ti ‘‘imaṃ maggadesakaṃ katvā araññaṃ gantvā iminā vuttaṃ hatthināgaṃ ānethā’’ti tena saddhiṃ mahantena parivārena hatthācariyaṃ pesesi. So tena saddhiṃ gantvā bodhisattaṃ naḷiniṃ pavisitvā gocaraṃ gaṇhantaṃ passi. Bodhisattopi hatthācariyaṃ disvā ‘‘idaṃ bhayaṃ na aññato uppannaṃ, tassa purisassa santikā uppannaṃ bhavissati, ahaṃ kho pana mahābalo hatthisahassampi viddhaṃsetuṃ samattho homi, kujjhitvā saraṭṭhakaṃ senāvāhanaṃ nāsetuṃ, sace pana kujjhissāmi, sīlaṃ me bhijjissati, tasmā ajja sattīhi koṭṭiyamānopi na kujjhissāmī’’ti adhiṭṭhāya sīsaṃ nāmetvā niccalova aṭṭhāsi. Hatthācariyo padumasaraṃ otaritvā tassa lakkhaṇasampattiṃ disvā ‘‘ehi puttā’’ti rajatadāmasadisāya soṇḍāya gahetvā sattame divase bārāṇasiṃ pāpuṇi. Bodhisattamātā pana putte anāgacchante ‘‘putto me rājarājamahāmattādīhi nīto <pageBreak edition="P" number="4.0092" />bhavissati, idāni tassa vippavāsena ayaṃ vanasaṇḍo vaḍḍhissatī’’ti paridevamānā dve gāthā abhāsi –</paragraph>
<hangnum line="7" number="1"></hangnum>
<gatha1 line="8">‘‘Tassa nāgassa vippavāsena, virūḷho sallakī ca kuṭajā ca;</gatha1>
<gathalast line="9">Kuruvindakaravīrā bhisasāmā ca, nivāte pupphitā ca kaṇikārā.</gathalast>
<hangnum line="10" number="2"></hangnum>
<gatha1 line="11">‘‘Kocideva suvaṇṇakāyurā, nāgarājaṃ bharanti piṇḍena;</gatha1>
<gathalast line="12">Yattha rājā rājakumāro vā, kavacamabhihessati achambhito’’ti.</gathalast>
<paragraph line="13">Tattha <pageBreak edition="M" number="4.0093" /><bold>virūḷhā</bold>ti vaḍḍhitā nāma, natthettha saṃsayoti asaṃsayavasenevamāha. <bold>Sallakī ca kuṭajā cā</bold>ti indasālarukkhā ca kuṭajarukkhā ca. <bold>Kuruvindakaravīrā bhisasāmā cā</bold>ti kuruvindarukkhā ca karavīranāmakāni mahātiṇāni ca bhisāni ca sāmākāni cāti attho. Ete ca sabbe idāni vaḍḍhissantīti paridevati. <bold>Nivāte</bold>ti pabbatapāde. <bold>Pupphitā</bold>ti mama puttena sākhaṃ bhañjitvā akhādiyamānā kaṇikārāpi pupphitā bhavissantīti vuttaṃ hoti. <bold>Kocidevā</bold>ti katthacideva gāme vā nagare vā. <bold>Suvaṇṇakāyurā</bold>ti suvaṇṇābharaṇā rājarājamahāmattā. <bold>Bharanti piṇḍenā</bold>ti ajja mātuposakaṃ nāgarājaṃ rājārahassa bhojanassa suvaḍḍhitena piṇḍena posenti. <bold>Yatthā</bold>ti yasmiṃ nāgarāje rājā nisīditvā. <bold>Kavacamabhihessatī</bold>ti <pageBreak edition="V" number="4.0083" />saṅgāmaṃ pavisitvā paccāmittānaṃ kavacaṃ abhihanissati bhindissati. Idaṃ vuttaṃ hoti – ‘‘yattha mama putte nisinno rājā vā rājakumāro vā achambhito hutvā sapattānaṃ kavacaṃ hanissati, taṃ me puttaṃ nāgarājānaṃ suvaṇṇābharaṇā ajja piṇḍena bharantī’’ti.</paragraph>
<paragraph line="14">Hatthācariyopi antarāmaggeva rañño sāsanaṃ pesesi. Taṃ sutvā rājā nagaraṃ alaṅkārāpesi. Hatthācariyo bodhisattaṃ katagandhaparibhaṇḍaṃ alaṅkatapaṭiyattaṃ hatthisālaṃ netvā vicitrasāṇiyā parikkhipāpetvā rañño ārocāpesi. Rājā nānaggarasabhojanaṃ ādāya gantvā bodhisattassa dāpesi. So ‘‘mātaraṃ vinā gocaraṃ na gaṇhissāmī’’ti piṇḍaṃ na gaṇhi. Atha naṃ yācanto rājā tatiyaṃ gāthamāha –</paragraph>
<hangnum line="15" number="3"></hangnum>
<gatha1 line="16">‘‘Gaṇhāhi <pageBreak edition="P" number="4.0093" />nāga kabaḷaṃ, mā nāga kisako bhava;</gatha1>
<gathalast line="17">Bahūni rājakiccāni, tāni nāga karissasī’’ti.</gathalast>
<paragraph line="18">Taṃ sutvā bodhisatto catutthaṃ gāthamāha –</paragraph>
<hangnum line="19" number="4"></hangnum>
<gatha1 line="20">‘‘Sā nūnasā kapaṇikā, andhā apariṇāyikā;</gatha1>
<gathalast line="21">Khāṇuṃ pādena ghaṭṭeti, giriṃ caṇḍoraṇaṃ patī’’ti.</gathalast>
<paragraph line="22">Tattha <bold>sā nūnasā</bold>ti mahārāja, nūna sā esā. <bold>Kapaṇikā</bold>ti puttaviyogena kapaṇā. <bold>Khāṇu</bold>nti tattha tattha patitaṃ rukkhakaliṅgaraṃ. <bold>Ghaṭṭetī</bold>ti paridevamānā tattha tattha pādena pothentī nūna pādena hanati <pageBreak edition="M" number="4.0094" />. <bold>Giriṃ caṇḍoraṇaṃ patī</bold>ti caṇḍoraṇapabbatābhimukhī, pabbatapāde paripphandamānāti attho.</paragraph>
<paragraph line="23">Atha naṃ pucchanto rājā pañcamaṃ gāthamāha –</paragraph>
<hangnum line="24" number="5"></hangnum>
<gatha1 line="25">‘‘Kā nu te sā mahānāga, andhā apariṇāyikā;</gatha1>
<gathalast line="26">Khāṇuṃ pādena ghaṭṭeti, giriṃ caṇḍoraṇaṃ patī’’ti.</gathalast>
<gathalast line="27"></gathalast>
<paragraph line="28">Bodhisatto <pageBreak edition="V" number="4.0084" />chaṭṭhaṃ gāthamāha –</paragraph>
<hangnum line="29" number="6"></hangnum>
<gatha1 line="30">‘‘Mātā me sā mahārāja, andhā apariṇāyikā;</gatha1>
<gathalast line="31">Khāṇuṃ pādena ghaṭṭeti, giriṃ caṇḍoraṇaṃ patī’’ti.</gathalast>
<paragraph line="32">Rājā chaṭṭhagāthāya tamatthaṃ sutvā muñcāpento sattamaṃ gāthamāha –</paragraph>
<hangnum line="33" number="7"></hangnum>
<gatha1 line="34">‘‘Muñcathetaṃ mahānāgaṃ, yoyaṃ bharati mātaraṃ;</gatha1>
<gathalast line="35">Sametu mātarā nāgo, saha sabbehi ñātibhī’’ti.</gathalast>
<paragraph line="36">Tattha <bold>yoyaṃ bharatī</bold>ti ayaṃ nāgo ‘‘ahaṃ, mahārāja, andhaṃ mātaraṃ posemi, mayā vinā mayhaṃ mātā jīvitakkhayaṃ pāpuṇissati, tāya vinā mayhaṃ issariyena attho natthi, ajja me mātu gocaraṃ alabhantiyā sattamo divaso’’ti vadati, tasmā yo ayaṃ mātaraṃ bharati, etaṃ mahānāgaṃ khippaṃ muñcatha. <bold>Sabbehi ñātibhī</bold>ti saddhiṃ esa mātarā sametu samāgacchatūti.</paragraph>
<paragraph line="37">Aṭṭhamanavamā abhisambuddhagāthā honti –</paragraph>
<hangnum line="38" number="8"></hangnum>
<gatha1 line="39">‘‘Mutto ca bandhanā nāgo, muttamādāya kuñjaro;</gatha1>
<gathalast line="40">Muhuttaṃ assāsayitvā, agamā yena pabbato.</gathalast>
<hangnum line="41" number="9"></hangnum>
<gatha1 line="42">‘‘Tato <pageBreak edition="P" number="4.0094" />so naḷiniṃ gantvā, sītaṃ kuñjarasevitaṃ;</gatha1>
<gathalast line="43">Soṇḍāyūdakamāhatvā, mātaraṃ abhisiñcathā’’ti.</gathalast>
<paragraph line="44">So kira nāgo bandhanā mutto thokaṃ vissamitvā rañño dasarājadhammagāthāya dhammaṃ desetvā ‘‘appamatto hohi, mahārājā’’ti ovādaṃ <pageBreak edition="M" number="4.0095" />datvā mahājanena gandhamālādīhi pūjiyamāno nagarā nikkhamitvā tadaheva taṃ padumasaraṃ patvā ‘‘mama mātaraṃ gocaraṃ gāhāpetvāva sayaṃ gaṇhissāmī’’ti bahuṃ bhisamuḷālaṃ ādāya soṇḍapūraṃ udakaṃ gahetvā guhāleṇato nikkhamitvā guhādvāre nisinnāya mātuyā santikaṃ gantvā sattāhaṃ nirāhāratāya mātu sarīrassa phassapaṭilābhatthaṃ <pageBreak edition="V" number="4.0085" />upari udakaṃ siñci, tamatthaṃ āvikaronto satthā dve gāthā abhāsi. Bodhisattassa mātāpi ‘‘devo vassatī’’ti saññāya taṃ akkosantī dasamaṃ gāthamāha –</paragraph>
<hangnum line="45" number="10"></hangnum>
<gatha1 line="46">‘‘Koyaṃ anariyo devo, akālenapi vassati;</gatha1>
<gathalast line="47">Gato me atrajo putto, yo mayhaṃ paricārako’’ti.</gathalast>
<paragraph line="48">Tattha <bold>atrajo</bold>ti attato jāto.</paragraph>
<paragraph line="49">Atha naṃ samassāsento bodhisatto ekādasamaṃ gāthamāha –</paragraph>
<hangnum line="50" number="11"></hangnum>
<gatha1 line="51">‘‘Uṭṭhehi amma kiṃ sesi, āgato tyāhamatrajo;</gatha1>
<gathalast line="52">Muttomhi kāsirājena, vedehena yasassinā’’ti.</gathalast>
<paragraph line="53">Tattha <bold>āgato tyāha</bold>nti āgato te ahaṃ. <bold>Vedehenā</bold>ti ñāṇasampannena. <bold>Yasassinā</bold>ti mahāparivārena tena raññā maṅgalahatthibhāvāya gahitopi ahaṃ mutto, idāni tava santikaṃ āgato uṭṭhehi gocaraṃ gaṇhāhīti.</paragraph>
<paragraph line="54">Sā tuṭṭhamānasā rañño anumodanaṃ karontī osānagāthamāha –</paragraph>
<hangnum line="55" number="12"></hangnum>
<gatha1 line="56">‘‘Ciraṃ jīvatu so rājā, kāsīnaṃ raṭṭhavaḍḍhano;</gatha1>
<gathalast line="57">Yo me puttaṃ pamocesi, sadā vuddhāpacāyika’’nti.</gathalast>
<paragraph line="58">Tadā rājā bodhisattassa guṇe pasīditvā naḷiniyā avidūre gāmaṃ māpetvā bodhisattassa ca mātu cassa nibaddhaṃ vattaṃ paṭṭhapesi. Aparabhāge bodhisatto mātari kālakatāya tassā sarīraparihāraṃ katvā <pageBreak edition="P" number="4.0095" />kāraṇḍakaassamapadaṃ nāma gato. Tasmiṃ pana ṭhāne himavantato otaritvā pañcasatā isayo vasiṃsu, taṃ vattaṃ tesaṃ adāsi. Rājā bodhisattassa samānarūpaṃ silāpaṭimaṃ kāretvā mahāsakkāraṃ pavattesi <pageBreak edition="M" number="4.0096" />. Sakalajambudīpavāsino anusaṃvaccharaṃ sannipatitvā hatthimahaṃ nāma kariṃsu.</paragraph>
<paragraph line="59">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne <pageBreak edition="V" number="4.0086" />mātuposakabhikkhu sotāpattiphale patiṭṭhahi. Tadā rājā ānando ahosi, pāpapuriso devadatto, hatthācariyo sāriputto, mātā hatthinī mahāmāyā, mātuposakanāgo pana ahameva ahosinti.</paragraph>
<centered line="60">Mātuposakajātakavaṇṇanā paṭhamā.</centered>
<hangnum line="61"></hangnum>
<paragraph line="62">[456] 2. Juṇhajātakavaṇṇanā</paragraph>
<paragraph line="63"><bold>Suṇohi mayhaṃ vacanaṃ janindā</bold>ti idaṃ satthā jetavane viharanto ānandattherena laddhavare ārabbha kathesi. Paṭhamabodhiyañhi vīsati vassāni bhagavato anibaddhupaṭṭhākā ahesuṃ. Ekadā thero nāgasamālo, ekadā nāgito, ekadā upavāṇo, ekadā sunakkhatto, ekadā cundo, ekadā nando, ekadā sāgato, ekadā meghiyo bhagavantaṃ upaṭṭhahi. Athekadivasaṃ bhagavā bhikkhū āmantesi ‘‘bhikkhave, idānimhi mahallako, ekacce bhikkhū ‘iminā maggena gacchāmā’ti vutte aññena gacchanti, ekacce mayhaṃ pattacīvaraṃ bhūmiyaṃ nikkhipanti, nibaddhupaṭṭhākaṃ me ekaṃ bhikkhuṃ jānāthā’’ti. ‘‘Bhante, ahaṃ upaṭṭhahissāmi, ahaṃ upaṭṭhahissāmī’’ti sirasi añjaliṃ katvā uṭṭhite sāriputtattherādayo ‘‘tumhākaṃ patthanā matthakaṃ pattā, ala’’nti paṭikkhipi. Tato bhikkhū ānandattheraṃ ‘‘tvaṃ āvuso, upaṭṭhākaṭṭhānaṃ yācāhī’’ti āhaṃsu. Thero ‘‘sace me bhante, bhagavā attanā laddhacīvaraṃ na dassati, piṇḍapātaṃ na dassati, ekagandhakuṭiyaṃ vasituṃ na dassati, maṃ gahetvā nimantanaṃ na gamissati, sace pana bhagavā mayā gahitaṃ nimantanaṃ gamissati, sace ahaṃ tiroraṭṭhā tirojanapadā bhagavantaṃ daṭṭhuṃ āgataṃ parisaṃ āgatakkhaṇeyeva dassetuṃ labhissāmi <pageBreak edition="P" number="4.0096" />, yadā me kaṅkhā uppajjati, tasmiṃ khaṇeyeva bhagavantaṃ upasaṅkamituṃ labhissāmi, sace yaṃ bhagavā mama parammukhā dhammaṃ katheti, taṃ āgantvā mayhaṃ kathessati, evāhaṃ <pageBreak edition="M" number="4.0097" />bhagavantaṃ upaṭṭhahissāmī’’ti ime cattāro paṭikkhepe catasso ca āyācanāti aṭṭha vare yāci, bhagavāpissa adāsi.</paragraph>
<paragraph line="64">So tato paṭṭhāya pañcavīsati vassāni nibaddhupaṭṭhāko ahosi. So pañcasu ṭhānesu etadagge ṭhapanaṃ patvā āgamasampadā, adhigamasampadā, pubbahetusampadā, attatthaparipucchāsampadā, titthavāsasampadā, yonisomanasikārasampadā, buddhūpanissayasampadāti imāhi sattahi sampadāhi samannāgato buddhassa santike aṭṭhavaradāyajjaṃ labhitvā buddhasāsane paññāto gaganamajjhe cando viya pākaṭo ahosi. Athekadivasaṃ bhikkhū dhammasabhāyaṃ kathaṃ samuṭṭhāpesuṃ ‘‘āvuso, tathāgato ānandattheraṃ <pageBreak edition="V" number="4.0087" />varadānena santappesī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepāhaṃ ānandaṃ varena santappesiṃ, pubbepāhaṃ yaṃ yaṃ esa yāci, taṃ taṃ adāsiṃyevā’’ti vatvā atītaṃ āhari.</paragraph>
<paragraph line="65">Atīte bārāṇasiyaṃ brahmadatte rajjaṃ kārente bodhisatto tassa putto juṇhakumāro nāma hutvā takkasilāyaṃ sippaṃ uggahetvā ācariyassa anuyogaṃ datvā rattibhāge andhakāre ācariyassa gharā nikkhamitvā attano nivāsaṭṭhānaṃ vegena gacchanto aññataraṃ brāhmaṇaṃ bhikkhaṃ caritvā attano nivāsaṭṭhānaṃ gacchantaṃ apassanto bāhunā paharitvā tassa bhattapātiṃ bhindiṃ, brāhmaṇo patitvā viravi. Kumāro kāruññena nivattitvā taṃ hatthe gahetvā uṭṭhāpesi. Brāhmaṇo ‘‘tayā, tāta, mama bhikkhābhājanaṃ bhinnaṃ, bhattamūlaṃ me dehī’’ti āha. Kumāro ‘‘brāhmaṇa, na dānāhaṃ tava bhattamūlaṃ dātuṃ sakkomi, ahaṃ kho pana kāsikarañño putto juṇhakumāro nāma, mayi rajje patiṭṭhite āgantvā maṃ dhanaṃ yāceyyāsī’’ti vatvā niṭṭhitasippo ācariyaṃ vanditvā bārāṇasiṃ gantvā pitu sippaṃ dassesi. Pitā ‘‘jīvantena me putto diṭṭho, rājabhūtampi naṃ passissāmī’’ti rajje abhisiñci. So <pageBreak edition="P" number="4.0097" />juṇharājā nāma hutvā dhammena rajjaṃ kāresi. Brāhmaṇo taṃ pavattiṃ sutvā ‘‘idāni mama bhattamūlaṃ āharissāmī’’ti bārāṇasiṃ gantvā rājānaṃ alaṅkatanagaraṃ padakkhiṇaṃ karontameva disvā ekasmiṃ unnatappadese ṭhito hatthaṃ pasāretvā jayāpesi. Atha naṃ rājā anoloketvāva atikkami. Brāhmaṇo tena adiṭṭhabhāvaṃ ñatvā kathaṃ samuṭṭhāpento paṭhamaṃ gāthamāha –</paragraph>
<hangnum line="66" number="13"></hangnum>
<gatha1 line="67">‘‘Suṇohi <pageBreak edition="M" number="4.0098" />mayhaṃ vacanaṃ janinda, atthena juṇhamhi idhānupatto;</gatha1>
<gathalast line="68">Na brāhmaṇe addhike tiṭṭhamāne, gantabbamāhu dvipadinda seṭṭhā’’ti.</gathalast>
<paragraph line="69">Tattha <bold>juṇhamhī</bold>ti mahārāja, tayi juṇhamhi ahaṃ ekena atthena idhānuppatto, na nikkāraṇā idhāgatomhīti dīpeti. <bold>Addhike</bold>ti addhānaṃ āgate. <bold>Gantabba</bold>nti taṃ addhikaṃ addhānamāgataṃ yācamānaṃ brāhmaṇaṃ anoloketvāva gantabbanti paṇḍitā na āhu na kathentīti.</paragraph>
<paragraph line="70">Rājā tassa vacanaṃ sutvā hatthiṃ vajiraṅkusena niggahetvā dutiyaṃ gāthamāha –</paragraph>
<hangnum line="71" number="14"></hangnum>
<gatha1 line="72">‘‘Suṇomi <pageBreak edition="V" number="4.0088" />tiṭṭhāmi vadehi brahme, yenāsi atthena idhānupatto;</gatha1>
<gathalast line="73">Kaṃ vā tvamatthaṃ mayi patthayāno, idhāgamo brahme tadiṅgha brūhī’’ti.</gathalast>
<paragraph line="74">Tattha <bold>iṅghā</bold>ti codanatthe nipāto.</paragraph>
<paragraph line="75">Tato paraṃ brāhmaṇassa ca rañño ca vacanapaṭivacanavasena sesagāthā kathitā –</paragraph>
<hangnum line="76" number="15"></hangnum>
<gatha1 line="77">‘‘Dadāhi me gāmavarāni pañca, dāsīsataṃ satta gavaṃsatāni;</gatha1>
<gathalast line="78">Parosahassañca suvaṇṇanikkhe, bhariyā ca me sādisī dve dadāhi.</gathalast>
<hangnum line="79" number="16"></hangnum>
<gatha1 line="80">‘‘Tapo <pageBreak edition="P" number="4.0098" />nu te brāhmaṇa bhiṃsarūpo, mantā nu te brāhmaṇa cittarūpā;</gatha1>
<gathalast line="81">Yakkhā nu te assavā santi keci, atthaṃ vā me abhijānāsi kattaṃ.</gathalast>
<hangnum line="82" number="17"></hangnum>
<gatha1 line="83">‘‘Na <pageBreak edition="M" number="4.0099" />me tapo atthi na cāpi mantā, yakkhāpi me assavā natthi keci;</gatha1>
<gathalast line="84">Atthampi te nābhijānāmi kattaṃ, pubbe ca kho saṅgatimattamāsi.</gathalast>
<hangnum line="85" number="18"></hangnum>
<gatha1 line="86">‘‘Paṭhamaṃ idaṃ dassanaṃ jānato me, na tābhijānāmi ito puratthā;</gatha1>
<gathalast line="87">Akkhāhi me pucchito etamatthaṃ, kadā kuhiṃ vā ahu saṅgamo no.</gathalast>
<hangnum line="88" number="19"></hangnum>
<gatha1 line="89">‘‘Gandhārarājassa puramhi ramme, avasimhase takkasīlāyaṃ deva;</gatha1>
<gathalast line="90">Tatthandhakāramhi timīsikāyaṃ, aṃsena aṃsaṃ samaghaṭṭayimha.</gathalast>
<hangnum line="91" number="20"></hangnum>
<gatha1 line="92">‘‘Te tattha ṭhatvāna ubho janinda, sārāṇiyaṃ vītisārayimha tattha;</gatha1>
<gathalast line="93">Sāyeva no saṅgatimattamāsi, tato na pacchā na pure ahosi.</gathalast>
<hangnum line="94" number="21"></hangnum>
<gatha1 line="95">‘‘Yadā kadāci manujesu brahme, samāgamo sappurisena hoti;</gatha1>
<gathalast line="96">Na paṇḍitā saṅgatisanthavāni, pubbe kataṃ vāpi vināsayanti.</gathalast>
<hangnum line="97" number="22"></hangnum>
<gatha1 line="98">‘‘Bālāva kho saṅgatisanthavāni, pubbe kataṃ vāpi vināsayanti;</gatha1>
<gathalast line="99">Bahumpi bālesu kataṃ vinassati, tathā hi bālā akataññurūpā.</gathalast>
<hangnum line="100" number="23"></hangnum>
<gatha1 line="101">‘‘Dhīrā <pageBreak edition="V" number="4.0089" />ca kho saṅgatisanthavāni, pubbe kataṃ vāpi na nāsayanti;</gatha1>
<gathalast line="102">Appampi <pageBreak edition="P" number="4.0099" />dhīresu kataṃ na nassati, tathā hi dhīrā sukataññurūpā.</gathalast>
<hangnum line="103" number="24"></hangnum>
<gatha1 line="104">‘‘Dadāmi <pageBreak edition="M" number="4.0100" />te gāmavarāni pañca, dāsīsataṃ satta gavaṃsatāni;</gatha1>
<gathalast line="105">Parosahassañca suvaṇṇanikkhe, bhariyā ca te sādisī dve dadāmi.</gathalast>
<hangnum line="106" number="25"></hangnum>
<gatha1 line="107">‘‘Evaṃ sataṃ hoti samecca rāja, nakkhattarājāriva tārakānaṃ;</gatha1>
<gathalast line="108">Āpūratī kāsipatī tathāhaṃ, tayāpi me saṅgamo ajja laddho’’ti.</gathalast>
<paragraph line="109">Tattha <bold>sādisī</bold>ti rūpavaṇṇajātikulapadesena mayā sādisī ekasadisā dve mahāyasā bhariyā ca me dehīti attho. <bold>Bhiṃsarūpo</bold>ti kiṃ nu te brāhmaṇa balavarūpasīlācāraguṇasaṅkhātaṃ tapokammaṃ atthīti pucchati. <bold>Mantā nu te</bold>ti udāhu vicitrarūpā sabbatthasādhakā mantā te atthi. <bold>Assavā</bold>ti vacanakārakā icchiticchitadāyakā yakkhā vā te keci santi. <bold>Katta</bold>nti kataṃ, udāhu tayā kataṃ kiñci mama atthaṃ abhijānāsīti pucchati. <bold>Saṅgatimatta</bold>nti samāgamamattaṃ tayā saddhiṃ pubbe mama āsīti vadati. <bold>Jānato me</bold>ti jānantassa mama idaṃ paṭhamaṃ tava dassanaṃ. <bold>Na tābhijānāmī</bold>ti na taṃ abhijānāmi. <bold>Timīsikāya</bold>nti bahalatimirāyaṃ rattiyaṃ. <bold>Te tattha ṭhatvānā</bold>ti te mayaṃ tasmiṃ aṃsena aṃsaṃ ghaṭṭitaṭṭhāne ṭhatvā <bold>vītisārayimha tatthā</bold>ti tasmiṃyeva ṭhāne saritabbayuttakaṃ kathaṃ vītisārayimha, ahaṃ ‘‘bhikkhābhājanaṃ me tayā bhinnaṃ, bhattamūlaṃ me dehī’’ti avacaṃ, tvaṃ ‘‘idānāhaṃ tava bhattamūlaṃ dātuṃ na sakkomi, ahaṃ kho pana kāsikarañño putto juṇhakumāro nāma, mayi rajje patiṭṭhite āgantvā maṃ dhanaṃ yāceyyāsī’’ti avacāti imaṃ sāraṇīyakathaṃ karimhāti āha. <bold>Sāyeva no saṅgatimattamāsī</bold>ti deva, amhākaṃ sāyeva aññamaññaṃ saṅgatimattamāsi, ekamuhuttikamahosīti dīpeti. <bold>Tato</bold>ti tato pana taṃmuhuttikamittadhammato pacchā vā pure vā kadāci amhākaṃ saṅgati nāma na bhūtapubbā.</paragraph>
<paragraph line="110"><bold>Na paṇḍitā</bold>ti brāhmaṇa paṇḍitā nāma taṃmuhuttikaṃ saṅgatiṃ vā cirakālasanthavāni vā yaṃ kiñci pubbe kataguṇaṃ vā na nāsenti. <bold>Bahumpī</bold>ti bahukampi <pageBreak edition="M" number="4.0101" />. <bold>Akataññurūpā</bold>ti yasmā bālā akataññusabhāvā, tasmā tesu bahumpi kataṃ nassatīti attho. <bold>Sukataññurūpā</bold>ti suṭṭhu kataññusabhāvā. Etthāpi tatthāpi <bold>tathā hī</bold>ti <bold>hi</bold>-kāro kāraṇattho. <bold>Dadāmi te</bold>ti brāhmaṇena yācitayācitaṃ dadanto evamāha. <bold>Evaṃ sata</bold>nti brāhmaṇo rañño <pageBreak edition="P" number="4.0100" />anumodanaṃ karonto vadati, sataṃ <pageBreak edition="V" number="4.0090" />sappurisānaṃ ekavārampi samecca saṅgati nāma evaṃ hoti. <bold>Nakkhattarājārivā</bold>ti ettha <bold>ra</bold>-kāro nipātamattaṃ. <bold>Tārakāna</bold>nti tārakagaṇamajjhe. <bold>Kāsipatī</bold>ti rājānamālapati. Idaṃ vuttaṃ hoti – ‘‘deva, kāsiraṭṭhādhipati yathā cando tārakānaṃ majjhe ṭhito tārakagaṇaparivuto pāṭipadato paṭṭhāya yāva puṇṇamā āpūrati, tathā ahampi ajja tayā dinnehi gāmavarādīhi āpūrāmī’’ti. <bold>Tayāpi me</bold>ti mayā pubbe tayā saddhiṃ laddhopi saṅgamo aladdhova, ajja pana mama manorathassa nipphannattā mayā tayā saha saṅgamo laddho nāmāti nipphannaṃ me tayā saddhiṃ mittaphalanti vadati. Bodhisatto tassa mahantaṃ yasaṃ adāsi.</paragraph>
<paragraph line="111">Satthā imaṃ dhammadesanaṃ āharitvā ‘‘na, bhikkhave, idāneva, pubbepāhaṃ ānandaṃ varena santappesiṃ yevā’’ti vatvā jātakaṃ samodhānesi – ‘‘tadā brāhmaṇo ānando ahosi, rājā pana ahameva ahosi’’nti.</paragraph>
<centered line="112">Juṇhajātakavaṇṇanā dutiyā.</centered>
<hangnum line="113"></hangnum>
<paragraph line="114">[457] 3. Dhammadevaputtajātakavaṇṇanā</paragraph>
<paragraph line="115"><bold>Yasokaro puññakarohamasmī</bold>ti idaṃ satthā jetavane viharanto devadattassa pathavipavesanaṃ ārabbha kathesi. Tadā hi bhikkhū dhammasabhāyaṃ kathaṃ samuṭṭhāpesuṃ ‘‘āvuso, devadatto tathāgatena saddhiṃ paṭivirujjhitvā pathaviṃ paviṭṭho’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na idānevesa, bhikkhave, mama jinacakke pahāraṃ datvā pathaviṃ paviṭṭho, pubbepi dhammacakke <pageBreak edition="M" number="4.0102" />pahāraṃ datvā pathaviṃ pavisitvā avīciparāyaṇo jātoyevā’’ti vatvā atītaṃ āhari.</paragraph>
<paragraph line="116">Atīte bārāṇasiyaṃ brahmadatte rajjaṃ kārente bodhisatto kāmāvacaradevaloke dhammo nāma devaputto hutvā nibbatti, devadatto adhammo nāma. Tesu dhammo dibbālaṅkārapaṭimaṇḍito dibbarathavaramabhiruyha accharāgaṇaparivuto manussesu sāyamāsaṃ bhuñjitvā attano attano gharadvāre sukhakathāya nisinnesu puṇṇamuposathadivase gāmanigamajanapadarājadhānīsu ākāse ṭhatvā ‘‘pāṇātipātādīhi dasahi akusalakammapathehi viramitvā mātupaṭṭhānadhammaṃ pitupaṭṭhānadhammaṃ tividhasucaritadhammañca pūretha <pageBreak edition="P" number="4.0101" />, evaṃ saggaparāyaṇā hutvā mahantaṃ yasaṃ anubhavissathā’’ti manusse dasa kusalakammapathe samādapento jambudīpaṃ padakkhiṇaṃ karoti. Adhammo pana devaputto ‘‘pāṇaṃ hanathā’’tiādinā nayena dasa akusalakammapathe samādapento jambudīpaṃ vāmaṃ karoti. Atha tesaṃ <pageBreak edition="V" number="4.0091" />ākāse rathā sammukhā ahesuṃ. Atha nesaṃ parisā ‘‘tumhe kassa, tumhe kassā’’ti pucchitvā ‘‘mayaṃ dhammassa, mayaṃ adhammassā’’ti vatvā maggā okkamitvā dvidhā jātā. Dhammopi adhammaṃ āmantetvā ‘‘samma, tvaṃ adhammo, ahaṃ dhammo, maggo mayhaṃ anucchaviko, tava rathaṃ okkāmetvā mayhaṃ maggaṃ dehī’’ti paṭhamaṃ gāthamāha –</paragraph>
<hangnum line="117" number="26"></hangnum>
<gatha1 line="118">‘‘Yasokaro puññakarohamasmi, sadātthuto samaṇabrāhmaṇānaṃ;</gatha1>
<gathalast line="119">Maggāraho devamanussapūjito, dhammo ahaṃ dehi adhamma magga’’nti.</gathalast>
<paragraph line="120">Tattha <bold>yasokaro</bold>ti ahaṃ devamanussānaṃ yasadāyako. Dutiyapadepi eseva nayo. <bold>Sadātthuto</bold>ti sadā thuto niccapasattho. Tato parā –</paragraph>
<hangnum line="121" number="27"></hangnum>
<gatha1 line="122">‘‘Adhammayānaṃ daḷhamāruhitvā, asantasanto balavāhamasmi;</gatha1>
<gathalast line="123">Sa kissa hetumhi tavajja dajjaṃ, maggaṃ ahaṃ dhamma adinnapubbaṃ.</gathalast>
<hangnum line="124" number="28"></hangnum>
<gatha1 line="125">‘‘Dhammo <pageBreak edition="M" number="4.0103" />have pāturahosi pubbe, pacchā adhammo udapādi loke;</gatha1>
<gathalast line="126">Jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā.</gathalast>
<hangnum line="127" number="29"></hangnum>
<gatha1 line="128">‘‘Na yācanāya napi pātirūpā, na arahatā tehaṃ dadeyyaṃ maggaṃ;</gatha1>
<gathalast line="129">Yuddhañca <pageBreak edition="P" number="4.0102" />no hotu ubhinnamajja, yuddhamhi yo jessati tassa maggo.</gathalast>
<hangnum line="130" number="30"></hangnum>
<gatha1 line="131">‘‘Sabbā disā anuvisaṭohamasmi, mahabbalo amitayaso atulyo;</gatha1>
<gathalast line="132">Guṇehi sabbehi upetarūpo, dhammo adhamma tvaṃ kathaṃ vijessasi.</gathalast>
<hangnum line="133" number="31"></hangnum>
<gatha1 line="134">‘‘Lohena ve haññati jātarūpaṃ, na jātarūpena hananti lohaṃ;</gatha1>
<gathalast line="135">Sace adhammo hañchati dhammamajja, ayo suvaṇṇaṃ viya dassaneyyaṃ.</gathalast>
<hangnum line="136" number="32"></hangnum>
<gatha1 line="137">‘‘Sace tuvaṃ yuddhabalo adhamma, na tuyha vuḍḍhā ca garū ca atthi;</gatha1>
<gathalast line="138">Maggañca te dammi piyāppiyena, vācāduruttānipi te khamāmī’’ti. –</gathalast>
<unindented line="139">Imā cha gāthā tesaññeva vacanapaṭivacanavasena kathitā.</unindented>
<paragraph line="140">Tattha <pageBreak edition="V" number="4.0092" /><bold>sa kissa hetumhi tavajja dajja</bold>nti somhi ahaṃ adhammo adhammayānaṃ rathaṃ āruḷho abhīto balavā. Kiṃkāraṇā ajja bho dhamma, kassaci adinnapubbaṃ maggaṃ tuyhaṃ dammīti. <bold>Pubbe</bold>ti paṭhamakappikakāle imasmiṃ loke dasakusalakammapathadhammo ca pubbe pāturahosi, pacchā adhammo. <bold>Jeṭṭho cā</bold>ti pure nibbattabhāvena ahaṃ jeṭṭho ca seṭṭho ca porāṇako ca, tvaṃ pana kaniṭṭho, tasmā maggā uyyāhīti vadati. <bold>Napi</bold><pageBreak edition="M" number="4.0104" />pātirūpāti ahañhi te neva yācanāya na patirūpavacanena maggārahatāya maggaṃ dadeyyaṃ. <bold>Anuvisaṭo</bold>ti ahaṃ catasso disā catasso anudisāti sabbā disā attano guṇena patthaṭo paññāto pākaṭo. <bold>Lohenā</bold>ti ayamuṭṭhikena. <bold>Hañchatī</bold>ti hanissati. <bold>Tuvaṃ yuddhabalo adhammā</bold>ti sace tvaṃ yuddhabalosi adhamma. <bold>Vuḍḍhā ca garū cā</bold>ti yadi tuyhaṃ ‘‘ime vuḍḍhā, ime garū paṇḍitā’’ti evaṃ natthi. <bold>Piyāppiyenā</bold>ti piyenāpi appiyenāpi dadanto piyena viya te maggaṃ dadāmīti attho.</paragraph>
<paragraph line="141">Bodhisattena <pageBreak edition="P" number="4.0103" />pana imāya gāthāya kathitakkhaṇeyeva adhammo rathe ṭhātuṃ asakkonto avaṃsiro pathaviyaṃ patitvā pathaviyā vivare dinne gantvā avīcimhiyeva nibbatti. Etamatthaṃ viditvā bhagavā abhisambuddho hutvā sesagāthā abhāsi –</paragraph>
<hangnum line="142" number="33"></hangnum>
<gatha1 line="143">‘‘Idañca sutvā vacanaṃ adhammo, avaṃsiro patito uddhapādo;</gatha1>
<gathalast line="144">Yuddhatthiko ce na labhāmi yuddhaṃ, ettāvatā hoti hato adhammo.</gathalast>
<hangnum line="145" number="34"></hangnum>
<gatha1 line="146">‘‘Khantībalo yuddhabalaṃ vijetvā, hantvā adhammaṃ nihanitva bhūmyā;</gatha1>
<gathalast line="147">Pāyāsi vitto abhiruyha sandanaṃ, maggeneva atibalo saccanikkamo.</gathalast>
<hangnum line="148" number="35"></hangnum>
<gatha1 line="149">‘‘Mātā pitā samaṇabrāhmaṇā ca, asammānitā yassa sake agāre;</gatha1>
<gatha2 line="150">Idheva nikkhippa sarīradehaṃ, kāyassa bhedā nirayaṃ vajanti te;</gatha2>
<gathalast line="151">Yathā adhammo patito avaṃsiro.</gathalast>
<hangnum line="152" number="36"></hangnum>
<gatha1 line="153">‘‘Mātā pitā samaṇabrāhmaṇā ca, susammānitā yassa sake agāre;</gatha1>
<gatha2 line="154">Idheva nikkhippa sarīradehaṃ, kāyassa bhedā sugatiṃ vajanti te;</gatha2>
<gathalast line="155">Yathāpi dhammo abhiruyha sandana’’nti.</gathalast>
<paragraph line="156">Tattha <pageBreak edition="M" number="4.0105" /><bold>yuddhatthiko ce</bold>ti ayaṃ tassa vilāpo, so kirevaṃ vilapantoyeva patitvā pathaviṃ paviṭṭho <pageBreak edition="V" number="4.0093" />. <bold>Ettāvatā</bold>ti bhikkhave, yāvatā pathaviṃ paviṭṭho, tāvatā adhammo hato nāma hoti. <bold>Khantībalo</bold>ti bhikkhave, evaṃ adhammo pathaviṃ paviṭṭho adhivāsanakhantībalo taṃ yuddhabalaṃ vijetvā vadhitvā bhūmiyaṃ nihanitvā pātetvā vittajātatāya <bold>vitto</bold>attano rathaṃ āruyha maggeneva <bold>saccanikkamo</bold>tathaparakkamo dhammadevaputto pāyāsi. <bold>Asammānitā</bold>ti asakkatā. <bold>Sarīradeha</bold>nti imasmiṃyeva loke sarīrasaṅkhātaṃ dehaṃ nikkhipitvā. <bold>Nirayaṃ vajantī</bold>ti yassa pāpapuggalassa ete sakkārārahā gehe asakkatā, tathārūpā yathā adhammo patito avaṃsiro, evaṃ avaṃsirā <pageBreak edition="P" number="4.0104" />nirayaṃ vajantīti attho. <bold>Sugatiṃ vajantī</bold>ti yassa panete sakkatā, tādisā paṇḍitā yathāpi dhammo sandanaṃ abhiruyha devalokaṃ gato, evaṃ sugatiṃ vajantīti.</paragraph>
<paragraph line="157">Satthā evaṃ dhammaṃ desetvā ‘‘na, bhikkhave, idāneva, pubbepi devadatto mayā saddhiṃ paṭivirujjhitvā pathaviṃ paviṭṭho’’ti vatvā jātakaṃ samodhānesi – ‘‘tadā adhammo devaputto devadatto ahosi, parisāpissa devadattaparisā, dhammo pana ahameva, parisā buddhaparisāyevā’’ti.</paragraph>
<centered line="158">Dhammadevaputtajātakavaṇṇanā tatiyā.</centered>
<hangnum line="159"></hangnum>
<paragraph line="160">[458] 4. Udayajātakavaṇṇanā</paragraph>
<paragraph line="161"><bold>Ekā nisinnā</bold>ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. Vatthu <bold>kusajātake</bold>(jā. 2.20.1 ādayo) āvi bhavissati. Satthā pana taṃ bhikkhuṃ ‘‘saccaṃ kira tvaṃ ukkaṇṭhitosī’’ti pucchitvā ‘‘saccaṃ, bhante’’ti vutte ‘‘bhikkhu kasmā kilesavasena evarūpe niyyānikasāsane pabbajitvā ukkaṇṭhitosi? Porāṇakapaṇḍitā samiddhe dvādasayojanike surundhananagare rajjaṃ kārentā devaccharapaṭibhāgāya itthiyā saddhiṃ satta vassasatāni ekagabbhe vasantāpi indriyāni bhinditvā lobhavasena na olokesu’’nti vatvā atītaṃ āhari.</paragraph>
<paragraph line="162">Atīte <pageBreak edition="M" number="4.0106" />kāsiraṭṭhe surundhananagare kāsirājā rajjaṃ kāresi, tassa neva putto, na dhītā ahosi. So attano deviyo ‘‘putte patthethā’’ti āha. Aggamahesīpi rañño vacanaṃ sampaṭicchitvā tathā akāsi. Tadā bodhisatto brahmalokā cavitvā tasseva rañño aggamahesiyā kucchimhi nibbatti. Athassa mahājanassa hadayaṃ vaḍḍhetvā jātabhāvena ‘‘udayabhaddo’’ti <pageBreak edition="V" number="4.0094" />nāmaṃ kariṃsu. Kumārassa padasā caraṇakāle aññopi satto brahmalokā cavitvā tasseva rañño aññatarāya deviyā kucchimhi kumārikā hutvā nibbatti, tassāpi ‘‘udayabhaddā’’ti nāmaṃ kariṃsu. Kumāro vayappatto sabbasippanipphattiṃ pāpuṇi <pageBreak edition="P" number="4.0105" />, jātabrahmacārī pana ahosi, supinantenapi methunadhammaṃ na jānāti, na tassa kilesesu cittaṃ allīyi. Rājā puttaṃ rajje abhisiñcitukāmo ‘‘kumārassa idāni rajjasukhasevanakālo, nāṭakāpissa paccupaṭṭhāpessāmī’’ti sāsanaṃ pesesi. Bodhisatto ‘‘na mayhaṃ rajjenattho, kilesesu me cittaṃ na allīyatī’’ti paṭikkhipitvā punappunaṃ vuccamāno rattajambunadamayaṃ itthirūpaṃ kāretvā ‘‘evarūpaṃ itthiṃ labhamāno rajjaṃ sampaṭicchissāmī’’ti mātāpitūnaṃ pesesi. Te taṃ suvaṇṇarūpakaṃ sakalajambudīpaṃ parihārāpetvā tathārūpaṃ itthiṃ alabhantā udayabhaddaṃ alaṅkāretvā tassa santike ṭhapesuṃ. Sā taṃ suvaṇṇarūpakaṃ abhibhavitvā aṭṭhāsi. Atha nesaṃ anicchamānānaññeva vemātikaṃ bhaginiṃ udayabhaddakumāriṃ aggamahesiṃ katvā bodhisattaṃ rajje abhisiñciṃsu. Te pana dvepi brahmacariyavāsameva vasiṃsu.</paragraph>
<paragraph line="163">Aparabhāge mātāpitūnaṃ accayena bodhisatto rajjaṃ kāresi. Ubho ekagabbhe vasamānāpi lobhavasena indriyāni bhinditvā aññamaññaṃ na olokesuṃ, apica kho pana ‘‘yo amhesu paṭhamataraṃ kālaṃ karoti, so nibbattaṭṭhānato āgantvā ‘asukaṭṭhāne nibbattosmī’ti ārocetū’’ti saṅgaramakaṃsu. Atha kho bodhisatto abhisekato sattavassasataccayena kālamakāsi. Añño rājā nāhosi, udayabhaddāyayeva āṇā pavatti. Amaccā rajjaṃ anusāsiṃsu. Bodhisattopi cutikkhaṇe tāvatiṃsabhavane sakkattaṃ patvā yasamahantatāya sattāhaṃ anussarituṃ nāsakkhi. Iti so manussagaṇanāya sattavassasataccayena āvajjetvā ‘‘udayabhaddaṃ rājadhītaraṃ dhanena vīmaṃsitvā sīhanādaṃ nadāpetvā dhammaṃ desetvā saṅgaraṃ mocetvā āgamissāmī’’ti cintesi. Tadā <pageBreak edition="M" number="4.0107" />kira manussānaṃ dasavassasahassāyukakālo hoti. Rājadhītāpi taṃ divasaṃ rattibhāge pihitesu dvāresu ṭhapitaārakkhe sattabhūmikapāsādavaratale alaṅkatasirigabbhe ekikāva niccalā attano <pageBreak edition="P" number="4.0106" />sīlaṃ āvajjamānā nisīdi. Atha sakko suvaṇṇamāsakapūraṃ ekaṃ suvaṇṇapātiṃ ādāya āgantvā sayanagabbheyeva pātubhavitvā ekamantaṃ ṭhito tāya saddhiṃ sallapanto paṭhamaṃ gāthamāha –</paragraph>
<hangnum line="164" number="37"></hangnum>
<gatha1 line="165">‘‘Ekā nisinnā suci saññatūrū, pāsādamāruyha aninditaṅgī;</gatha1>
<gathalast line="166">Yācāmi taṃ kinnaranettacakkhu, imekarattiṃ ubhayo vasemā’’ti.</gathalast>
<paragraph line="167">Tattha <pageBreak edition="V" number="4.0095" /><bold>sucī</bold>ti sucivatthanivatthā. <bold>Saññatūrū</bold>ti suṭṭhu ṭhapitaūrū, iriyāpathaṃ saṇṭhapetvā sucivatthā ekikāva nisinnāsīti vuttaṃ hoti. <bold>Aninditaṅgī</bold>ti pādantato yāva kesaggā aninditasarīrā paramasobhaggappattasarīrā. <bold>Kinnaranettacakkhū</bold>ti tīhi maṇḍalehi pañcahi ca pasādehi upasobhitattā kinnarānaṃ nettasadisehi cakkhūhi samannāgate. <bold>Imekaratti</bold>nti imaṃ ekarattaṃ ajja imasmiṃ alaṅkatasayanagabbhe ekato vaseyyāmāti yācati.</paragraph>
<paragraph line="168">Tato rājadhītā dve gāthā abhāsi –</paragraph>
<hangnum line="169" number="38"></hangnum>
<gatha1 line="170">‘‘Okiṇṇantaraparikhaṃ, daḷhamaṭṭālakoṭṭhakaṃ;</gatha1>
<gathalast line="171">Rakkhitaṃ khaggahatthehi, duppavesamidaṃ puraṃ.</gathalast>
<hangnum line="172" number="39"></hangnum>
<gatha1 line="173">‘‘Daharassa yuvino cāpi, āgamo ca na vijjati;</gatha1>
<gathalast line="174">Atha kena nu vaṇṇena, saṅgamaṃ icchase mayā’’ti.</gathalast>
<paragraph line="175">Tattha <bold>okiṇṇantaraparikha</bold>nti idaṃ dvādasayojanikaṃ surundhanapuraṃ antarantarā udakaparikhānaṃ kaddamaparikhānaṃ sukkhaparikhānaṃ okiṇṇattā okiṇṇantaraparikhaṃ. <bold>Daḷhamaṭṭālakoṭṭhaka</bold>nti thiratarehi aṭṭālakehi dvārakoṭṭhakehi ca samannāgataṃ. <bold>Khaggahatthehī</bold>ti āvudhahatthehi dasahi yodhasahassehi rakkhitaṃ. <bold>Duppavesamidaṃ pura</bold>nti idaṃ sakalapurampi tassa anto māpitaṃ mayhaṃ nivāsapurampi ubhayaṃ kassaci pavisituṃ na sakkā. <bold>Āgamo cā</bold>ti idha imāya <pageBreak edition="M" number="4.0108" />velāya taruṇassa vā yobbanappattassa vā thāmasampannayodhassa vā aññassa vā mahantampi paṇṇākāraṃ gahetvā āgacchantassa āgamo nāma natthi. <bold>Saṅgama</bold>nti atha tvaṃ kena kāraṇena imāya velāya mayā saha samāgamaṃ icchasīti.</paragraph>
<paragraph line="176">Atha sakko catutthaṃ gāthamāha –</paragraph>
<hangnum line="177" number="40"></hangnum>
<gatha1 line="178">‘‘Yakkhohamasmi <pageBreak edition="P" number="4.0107" />kalyāṇi, āgatosmi tavantike;</gatha1>
<gathalast line="179">Tvaṃ maṃ nandaya bhaddante, puṇṇakaṃsaṃ dadāmi te’’ti.</gathalast>
<paragraph line="180">Tassattho – kalyāṇi, sundaradassane ahameko devaputto devatānubhāvena idhāgato, tvaṃ ajja maṃ nandaya tosehi, ahaṃ te imaṃ suvaṇṇamāsakapuṇṇaṃ suvaṇṇapātiṃ dadāmīti.</paragraph>
<paragraph line="181">Taṃ <pageBreak edition="V" number="4.0096" />sutvā rājadhītā pañcamaṃ gāthamāha –</paragraph>
<hangnum line="182" number="41"></hangnum>
<gatha1 line="183">‘‘Devaṃva yakkhaṃ atha vā manussaṃ, na patthaye udayamaticca aññaṃ;</gatha1>
<gathalast line="184">Gaccheva tvaṃ yakkha mahānubhāva, mā cassu gantvā punarāvajitthā’’ti.</gathalast>
<paragraph line="185">Tassattho – ahaṃ devarāja, devaṃ vā yakkhaṃ vā udayaṃ atikkamitvā aññaṃ na patthemi, so tvaṃ gaccheva, mā idha aṭṭhāsi, na me tayā ābhatena paṇṇākārena attho, gantvā ca mā imaṃ ṭhānaṃ punarāvajitthāti.</paragraph>
<paragraph line="186">So tassā sīhanādaṃ sutvā aṭṭhatvā gatasadiso hutvā tattheva antarahito aṭṭhāsi. So punadivase tāya velāyameva suvaṇṇamāsakapūraṃ rajatapātiṃ ādāya tāya saddhiṃ sallapanto chaṭṭhaṃ gāthamāha –</paragraph>
<hangnum line="187" number="42"></hangnum>
<gatha1 line="188">‘‘Yā sā rati uttamā kāmabhoginaṃ, yaṃhetu sattā visamaṃ caranti;</gatha1>
<gathalast line="189">Mā taṃ ratiṃ jīyi tuvaṃ sucimhite, dadāmi te rūpiyaṃ kaṃsapūra’’nti.</gathalast>
<paragraph line="190">Tassattho <pageBreak edition="M" number="4.0109" />– bhadde, rājadhīte yā esā kāmabhogisattānaṃ ratīsu methunakāmarati nāma uttamā rati, yassā ratiyā kāraṇā sattā kāyaduccaritādivisamaṃ caranti, taṃ ratiṃ tvaṃ bhadde, sucimhite manāpahasite mā jīyi, ahampi āgacchanto na tucchahattho āgato, hiyyo suvaṇṇamāsakapūraṃ suvaṇṇapātiṃ āhariṃ, ajja rūpiyapātiṃ, imaṃ te ahaṃ rūpiyapātiṃ suvaṇṇapūraṃ dadāmīti.</paragraph>
<paragraph line="191">Rājadhītā cintesi ‘‘ayaṃ kathāsallāpaṃ labhanto punappunaṃ āgamissati, na dāni tena saddhiṃ kathessāmī’’ti. Sā kiñci na <pageBreak edition="P" number="4.0108" />kathesi.</paragraph>
<paragraph line="192">Sakko tassā akathitabhāvaṃ ñatvā tattheva antarahito hutvā punadivase tāyameva velāya lohapātiṃ kahāpaṇapūraṃ ādāya ‘‘bhadde, tvaṃ maṃ kāmaratiyā santappehi, imaṃ te kahāpaṇapūraṃ lohapātiṃ dassāmī’’ti āha. Taṃ disvā rājadhītā sattamaṃ gāthamāha –</paragraph>
<hangnum line="193" number="43"></hangnum>
<gatha1 line="194">‘‘Nāriṃ <pageBreak edition="V" number="4.0097" />naro nijjhapayaṃ dhanena, ukkaṃsatī yattha karoti chandaṃ;</gatha1>
<gathalast line="195">Vipaccanīko tava devadhammo, paccakkhato thokatarena esī’’ti.</gathalast>
<paragraph line="196">Tassattho – bho purisa, tvaṃ jaḷo. Naro hi nāma nāriṃ kilesaratikāraṇā dhanena nijjhāpento saññāpento yattha nāriyā chandaṃ karoti, taṃ ukkaṃsati vaṇṇetvā thometvā bahutarena dhanena palobheti, tuyhaṃ paneso devasabhāvo vipaccanīko, tvañhi mayā paccakkhato thokatarena esi, paṭhamadivase suvaṇṇapūraṃ suvaṇṇapātiṃ āharitvā, dutiyadivase suvaṇṇapūraṃ rūpiyapātiṃ, tatiyadivase kahāpaṇapūraṃ lohapātiṃ āharasīti.</paragraph>
<paragraph line="197">Taṃ sutvā sakko ‘‘bhadde rājakumāri, ahaṃ chekavāṇijo na niratthakena atthaṃ nāsemi, sace tvaṃ āyunā vā vaṇṇena vā vaḍḍheyyāsi, ahaṃ te paṇṇākāraṃ vaḍḍhetvā āhareyyaṃ, tvaṃ pana parihāyaseva, tenāhampi dhanaṃ parihāpemī’’ti vatvā tisso gāthā abhāsi –</paragraph>
<hangnum line="198" number="44"></hangnum>
<gatha1 line="199">‘‘Āyu <pageBreak edition="M" number="4.0110" />ca vaṇṇo ca manussaloke, nihīyati manujānaṃ sugatte;</gatha1>
<gathalast line="200">Teneva vaṇṇena dhanampi tuyhaṃ, nihīyati jiṇṇatarāsi ajja.</gathalast>
<hangnum line="201" number="45"></hangnum>
<gatha1 line="202">‘‘Evaṃ me pekkhamānassa, rājaputti yasassini;</gatha1>
<gathalast line="203">Hāyateva tava vaṇṇo, ahorattānamaccaye.</gathalast>
<hangnum line="204" number="46"></hangnum>
<gatha1 line="205">‘‘Imināva tvaṃ vayasā, rājaputti sumedhase;</gatha1>
<gathalast line="206">Brahmacariyaṃ careyyāsi, bhiyyo vaṇṇavatī siyā’’ti.</gathalast>
<paragraph line="207">Tattha <bold>nihīyatī</bold>ti parissāvane āsittaudakaṃ viya parihāyati. Manussalokasmiñhi sattā jīvitena vaṇṇena cakkhupasādādīhi ca dine dine parihāyanteva. <bold>Jiṇṇatarāsī</bold>ti <pageBreak edition="P" number="4.0109" />mama paṭhamaṃ āgatadivase pavattañhi te āyu hiyyo divasaṃ na pāpuṇi, kuṭhāriyā chinnaṃ viya tattheva nirujjhi, hiyyo pavattampi ajjadivasaṃ na pāpuṇi, hiyyova kuṭhāriyā chinnaṃ viya nirujjhi, tasmā ajja jiṇṇatarāsi jātā. <bold>Evaṃ me</bold>ti tiṭṭhatu hiyyo ca parahiyyo ca, ajjeva pana mayhaṃ evaṃ pekkhamānasseva hāyateva tava vaṇṇo. <bold>Ahorattānamaccaye</bold>ti ito paṭṭhāya rattindivesu vītivattesu ahorattānaṃ accayena apaṇṇattikabhāvameva gamissasīti dasseti. <bold>Imināvā</bold>ti tasmā bhadde, sace tvaṃ iminā vayeneva imasmiṃ suvaṇṇavaṇṇe sarīre rajāya <pageBreak edition="V" number="4.0098" />avilutteyeva seṭṭhacariyaṃ careyyāsi, pabbajitvā samaṇadhammaṃ kareyyāsi. <bold>Bhiyyo vaṇṇavatī siyā</bold>ti atirekataravaṇṇā bhaveyyāsīti.</paragraph>
<paragraph line="208">Tato rājadhītā itaraṃ gāthamāha –</paragraph>
<hangnum line="209" number="47"></hangnum>
<gatha1 line="210">‘‘Devā na jīranti yathā manussā, gattesu tesaṃ valiyo na honti;</gatha1>
<gathalast line="211">Pucchāmi taṃ yakkha mahānubhāva, kathaṃ nu devāna sarīradeho’’ti.</gathalast>
<paragraph line="212">Tattha <pageBreak edition="M" number="4.0111" /><bold>sarīradeho</bold>ti sarīrasaṅkhāto deho, devānaṃ sarīraṃ kathaṃ na jīrati, idaṃ ahaṃ taṃ pucchāmīti vadati.</paragraph>
<paragraph line="213">Athassā kathento sakko itaraṃ gāthamāha –</paragraph>
<hangnum line="214" number="48"></hangnum>
<gatha1 line="215">‘‘Devā na jīranti yathā manussā, gattesu tesaṃ valiyo na honti;</gatha1>
<gathalast line="216">Suve suve bhiyyatarova tesaṃ, dibbo ca vaṇṇo vipulā ca bhogā’’ti.</gathalast>
<paragraph line="217">Tattha <bold>yathā manussā</bold>ti yathā manussā jīrantā rūpena vaṇṇena bhogena cakkhupasādādīhi ca jīranti, na evaṃ devā. Tesañhi gattesu valiyopi na santi, maṭṭhakañcanapaṭṭamiva sarīraṃ hoti. <bold>Suve suve</bold>ti divase divase. <bold>Bhiyyatarovā</bold>ti atirekatarova tesaṃ dibbo ca vaṇṇo vipulā ca bhogā honti, manussesu hi rūpaparihāni cirajātabhāvassa sakkhi, devesu atirekarūpasampatti ca atirekaparivārasampatti ca. Evaṃ aparihānadhammo nāmesa devaloko <pageBreak edition="P" number="4.0110" />. Tasmā tvaṃ jaraṃ appatvāva nikkhamitvā pabbaja, evaṃ parihāniyasabhāvā manussalokā cavitvā aparihāniyasabhāvaṃ evarūpaṃ devalokaṃ gamissasīti.</paragraph>
<paragraph line="218">Sā devalokassa vaṇṇaṃ sutvā tassa gamanamaggaṃ pucchantī itaraṃ gāthamāha –</paragraph>
<hangnum line="219" number="49"></hangnum>
<gatha1 line="220">‘‘Kiṃsūdha bhītā janatā anekā, maggo ca nekāyatanaṃ pavutto;</gatha1>
<gathalast line="221">Pucchāmi taṃ yakkha mahānubhāva, katthaṭṭhito paralokaṃ na bhāye’’ti.</gathalast>
<paragraph line="222">Tattha <bold>kiṃsūdha bhītā</bold>ti devarāja, ayaṃ khattiyādibhedā anekā janatā kiṃbhītā kassa bhayena <pageBreak edition="V" number="4.0099" />parihāniyasabhāvā manussalokā devalokaṃ na gacchatīti pucchati. <bold>Maggo</bold>ti devalokagāmimaggo. Idha pana ‘‘ki’’nti āharitvā ‘‘ko’’ti pucchā kātabbā. Ayañhettha attho ‘‘anekatitthāyatanavasena paṇḍitehi pavutto devalokamaggo ko kataro’’ti vutto. <bold>Katthaṭṭhito</bold>ti paralokaṃ gacchanto katarasmiṃ magge ṭhito na bhāyatīti.</paragraph>
<paragraph line="223">Athassā <pageBreak edition="M" number="4.0112" />kathento sakko itaraṃ gāthamāha –</paragraph>
<hangnum line="224" number="50"></hangnum>
<gatha1 line="225">‘‘Vācaṃ manañca paṇidhāya sammā, kāyena pāpāni akubbamāno;</gatha1>
<gatha2 line="226">Bahunnapānaṃ gharamāvasanto, saddho mudū saṃvibhāgī vadaññū;</gatha2>
<gathalast line="227">Saṅgāhako sakhilo saṇhavāco, etthaṭṭhito paralokaṃ na bhāye’’ti.</gathalast>
<paragraph line="228">Tassattho – bhadde, udaye vācaṃ manañca sammā ṭhapetvā kāyena pāpāni akaronto ime dasa kusalakammapathe samādāya vattanto bahuannapāne pahūtadeyyadhamme ghare vasanto ‘‘dānassa vipāko atthī’’ti saddhāya samannāgato muducitto dānasaṃvibhāgatāya <bold>saṃvibhāgī</bold>pabbajitā bhikkhāya caramānā vadanti nāma, tesaṃ paccayadānena tassa vādassa jānanato <bold>vadaññū</bold>catūhi saṅgahavatthūhi saṅgahatāya <bold>saṅgāhako</bold>piyavāditāya <bold>sakhilo</bold>maṭṭhavacanatāya <bold>saṇhavāco ettha</bold>ettake guṇarāsimhi ṭhito paralokaṃ gacchanto na bhāyatīti.</paragraph>
<paragraph line="229">Tato <pageBreak edition="P" number="4.0111" />rājadhītā taṃ tassa vacanaṃ sutvā thutiṃ karontī itaraṃ gāthamāha –</paragraph>
<hangnum line="230" number="51"></hangnum>
<gatha1 line="231">‘‘Anusāsasi maṃ yakkha, yathā mātā yathā pitā;</gatha1>
<gathalast line="232">Uḷāravaṇṇa pucchāmi, ko nu tvamasi subrahā’’ti.</gathalast>
<paragraph line="233">Tassattho – yathā mātāpitaro puttake anusāsanti, tathā maṃ anusāsasi. Uḷāravaṇṇa sobhaggappattarūpadāraka ko nu asi tvaṃ evaṃ accuggatasarīroti.</paragraph>
<paragraph line="234">Tato bodhisatto itaraṃ gāthamāha –</paragraph>
<hangnum line="235" number="52"></hangnum>
<gatha1 line="236">‘‘Udayohamasmi kalyāṇi, saṅgarattā idhāgato;</gatha1>
<gathalast line="237">Āmanta kho taṃ gacchāmi, muttosmi tava saṅgarā’’ti.</gathalast>
<paragraph line="238">Tassattho <pageBreak edition="V" number="4.0100" /><pageBreak edition="M" number="4.0113" />– kalyāṇadassane ahaṃ purimabhave tava sāmiko udayo nāma tāvatiṃsabhavane sakko hutvā nibbatto, idhāgacchanto na kilesavasenāgato, taṃ vīmaṃsitvā pana saṅgaraṃ mocessāmīti saṅgarattā pubbe saṅgarassa katattā āgatosmi, idāni taṃ āmantetvā gacchāmi, muttosmi tava saṅgarāti.</paragraph>
<paragraph line="239">Rājadhītā assasitvā ‘‘sāmi, tvaṃ udayabhaddarājā’’ti assudhārā pavattayamānā ‘‘ahaṃ tumhehi vinā vasituṃ na sakkomi, yathā tumhākaṃ santike vasāmi, tathā maṃ anusāsathā’’ti vatvā itaraṃ gāthaṃ abhāsi –</paragraph>
<hangnum line="240" number="53"></hangnum>
<gatha1 line="241">‘‘Sace kho tvaṃ udayosi, saṅgarattā idhāgato;</gatha1>
<gathalast line="242">Anusāsa maṃ rājaputta, yathāssa puna saṅgamo’’ti.</gathalast>
<paragraph line="243">Atha naṃ anusāsanto mahāsatto catasso gāthā abhāsi –</paragraph>
<hangnum line="244" number="54"></hangnum>
<gatha1 line="245">‘‘Atipatati vayo khaṇo tatheva, ṭhānaṃ natthi dhuvaṃ cavanti sattā;</gatha1>
<gathalast line="246">Parijīyati addhuvaṃ sarīraṃ, udaye mā pamāda carassu dhammaṃ.</gathalast>
<hangnum line="247" number="55"></hangnum>
<gatha1 line="248">‘‘Kasiṇā pathavī dhanassa pūrā, ekasseva siyā anaññadheyyā;</gatha1>
<gathalast line="249">Taṃ cāpi jahati avītarāgo, udaye mā pamāda carassu dhammaṃ.</gathalast>
<hangnum line="250" number="56"></hangnum>
<gatha1 line="251">‘‘Mātā <pageBreak edition="P" number="4.0112" />ca pitā ca bhātaro ca, bhariyā yāpi dhanena hoti kītā;</gatha1>
<gathalast line="252">Te cāpi jahanti aññamaññaṃ, udaye mā pamāda carassu dhammaṃ.</gathalast>
<hangnum line="253" number="57"></hangnum>
<gatha1 line="254">‘‘Kāyo <pageBreak edition="M" number="4.0114" />parabhojananti ñatvā, saṃsāre sugatiñca duggatiñca;</gatha1>
<gathalast line="255">Ittaravāsoti jāniyāna, udaye mā pamāda carassu dhamma’’nti.</gathalast>
<paragraph line="256">Tattha <bold>atipatatī</bold>ti ativiya patati, sīghaṃ atikkamati. <bold>Vayo</bold>ti paṭhamavayāditividhopi vayo. <bold>Khaṇo tathevā</bold>ti uppādaṭṭhitibhaṅgakkhaṇopi tatheva atipatati. Ubhayenapi bhinno imesaṃ sattānaṃ āyusaṅkhāro nāma sīghasotā nadī viya anivattanto sīghaṃ atikkamatīti dasseti. <bold>Ṭhānaṃ natthī</bold>ti ‘‘uppannā saṅkhārā abhijjitvā tiṭṭhantū’’ti patthanāyapi <pageBreak edition="V" number="4.0101" />tesaṃ ṭhānaṃ nāma natthi, dhuvaṃ ekaṃseneva buddhaṃ bhagavantaṃ ādiṃ katvā sabbepi sattā cavanti, ‘‘dhuvaṃ maraṇaṃ, addhuvaṃ jīvita’’nti evaṃ maraṇassatiṃ bhāvehīti dīpeti. <bold>Parijīyatī</bold>ti idaṃ suvaṇṇavaṇṇampi sarīraṃ jīrateva, evaṃ jānāhi. <bold>Mā pamāda</bold>nti tasmā tvaṃ udayabhadde mā pamādaṃ āpajji, appamattā hutvā dasakusalakammapathadhammaṃ carāhīti.</paragraph>
<paragraph line="257"><bold>Kasiṇā</bold>ti sakalā. <bold>Ekassevā</bold>ti yadi ekasseva rañño, tasmiṃ ekasmiṃyeva anaññādhīnā assa. <bold>Taṃ cāpi jahati avītarāgo</bold>ti taṇhāvasiko puggalo ettakenapi yasena atitto maraṇakāle avītarāgova taṃ vijahati. Evaṃ taṇhāya apūraṇīyabhāvaṃ jānāhīti dīpeti. <bold>Te cāpī</bold>ti mātā puttaṃ, putto mātaraṃ, pitā puttaṃ, putto pitaraṃ, bhātā bhaginiṃ, bhaginī bhātaraṃ, bhariyā sāmikaṃ, sāmiko bhariyanti ete aññamaññaṃ jahanti, nānā honti. Evaṃ sattānaṃ nānābhāvavinābhāvaṃ jānāhīti dīpeti.</paragraph>
<paragraph line="258"><bold>Parabhojana</bold>nti vividhānaṃ kākādīnaṃ parasattānaṃ bhojanaṃ. <bold>Ittaravāso</bold>ti yā esā imasmiṃ saṃsāre manussabhūtā suggati ca tiracchānabhūtā duggati ca, etaṃ ubhayampi ‘‘ittaravāso’’ti jānitvā mā pamādaṃ, carassu dhammaṃ. Imesaṃ sattānaṃ nānāṭhānato āgantvā ekasmiṃ ṭhāne samāgamo paritto, ime sattā appakasmiṃyeva kāle ekato vasanti, tasmā appamattā hohīti.</paragraph>
<paragraph line="259">Evaṃ <pageBreak edition="M" number="4.0115" />mahāsatto tassā ovādamadāsi. Sāpi tassa dhammakathāya pasīditvā thutiṃ karontī osānagāthamāha –</paragraph>
<hangnum line="260" number="58"></hangnum>
<gatha1 line="261">‘‘Sādhu <pageBreak edition="P" number="4.0113" />bhāsatiyaṃ yakkho, appaṃ maccāna jīvitaṃ;</gatha1>
<gatha2 line="262">Kasirañca parittañca, tañca dukkhena saṃyutaṃ;</gatha2>
<gathalast line="263">Sāhaṃ ekā pabbajissāmi, hitvā kāsiṃ surundhana’’nti.</gathalast>
<paragraph line="264">Tattha <bold>sādhū</bold>ti ‘‘appaṃ maccāna jīvita’’nti bhāsamāno ayaṃ devarājā sādhu bhāsati. Kiṃkāraṇā? Idañhi kasirañca dukkhaṃ assādarahitaṃ, parittañca na bahukaṃ ittarakālaṃ. Sace hi kasirampi samānaṃ dīghakālaṃ pavatteyya, parittakampi samānaṃ sukhaṃ bhaveyya, idaṃ pana kasirañceva parittañca sakalena vaṭṭadukkhena saṃyutaṃ sannihitaṃ. <bold>Sāha</bold>nti sā ahaṃ. <bold>Surundhana</bold>nti surundhananagarañca kāsiraṭṭhañca chaḍḍetvā ekikāva pabbajissāmīti āha.</paragraph>
<paragraph line="265">Bodhisatto <pageBreak edition="V" number="4.0102" />tassā ovādaṃ datvā sakaṭṭhānameva gato. Sāpi punadivase amacce rajjaṃ paṭicchāpetvā antonagareyeva ramaṇīye uyyāne isipabbajjaṃ pabbajitvā dhammaṃ caritvā āyupariyosāne tāvatiṃsabhavane bodhisattassa pādaparicārikā hutvā nibbatti.</paragraph>
<paragraph line="266">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā rājadhītā rāhulamātā ahosi, sakko pana ahameva ahosinti.</paragraph>
<centered line="267">Udayajātakavaṇṇanā catutthā.</centered>
<hangnum line="268"></hangnum>
<paragraph line="269">[459] 5. Pānīyajātakavaṇṇanā</paragraph>
<paragraph line="270"><bold>Mitto mittassā</bold>ti idaṃ satthā jetavane viharanto kilesaniggahaṃ ārabbha kathesi. Ekasmiñhi samaye sāvatthivāsino pañcasatā gihisahāyakā tathāgatassa dhammadesanaṃ sutvā pabbajitvā upasampannā antokoṭisanthāre vasantā aḍḍharattasamaye kāmavitakkaṃ vitakkesuṃ. Sabbaṃ <pageBreak edition="M" number="4.0116" />heṭṭhā vuttanayeneva veditabbaṃ. Bhagavato āṇattiyā panāyasmatā ānandena bhikkhusaṅghe sannipātite satthā paññattāsane nisīditvā anodissakaṃ katvā ‘‘kāmavitakkaṃ vitakkayitthā’’ti avatvā sabbasaṅgāhikavaseneva ‘‘bhikkhave, kileso khuddako nāma natthi, bhikkhunā nāma uppannuppannā kilesā niggahetabbā, porāṇakapaṇḍitā anuppannepi buddhe kilese niggahetvā paccekabodhiñāṇaṃ pattā’’ti vatvā atītaṃ āhari.</paragraph>
<paragraph line="271">Atīte <pageBreak edition="P" number="4.0114" />bārāṇasiyaṃ brahmadatte rajjaṃ kārente kāsiraṭṭhe ekasmiṃ gāmake dve sahāyakā pānīyatumbāni ādāya khettaṃ gantvā ekamantaṃ ṭhapetvā khettaṃ koṭṭetvā pipāsitakāle āgantvā pānīyaṃ pivanti. Tesu eko pānīyatthāya āgantvā attano pānīyaṃ rakkhanto itarassa tumbato pivitvā sāyaṃ araññā nikkhamitvā nhāyitvā ṭhito ‘‘atthi nu kho me kāyadvārādīhi ajja kiñci pāpaṃ kata’’nti upadhārento thenetvā pānīyassa pivitabhāvaṃ disvā saṃvegappatto hutvā ‘‘ayaṃ taṇhā vaḍḍhamānā maṃ apāyesu khipissati, imaṃ kilesaṃ niggaṇhissāmī’’ti pānīyassa thenetvā pivitabhāvaṃ ārammaṇaṃ katvā vipassanaṃ vaḍḍhetvā paccekabodhiñāṇaṃ nibbattetvā paṭiladdhaguṇaṃ āvajjento aṭṭhāsi. Atha naṃ itaro nhāyitvā uṭṭhito ‘‘ehi, samma, gharaṃ gacchāmā’’ti āha. ‘‘Gaccha tvaṃ, mama gharena kiccaṃ natthi, paccekabuddhā <pageBreak edition="V" number="4.0103" />nāma maya’’nti. ‘‘Paccekabuddhā nāma tumhādisā na hontī’’ti. ‘‘Atha kīdisā paccekabuddhā hontī’’ti? ‘‘Dvaṅgulakesā kāsāyavatthavasanā uttarahimavante nandamūlakapabbhāre vasantī’’ti. So sīsaṃ parāmasi, taṃ khaṇaññevassa gihiliṅgaṃ antaradhāyi, surattadupaṭṭaṃ nivatthameva, vijjulatāsadisaṃ kāyabandhanaṃ baddhameva, alattakapāṭalavaṇṇaṃ uttarāsaṅgacīvaraṃ ekaṃsaṃ katameva, meghavaṇṇaṃ paṃsukūlacīvaraṃ dakkhiṇaaṃsakūṭe ṭhapitameva, bhamaravaṇṇo mattikāpatto vāmaaṃsakūṭe laggitova ahosi. So ākāse ṭhatvā dhammaṃ desetvā uppatitvā nandamūlakapabbhāreyeva otari.</paragraph>
<paragraph line="272">Aparopi kāsigāmeyeva kuṭumbiko āpaṇe nisinno ekaṃ purisaṃ attano bhariyaṃ ādāya gacchantaṃ disvā taṃ uttamarūpadharaṃ itthiṃ indriyāni bhinditvā oloketvā puna cintesi ‘‘ayaṃ lobho vaḍḍhamāno maṃ <pageBreak edition="M" number="4.0117" />apāyesu khipissatī’’ti saṃviggamānaso vipassanaṃ vaḍḍhetvā paccekabodhiñāṇaṃ nibbattetvā ākāse ṭhito dhammaṃ desetvā nandamūlakapabbhārameva <pageBreak edition="P" number="4.0115" />gato.</paragraph>
<paragraph line="273">Aparepi kāsigāmavāsinoyeva dve pitāputtā ekato maggaṃ paṭipajjiṃsu. Aṭavīmukhe pana corā uṭṭhitā honti. Te pitāputte labhitvā puttaṃ gahetvā ‘‘dhanaṃ āharitvā tava puttaṃ gaṇhā’’ti pitaraṃ vissajjenti, dve bhātaro labhitvā kaniṭṭhaṃ gahetvā jeṭṭhaṃ vissajjenti, ācariyantevāsike labhitvā ācariyaṃ gahetvā antevāsikaṃ vissajjenti, antevāsiko sippalobhena dhanaṃ āharitvā ācariyaṃ gaṇhitvā gacchati. Atha te pitāputtāpi tattha corānaṃ uṭṭhitabhāvaṃ ñatvā ‘‘tvaṃ maṃ ‘pitā’ti mā vada, ahampi taṃ ‘putto’ti na vakkhāmī’’ti katikaṃ katvā corehi gahitakāle ‘‘tumhe aññamaññaṃ kiṃ hothā’’ti puṭṭhā ‘‘na kiñci homā’’ti sampajānamusāvādaṃ kariṃsu. Tesu aṭavito nikkhamitvā sāyaṃ nhāyitvā ṭhitesu putto attano sīlaṃ sodhento taṃ musāvādaṃ disvā ‘‘idaṃ pāpaṃ vaḍḍhamānaṃ maṃ apāyesu khipissati, imaṃ kilesaṃ niggaṇhissāmī’’ti vipassanaṃ vaḍḍhetvā paccekabodhiñāṇaṃ nibbattetvā ākāse ṭhito pitu dhammaṃ desetvā nandamūlakapabbhārameva gato.</paragraph>
<paragraph line="274">Aparopi kāsigāmeyeva pana eko gāmabhojako māghātaṃ kārāpesi. Atha naṃ balikammakāle mahājano sannipatitvā āha ‘‘sāmi, mayaṃ migasūkarādayo māretvā yakkhānaṃ balikammaṃ karissāma, balikammakālo eso’’ti. Tumhākaṃ pubbe karaṇaniyāmeneva karothāti manussā bahuṃ pāṇātipātamakaṃsu. So bahuṃ macchamaṃsaṃ disvā ‘‘ime manussā ettake pāṇe mārentā mamevekassa vacanena mārayiṃsū’’ti kukkuccaṃ katvā vātapānaṃ nissāya ṭhitakova vipassanaṃ <pageBreak edition="V" number="4.0104" />vaḍḍhetvā paccekabodhiñāṇaṃ nibbattetvā ākāse ṭhito mahājanassa dhammaṃ desetvā nandamūlakapabbhārameva gato.</paragraph>
<paragraph line="275">Aparopi kāsiraṭṭheyeva gāmabhojako majjavikkayaṃ vāretvā ‘‘sāmi, pubbe imasmiṃ kāle surāchaṇo nāma hoti, kiṃ karomā’’ti mahājanena vutto ‘‘tumhākaṃ porāṇakaniyāmeneva karothā’’ti <pageBreak edition="P" number="4.0116" /><pageBreak edition="M" number="4.0118" />āha. Manussā chaṇaṃ katvā suraṃ pivitvā kalahaṃ karontā hatthapāde bhañjitvā sīsaṃ bhinditvā kaṇṇe chinditvā bahudaṇḍena bajjhiṃsu. Gāmabhojako te disvā cintesi ‘‘mayi ananujānante ime imaṃ dukkhaṃ na vindeyyu’’nti. So ettakena kukkuccaṃ katvā vātapānaṃ nissāya ṭhitakova vipassanaṃ vaḍḍhetvā paccekabodhiñāṇaṃ nibbattetvā ‘‘appamattā hothā’’ti ākāse ṭhatvā dhammaṃ desetvā nandamūlakapabbhārameva gato.</paragraph>
<paragraph line="276">Aparabhāge te pañca paccekabuddhā bhikkhācāratthāya bārāṇasidvāre otaritvā sunivatthā supārutā pāsādikehi abhikkamādīhi piṇḍāya carantā rājadvāraṃ sampāpuṇiṃsu. Rājā te disvā pasannacitto rājanivesanaṃ pavesetvā pāde dhovitvā gandhatelena makkhetvā paṇītena khādanīyena bhojanīyena parivisitvā ekamantaṃ nisīditvā ‘‘bhante, tumhākaṃ paṭhamavaye pabbajjā sobhati, imasmiṃ vaye pabbajantā kathaṃ kāmesu ādīnavaṃ passittha, kiṃ vo ārammaṇaṃ ahosī’’ti pucchi. Te tassa kathentā –</paragraph>
<hangnum line="277" number="59"></hangnum>
<gatha1 line="278">‘‘Mitto mittassa pānīyaṃ, adinnaṃ paribhuñjisaṃ;</gatha1>
<gatha2 line="279">Tena pacchā vijigucchiṃ, taṃ pāpaṃ pakataṃ mayā;</gatha2>
<gathalast line="280">Mā puna akaraṃ pāpaṃ, tasmā pabbajito ahaṃ.</gathalast>
<hangnum line="281" number="60"></hangnum>
<gatha1 line="282">‘‘Paradārañca disvāna, chando me udapajjatha;</gatha1>
<gatha2 line="283">Tena pacchā vijigucchiṃ, taṃ pāpaṃ pakataṃ mayā;</gatha2>
<gathalast line="284">Mā puna akaraṃ pāpaṃ, tasmā pabbajito ahaṃ.</gathalast>
<hangnum line="285" number="61"></hangnum>
<gatha1 line="286">‘‘Pitaraṃ me mahārāja, corā agaṇhu kānane;</gatha1>
<gathalast line="287">Tesāhaṃ pucchito jānaṃ, aññathā naṃ viyākariṃ.</gathalast>
<hangnum line="288" number="62"></hangnum>
<gatha1 line="289">‘‘Tena <pageBreak edition="V" number="4.0105" />pacchā vijigucchiṃ, taṃ pāpaṃ pakataṃ mayā;</gatha1>
<gathalast line="290">Mā puna akaraṃ pāpaṃ, tasmā pabbajito ahaṃ.</gathalast>
<hangnum line="291" number="63"></hangnum>
<gatha1 line="292">‘‘Pāṇātipātamakaruṃ, somayāge upaṭṭhite;</gatha1>
<gathalast line="293">Tesāhaṃ samanuññāsiṃ.</gathalast>
<hangnum line="294" number="64"></hangnum>
<gatha1 line="295">‘‘Tena <pageBreak edition="M" number="4.0119" />pacchā vijigucchiṃ, taṃ pāpaṃ pakataṃ mayā;</gatha1>
<gathalast line="296">Mā puna akaraṃ pāpaṃ, tasmā pabbajito ahaṃ.</gathalast>
<hangnum line="297" number="65"></hangnum>
<gatha1 line="298">‘‘Surāmerayamādhukā, ye janā paṭhamāsu no;</gatha1>
<gatha2 line="299">Bahūnaṃ te anatthāya, majjapānamakappayuṃ;</gatha2>
<gathalast line="300">Tesāhaṃ <pageBreak edition="P" number="4.0117" />samanuññāsiṃ.</gathalast>
<hangnum line="301" number="66"></hangnum>
<gatha1 line="302">‘‘Tena pacchā vijigucchiṃ, taṃ pāpaṃ pakataṃ mayā;</gatha1>
<gathalast line="303">Mā puna akaraṃ pāpaṃ, tasmā pabbajito aha’’nti. –</gathalast>
<unindented line="304">Imā paṭipāṭiyā pañca gāthā abhāsiṃsu. Rājāpi ekamekassa byākaraṇaṃ sutvā ‘‘bhante, ayaṃ pabbajjā tumhākaṃ yevānucchavikā’’ti thutimakāsi.</unindented>
<paragraph line="305">Tattha <bold>mitto mittassā</bold>ti mahārāja, ahaṃ ekassa mitto hutvā tassa mittassa santakaṃ pānīyaṃ iminā niyāmeneva paribhuñjiṃ. <bold>Tasmā</bold>ti yasmā puthujjanā nāma pāpakammaṃ karonti, tasmā ahaṃ <bold>mā puna akaraṃ pāpaṃ,</bold>taṃ pāpaṃ ārammaṇaṃ katvā pabbajitomhi. <bold>Chando</bold>ti mahārāja, imināva niyāmena mama paradāraṃ disvā kāme chando uppajji. <bold>Agaṇhū</bold>ti agaṇhiṃsu. <bold>Jāna</bold>nti tesaṃ corānaṃ ‘‘ayaṃ kiṃ te hotī’’ti pucchito jānantoyeva ‘‘na kiñci hotī’’ti aññathā byākāsiṃ. <bold>Somayāge</bold>ti navacande uṭṭhite somayāgaṃ nāma yakkhabaliṃ kariṃsu, tasmiṃ upaṭṭhite. <bold>Samanuññāsi</bold>nti samanuñño āsiṃ. <bold>Surāmerayamādhukā</bold>ti piṭṭhasurādisurañca pupphāsavādimerayañca pakkamadhu viya madhuraṃ maññamānā. <bold>Ye janā paṭhamāsu no</bold>ti ye no gāme janā paṭhamaṃ evarūpā āsuṃ ahesuṃ. <bold>Bahūnaṃ te</bold>ti te ekadivasaṃ ekasmiṃ chaṇe patte bahūnaṃ anatthāya majjapānaṃ akappayiṃsu.</paragraph>
<paragraph line="306">Rājā <pageBreak edition="V" number="4.0106" />tesaṃ dhammaṃ sutvā pasannacitto cīvarasāṭake ca bhesajjāni ca datvā paccekabuddhe uyyojesi. Tepi tassa anumodanaṃ katvā tattheva agamaṃsu. Tato paṭṭhāya rājā vatthukāmesu viratto anapekkho hutvā <pageBreak edition="M" number="4.0120" />nānaggarasabhojanaṃ bhuñjitvā itthiyo anālapitvā anoloketvā virattacitto uṭṭhāya sirigabbhaṃ pavisitvā nisinno setabhittiyaṃ kasiṇaparikammaṃ katvā jhānaṃ nibbattesi. So jhānappatto kāme garahanto –</paragraph>
<hangnum line="307" number="67"></hangnum>
<gatha1 line="308">‘‘Dhiratthu subahū kāme, duggandhe bahukaṇṭake;</gatha1>
<gathalast line="309">Ye ahaṃ paṭisevanto, nālabhiṃ tādisaṃ sukha’’nti. – gāthamāha;</gathalast>
<paragraph line="310">Tattha <bold>bahukaṇṭake</bold>ti bahū paccāmitte. <bold>Ye aha</bold>nti yo ahaṃ, ayameva vā pāṭho. <bold>Tādisa</bold>nti etādisaṃ kilesarahitaṃ jhānasukhaṃ.</paragraph>
<paragraph line="311">Athassa <pageBreak edition="P" number="4.0118" />aggamahesī ‘‘ayaṃ rājā paccekabuddhānaṃ dhammakathaṃ sutvā ukkaṇṭhitarūpo ahosi, amhehi saddhiṃ akathetvāva sirigabbhaṃ paviṭṭho, pariggaṇhissāmi tāva na’’nti cintetvā sirigabbhadvāre ṭhitā rañño kāmesu garahantassa udānaṃ sutvā ‘‘mahārāja, tvaṃ kāme garahasi, kāmasukhasadisaṃ nāma sukhaṃ natthī’’ti kāme vaṇṇentī itaraṃ gāthamāha –</paragraph>
<hangnum line="312" number="68"></hangnum>
<gatha1 line="313">‘‘Mahassādā sukhā kāmā, natthi kāmā paraṃ sukhaṃ;</gatha1>
<gathalast line="314">Ye kāme paṭisevanti, saggaṃ te upapajjare’’ti.</gathalast>
<paragraph line="315">Tattha <bold>mahassādā</bold>ti mahārāja, ete kāmā nāma mahāassādā, ito uttariṃ aññaṃ sukhaṃ natthi. Kāmasevino hi apāye anupagamma sagge nibbattantīti attho.</paragraph>
<paragraph line="316">Taṃ sutvā bodhisatto tassā ‘‘nassa vasali, kiṃ kathesi, kāmesu sukhaṃ nāma kuto atthi, vipariṇāmadukkhā ete’’ti garahanto sesagāthā abhāsi –</paragraph>
<hangnum line="317" number="69"></hangnum>
<gatha1 line="318">‘‘Appassādā dukhā kāmā, natthi kāmā paraṃ dukhaṃ;</gatha1>
<gathalast line="319">Ye kāme paṭisevanti, nirayaṃ te upapajjare.</gathalast>
<hangnum line="320" number="70"></hangnum>
<gatha1 line="321">‘‘Asī <pageBreak edition="V" number="4.0107" />yathā sunisito, nettiṃsova supāyiko;</gatha1>
<gathalast line="322">Sattīva urasi khittā, kāmā dukkhatarā tato.</gathalast>
<hangnum line="323" number="71"></hangnum>
<gatha1 line="324">‘‘Aṅgārānaṃva <pageBreak edition="M" number="4.0121" />jalitaṃ, kāsuṃ sādhikaporisaṃ;</gatha1>
<gathalast line="325">Phālaṃva divasaṃtattaṃ, kāmā dukkhatarā tato.</gathalast>
<hangnum line="326" number="72"></hangnum>
<gatha1 line="327">‘‘Visaṃ yathā halāhalaṃ, telaṃ pakkuthitaṃ yathā;</gatha1>
<gathalast line="328">Tambalohavilīnaṃva, kāmā dukkhatarā tato’’ti.</gathalast>
<paragraph line="329">Tattha <bold>nettiṃso</bold>ti nikkaruṇo, idampi ekassa khaggassa nāmaṃ. <bold>Dukkhatarā</bold>ti evaṃ jalitaṅgārakāsuṃ vā divasaṃ tattaṃ phālaṃ vā paṭicca yaṃ dukkhaṃ uppajjati, tatopi kāmāyeva dukkhatarāti attho. Anantaragāthāya yathā etāni visādīni dukkhāvahanato dukkhāni, evaṃ kāmāpi dukkhā, taṃ pana kāmadukkhaṃ itarehi dukkhehi dukkhataranti attho.</paragraph>
<paragraph line="330">Evaṃ <pageBreak edition="P" number="4.0119" />mahāsatto deviyā dhammaṃ desetvā amacce sannipātetvā ‘‘bhonto amaccā, tumhe rajjaṃ paṭipajjatha, ahaṃ pabbajissāmī’’ti vatvā mahājanassa rodantassa paridevantassa uṭṭhāya ākāse ṭhatvā ovādaṃ datvā anilapatheneva uttarahimavantaṃ gantvā ramaṇīye padese assamaṃ māpetvā isipabbajjaṃ pabbajitvā āyupariyosāne brahmalokaparāyaṇo ahosi.</paragraph>
<paragraph line="331">Satthā imaṃ dhammadesanaṃ āharitvā ‘‘bhikkhave, kileso khuddako nāma natthi, appamattakopi paṇḍitehi niggahitabboyevā’’ti vatvā saccāni pakāsetvā jātakaṃ samodhānesi, saccapariyosāne pañcasatā bhikkhū arahatte patiṭṭhahiṃsu. Tadā paccekabuddhā parinibbāyiṃsu, devī rāhulamātā ahosi, rājā pana ahameva ahosinti.</paragraph>
<centered line="332">Pānīyajātakavaṇṇanā pañcamā.</centered>
<hangnum line="333"></hangnum>
<paragraph line="334">[460] 6. Yudhañcayajātakavaṇṇanā</paragraph>
<paragraph line="335"><bold>Mittāmaccaparibyūḷha</bold>nti <pageBreak edition="V" number="4.0108" />idaṃ satthā jetavane viharanto mahābhinikkhamanaṃ ārabbha kathesi. Ekadivasañhi dhammasabhāyaṃ sannipatitā bhikkhū ‘‘āvuso, sace dasabalo agāraṃ ajjhāvasissa, sakalacakkavāḷagabbhe cakkavattirājā abhavissa sattaratanasamannāgato caturiddhīhi samiddho parosahassaputtaparivāro <pageBreak edition="M" number="4.0122" />, so evarūpaṃ sirivibhavaṃ pahāya kāmesu dosaṃ disvā aḍḍharattasamaye channasahāyova kaṇṭakamāruyha nikkhamitvā anomanadītīre pabbajitvā chabbassāni dukkarakārikaṃ katvā sammāsambodhiṃ patto’’ti satthu guṇakathaṃ kathayiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva mahābhinikkhamanaṃ nikkhanto, pubbepi dvādasayojanike bārāṇasinagare rajjaṃ pahāya nikkhantoyevā’’ti vatvā atītaṃ āhari.</paragraph>
<paragraph line="336">Atīte rammanagare sabbadatto nāma rājā ahosi. Ayañhi bārāṇasī <bold>udayajātake</bold>(jā. 1.11.37 ādayo) <bold>surundhananagaraṃ</bold>nāma jātā, <bold>cūḷasutasomajātake</bold>(jā. 2.17.195 ādayo) <bold>sudassanaṃ</bold>nāma, <bold>soṇanandajātake</bold>(jā. 2.20.92 ādayo) <bold>brahmavaḍḍhanaṃ</bold>nāma, <bold>khaṇḍahālajātake</bold>(jā. 2.22.982 ādayo) <bold>pupphavatī</bold><pageBreak edition="P" number="4.0120" />nāma, <bold>saṅkhabrāhmaṇajātake</bold>(jā. 1.10.39 ādayo) <bold>moḷinī</bold>nāma, imasmiṃ pana yudhañcayajātake <bold>rammanagaraṃ</bold>nāma ahosi. Evamassā kadāci nāmaṃ parivattati. Tattha sabbadattarañño puttasahassaṃ ahosi. Yudhañcayassa nāma jeṭṭhaputtassa uparajjaṃ adāsi. So divase divase mahādānaṃ pavattesi. Evaṃ gacchante kāle bodhisatto ekadivasaṃ pātova rathavaramāruyha mahantena sirivibhavena uyyānakīḷaṃ gacchanto rukkhaggatiṇaggasākhaggamakkaṭakasuttajālādīsu muttājālākārena laggitaussavabindūni disvā ‘‘samma sārathi, kiṃ nāmeta’’nti pucchitvā ‘‘ete deva, himasamaye patanakaussavabindūni nāmā’’ti sutvā divasabhāgaṃ uyyāne kīḷitvā sāyanhakāle paccāgacchanto te adisvāva ‘‘samma sārathi, kahaṃ nu kho ete ussavabindū, na te idāni passāmī’’ti pucchi. ‘‘Deva, te sūriye uggacchante sabbeva bhijjitvā pathaviyaṃ patantī’’ti sutvā saṃvegappatto hutvā ‘‘imesaṃ sattānaṃ jīvitasaṅkhārāpi tiṇagge ussavabindusadisāva, mayā byādhijarāmaraṇehi apīḷiteyeva mātāpitaro āpucchitvā pabbajituṃ vaṭṭatī’’ti ussavabindumeva ārammaṇaṃ katvā āditte viya tayo bhave passanto attano gehaṃ agantvā alaṅkatapaṭiyattāya vinicchayasālāya nisinnassa pitu santikaṃyeva gantvā pitaraṃ vanditvā ekamantaṃ ṭhito pabbajjaṃ yācanto paṭhamaṃ gāthamāha –</paragraph>
<hangnum line="337" number="73"></hangnum>
<gatha1 line="338">‘‘Mittāmaccaparibyūḷhaṃ <pageBreak edition="V" number="4.0109" /><pageBreak edition="M" number="4.0123" />, ahaṃ vande rathesabhaṃ;</gatha1>
<gathalast line="339">Pabbajissāmahaṃ rāja, taṃ devo anumaññatū’’ti.</gathalast>
<paragraph line="340">Tattha <bold>paribyūḷha</bold>nti parivāritaṃ. <bold>Taṃ devo</bold>ti taṃ mama pabbajjaṃ devo anujānātūti attho.</paragraph>
<paragraph line="341">Atha naṃ rājā nivārento dutiyaṃ gāthamāha –</paragraph>
<hangnum line="342" number="74"></hangnum>
<gatha1 line="343">‘‘Sace te ūnaṃ kāmehi, ahaṃ paripūrayāmi te;</gatha1>
<gathalast line="344">Yo taṃ hiṃ sati vāremi, mā pabbaja yudhañcayā’’ti.</gathalast>
<paragraph line="345">Taṃ <pageBreak edition="P" number="4.0121" />sutvā kumāro tatiyaṃ gāthamāha –</paragraph>
<hangnum line="346" number="75"></hangnum>
<gatha1 line="347">‘‘Na matthi ūnaṃ kāmehi, hiṃsitā me na vijjati;</gatha1>
<gathalast line="348">Dīpañca kātumicchāmi, yaṃ jarā nābhikīratī’’ti.</gathalast>
<paragraph line="349">Tattha <bold>dīpañcā</bold>ti tāta neva mayhaṃ kāmehi ūnaṃ atthi, na maṃ hiṃsanto koci vijjati, ahaṃ pana paralokagamanāya attano patiṭṭhaṃ kātumicchāmi. Kīdisaṃ? <bold>Yaṃ jarā nābhikīrati</bold>na viddhaṃseti, tamahaṃ kātumicchāmi, amatamahānibbānaṃ gavesissāmi, na me kāmehi attho, anujānātha maṃ, mahārājāti vadati.</paragraph>
<paragraph line="350">Iti punappunaṃ kumāro pabbajjaṃ yāci, rājā ‘‘mā pabbajā’’ti vāreti. Tamatthamāvikaronto satthā upaḍḍhaṃ gāthamāha –</paragraph>
<hangnum line="351" number="76"></hangnum>
<gatha1 line="352">‘‘Putto vā pitaraṃ yāce, pitā vā puttamorasa’’nti.</gatha1>
<paragraph line="353">Tattha <bold>vā</bold>-kāro sampiṇḍanattho. Idaṃ vuttaṃ hoti – ‘‘evaṃ, bhikkhave, putto ca pitaraṃ yācati, pitā ca orasaṃ puttaṃ yācatī’’ti.</paragraph>
<paragraph line="354">Sesaṃ upaḍḍhagāthaṃ rājā āha –</paragraph>
<gathalast line="355">‘‘Negamo <pageBreak edition="V" number="4.0110" />taṃ yāce tāta, mā pabbaja yudhañcayā’’ti.</gathalast>
<paragraph line="356">Tassattho – ayaṃ te tāta nigamavāsimahājano yācati, nagarajanopi mā tvaṃ pabbajāti.</paragraph>
<paragraph line="357">Kumāro punapi pañcamaṃ gāthamāha –</paragraph>
<hangnum line="358" number="77"></hangnum>
<gatha1 line="359">‘‘Mā <pageBreak edition="M" number="4.0124" />maṃ deva nivārehi, pabbajantaṃ rathesabha;</gatha1>
<gathalast line="360">Māhaṃ kāmehi sammatto, jarāya vasamanvagū’’ti.</gathalast>
<paragraph line="361">Tattha <bold>vasamanvagū</bold>ti mā ahaṃ kāmehi sammatto pamatto jarāya vasagāmī nāma homi, vaṭṭadukkhaṃ pana khepetvā yathā ca sabbaññutaññāṇappaṭivijjhanako homi,. Tathā maṃ olokehīti adhippāyo.</paragraph>
<paragraph line="362">Evaṃ vutte rājā appaṭibhāṇo ahosi. Mātā panassa ‘‘putto te, devi, pitaraṃ pabbajjaṃ anujānāpetī’’ti sutvā ‘‘kiṃ tumhe kathethā’’ti nirassāsena mukhena suvaṇṇasivikāya nisīditvā sīghaṃ vinicchayaṭṭhānaṃ gantvā yācamānā chaṭṭhaṃ gāthamāha –</paragraph>
<hangnum line="363" number="78"></hangnum>
<gatha1 line="364">‘‘Ahaṃ taṃ tāta yācāmi, ahaṃ putta nivāraye;</gatha1>
<gathalast line="365">Ciraṃ taṃ daṭṭhumicchāmi, mā pabbaja yudhañcayā’’ti.</gathalast>
<paragraph line="366">Taṃ <pageBreak edition="P" number="4.0122" />sutvā kumāro sattamaṃ gāthamāha –</paragraph>
<hangnum line="367" number="79"></hangnum>
<gatha1 line="368">‘‘Ussāvova tiṇaggamhi, sūriyuggamanaṃ pati;</gatha1>
<gathalast line="369">Evamāyu manussānaṃ, mā maṃ amma nivārayā’’ti.</gathalast>
<paragraph line="370">Tassattho – amma, yathā tiṇagge ussavabindu sūriyassa uggamanaṃ patiṭṭhātuṃ na sakkoti, pathaviyaṃ patati, evaṃ imesaṃ sattānaṃ jīvitaṃ parittaṃ tāvakālikaṃ aciraṭṭhitikaṃ, evarūpe lokasannivāse kathaṃ tvaṃ ciraṃ maṃ passasi, mā maṃ nivārehīti.</paragraph>
<paragraph line="371">Evaṃ <pageBreak edition="V" number="4.0111" />vuttepi sā punappunaṃ yāciyeva. Tato mahāsatto pitaraṃ āmantetvā aṭṭhamaṃ gāthamāha –</paragraph>
<hangnum line="372" number="80"></hangnum>
<gatha1 line="373">‘‘Taramāno imaṃ yānaṃ, āropetu rathesabha;</gatha1>
<gathalast line="374">Mā me mātā tarantassa, antarāyakarā ahū’’ti.</gathalast>
<paragraph line="375">Tassattho – tāta rathesabha, imaṃ mama mātaraṃ taramāno puriso suvaṇṇasivikāyānaṃ āropetu, mā me jātijarābyādhimaraṇakantāraṃ tarantassa atikkamantassa mātā antarāyakarā ahūti.</paragraph>
<paragraph line="376">Rājā <pageBreak edition="M" number="4.0125" />puttassa vacanaṃ sutvā ‘‘gaccha, bhadde, tava sivikāya nisīditvā rativaḍḍhanapāsādaṃ abhiruhā’’ti āha. Sā tassa vacanaṃ sutvā ṭhātuṃ asakkontī nārīgaṇaparivutā gantvā pāsādaṃ abhiruhitvā ‘‘kā nu kho puttassa pavattī’’ti vinicchayaṭṭhānaṃ olokentī aṭṭhāsi. Bodhisatto mātu gatakāle puna pitaraṃ yāci. Rājā paṭibāhituṃ asakkonto ‘‘tena hi tāta, tava manaṃ matthakaṃ pāpehi, pabbajāhī’’ti anujāni. Rañño anuññātakāle bodhisattassa kaniṭṭho yudhiṭṭhilakumāro nāma pitaraṃ vanditvā ‘‘tāta, mayhaṃ pabbajjaṃ anujānāthā’’ti anujānāpesi. Ubhopi bhātaro pitaraṃ vanditvā kāme pahāya mahājanaparivutā vinicchayato nikkhamiṃsu. Devīpi mahāsattaṃ oloketvā ‘‘mama putte pabbajite rammanagaraṃ tucchaṃ bhavissatī’’ti paridevamānā gāthādvayamāha –</paragraph>
<hangnum line="377" number="81"></hangnum>
<gatha1 line="378">‘‘Abhidhāvatha bhaddante, suññaṃ hessati rammakaṃ;</gatha1>
<gathalast line="379">Yudhañcayo anuññāto, sabbadattena rājinā.</gathalast>
<hangnum line="380" number="82"></hangnum>
<gatha1 line="381">‘‘Yohu <pageBreak edition="P" number="4.0123" />seṭṭho sahassassa, yuvā kañcanasannibho;</gatha1>
<gathalast line="382">Soyaṃ kumāro pabbajito, kāsāyavasano balī’’ti.</gathalast>
<paragraph line="383">Tattha <bold>abhidhāvathā</bold>ti parivāretvā ṭhitā nāriyo sabbā vegena dhāvathāti āṇāpeti. <bold>Bhaddante</bold>ti evaṃ gantvā ‘‘bhaddaṃ tava hotū’’ti vadatha. <bold>Rammaka</bold>nti rammanagaraṃ sandhāyāha. <bold>Yohu seṭṭho</bold>ti yo rañño putto sahassassa seṭṭho ahosi, so pabbajitoti pabbajjāya gacchantaṃ sandhāyevamāha.</paragraph>
<paragraph line="384">Bodhisattopi <pageBreak edition="V" number="4.0112" />na tāva pabbajati. So hi mātāpitaro vanditvā kaniṭṭhaṃ yudhiṭṭhilakumāraṃ gahetvā nagarā nikkhamma mahājanaṃ nivattetvā ubhopi bhātaro himavantaṃ pavisitvā manorame ṭhāne assamapadaṃ karitvā isipabbajjaṃ pabbajitvā jhānābhiññaṃ nibbattetvā vanamūlaphalādīhi yāvajīvaṃ yāpetvā brahmalokaparāyaṇā ahesuṃ. Tamatthaṃ osāne abhisambuddhagāthāya dīpeti –</paragraph>
<hangnum line="385" number="83"></hangnum>
<gatha1 line="386">‘‘Ubho kumārā pabbajitā, yudhañcayo yudhiṭṭhilo;</gatha1>
<gathalast line="387">Pahāya mātāpitaro, saṅgaṃ chetvāna maccuno’’ti.</gathalast>
<paragraph line="388">Tattha <pageBreak edition="M" number="4.0126" /><bold>maccuno</bold>ti mārassa. Idaṃ vuttaṃ hoti – bhikkhave, yudhañcayo ca yudhiṭṭhilo ca te ubhopi kumārā mātāpitaro pahāya mārassa santakaṃ rāgadosamohasaṅgaṃ chinditvā pabbajitāti.</paragraph>
<paragraph line="389">Satthā imaṃ dhammadesanaṃ āharitvā saccāni pakāsetvā ‘‘na bhikkhave, idāneva, pubbepi tathāgato rajjaṃ chaḍḍetvā pabbajitoyevā’’ti vatvā jātakaṃ samodhānesi – ‘‘tadā mātāpitaro mahārājakulāni ahesuṃ, yudhiṭṭhilakumāro ānando, yudhañcayo pana ahameva ahosi’’nti.</paragraph>
<centered line="390">Yudhañcayajātakavaṇṇanā chaṭṭhā.</centered>
<hangnum line="391"></hangnum>
<paragraph line="392">[461] 7. Dasarathajātakavaṇṇanā</paragraph>
<paragraph line="393"><bold>Etha lakkhaṇa sītā cā</bold>ti idaṃ satthā jetavane viharanto ekaṃ matapitikaṃ kuṭumbikaṃ ārabbha kathesi. So hi pitari kālakate sokābhibhūto sabbakiccāni pahāya sokānuvattakova ahosi. Satthā paccūsasamaye lokaṃ olokento tassa sotāpattiphalūpanissayaṃ disvā punadivase sāvatthiyaṃ piṇḍāya caritvā katabhattakicco bhikkhū uyyojetvā ekaṃ pacchāsamaṇaṃ <pageBreak edition="P" number="4.0124" />gahetvā tassa gehaṃ gantvā vanditvā nisinnaṃ madhuravacanena ālapanto ‘‘kiṃ socasi upāsakā’’ti vatvā ‘‘āma, bhante, pitusoko maṃ bādhatī’’ti vutte ‘‘upāsaka, porāṇakapaṇḍitā aṭṭhavidhe lokadhamme tathato jānantā pitari kālakate appamattakampi sokaṃ na kariṃsū’’ti vatvā tena yācito atītaṃ āhari.</paragraph>
<paragraph line="394">Atīte bārāṇasiyaṃ dasarathamahārājā nāma agatigamanaṃ pahāya dhammena rajjaṃ kāresi. Tassa <pageBreak edition="V" number="4.0113" />soḷasannaṃ itthisahassānaṃ jeṭṭhikā aggamahesī dve putte ekañca dhītaraṃ vijāyi. Jeṭṭhaputto rāmapaṇḍito nāma ahosi, dutiyo lakkhaṇakumāro nāma, dhītā sītā devī nāma. Aparabhāge mahesī kālamakāsi. Rājā tassā kālakatāya cirataraṃ sokavasaṃ gantvā amaccehi saññāpito tassā kattabbaparihāraṃ <pageBreak edition="M" number="4.0127" />katvā aññaṃ aggamahesiṭṭhāne ṭhapesi. Sā rañño piyā ahosi manāpā. Sāpi aparabhāge gabbhaṃ gaṇhitvā laddhagabbhaparihārā puttaṃ vijāyi, ‘‘bharatakumāro’’tissa nāmaṃ akaṃsu. Rājā puttasinehena ‘‘bhadde, varaṃ te dammi, gaṇhāhī’’ti āha. Sā gahitakaṃ katvā ṭhapetvā kumārassa sattaṭṭhavassakāle rājānaṃ upasaṅkamitvā ‘‘deva, tumhehi mayhaṃ puttassa varo dinno, idānissa varaṃ dethā’’ti āha. Gaṇha, bhaddeti. ‘‘Deva, puttassa me rajjaṃ dethā’’ti vutte rājā accharaṃ paharitvā ‘‘nassa, vasali, mayhaṃ dve puttā aggikkhandhā viya jalanti, te mārāpetvā tava puttassa rajjaṃ yācasī’’ti tajjesi. Sā bhītā sirigabbhaṃ pavisitvā aññesupi divasesu rājānaṃ punappunaṃ rajjameva yāci.</paragraph>
<paragraph line="395">Rājā tassā taṃ varaṃ adatvāva cintesi ‘‘mātugāmo nāma akataññū mittadubbhī, ayaṃ me kūṭapaṇṇaṃ vā kūṭalañjaṃ vā katvā putte ghātāpeyyā’’ti. So putte pakkosāpetvā tamatthaṃ ārocetvā ‘‘tātā, tumhākaṃ idha vasantānaṃ antarāyopi bhaveyya, tumhe sāmantarajjaṃ vā araññaṃ vā gantvā mama maraṇakāle āgantvā kulasantakaṃ rajjaṃ gaṇheyyāthā’’ti vatvā puna nemittake brāhmaṇe pakkosāpetvā attano āyuparicchedaṃ pucchitvā ‘‘aññāni dvādasa vassāni <pageBreak edition="P" number="4.0125" />pavattissatī’’ti sutvā ‘‘tātā, ito dvādasavassaccayena āgantvā chattaṃ ussāpeyyāthā’’ti āha. Te ‘‘sādhū’’ti vatvā pitaraṃ vanditvā rodantā pāsādā otariṃsu. Sītā devī ‘‘ahampi bhātikehi saddhiṃ gamissāmī’’ti pitaraṃ vanditvā rodantī nikkhami. Tayopi janā mahāparivārā nikkhamitvā mahājanaṃ nivattetvā anupubbena himavantaṃ pavisitvā sampannodake sulabhaphalāphale padese assamaṃ māpetvā phalāphalena yāpentā vasiṃsu.</paragraph>
<paragraph line="396">Lakkhaṇapaṇḍito ca sītā ca rāmapaṇḍitaṃ yācitvā ‘‘tumhe amhākaṃ pituṭṭhāne ṭhitā, tasmā assameyeva hotha, mayaṃ phalāphalaṃ āharitvā tumhe posessāmā’’ti paṭiññaṃ gaṇhiṃsu. Tato paṭṭhāya rāmapaṇḍito tattheva hoti. Itare dve phalāphalaṃ āharitvā taṃ paṭijaggiṃsu. Evaṃ tesaṃ phalāphalena yāpetvā vasantānaṃ dasarathamahārājā puttasokena navame saṃvacchare kālamakāsi. Tassa sarīrakiccaṃ kāretvā <pageBreak edition="M" number="4.0128" />devī ‘‘attano puttassa bharatakumārassa chattaṃ ussāpethā’’ti āha. Amaccā pana ‘‘chattassāmikā araññe vasantī’’ti na adaṃsu. Bharatakumāro <pageBreak edition="V" number="4.0114" />‘‘mama bhātaraṃ rāmapaṇḍitaṃ araññato ānetvā chattaṃ ussāpessāmī’’ti pañcarājakakudhabhaṇḍāni gahetvā caturaṅginiyā senāya tassa vasanaṭṭhānaṃ patvā avidūre khandhāvāraṃ katvā tattha nivāsetvā katipayehi amaccehi saddhiṃ lakkhaṇapaṇḍitassa ca sītāya ca araññaṃ gatakāle assamapadaṃ pavisitvā assamapadadvāre ṭhapitakañcanarūpakaṃ viya rāmapaṇḍitaṃ nirāsaṅkaṃ sukhanisinnaṃ upasaṅkamitvā vanditvā ekamantaṃ ṭhito rañño pavattiṃ ārocetvā saddhiṃ amaccehi pādesu patitvā rodati. Rāmapaṇḍito pana neva soci, na paridevi, indriyavikāramattampissa nāhosi. Bharatassa pana roditvā nisinnakāle sāyanhasamaye itare dve phalāphalaṃ ādāya āgamiṃsu. Rāmapaṇḍito cintesi ‘‘ime daharā mayhaṃ viya pariggaṇhanapaññā etesaṃ natthi, sahasā <pageBreak edition="P" number="4.0126" />‘pitā vo mato’ti vutte sokaṃ sandhāretuṃ asakkontānaṃ hadayampi tesaṃ phaleyya, upāyena te udakaṃ otāretvā etaṃ pavattiṃ ārocessāmī’’ti. Atha nesaṃ purato ekaṃ udakaṭṭhānaṃ dassetvā ‘‘tumhe aticirena āgatā, idaṃ vo daṇḍakammaṃ hotu, imaṃ udakaṃ otaritvā tiṭṭhathā’’ti upaḍḍhagāthaṃ tāva āha –</paragraph>
<hangnum line="397" number="84"></hangnum>
<gatha1 line="398">‘‘Etha lakkhaṇa sītā ca, ubho otarathodaka’’nti.</gatha1>
<gathalast line="399">Tassattho – etha lakkhaṇa sītā ca āgacchatha, ubhopi otaratha udakanti;</gathalast>
<paragraph line="400">Te ekavacaneneva otaritvā aṭṭhaṃsu. Atha nesaṃ pitu pavattiṃ ārocento sesaṃ upaḍḍhagāthamāha –</paragraph>
<gatha1 line="401">‘‘Evāyaṃ bharato āha, rājā dasaratho mato’’ti.</gatha1>
<paragraph line="402">Te pitu matasāsanaṃ sutvāva visaññā ahesuṃ. Punapi nesaṃ kathesi, punapi te visaññā ahesunti evaṃ yāvatatiyaṃ visaññitaṃ patte te amaccā ukkhipitvā udakā nīharitvā thale nisīdāpetvā laddhassāsesu tesu <pageBreak edition="M" number="4.0129" />sabbe aññamaññaṃ roditvā paridevitvā nisīdiṃsu. Tadā bharatakumāro cintesi – ‘‘mayhaṃ bhātā lakkhaṇakumāro ca bhaginī ca sītā devī pitu matasāsanaṃ sutvāva sokaṃ sandhāretuṃ na sakkonti, rāmapaṇḍito pana neva socati, na paridevati, kiṃ nu kho tassa asocanakāraṇaṃ, pucchissāmi na’’nti. So taṃ pucchanto dutiyaṃ gāthamāha –</paragraph>
<hangnum line="403" number="85"></hangnum>
<gatha1 line="404">‘‘Kena <pageBreak edition="V" number="4.0115" />rāmappabhāvena, socitabbaṃ na socasi;</gatha1>
<gathalast line="405">Pitaraṃ kālakataṃ sutvā, na taṃ pasahate dukha’’nti.</gathalast>
<paragraph line="406">Tattha <bold>pabhāvenā</bold>ti ānubhāvena. <bold>Na taṃ pasahate dukha</bold>nti evarūpaṃ dukkhaṃ kena kāraṇena taṃ na pīḷeti, kiṃ te asocanakāraṇaṃ, kathehi tāva nanti.</paragraph>
<paragraph line="407">Athassa rāmapaṇḍito attano asocanakāraṇaṃ kathento –</paragraph>
<hangnum line="408" number="86"></hangnum>
<gatha1 line="409">‘‘Yaṃ na sakkā nipāletuṃ, posena lapataṃ bahuṃ;</gatha1>
<gathalast line="410">Sa kissa viññū medhāvī, attānamupatāpaye.</gathalast>
<hangnum line="411" number="87"></hangnum>
<gatha1 line="412">‘‘Daharā <pageBreak edition="P" number="4.0127" />ca hi vuddhā ca, ye bālā ye ca paṇḍitā;</gatha1>
<gathalast line="413">Aḍḍhā ceva daliddā ca, sabbe maccuparāyaṇā.</gathalast>
<hangnum line="414" number="88"></hangnum>
<gatha1 line="415">‘‘Phalānamiva pakkānaṃ, niccaṃ patanato bhayaṃ;</gatha1>
<gathalast line="416">Evaṃ jātāna maccānaṃ, niccaṃ maraṇato bhayaṃ.</gathalast>
<hangnum line="417" number="89"></hangnum>
<gatha1 line="418">‘‘Sāyameke na dissanti, pāto diṭṭhā bahujjanā;</gatha1>
<gathalast line="419">Pāto eke na dissanti, sāyaṃ diṭṭhā bahujjanā.</gathalast>
<hangnum line="420" number="90"></hangnum>
<gatha1 line="421">‘‘Paridevayamāno ce, kiñcidatthaṃ udabbahe;</gatha1>
<gathalast line="422">Sammūḷho hiṃsamattānaṃ, kayirā taṃ vicakkhaṇo.</gathalast>
<hangnum line="423" number="91"></hangnum>
<gatha1 line="424">‘‘Kiso vivaṇṇo bhavati, hiṃsamattānamattano;</gatha1>
<gathalast line="425">Na tena petā pālenti, niratthā paridevanā.</gathalast>
<hangnum line="426" number="92"></hangnum>
<gatha1 line="427">‘‘Yathā saraṇamādittaṃ, vārinā parinibbaye;</gatha1>
<gatha2 line="428">Evampi dhīro sutavā, medhāvī paṇḍito naro;</gatha2>
<gathalast line="429">Khippamuppatitaṃ sokaṃ, vāto tūlaṃva dhaṃsaye.</gathalast>
<hangnum line="430" number="93"></hangnum>
<gatha1 line="431">‘‘Macco <pageBreak edition="V" number="4.0116" /><pageBreak edition="M" number="4.0130" />ekova acceti, ekova jāyate kule;</gatha1>
<gathalast line="432">Saṃyogaparamātveva, sambhogā sabbapāṇinaṃ.</gathalast>
<hangnum line="433" number="94"></hangnum>
<gatha1 line="434">‘‘Tasmā hi dhīrassa bahussutassa, sampassato lokamimaṃ parañca;</gatha1>
<gathalast line="435">Aññāya dhammaṃ hadayaṃ manañca, sokā mahantāpi na tāpayanti.</gathalast>
<hangnum line="436" number="95"></hangnum>
<gatha1 line="437">‘‘Sohaṃ dassañca bhokkhañca, bharissāmi ca ñātake;</gatha1>
<gathalast line="438">Sesañca pālayissāmi, kiccametaṃ vijānato’’ti. –</gathalast>
<unindented line="439">Imāhi dasahi gāthāhi aniccataṃ pakāseti.</unindented>
<paragraph line="440">Tattha <bold>nipāletu</bold>nti rakkhituṃ. <bold>Lapata</bold>nti lapantānaṃ. Idaṃ vuttaṃ hoti – ‘‘tāta bharata, yaṃ sattānaṃ jīvitaṃ bahumpi vilapantānaṃ purisānaṃ ekenāpi mā ucchijjīti na sakkā rakkhituṃ, so dāni mādiso aṭṭha lokadhamme tathato jānanto viññū medhāvī paṇḍito maraṇapariyosānajīvitesu sattesu kissa attānamupatāpaye, kiṃkāraṇā anupakārena sokadukkhena attānaṃ santāpeyyā’’ti.</paragraph>
<paragraph line="441"><bold>Daharā cā</bold>ti gāthā ‘‘maccu nāmesa tāta bharata, neva <pageBreak edition="P" number="4.0128" />suvaṇṇarūpakasadisānaṃ daharānaṃ khattiyakumārakādīnaṃ, na vuddhippattānaṃ mahāyodhānaṃ, na bālānaṃ puthujjanasattānaṃ, na buddhādīnaṃ paṇḍitānaṃ, na cakkavattiādīnaṃ issarānaṃ, na niddhanānaṃ daliddādīnaṃ lajjati, sabbepime sattā maccuparāyaṇā maraṇamukhe saṃbhaggavibhaggā bhavantiyevā’’ti dassanatthaṃ vuttā.</paragraph>
<paragraph line="442"><bold>Niccaṃ patanato</bold>ti idaṃ vuttaṃ hoti – yathā hi tāta bharata, pakkānaṃ phalānaṃ pakkakālato paṭṭhāya ‘‘idāni vaṇṭā chijjitvā patissanti, idāni patissantī’’ti patanato bhayaṃ niccaṃ dhuvaṃ ekaṃsikameva bhavati, evaṃ āsaṅkanīyato evaṃ jātānaṃ maccānampi ekaṃsikaṃyeva maraṇato bhayaṃ, natthi so khaṇo vā layo vā yattha tesaṃ maraṇaṃ na āsaṅkitabbaṃ bhaveyyāti.</paragraph>
<paragraph line="443"><bold>Sāya</bold>nti <pageBreak edition="M" number="4.0131" />vikāle. Iminā rattibhāge ca diṭṭhānaṃ divasabhāge adassanaṃ, divasabhāge ca diṭṭhānaṃ rattibhāge adassanaṃ dīpeti. <bold>Kiñcidattha</bold>nti ‘‘pitā me, putto me’’tiādīhi paridevamānova poso sammūḷho attānaṃ hiṃsanto kilamento appamattakampi atthaṃ āhareyya. <bold>Kayirā</bold><pageBreak edition="V" number="4.0117" /><bold>taṃ vicakkhaṇo</bold>ti atha paṇḍito puriso evaṃ paridevaṃ kareyya, yasmā pana paridevanto mataṃ vā ānetuṃ aññaṃ vā tassa vaḍḍhiṃ kātuṃ na sakkoti, tasmā niratthakattā paridevitassa paṇḍitā na paridevanti.</paragraph>
<paragraph line="444"><bold>Attānamattano</bold>ti attano attabhāvaṃ sokaparidevadukkhena hiṃsanto. <bold>Na tenā</bold>ti tena paridevena paralokaṃ gatā sattā na pālenti na yāpenti. <bold>Niratthā</bold>ti tasmā tesaṃ matasattānaṃ ayaṃ paridevanā niratthakā. <bold>Saraṇa</bold>nti nivāsagehaṃ. Idaṃ vuttaṃ hoti – yathā paṇḍito puriso attano vasanāgāre āditte muhuttampi vosānaṃ anāpajjitvā ghaṭasatena ghaṭasahassena vārinā nibbāpayateva, evaṃ dhīro uppatitaṃ sokaṃ khippameva nibbāpaye. Tūlaṃ viya ca vāto yathā saṇṭhātuṃ na sakkoti, evaṃ dhaṃsaye viddhaṃseyyāti attho.</paragraph>
<paragraph line="445"><bold>Macco ekova accetī</bold>ti ettha tāta bharata, ime sattā kammassakā nāma, tathā hi ito paralokaṃ gacchanto satto ekova acceti atikkamati, khattiyādikule jāyamānopi ekova gantvā jāyati. Tattha tattha pana ñātimittasaṃyogena ‘‘ayaṃ me pitā, ayaṃ me mātā, ayaṃ me mitto’’ti saṃyogaparamātveva sambhogā sabbapāṇīnaṃ, paramatthena pana tīsupi bhavesu kammassakāvete sattāti attho.</paragraph>
<paragraph line="446"><bold>Tasmā</bold>ti yasmā etesaṃ sattānaṃ ñātimittasaṃyogaṃ ñātimittaparibhogamattaṃ ṭhapetvā ito paraṃ aññaṃ natthi, tasmā. <bold>Sampassato</bold>ti imañca parañca lokaṃ nānābhāvavinābhāvameva sammā passato. <bold>Aññāya dhamma</bold>nti aṭṭhavidhalokadhammaṃ jānitvā. <bold>Hadayaṃ manañcā</bold>ti <pageBreak edition="P" number="4.0129" />idaṃ ubhayampi cittasseva nāmaṃ. Idaṃ vuttaṃ hoti –</paragraph>
<gatha1 line="447">‘‘Lābho <pageBreak edition="M" number="4.0132" />alābho yaso ayaso ca, nindā pasaṃsā ca sukhañca dukkhaṃ;</gatha1>
<gathalast line="448">Ete aniccā manujesu dhammā, mā soca kiṃ socasi poṭṭhapādā’’ti. (jā. 1.4.114) –</gathalast>
<unindented line="449">Imesaṃ aṭṭhannaṃ lokadhammānaṃ yena kenaci cittaṃ pariyādīyati, tassa ca aniccataṃ ñatvā ṭhitassa dhīrassa pituputtamaraṇādivatthukā mahantāpi sokā hadayaṃ na tāpayantīti. Etaṃ vā aṭṭhavidhaṃ lokadhammaṃ ñatvā ṭhitassa hadayavatthuñca manañca mahantāpi sokā na tāpayantīti evampettha attho daṭṭhabbo.</unindented>
<paragraph line="450"><bold>Sohaṃ</bold><pageBreak edition="V" number="4.0118" /><bold>dassañca bhokkhañcā</bold>ti gāthāya – tāta bharata, andhabālānaṃ sattānaṃ viya mama rodanaparidevanaṃ nāma na anucchavikaṃ, ahaṃ pana pitu accayena tassa ṭhāne ṭhatvā kapaṇādīnaṃ dānārahānaṃ dānaṃ, ṭhānantarārahānaṃ ṭhānantaraṃ, yasārahānaṃ yasaṃ dassāmi, pitarā me paribhuttanayena issariyaṃ paribhuñjissāmi, ñātake ca posessāmi, avasesañca antoparijanādikaṃ janaṃ pālessāmi, dhammikasamaṇabrāhmaṇānaṃ dhammikaṃ rakkhāvaraṇaguttiṃ karissāmīti evañhi jānato paṇḍitapurisassa anurūpaṃ kiccanti attho.</paragraph>
<paragraph line="451">Parisā imaṃ rāmapaṇḍitassa aniccatāpakāsanaṃ dhammadesanaṃ sutvā nissokā ahesuṃ. Tato bharatakumāro rāmapaṇḍitaṃ vanditvā ‘‘bārāṇasirajjaṃ sampaṭicchathā’’ti āha. Tāta lakkhaṇañca, sītādeviñca gahetvā gantvā rajjaṃ anusāsathāti. Tumhe pana, devāti. Tāta, mama pitā ‘‘dvādasavassaccayena āgantvā rajjaṃ kāreyyāsī’’ti maṃ avoca, ahaṃ idāneva gacchanto tassa vacanakaro nāma na homi, aññānipi tīṇi vassāni atikkamitvā āgamissāmīti. ‘‘Ettakaṃ kālaṃ ko rajjaṃ kāressatī’’ti? ‘‘Tumhe kārethā’’ti. ‘‘Na mayaṃ kāressāmā’’ti. ‘‘Tena hi yāva mamāgamanā imā pādukā kāressantī’’ti attano tiṇapādukā omuñcitvā adāsi. Te tayopi janā pādukā gahetvā rāmapaṇḍitaṃ vanditvā mahājanaparivutā bārāṇasiṃ agamaṃsu. Tīṇi saṃvaccharāni pādukā rajjaṃ kāresuṃ. Amaccā tiṇapādukā rājapallaṅke ṭhapetvā <pageBreak edition="M" number="4.0133" />aḍḍaṃ vinicchinanti. Sace dubbinicchito hoti, pādukā aññamaññaṃ <pageBreak edition="P" number="4.0130" />paṭihaññanti. Tāya saññāya puna vinicchinanti. Sammā vinicchitakāle pādukā nissaddā sannisīdanti. Rāmapaṇḍito tiṇṇaṃ saṃvaccharānaṃ accayena araññā nikkhamitvā bārāṇasinagaraṃ patvā uyyānaṃ pāvisi. Tassa āgamanabhāvaṃ ñatvā kumārā amaccagaṇaparivutā uyyānaṃ gantvā sītaṃ aggamahesiṃ katvā ubhinnampi abhisekaṃ akaṃsu. Evaṃ abhisekappatto mahāsatto alaṅkatarathe ṭhatvā mahantena parivārena nagaraṃ pavisitvā padakkhiṇaṃ katvā candakapāsādavarassa mahātalaṃ abhiruhi. Tato paṭṭhāya soḷasa vassasahassāni dhammena rajjaṃ kāretvā āyupariyosāne saggapuraṃ pūresi.</paragraph>
<hangnum line="452" number="96"></hangnum>
<gatha1 line="453">‘‘Dasa vassasahassāni, saṭṭhi vassasatāni ca;</gatha1>
<gathalast line="454">Kambugīvo mahābāhu, rāmo rajjamakārayī’’ti. –</gathalast>
<unindented line="455">Ayaṃ abhisambuddhagāthā tamatthaṃ dīpeti.</unindented>
<paragraph line="456">Tattha <pageBreak edition="V" number="4.0119" /><bold>kambugīvo</bold>ti suvaṇṇāḷiṅgasadisagīvo. Suvaṇṇañhi kambūti vuccati.</paragraph>
<paragraph line="457">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kuṭumbiko sotāpattiphale patiṭṭhahi. Tadā dasarathamahārājā suddhodanamahārājā ahosi, mātā mahāmāyādevī, sītā rāhulamātā, bharato ānando, lakkhaṇo sāriputto, parisā buddhaparisā, rāmapaṇḍito pana ahameva ahosinti.</paragraph>
<centered line="458">Dasarathajātakavaṇṇanā sattamā.</centered>
<hangnum line="459"></hangnum>
<paragraph line="460">[462] 8. Saṃvarajātakavaṇṇanā</paragraph>
<paragraph line="461"><bold>Jānanto no mahārājā</bold>ti idaṃ satthā jetavane viharanto ekaṃ ossaṭṭhavīriyaṃ bhikkhuṃ ārabbha kathesi. So kira sāvatthivāsī kulaputto satthu dhammadesanaṃ sutvā pabbajitvā laddhūpasampado ācariyupajjhāyavattaṃ pūrento ubhayāni pātimokkhāni paguṇāni katvā paripuṇṇapañcavasso <pageBreak edition="M" number="4.0134" />kammaṭṭhānaṃ gahetvā ‘‘araññe vasissāmī’’ti ācariyupajjhāye āpucchitvā kosalaraṭṭhe ekaṃ paccantagāmaṃ gantvā tattha iriyāpathe pasannamanussehi <pageBreak edition="P" number="4.0131" />paṇṇasālaṃ katvā upaṭṭhiyamāno vassaṃ upagantvā yuñjanto ghaṭento vāyamanto accāraddhena vīriyena temāsaṃ kammaṭṭhānaṃ bhāvetvā obhāsamattampi uppādetuṃ asakkonto cintesi ‘‘addhā ahaṃ satthārā desitesu catūsu puggalesu padaparamo, kiṃ me araññavāsena, jetavanaṃ gantvā tathāgatassa rūpasiriṃ passanto madhuradhammadesanaṃ suṇanto vītināmessāmī’’ti. So vīriyaṃ ossajitvā tato nikkhanto anupubbena jetavanaṃ gantvā ācariyupajjhāyehi ceva sandiṭṭhasambhattehi ca āgamanakāraṇaṃ puṭṭho tamatthaṃ kathetvā tehi ‘‘kasmā evamakāsī’’ti garahitvā satthu santikaṃ netvā ‘‘kiṃ, bhikkhave, anicchamānaṃ bhikkhuṃ ānayitthā’’ti vutte ‘‘ayaṃ, bhante, vīriyaṃ ossajitvā āgato’’ti ārocite satthā ‘‘saccaṃ kirā’’ti pucchitvā ‘‘saccaṃ, bhante’’ti vutte ‘‘kasmā bhikkhu vīriyaṃ ossaji, imasmiñhi sāsane nibbīriyassa kusītapuggalassa aggaphalaṃ arahattaṃ nāma natthi, āraddhavīriyā imaṃ dhammaṃ ārādhenti, tvaṃ kho pana pubbe vīriyavā ovādakkhamo, teneva kāraṇena bārāṇasirañño puttasatassa sabbakaniṭṭho hutvāpi paṇḍitānaṃ ovāde ṭhatvā setacchattaṃ pattosī’’ti vatvā atītaṃ āhari.</paragraph>
<paragraph line="462">Atīte <pageBreak edition="V" number="4.0120" />bārāṇasiyaṃ brahmadatte rajjaṃ kārente saṃvarakumāro nāma puttasatassa sabbakaniṭṭho ahosi. Rājā ekekaṃ puttaṃ ‘‘sikkhitabbayuttakaṃ sikkhāpethā’’ti ekekassa amaccassa adāsi. Saṃvarakumārassa ācariyo amacco bodhisatto ahosi paṇḍito byatto rājaputtassa pituṭṭhāne ṭhito. Amaccā sikkhitasippe rājaputte rañño dassesuṃ. Rājā tesaṃ janapadaṃ datvā uyyojesi. Saṃvarakumāro sabbasippassa nipphattiṃ patvā bodhisattaṃ pucchi ‘‘tāta, sace maṃ pitā janapadaṃ peseti, kiṃ karomī’’ti? ‘‘Tāta, tvaṃ janapade dīyamāne taṃ aggahetvā ‘deva ahaṃ sabbakaniṭṭho, mayipi gate tumhākaṃ pādamūlaṃ tucchaṃ bhavissati, ahaṃ tumhākaṃ pādamūleyeva vasissāmī’ti vadeyyāsī’’ti. Athekadivasaṃ rājā saṃvarakumāraṃ vanditvā ekamantaṃ <pageBreak edition="M" number="4.0135" />nisinnaṃ pucchi ‘‘kiṃ tāta, sippaṃ te niṭṭhita’’nti? ‘‘Āma, devā’’ti. ‘‘Tuyhampi janapadaṃ demī’’ti. ‘‘Deva tumhākaṃ pādamūlaṃ <pageBreak edition="P" number="4.0132" />tucchaṃ bhavissati, pādamūleyeva vasissāmī’’ti. Rājā tussitvā ‘‘sādhū’’ti sampaṭicchi. So tato paṭṭhāya rañño pādamūleyeva hutvā punapi bodhisattaṃ pucchi ‘‘tāta aññaṃ kiṃ karomī’’ti? ‘‘Tāta rājānaṃ ekaṃ purāṇuyyānaṃ yācāhī’’ti. So ‘‘sādhū’’ti uyyānaṃ yācitvā tattha jātakehi pupphaphalehi nagare issarajanaṃ saṅgaṇhitvā puna ‘‘kiṃ karomī’’ti pucchi. ‘‘Tāta, rājānaṃ āpucchitvā antonagare bhattavetanaṃ tvameva dehī’’ti. So tathā katvā antonagare kassaci kiñci ahāpetvā bhattavetanaṃ datvā puna bodhisattaṃ pucchitvā rājānaṃ viññāpetvā antonivesane dāsaporisānampi hatthīnampi assānampi balakāyassapi vattaṃ aparihāpetvā adāsi, tirojanapadehi āgatānaṃ dūtādīnaṃ nivāsaṭṭhānādīni vāṇijānaṃ suṅkanti sabbakaraṇīyāni attanāva akāsi. Evaṃ so mahāsattassa ovāde ṭhatvā sabbaṃ antojanañca bahijanañca nāgare ca raṭṭhavāsino ca āgantuke ca āyavattane ca tena tena saṅgahavatthunā ābandhitvā saṅgaṇhi, sabbesaṃ piyo ahosi manāpo.</paragraph>
<paragraph line="463">Aparabhāge rājānaṃ maraṇamañce nipannaṃ amaccā pucchiṃsu ‘‘deva, tumhākaṃ accayena setacchattaṃ kassa demā’’ti? ‘‘Tāta, mama puttā sabbepi setacchattassa sāminova. Yo pana tumhākaṃ manaṃ gaṇhāti, tasseva setacchatthaṃ dadeyyāthā’’ti. Te tasmiṃ kālakate tassa sarīraparihāraṃ katvā sattame divase sannipatitvā ‘‘raññā ‘yo tumhākaṃ manaṃ gaṇhāti, tassa setacchattaṃ ussāpeyyāthā’ti vuttaṃ, amhākañca ayaṃ saṃvarakumāro manaṃ gaṇhātī’’ti ñātakehi parivāritā tassa kañcanamālaṃ setacchattaṃ ussāpayiṃsu. Saṃvaramahārājā bodhisattassa ovāde ṭhatvā dhammena rajjaṃ kāresi. Itare ekūnasatakumārā ‘‘pitā kira no kālakato, saṃvarakumārassa kira setacchattaṃ <pageBreak edition="P" number="4.0133" />ussāpesuṃ, so sabbakaniṭṭho, tassa chattaṃ na pāpuṇāti, sabbajeṭṭhakassa <pageBreak edition="V" number="4.0121" />chattaṃ ussāpessāmā’’ti ekato āgantvā ‘‘chattaṃ vā no detu, yuddhaṃ vā’’ti saṃvaramahārājassa paṇṇaṃ pesetvā nagaraṃ uparundhiṃsu. Rājā bodhisattassa taṃ pavattiṃ ārocetvā ‘‘idāni kiṃ karomā’’ti pucchi. Mahārāja, tava bhātikehi <pageBreak edition="M" number="4.0136" />saddhiṃ yujjhanakiccaṃ natthi, tvaṃ pitu santakaṃ dhanaṃ satakoṭṭhāse kāretvā ekūnasataṃ bhātikānaṃ pesetvā ‘‘imaṃ tumhākaṃ koṭṭhāsaṃ pitu santakaṃ gaṇhatha, nāhaṃ tumhehi saddhiṃ yujjhāmī’’ti sāsanaṃ pahiṇāhīti. So tathā akāsi. Athassa sabbajeṭṭhabhātiko uposathakumāro nāma sese āmantetvā ‘‘tātā, rājānaṃ nāma abhibhavituṃ samatthā nāma natthi, ayañca no kaniṭṭhabhātiko paṭisattupi hutvā na tiṭṭhati, amhākaṃ pitu santakaṃ dhanaṃ pesetvā ‘nāhaṃ tumhehi saddhiṃ yujjhāmī’ti pesesi, na kho pana mayaṃ sabbepi ekakkhaṇe chattaṃ ussāpessāma, ekasseva chattaṃ ussāpessāma, ayameva rājā hotu, etha taṃ passitvā rājakuṭumbaṃ paṭicchādetvā amhākaṃ janapadameva gacchāmā’’ti āha. Atha te sabbepi kumārā nagaradvāraṃ vivarāpetvā paṭisattuno ahutvā nagaraṃ pavisiṃsu.</paragraph>
<paragraph line="464">Rājāpi tesaṃ amaccehi paṇṇākāraṃ gāhāpetvā paṭimaggaṃ peseti. Kumārā nātimahantena parivārena pattikāva āgantvā rājanivesanaṃ abhiruhitvā saṃvaramahārājassa nipaccakāraṃ dassetvā nīcāsane nisīdiṃsu. Saṃvaramahārājā setacchattassa heṭṭhā sīhāsane nisīdi, mahanto yaso mahantaṃ sirisobhaggaṃ ahosi, olokitolokitaṭṭhānaṃ kampi. Uposathakumāro saṃvaramahārājassa sirivibhavaṃ oloketvā ‘‘amhākaṃ pitā attano accayena saṃvarakumārassa rājabhāvaṃ ñatvā maññe amhākaṃ janapade datvā imassa na adāsī’’ti cintetvā tena saddhiṃ sallapanto tisso gāthā abhāsi –</paragraph>
<hangnum line="465" number="97"></hangnum>
<gatha1 line="466">‘‘Jānanto <pageBreak edition="P" number="4.0134" />no mahārāja, tava sīlaṃ janādhipo;</gatha1>
<gathalast line="467">Ime kumāre pūjento, na taṃ kenaci maññatha.</gathalast>
<hangnum line="468" number="98"></hangnum>
<gatha1 line="469">‘‘Tiṭṭhante no mahārāje, adu deve divaṅgate;</gatha1>
<gathalast line="470">Ñātī taṃ samanuññiṃsu, sampassaṃ atthamattano.</gathalast>
<hangnum line="471" number="99"></hangnum>
<gatha1 line="472">‘‘Kena saṃvara vattena, sañjāte abhitiṭṭhasi;</gatha1>
<gathalast line="473">Kena taṃ nātivattanti, ñātisaṅghā samāgatā’’ti.</gathalast>
<paragraph line="474">Tattha <pageBreak edition="V" number="4.0122" /><pageBreak edition="M" number="4.0137" /><bold>jānanto no</bold>ti jānanto nu. <bold>Janādhipo</bold>ti amhākaṃ pitā narindo. <bold>Ime</bold>ti ime ekūnasate kumāre. Pāḷipotthakesu pana ‘‘aññe kumāre’’ti likhitaṃ. <bold>Pūjento</bold>ti tena tena janapadena mānento. <bold>Na taṃ kenacī</bold>ti khuddakenāpi kenaci janapadena taṃ pūjetabbaṃ na maññittha, ‘‘ayaṃ mama accayena rājā bhavissatī’’ti ñatvā maññe attano pādamūleyeva vāsesīti. <bold>Tiṭṭhante no</bold>ti tiṭṭhante nu, dharamāneyeva nūti pucchati, <bold>adu deve</bold>ti udāhu amhākaṃ pitari divaṅgate attano atthaṃ vuḍḍhiṃ passantā saddhiṃ rājakārakehi negamajānapadehi ñātayo taṃ ‘‘rājā hohī’’ti samanuññiṃsu. <bold>Vattenā</bold>ti sīlācārena. <bold>Sañjāte abhitiṭṭhasī</bold>ti samānajātike ekūnasatabhātaro abhibhavitvā tiṭṭhasi. <bold>Nātivattantī</bold>ti na abhibhavanti.</paragraph>
<paragraph line="475">Taṃ sutvā saṃvaramahārājā attano guṇaṃ kathento cha gāthā abhāsi –</paragraph>
<hangnum line="476" number="100"></hangnum>
<gatha1 line="477">‘‘Na rājaputta usūyāmi, samaṇānaṃ mahesinaṃ;</gatha1>
<gathalast line="478">Sakkaccaṃ te namassāmi, pāde vandāmi tādinaṃ.</gathalast>
<hangnum line="479" number="101"></hangnum>
<gatha1 line="480">‘‘Te maṃ dhammaguṇe yuttaṃ, sussūsamanusūyakaṃ;</gatha1>
<gathalast line="481">Samaṇā manusāsanti, isī dhammaguṇe ratā.</gathalast>
<hangnum line="482" number="102"></hangnum>
<gatha1 line="483">‘‘Tesāhaṃ vacanaṃ sutvā, samaṇānaṃ mahesinaṃ;</gatha1>
<gathalast line="484">Na kiñci atimaññāmi, dhamme me nirato mano.</gathalast>
<hangnum line="485" number="103"></hangnum>
<gatha1 line="486">‘‘Hatthārohā anīkaṭṭhā, rathikā pattikārakā;</gatha1>
<gathalast line="487">Tesaṃ nappaṭibandhāmi, niviṭṭhaṃ bhattavetanaṃ.</gathalast>
<hangnum line="488" number="104"></hangnum>
<gatha1 line="489">‘‘Mahāmattā ca me atthi, mantino paricārakā;</gatha1>
<gathalast line="490">Bārāṇasiṃ voharanti, bahumaṃsasurodanaṃ.</gathalast>
<hangnum line="491" number="105"></hangnum>
<gatha1 line="492">‘‘Athopi <pageBreak edition="P" number="4.0135" />vāṇijā phītā, nānāraṭṭhehi āgatā;</gatha1>
<gathalast line="493">Tesu me vihitā rakkhā, evaṃ jānāhuposathā’’ti.</gathalast>
<paragraph line="494">Tattha <pageBreak edition="M" number="4.0138" /><bold>na rājaputtā</bold>ti ahaṃ rājaputta, kañci sattaṃ ‘‘ayaṃ sampatti imassa mā <pageBreak edition="V" number="4.0123" />hotū’’ti na usūyāmi. <bold>Tādina</bold>nti tādilakkhaṇayuttānaṃ samitapāpatāya samaṇānaṃ mahantānaṃ sīlakkhandhādīnaṃ guṇānaṃ esitatāya mahesīnaṃ dhammikasamaṇabrāhmaṇānaṃ pañcapatiṭṭhitena pāde vandāmi, dānaṃ dadanto dhammikañca nesaṃ rakkhāvaraṇaguttiṃ paccupaṭṭhapento sakkaccaṃ te namassāmi, manena sampiyāyanto ca pūjemīti attho. <bold>Te ma</bold>nti te samaṇā maṃ ‘‘ayaṃ dhammakoṭṭhāse yuttapayutto sussūsaṃ anusūyako’’ti tathato ñatvā maṃ dhammaguṇe yuttaṃ sussūsaṃ anusūyakaṃ anusāsanti, ‘‘idaṃ kara, idaṃ mā karī’’ti ovadantīti attho. <bold>Tesāha</bold>nti tesaṃ ahaṃ. <bold>Hatthārohā</bold>ti hatthiṃ āruyha yujjhanakā yodhā. <bold>Anīkaṭṭhā</bold>ti hatthānīkādīsu ṭhitā. <bold>Rathikā</bold>ti rathayodhā. <bold>Pattikārakā</bold>ti pattinova. <bold>Niviṭṭha</bold>nti yaṃ tehi sajjitaṃ bhattañca vetanañca, ahaṃ taṃ nappaṭibandhāmi, aparihāpetvā dadāmīti attho.</paragraph>
<paragraph line="495"><bold>Mahāmattā</bold>ti bhātika, mayhaṃ mahāpaññā mantesu kusalā mahāamaccā ceva avasesamantino ca paricārakā atthi. Iminā imaṃ dasseti ‘‘tumhe mantasampanne paṇḍite ācariye na labhittha, amhākaṃ pana ācariyā paṇḍitā upāyakusalā, te no setacchattena yojesu’’nti. <bold>Bārāṇasi</bold>nti bhātika, mama chattaṃ ussāpitakālato paṭṭhāya ‘‘amhākaṃ rājā dhammiko anvaddhamāsaṃ devo vassati, tena sassāni sampajjanti, bārāṇasiyaṃ bahuṃ khāditabbayuttakaṃ macchamaṃsaṃ pāyitabbayuttakaṃ surodakañca jāta’’nti evaṃ raṭṭhavāsino bahumaṃsasurodakaṃ katvā bārāṇasiṃ voharanti. <bold>Phītā</bold>ti hatthiratanaassaratanamuttaratanādīni āharitvā nirupaddavā vohāraṃ karontā phītā samiddhā. <bold>Evaṃ jānāhī</bold>ti bhātika uposatha ahaṃ imehi ettakehi kāraṇehi sabbakaniṭṭhopi hutvā mama bhātike abhibhavitvā setacchattaṃ patto, evaṃ jānāhīti.</paragraph>
<paragraph line="496">Athassa guṇaṃ sutvā uposathakumāro dve gāthā abhāsi –</paragraph>
<hangnum line="497" number="106"></hangnum>
<gatha1 line="498">‘‘Dhammena kira ñātīnaṃ, rajjaṃ kārehi saṃvara;</gatha1>
<gathalast line="499">Medhāvī paṇḍito cāsi, athopi ñātinaṃ hito.</gathalast>
<hangnum line="500" number="107"></hangnum>
<gatha1 line="501">‘‘Taṃ <pageBreak edition="M" number="4.0139" />taṃ ñātiparibyūḷhaṃ, nānāratanamocitaṃ;</gatha1>
<gathalast line="502">Amittā nappasahanti, indaṃva asurādhipo’’ti.</gathalast>
<paragraph line="503">Tattha <pageBreak edition="P" number="4.0136" /><bold>dhammena kira ñātīna</bold>nti tāta saṃvara mahārāja, dhammena kira tvaṃ ekūnasatānaṃ ñātīnaṃ <pageBreak edition="V" number="4.0124" />attano jeṭṭhabhātikānaṃ ānubhāvaṃ abhibhavasi, ito paṭṭhāya tvameva rajjaṃ kārehi, tvameva medhāvī ceva paṇḍito ca ñātīnañca hitoti attho. <bold>Taṃ ta</bold>nti evaṃ vividhaguṇasampannaṃ taṃ. <bold>Ñātiparibyūḷha</bold>nti amhehi ekūnasatehi ñātakehi parivāritaṃ. <bold>Nānāratanamocita</bold>nti nānāratanehi ocitaṃ sañcitaṃ bahuratanasañcayaṃ. <bold>Asurādhipo</bold>ti yathā tāvatiṃsehi parivāritaṃ indaṃ asurarājā nappasahati, evaṃ amhehi ārakkhaṃ karontehi parivāritaṃ taṃ tiyojanasatike kāsiraṭṭhe dvādasayojanikāya bārāṇasiyā rajjaṃ kārentaṃ amittā nappasahantīti dīpeti.</paragraph>
<paragraph line="504">Saṃvaramahārājā sabbesampi bhātikānaṃ mahantaṃ yasaṃ adāsi. Te tassa santike māsaḍḍhamāsaṃ vasitvā ‘‘mahārāja janapadesu coresu uṭṭhahantesu mayaṃ jānissāma, tvaṃ rajjasukhaṃ anubhavā’’ti vatvā attano attano janapadaṃ gatā. Rājāpi bodhisattassa ovāde ṭhatvā āyupariyosāne devanagaraṃ pūrento agamāsi.</paragraph>
<paragraph line="505">Satthā imaṃ dhammadesanaṃ āharitvā ‘‘bhikkhu evaṃ tvaṃ pubbe ovādakkhamo, idāni kasmā vīriyaṃ na akāsī’’ti vatvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi.</paragraph>
<paragraph line="506">Tadā saṃvaramahārājā ayaṃ bhikkhu ahosi, uposathakumāro sāriputto, sesabhātikā therānutherā, parisā buddhaparisā, ovādadāyako amacco pana ahameva ahosinti.</paragraph>
<centered line="507">Saṃvarajātakavaṇṇanā aṭṭhamā.</centered>
<hangnum line="508"></hangnum>
<paragraph line="509">[463] 9. Suppārakajātakavaṇṇanā</paragraph>
<paragraph line="510"><bold>Ummujjanti nimujjantī</bold>ti idaṃ satthā jetavane viharanto paññāpāramiṃ ārabbha kathesi. Ekadivasañhi sāyanhasamaye tathāgatassa dhammaṃ desetuṃ nikkhamanaṃ āgamayamānā bhikkhū dhammasabhāyaṃ nisīditvā ‘‘āvuso, aho <pageBreak edition="M" number="4.0140" />satthā mahāpañño puthupañño hāsapañño javanapañño tikkhapañño nibbedhikapañño tatra tatra upāyapaññāya samannāgato vipulāya pathavīsamāya, mahāsamuddo viya gambhīrāya, ākāso viya vitthiṇṇāya, sakalajambudīpasmiñhi uṭṭhitapañho dasabalaṃ atikkamitvā gantuṃ samattho nāma natthi. Yathā mahāsamudde uṭṭhitaūmiyo velaṃ nātikkamanti, velaṃ patvāva bhijjanti, evaṃ <pageBreak edition="P" number="4.0137" />na koci pañho dasabalaṃ atikkamati, satthu pādamūlaṃ <pageBreak edition="V" number="4.0125" />patvā bhijjatevā’’ti dasabalassa mahāpaññāpāramiṃ vaṇṇesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva paññavā, pubbepi aparipakke ñāṇe paññavāva, andho hutvāpi mahāsamudde udakasaññāya ‘imasmiṃ imasmiṃ samudde idaṃ nāma idaṃ nāma ratana’nti aññāsī’’ti vatvā atītaṃ āhari.</paragraph>
<paragraph line="511">Atīte kururaṭṭhe kururājā nāma rajjaṃ kāresi, kurukacchaṃ nāma paṭṭanagāmo ahosi. Tadā bodhisatto kurukacche niyāmakajeṭṭhakassa putto hutvā nibbatti pāsādiko suvaṇṇavaṇṇo, ‘‘suppārakakumāro’’tissa nāmaṃ kariṃsu. So mahantena parivārena vaḍḍhanto soḷasavassakāleyeva niyāmakasippe nipphattiṃ patvā aparabhāge pitu accayena niyāmakajeṭṭhako hutvā niyāmakakammaṃ akāsi, paṇḍito ñāṇasampanno ahosi. Tena āruḷhanāvāya byāpatti nāma natthi. Tassa aparabhāge loṇajalapahaṭāni dvepi cakkhūni nassiṃsu. So tato paṭṭhāya niyāmakajeṭṭhako hutvāpi niyāmakakammaṃ akatvā ‘‘rājānaṃ nissāya jīvissāmī’’ti rājānaṃ upasaṅkami. Atha naṃ rājā agghāpaniyakamme ṭhapesi. So tato paṭṭhāya rañño hatthiratanaassaratanamuttasāramaṇisārādīni agghāpesi.</paragraph>
<paragraph line="512">Athekadivasaṃ ‘‘rañño maṅgalahatthī bhavissatī’’ti kāḷapāsāṇakūṭavaṇṇaṃ ekaṃ vāraṇaṃ ānesuṃ. Taṃ disvā rājā ‘‘paṇḍitassa dassethā’’ti āha. Atha naṃ tassa santikaṃ nayiṃsu. So hatthena tassa sarīraṃ parimajjitvā ‘‘nāyaṃ maṅgalahatthī bhavituṃ anucchaviko, pādehi vāmanadhātuko esa, etañhi mātā vijāyamānā aṅkena sampaṭicchituṃ nāsakkhi, tasmā bhūmiyaṃ patitvā pacchimapādehi vāmanadhātuko hotī’’ti <pageBreak edition="M" number="4.0141" />āha. Hatthiṃ gahetvā āgate pucchiṃsu. Te ‘‘saccaṃ paṇḍito kathetī’’ti vadiṃsu. Taṃ kāraṇaṃ <pageBreak edition="P" number="4.0138" />rājā sutvā tuṭṭho tassa aṭṭha kahāpaṇe dāpesi.</paragraph>
<paragraph line="513">Punekadivasaṃ ‘‘rañño maṅgalaasso bhavissatī’’ti ekaṃ assaṃ ānayiṃsu. Tampi rājā paṇḍitassa santikaṃ pesesi. So tampi hatthena parāmasitvā ‘‘ayaṃ maṅgalaasso bhavituṃ na yutto, etassa hi jātadivaseyeva mātā mari, tasmā mātu khīraṃ alabhanto na sammā vaḍḍhito’’ti āha. Sāpissa kathā saccāva ahosi. Tampi sutvā rājā tussitvā aṭṭha kahāpaṇe dāpesi. Athekadivasaṃ ‘‘rañño maṅgalaratho bhavissatī’’ti rathaṃ āhariṃsu. Tampi rājā tassa santikaṃ pesesi. So tampi hatthena parāmasitvā ‘‘ayaṃ ratho susirarukkhena kato, tasmā rañño nānucchaviko’’ti āha. Sāpissa kathā saccāva ahosi. Rājā tampi sutvā aṭṭheva <pageBreak edition="V" number="4.0126" />kahāpaṇe dāpesi. Athassa mahagghaṃ kambalaratanaṃ āhariṃsu. Tampi tasseva pesesi. So tampi hatthena parāmasitvā ‘‘imassa mūsikacchinnaṃ ekaṭṭhānaṃ atthī’’ti āha. Sodhentā taṃ disvā rañño ārocesuṃ. Rājā sutvā tussitvā aṭṭheva kahāpaṇe dāpesi.</paragraph>
<paragraph line="514">So cintesi ‘‘ayaṃ rājā evarūpānipi acchariyāni disvā aṭṭheva kahāpaṇe dāpesi, imassa dāyo nhāpitadāyo, nhāpitajātiko bhavissati, kiṃ me evarūpena rājupaṭṭhānena, attano vasanaṭṭhānameva gamissāmī’’ti. So kurukacchapaṭṭanameva paccāgami. Tasmiṃ tattha vasante vāṇijā nāvaṃ sajjetvā ‘‘kaṃ niyāmakaṃ karissāmā’’ti mantesuṃ. ‘‘Suppārakapaṇḍitena āruḷhanāvā na byāpajjati, esa paṇḍito upāyakusalo, andho samānopi suppārakapaṇḍitova uttamo’’ti taṃ upasaṅkamitvā ‘‘niyāmako no hohī’’ti vatvā ‘‘tātā, ahaṃ andho, kathaṃ niyāmakakammaṃ karissāmī’’ti vutte ‘‘sāmi, andhāpi tumheyeva amhākaṃ uttamā’’ti punappunaṃ yāciyamāno ‘‘sādhu tātā, tumhehi ārocitasaññāya niyāmako bhavissāmī’’ti tesaṃ <pageBreak edition="P" number="4.0139" />nāvaṃ abhiruhi. Te nāvāya mahāsamuddaṃ pakkhandiṃsu. Nāvā satta divasāni nirupaddavā agamāsi, tato akālavātaṃ uppātitaṃ uppajji, nāvā cattāro māse pakatisamuddapiṭṭhe vicaritvā khuramālīsamuddaṃ nāma pattā. Tattha <pageBreak edition="M" number="4.0142" />macchā manussasamānasarīrā khuranāsā udake ummujjanimujjaṃ karonti. Vāṇijā te disvā mahāsattaṃ tassa samuddassa nāmaṃ pucchantā paṭhamaṃ gāthamāhaṃsu –</paragraph>
<hangnum line="515" number="108"></hangnum>
<gatha1 line="516">‘‘Ummujjanti nimujjanti, manussā khuranāsikā;</gatha1>
<gathalast line="517">Suppārakaṃ taṃ pucchāma, samuddo katamo aya’’nti.</gathalast>
<paragraph line="518">Evaṃ tehi puṭṭho mahāsatto attano niyāmakasuttena saṃsanditvā dutiyaṃ gāthamāha –</paragraph>
<hangnum line="519" number="109"></hangnum>
<gatha1 line="520">‘‘Kurukacchā payātānaṃ, vāṇijānaṃ dhanesinaṃ;</gatha1>
<gathalast line="521">Nāvāya vippanaṭṭhāya, khuramālīti vuccatī’’ti.</gathalast>
<paragraph line="522">Tattha <bold>payātāna</bold>nti kurukacchapaṭṭanā nikkhamitvā gacchantānaṃ. <bold>Dhanesina</bold>nti tumhākaṃ vāṇijānaṃ dhanaṃ pariyesantānaṃ. <bold>Nāvāya vippanaṭṭhāyā</bold>ti tāta tumhākaṃ imāya videsaṃ pakkhandanāvāya kammakārakaṃ pakatisamuddaṃ atikkamitvā sampatto ayaṃ samuddo ‘‘khuramālī’’ti vuccati, evametaṃ paṇḍitā kathentīti.</paragraph>
<paragraph line="523">Tasmiṃ <pageBreak edition="V" number="4.0127" />pana samudde vajiraṃ ussannaṃ hoti. Mahāsatto ‘‘sacāhaṃ ‘ayaṃ vajirasamuddo’ti evaṃ etesaṃ kathessāmi, lobhena bahuṃ vajiraṃ gaṇhitvā nāvaṃ osīdāpessantī’’ti tesaṃ anācikkhitvāva nāvaṃ laggāpetvā upāyenekaṃ yottaṃ gahetvā macchagahaṇaniyāmena jālaṃ khipāpetvā vajirasāraṃ uddharitvā nāvāyaṃ pakkhipitvā aññaṃ appagghabhaṇḍaṃ chaḍḍāpesi. Nāvā taṃ samuddaṃ atikkamitvā purato aggimāliṃ nāma gatā. So pajjalitaaggikkhandho viya majjhanhikasūriyo viya ca obhāsaṃ muñcanto aṭṭhāsi. Vāṇijā –</paragraph>
<hangnum line="524" number="110"></hangnum>
<gatha1 line="525">‘‘Yathā aggīva sūriyova, samuddo paṭidissati;</gatha1>
<gathalast line="526">Suppārakaṃ taṃ pucchāma, samuddo katamo aya’’nti. – gāthāya taṃ pucchiṃsu;</gathalast>
<paragraph line="527">Mahāsattopi <pageBreak edition="M" number="4.0143" />tesaṃ anantaragāthāya kathesi –</paragraph>
<hangnum line="528" number="111"></hangnum>
<gatha1 line="529">‘‘Kurukacchā <pageBreak edition="P" number="4.0140" />payātānaṃ, vāṇijānaṃ dhanesinaṃ;</gatha1>
<gathalast line="530">Nāvāya vippanaṭṭhāya, aggimālīti vuccatī’’ti.</gathalast>
<paragraph line="531">Tasmiṃ pana samudde suvaṇṇaṃ ussannaṃ ahosi. Mahāsatto purimanayeneva tatopi suvaṇṇaṃ gāhāpetvā nāvāyaṃ pakkhipāpesi. Nāvā tampi samuddaṃ atikkamitvā khīraṃ viya dadhiṃ viya ca obhāsantaṃ dadhimāliṃ nāma samuddaṃ pāpuṇi. Vāṇijā –</paragraph>
<hangnum line="532" number="112"></hangnum>
<gatha1 line="533">‘‘Yathā dadhīva khīraṃva, samuddo paṭidissati;</gatha1>
<gathalast line="534">Suppārakaṃ taṃ pucchāma, samuddo katamo aya’’nti. –</gathalast>
<unindented line="535">Gāthāya tassapi nāmaṃ pucchiṃsu.</unindented>
<paragraph line="536">Mahāsatto anantaragāthāya ācikkhi –</paragraph>
<hangnum line="537" number="113"></hangnum>
<gatha1 line="538">‘‘Kurukacchā payātānaṃ, vāṇijānaṃ dhanesinaṃ;</gatha1>
<gathalast line="539">Nāvāya vippanaṭṭhāya, dadhimālīti vuccatī’’ti.</gathalast>
<paragraph line="540">Tasmiṃ pana samudde rajataṃ ussannaṃ ahosi. So tampi upāyena gāhāpetvā nāvāyaṃ pakkhipāpesi <pageBreak edition="V" number="4.0128" />. Nāvā tampi samuddaṃ atikkamitvā nīlakusatiṇaṃ viya sampannasassaṃ viya ca obhāsamānaṃ nīlavaṇṇaṃ kusamāliṃ nāma samuddaṃ pāpuṇi. Vāṇijā –</paragraph>
<hangnum line="541" number="114"></hangnum>
<gatha1 line="542">‘‘Yathā kusova sassova, samuddo paṭidissati;</gatha1>
<gathalast line="543">Suppārakaṃ taṃ pucchāma, samuddo katamo aya’’nti. –</gathalast>
<unindented line="544">Gāthāya tassapi nāmaṃ pucchiṃsu.</unindented>
<paragraph line="545">So anantaragāthāya ācikkhi –</paragraph>
<hangnum line="546" number="115"></hangnum>
<gatha1 line="547">‘‘Kurukacchā payātānaṃ, vāṇijānaṃ dhanesinaṃ;</gatha1>
<gathalast line="548">Nāvāya vippanaṭṭhāya, kusamālīti vuccatī’’ti.</gathalast>
<paragraph line="549">Tasmiṃ pana samudde nīlamaṇiratanaṃ ussannaṃ ahosi. So tampi upāyeneva gāhāpetvā nāvāyaṃ pakkhipāpesi. Nāvā tampi samuddaṃ atikkamitvā <pageBreak edition="M" number="4.0144" />naḷavanaṃ viya veḷuvanaṃ viya ca khāyamānaṃ naḷamāliṃ nāma samuddaṃ pāpuṇi. Vāṇijā –</paragraph>
<hangnum line="550" number="116"></hangnum>
<gatha1 line="551">‘‘Yathā <pageBreak edition="P" number="4.0141" />naḷova veḷūva, samuddo paṭidissati;</gatha1>
<gathalast line="552">Suppārakaṃ taṃ pucchāma, samuddo katamo aya’’nti. –</gathalast>
<unindented line="553">Gāthāya tassapi nāmaṃ pucchiṃsu.</unindented>
<paragraph line="554">Mahāsatto anantaragāthāya kathesi –</paragraph>
<hangnum line="555" number="117"></hangnum>
<gatha1 line="556">‘‘Kurukacchā payātānaṃ, vāṇijānaṃ dhanesinaṃ;</gatha1>
<gathalast line="557">Nāvāya vippanaṭṭhāya, naḷamālīti vuccatī’’ti.</gathalast>
<paragraph line="558">Tasmiṃ pana samudde masāragallaṃ veḷuriyaṃ ussannaṃ ahosi. So tampi upāyena gāhāpetvā nāvāyaṃ pakkhipāpesi. Aparo nayo – <bold>naḷo</bold>ti vicchikanaḷopi kakkaṭakanaḷopi, so <pageBreak edition="V" number="4.0129" />rattavaṇṇo hoti. <bold>Veḷū</bold>ti pana pavāḷassetaṃ nāmaṃ, so ca samuddo pavāḷussanno rattobhāso ahosi, tasmā ‘‘yathā naḷova veḷuvā’’ti pucchiṃsu. Mahāsatto tato pavāḷaṃ gāhāpesīti.</paragraph>
<paragraph line="559">Vāṇijā naḷamāliṃ atikkantā balavāmukhasamuddaṃ nāma passiṃsu. Tattha udakaṃ kaḍḍhitvā kaḍḍhitvā sabbato bhāgena uggacchati. Tasmiṃ sabbato bhāgena uggate udakaṃ sabbato bhāgena chinnapapātamahāsobbho viya paññāyati, ūmiyā uggatāya ekato papātasadisaṃ hoti, bhayajanano saddo uppajjati sotāni bhindanto viya hadayaṃ phālento viya ca. Taṃ disvā vāṇijā bhītatasitā –</paragraph>
<hangnum line="560" number="118"></hangnum>
<gatha1 line="561">‘‘Mahabbhayo bhiṃsanako, saddo suyyatimānuso;</gatha1>
<gatha2 line="562">Yathā sobbho papātova, samuddo paṭidissati;</gatha2>
<gathalast line="563">Suppārakaṃ taṃ pucchāma, samuddo katamo aya’’nti. –</gathalast>
<unindented line="564">Gāthāya tassapi nāmaṃ pucchiṃsu.</unindented>
<paragraph line="565">Tattha <pageBreak edition="M" number="4.0145" /><bold>suyyatimānuso</bold>ti suyyati amānuso saddo.</paragraph>
<hangnum line="566" number="119"></hangnum>
<gatha1 line="567">‘‘Kurukacchā payātānaṃ, vāṇijānaṃ dhanesinaṃ;</gatha1>
<gathalast line="568">Nāvāya vippanaṭṭhāya, balavāmukhīti vuccatī’’ti. –</gathalast>
<unindented line="569">Bodhisatto anantaragāthāya tassa nāmaṃ ācikkhitvā ‘‘tātā, imaṃ balavāmukhasamuddaṃ <pageBreak edition="P" number="4.0142" />patvā nivattituṃ samatthā nāvā nāma natthi, ayaṃ sampattanāvaṃ nimujjāpetvā vināsaṃ pāpetī’’ti āha. Tañca nāvaṃ satta manussasatāni abhiruhiṃsu. Te sabbe maraṇabhayabhītā ekappahāreneva avīcimhi paccamānasattā viya atikāruññaṃ ravaṃ muñciṃsu. Mahāsatto ‘‘ṭhapetvā maṃ añño etesaṃ sotthibhāvaṃ kātuṃ samattho nāma natthi, saccakiriyāya tesaṃ sotthiṃ karissāmī’’ti cintetvā te āmantetvā āha – ‘‘tātā, khippaṃ maṃ gandhodakena nhāpetvā ahatavatthāni nivāsāpetvā puṇṇapātiṃ sajjetvā nāvāya dhure ṭhapethā’’ti. Te vegena tathā kariṃsu. Mahāsatto ubhohi hatthehi puṇṇapātiṃ gahetvā nāvāya dhure ṭhito saccakiriyaṃ karonto osānagāthamāha –</unindented>
<hangnum line="570" number="120"></hangnum>
<gatha1 line="571">‘‘Yato <pageBreak edition="V" number="4.0130" />sarāmi attānaṃ, yato pattosmi viññutaṃ;</gatha1>
<gatha2 line="572">Nābhijānāmi sañcicca, ekapāṇampi hiṃsitaṃ;</gatha2>
<gathalast line="573">Etena saccavajjena, sotthiṃ nāvā nivattatū’’ti.</gathalast>
<paragraph line="574">Tattha <bold>yato</bold>ti yato paṭṭhāya ahaṃ attānaṃ sarāmi, yato paṭṭhāya camhi viññutaṃ pattoti attho. <bold>Ekapāṇampi hiṃsita</bold>nti etthantare sañcicca ekaṃ kunthakipillikapāṇampi hiṃsitaṃ nābhijānāmi. Desanāmattamevetaṃ, bodhisatto pana tiṇasalākampi upādāya mayā parasantakaṃ na gahitapubbaṃ, lobhavasena paradāraṃ na olokitapubbaṃ, musā na bhāsitapubbā, tiṇaggenāpi majjaṃ na pivitapubbanti evaṃ pañcasīlavasena pana saccakiriyaṃ akāsi, katvā ca pana puṇṇapātiyā udakaṃ nāvāya dhure abhisiñci.</paragraph>
<paragraph line="575">Cattāro māse videsaṃ pakkhandanāvā nivattitvā iddhimā viya saccānubhāvena ekadivaseneva kurukacchapaṭṭanaṃ agamāsi. Gantvā ca pana thalepi aṭṭhusabhamattaṃ ṭhānaṃ pakkhanditvā nāvikassa gharadvāreyeva aṭṭhāsi. Mahāsatto tesaṃ vāṇijānaṃ suvaṇṇarajatamaṇipavāḷamuttavajirāni bhājetvā <pageBreak edition="M" number="4.0146" />adāsi. ‘‘Ettakehi <pageBreak edition="P" number="4.0143" />vo ratanehi alaṃ, mā puna samuddaṃ pavisathā’’ti tesaṃ ovādaṃ datvā yāvajīvaṃ dānādīni puññāni katvā devapuraṃ pūresi.</paragraph>
<paragraph line="576">Satthā imaṃ dhammadesanaṃ āharitvā ‘‘evaṃ, bhikkhave, pubbepi tathāgato mahāpaññoyevā’’ti vatvā jātakaṃ samodhānesi – ‘‘tadā parisā buddhaparisā ahesuṃ, suppārakapaṇḍito pana ahameva ahosi’’nti.</paragraph>
<centered line="577">Suppārakajātakavaṇṇanā navamā.</centered>
<paragraph line="578">Jātakuddānaṃ –</paragraph>
<gatha1 line="579">Mātuposaka juṇho ca, dhamma udaya pānīyo;</gatha1>
<gatha2 line="580">Yudhañcayo dasaratho, saṃvaro ca suppārako;</gatha2>
<gathalast line="581">Ekādasanipātamhi, saṅgītā nava jātakā.</gathalast>
<centered line="582">Ekādasakanipātavaṇṇanā niṭṭhitā.</centered>
</body>
</document>