<?xml version="1.0"?>
<document>
<metadata>
<normativeSource>http://tipitaka.org/romn/cscd/s0513a4.att6.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/jataka-atthakatha-4/16. timsanipato.xml</archivePath>
<titlePath>16. Tiṃsanipāto - Jātaka-aṭṭhakathā-4 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">16. Tiṃsanipāto</chapter>
<hangnum line="2"></hangnum>
<paragraph line="3"> [151] 1. Kiṃchandajātakavaṇṇanā</paragraph>
<paragraph line="4"><bold>Kiṃchando</bold><pageBreak edition="V" number="5.0001" /><pageBreak edition="P" number="5.0001" /><pageBreak edition="M" number="5.0001" /><bold>kimadhippāyo</bold>ti idaṃ satthā jetavane viharanto uposathakammaṃ ārabbha kathesi. Ekadivasañhi satthā bahū upāsake ca upāsikāyo ca uposathike dhammassavanatthāya āgantvā dhammasabhāyaṃ nisinne ‘‘uposathikāttha upāsakā’’ti pucchitvā ‘‘āma, bhante’’ti vutte ‘‘sādhu vo <pageBreak edition="V" number="5.0002" /> kataṃ uposathaṃ karontehi, porāṇakā upaḍḍhūposathakammassa nissandena mahantaṃ yasaṃ paṭilabhiṃsū’’ti vatvā tehi yācito atītaṃ āhari.</paragraph>
<paragraph line="5">Atīte bārāṇasiyaṃ brahmadatto dhammena rajjaṃ kārento saddho ahosi dānasīlauposathakammesu appamatto. So sesepi amaccādayo dānādīsu samādapesi. Purohito panassa parapiṭṭhimaṃsiko lañjakhādako kūṭavinicchayiko ahosi. Rājā uposathadivase amaccādayo pakkosāpetvā ‘‘uposathikā hothā’’ti āha. Purohito uposathaṃ na samādiyi. Atha naṃ divā lañjaṃ gahetvā kūṭaḍḍaṃ katvā upaṭṭhānaṃ āgataṃ rājā ‘‘tumhe uposathikā’’ti amacce pucchanto ‘‘tvampi ācariya uposathiko’’ti pucchi. So ‘‘āmā’’ti musāvādaṃ <pageBreak edition="M" number="5.0002" /> katvā pāsādā otari. Atha naṃ eko amacco ‘‘nanu tumhe na uposathikā’’ti codesi. So āha – ‘‘ahaṃ velāyameva bhuñjiṃ, gehaṃ pana gantvā mukhaṃ vikkhāletvā uposathaṃ adhiṭṭhāya sāyaṃ <pageBreak edition="P" number="5.0002" /> na bhuñjissāmi, rattiṃ sīlaṃ rakkhissāmi, evaṃ me upaḍḍhūposathakammaṃ bhavissatī’’ti? ‘‘Sādhu, ācariyā’’ti. So gehaṃ gantvā tathā akāsi. Punekadivasaṃ tasmiṃ vinicchaye nisinne aññatarā sīlavatī itthī aḍḍaṃ karontī gharaṃ gantuṃ alabhamānā ‘‘uposathakammaṃ nātikkamissāmī’’ti upakaṭṭhe kāle mukhaṃ vikkhāletuṃ ārabhi. Tasmiṃ khaṇe brāhmaṇassa supakkānaṃ ambaphalānaṃ ambapiṇḍi āhariyittha. So tassā uposathikabhāvaṃ ñatvā ‘‘imāni khāditvā uposathikā hohī’’ti adāsi. Sā tathā akāsi. Ettakaṃ brāhmaṇassa kammaṃ.</paragraph>
<paragraph line="6">So aparabhāge kālaṃ katvā himavantapadese kosikigaṅgāya tīre tiyojanike ambavane ramaṇīye bhūmibhāge sobhaggappatte kanakavimāne alaṅkatasirisayane suttappabuddho viya nibbatti alaṅkatapaṭiyatto uttamarūpadharo soḷasasahassadevakaññāparivāro. So rattiññeva taṃ sirisampattiṃ anubhoti. Vemānikapetabhāvena hissa kammasarikkhako vipāko ahosi, tasmā aruṇe uggacchante ambavanaṃ pavisati, paviṭṭhakkhaṇeyevassa dibbattabhāvo antaradhāyati, asītihatthatālakkhandhappamāṇo attabhāvo nibbattati, sakalasarīraṃ jhāyati, supupphitakiṃsuko viya hoti. Dvīsu hatthesu ekekāva aṅguli, tattha mahākuddālappamāṇā nakhā honti. Tehi nakhehi attano piṭṭhimaṃsaṃ phāletvā uppāṭetvā khādanto vedanāppatto mahāravaṃ ravanto dukkhaṃ anubhoti. Sūriye atthaṅgate taṃ sarīraṃ antaradhāyati, dibbasarīraṃ nibbattati, alaṅkatapaṭiyattā dibbanāṭakitthiyo nānātūriyāni gahetvā parivārenti. So mahāsampattiṃ anubhavanto ramaṇīye ambavane dibbapāsādaṃ abhiruhati. Iti so uposathikāya itthiyā ambaphaladānassa nissandena tiyojanikaṃ ambavanaṃ paṭilabhati <pageBreak edition="V" number="5.0003" />, lañjaṃ gahetvā kūṭaḍḍakaraṇanissandena pana piṭṭhimaṃsaṃ uppāṭetvā <pageBreak edition="P" number="5.0003" /> khādati, upaḍḍhūposathassa nissandena rattiṃ sampattiṃ anubhoti, soḷasasahassanāṭakitthīhi parivuto paricāresi.</paragraph>
<paragraph line="7">Tasmiṃ <pageBreak edition="M" number="5.0003" /> kāle bārāṇasirājā kāmesu dosaṃ disvā isipabbajjaṃ pabbajitvā adhogaṅgāya ramaṇīye bhūmipadese paṇṇasālaṃ kāretvā uñchācariyāya yāpento vihāsi. Athekadivasaṃ tamhā ambavanā mahāghaṭappamāṇaṃ ambapakkaṃ gaṅgāya patitvā sotena vuyhamānaṃ tassa tāpasassa paribhogatitthābhimukhaṃ agamāsi. So mukhaṃ dhovanto taṃ majjhe nadiyā āgacchantaṃ disvā udakaṃ taranto gantvā ādāya assamapadaṃ āharitvā agyāgāre ṭhapetvā satthakena phāletvā yāpanamattaṃ khāditvā sesaṃ kadalipaṇṇehi paṭicchādetvā punappunaṃ divase divase yāva parikkhayā khādi. Tasmiṃ pana khīṇe aññaṃ phalāphalaṃ khādituṃ nāsakkhi, rasataṇhāya bajjhitvā ‘‘tameva ambapakkaṃ khādissāmī’’ti nadītīraṃ gantvā nadiṃ olokento ‘‘ambaṃ alabhitvā na uṭṭhahissāmī’’ti sanniṭṭhānaṃ katvā nisīdi. So tattha nirāhāro ekampi divasaṃ, dvepi, tīṇi, catu, pañca, cha divasāni vātātapena parisussanto ambaṃ olokento nisīdi. Atha sattame divase nadīdevatā āvajjamānā taṃ kāraṇaṃ ñatvā ‘‘ayaṃ tāpaso taṇhāvasiko hutvā sattāhaṃ nirāhāro gaṅgaṃ olokento nisīdi, imassa ambapakkaṃ adātuṃ na yuttaṃ, alabhanto marissati, dassāmi tassā’’ti āgantvā gaṅgāya upari ākāse ṭhatvā tena saddhiṃ sallapantī paṭhamaṃ gāthamāha –</paragraph>
<hangnum line="8" number="1"></hangnum>
<gatha1 line="9"> ‘‘Kiṃchando kimadhippāyo, eko sammasi ghammani;</gatha1>
<gathalast line="10">Kiṃpatthayāno kiṃ esaṃ, kena atthena brāhmaṇā’’ti.</gathalast>
<paragraph line="11">Tattha <bold>chando</bold>ti ajjhāsayo. <bold>Adhippāyo</bold>ti cittaṃ. <bold>Sammasī</bold>ti acchasi. <bold>Ghammanī</bold>ti gimhe. <bold>Esa</bold>nti esanto. <bold>Brāhmaṇā</bold>ti pabbajitattā tāpasaṃ ālapati. Idaṃ vuttaṃ hoti – brāhmaṇa, tvaṃ kiṃ adhippāyo kiṃ cintento kiṃ patthento kiṃ gavesanto kenatthena imasmiṃ gaṅgātīre gaṅgaṃ olokento nisinnoti.</paragraph>
<paragraph line="12">Taṃ <pageBreak edition="P" number="5.0004" /> sutvā tāpaso nava gāthā abhāsi –</paragraph>
<hangnum line="13" number="2"></hangnum>
<gatha1 line="14"> ‘‘Yathā mahā vāridharo, kumbho supariṇāhavā;</gatha1>
<gathalast line="15">Tathūpamaṃ ambapakkaṃ, vaṇṇagandharasuttamaṃ.</gathalast>
<hangnum line="16" number="3"></hangnum>
<gatha1 line="17"> ‘‘Taṃ <pageBreak edition="V" number="5.0004" /><pageBreak edition="M" number="5.0004" /> vuyhamānaṃ sotena, disvānāmalamajjhime;</gatha1>
<gathalast line="18">Pāṇībhi naṃ gahetvāna, agyāyatanamāhariṃ.</gathalast>
<hangnum line="19" number="4"></hangnum>
<gatha1 line="20"> ‘‘Tato kadalipattesu, nikkhipitvā sayaṃ ahaṃ;</gatha1>
<gathalast line="21">Satthena naṃ vikappetvā, khuppipāsaṃ ahāsi me.</gathalast>
<hangnum line="22" number="5"></hangnum>
<gatha1 line="23"> ‘‘Sohaṃ apetadaratho, byantībhūto dukhakkhamo;</gatha1>
<gathalast line="24">Assādaṃ nādhigacchāmi, phalesvaññesu kesuci.</gathalast>
<hangnum line="25" number="6"></hangnum>
<gatha1 line="26"> ‘‘Sosetvā nūna maraṇaṃ, taṃ mamaṃ āvahissati;</gatha1>
<gatha2 line="27">Ambaṃ yassa phalaṃ sādu, madhuraggaṃ manoramaṃ;</gatha2>
<gathalast line="28">Yamuddhariṃ vuyhamānaṃ, udadhismā mahaṇṇave.</gathalast>
<hangnum line="29" number="7"></hangnum>
<gatha1 line="30"> ‘‘Akkhātaṃ te mayā sabbaṃ, yasmā upavasāmahaṃ;</gatha1>
<gathalast line="31">Rammaṃ pati nisinnosmi, puthulomāyutā puthu.</gathalast>
<hangnum line="32" number="8"></hangnum>
<gatha1 line="33"> ‘‘Tvañca kho meva akkhāhi, attānamapalāyini;</gatha1>
<gathalast line="34">Kā vā tvamasi kalyāṇi, kissa vā tvaṃ sumajjhime.</gathalast>
<hangnum line="35" number="9"></hangnum>
<gatha1 line="36"> ‘‘Ruppapaṭṭapalimaṭṭhīva, byagghīva girisānujā;</gatha1>
<gathalast line="37">Yā santi nāriyo devesu, devānaṃ paricārikā.</gathalast>
<hangnum line="38" number="10"></hangnum>
<gatha1 line="39"> ‘‘Yā ca manussalokasmiṃ, rūpenānvāgatitthiyo;</gatha1>
<gatha2 line="40">Rūpena te sadisī natthi, devesu gandhabbamanussaloke;</gatha2>
<gathalast line="41">Puṭṭhāsi me cārupubbaṅgi, brūhi nāmañca bandhave’’ti.</gathalast>
<paragraph line="42">Tattha <bold>vāridharo kumbho</bold>ti udakaghaṭo. <bold>Supariṇāhavā</bold>ti susaṇṭhāno. <bold>Vaṇṇagandharasuttama</bold>nti vaṇṇagandharasehi uttamaṃ. <bold>Disvānā</bold>ti disvā. <bold>Amalamajjhime</bold>ti nimmalamajjhe. Devataṃ ālapanto evamāha. <bold>Pāṇībhī</bold>ti hatthehi. <bold>Agyāyatanamāhari</bold>nti attano aggihutasālaṃ āhariṃ. <bold>Vikappetvā</bold>ti vicchinditvā. ‘‘Vikantetvā’’tipi pāṭho. ‘‘Khādi’’nti pāṭhaseso. <bold>Ahāsi me</bold>ti <pageBreak edition="V" number="5.0005" /> taṃ jivhagge ṭhapitamattameva satta rasaharaṇisahassāni pharitvā mama <pageBreak edition="P" number="5.0005" /> khudañca pipāsañca hari. <bold>Apetadaratho</bold>ti vigatakāyacittadaratho <pageBreak edition="M" number="5.0005" />. Sudhābhojanaṃ bhuttassa viya hi tassa sabbadarathaṃ apahari. <bold>Byantībhūto</bold>ti tassa ambapakkassa vigatanto jāto, parikkhīṇaambapakko hutvāti attho. <bold>Dukhakkhamo</bold>ti dukkhena asātena kāyakkhamena ceva cittakkhamena ca samannāgato. Aññesu pana kadalipanasādīsu phalesu parittakampi assādaṃ nādhigacchāmi, sabbāni me jivhāya ṭhapitamattāni tittakāneva sampajjantīti dīpeti.</paragraph>
<paragraph line="43"><bold>Sosetvā</bold>ti nirāhāratāya sosetvā sukkhāpetvā. <bold>Taṃ mama</bold>nti taṃ mama. <bold>Yassā</bold>ti yaṃ assa, ahosīti attho. Idaṃ vuttaṃ hoti – yaṃ phalaṃ mama sādu ahosi, yamahaṃ gambhīre puthulaudakakkhandhasaṅkhāte mahaṇṇave vuyhamānaṃ tato udadhismā uddhariṃ, taṃ ambaṃ mama maraṇaṃ āvahissatīti maññāmi, mayhaṃ taṃ alabhantassa jīvitaṃ nappavattissatīti. <bold>Upavasāmī</bold>ti khuppipāsāhi upagato vasāmi. <bold>Rammaṃ pati nisinnosmī</bold>ti ramaṇīyaṃ nadiṃ pati ahaṃ nisinno. <bold>Puthulomāyutā puthū</bold>ti ayaṃ nadī puthulomehi macchehi āyutā puthu vipulā, api nāma me ito sotthi bhaveyyāti adhippāyo. <bold>Apalāyinī</bold>ti apalāyitvā mama sammukhe ṭhiteti taṃ devataṃ ālapati. ‘‘Apalāsinī’’tipi pāṭho, palāsarahite anavajjasarīreti attho. <bold>Kissa vā</bold>ti kissa vā kāraṇā idhāgatāsīti pucchati.</paragraph>
<paragraph line="44"><bold>Rūpapaṭṭapalimaṭṭhīvā</bold>ti suṭṭhu parimajjitakañcanapaṭṭasadisī. <bold>Byagghīvā</bold>ti līlāvilāsena taruṇabyagghapotikā viya. <bold>Devāna</bold>nti channaṃ kāmāvacaradevānaṃ. <bold>Yā ca manussalokasmi</bold>nti yā ca manussaloke. <bold>Rūpenānvāgatitthiyo</bold>ti rūpena anvāgatā itthiyo natthīti attano sambhāvanāya evamāha. Tava rūpasadisāya nāma na bhavitabbanti hissa adhippāyo. <bold>Gandhabbamanussaloke</bold>ti mūlagandhādinissitesu gandhabbesu ca manussaloke ca. <bold>Cārupubbaṅgī</bold>ti cārunā pubbaṅgena ūrulakkhaṇena samannāgate. <bold>Nāmañca bandhave</bold>ti attano nāmagottañca bandhave ca mayhaṃ akkhāhīti vadati.</paragraph>
<paragraph line="45">Tato devadhītā aṭṭha gāthā abhāsi –</paragraph>
<hangnum line="46" number="11"></hangnum>
<gatha1 line="47"> ‘‘Yaṃ tvaṃ pati nisinnosi, rammaṃ brāhmaṇa kosikiṃ;</gatha1>
<gathalast line="48">Sāhaṃ bhusālayāvutthā, varavārivahoghasā.</gathalast>
<hangnum line="49" number="12"></hangnum>
<gatha1 line="50"> ‘‘Nānādumagaṇākiṇṇā <pageBreak edition="V" number="5.0006" /><pageBreak edition="M" number="5.0006" />, bahukā girikandarā;</gatha1>
<gathalast line="51">Mameva pamukhā honti, abhisandanti pāvuse.</gathalast>
<hangnum line="52" number="13"></hangnum>
<gatha1 line="53"> ‘‘Atho <pageBreak edition="P" number="5.0006" /> bahū vanatodā, nīlavārivahindharā;</gatha1>
<gathalast line="54">Bahukā nāgavittodā, abhisandanti vārinā.</gathalast>
<hangnum line="55" number="14"></hangnum>
<gatha1 line="56"> ‘‘Tā ambajambulabujā, nīpā tālā cudumbarā;</gatha1>
<gathalast line="57">Bahūni phalajātāni, āvahanti abhiṇhaso.</gathalast>
<hangnum line="58" number="15"></hangnum>
<gatha1 line="59"> ‘‘Yaṃ kiñci ubhato tīre, phalaṃ patati ambuni;</gatha1>
<gathalast line="60">Asaṃsayaṃ taṃ sotassa, phalaṃ hoti vasānugaṃ.</gathalast>
<hangnum line="61" number="16"></hangnum>
<gatha1 line="62"> ‘‘Etadaññāya medhāvi, puthupañña suṇohi me;</gatha1>
<gathalast line="63">Mā rocaya mabhisaṅgaṃ, paṭisedha janādhipa.</gathalast>
<hangnum line="64" number="17"></hangnum>
<gatha1 line="65"> ‘‘Na vāhaṃ vaḍḍhavaṃ maññe, yaṃ tvaṃ raṭṭhābhivaḍḍhana;</gatha1>
<gathalast line="66">Āceyyamāno rājisi, maraṇaṃ abhikaṅkhasi.</gathalast>
<hangnum line="67" number="18"></hangnum>
<gatha1 line="68"> ‘‘Tassa jānanti pitaro, gandhabbā ca sadevakā;</gatha1>
<gatha2 line="69">Ye cāpi isayo loke, saññatattā tapassino;</gatha2>
<gathalast line="70">Asaṃsayaṃ tepi jānanti, paṭṭhabhūtā yasassino’’ti.</gathalast>
<paragraph line="71">Tattha <bold>kosiki</bold>nti yaṃ tvaṃ, brāhmaṇa, rammaṃ kosikiṃ gaṅgaṃ pati nisinno. <bold>Bhusālayāvutthā</bold>ti bhuse caṇḍasote ālayo yassa vimānassa, tasmiṃ adhivatthā, gaṅgaṭṭhakavimānavāsinīti attho. <bold>Varavārivahoghasā</bold>ti varavārivahena oghena samannāgatā. <bold>Pamukhā</bold>ti tā vuttappakārā girikandarā maṃ pamukhaṃ karonti, ahaṃ tāsaṃ pāmokkhā homīti dasseti. <bold>Abhisandantī</bold>ti sandanti pavattanti, tato tato āgantvā maṃ kosikigaṅgaṃ pavisantīti attho. <bold>Vanatodā</bold>ti na kevalaṃ kandarāva, atha kho bahū vanatodā tamhā tamhā vanamhā udakānipi maṃ bahūni pavisanti. <bold>Nīlavārivahindharā</bold>ti maṇivaṇṇena nīlavārinā yutte udakakkhandhasaṅkhāte vahe dhārayantiyo. <bold>Nāgavittodā</bold>ti nāgānaṃ vittikārena dhanasaṅkhātena vā udakena <pageBreak edition="V" number="5.0007" /> samannāgatā. <bold>Vārinā</bold>ti evarūpā hi bahū nadiyo maṃ vārināva abhisandanti pūrentīti dasseti.</paragraph>
<paragraph line="72"><bold>Tā</bold>ti <pageBreak edition="M" number="5.0007" /> tā nadiyo. <bold>Āvahantī</bold>ti etāni ambādīni ākaḍḍhanti. Sabbāni hi etāni upayogatthe paccattavacanāni. Atha vā <bold>tā</bold>ti upayogabahuvacanaṃ. <bold>Āvahantī</bold>ti imāni ambādīni tā nadiyo āgacchanti, upagacchantīti attho, evaṃ upagatāni pana mama sotaṃ pavisantīti adhippāyo. <bold>Sotassā</bold>ti yaṃ ubhato tīre jātarukkhehi phalaṃ mama ambuni patati, sabbaṃ taṃ mama sotasseva vasānugaṃ hoti. Natthettha saṃsayoti evaṃ ambapakkassa nadīsotena āgamanakāraṇaṃ kathesi.</paragraph>
<paragraph line="73"><bold>Medhāvi puthupaññā</bold>ti ubhayaṃ ālapanameva. <bold>Mā rocayā</bold>ti evaṃ taṇhābhisaṅgaṃ mā rocaya. <bold>Paṭisedhā</bold>ti paṭisedhehi nanti rājānaṃ ovadati. <bold>Vaḍḍhava</bold>nti paññāvaḍḍhabhāvaṃ paṇḍitabhāvaṃ. <bold>Raṭṭhābhivaḍḍhanā</bold>ti <pageBreak edition="P" number="5.0007" /> raṭṭhassa abhivaḍḍhana. <bold>Āceyyamāno</bold>ti maṃsalohitehi āciyanto vaḍḍhanto, taruṇova hutvāti attho. <bold>Rājisī</bold>ti taṃ ālapati. Idaṃ vuttaṃ hoti – yaṃ tvaṃ nirāhāratāya sussamāno taruṇova samāno ambalobhena maraṇaṃ abhikaṅkhasi, na ve ahaṃ tava imaṃ paṇḍitabhāvaṃ maññāmīti.</paragraph>
<paragraph line="74"><bold>Tassā</bold>ti yo puggalo taṇhāvasiko hoti, tassa taṇhāvasikabhāvaṃ ‘‘pitaro’’ti saṅkhaṃ gatā brahmāno ca saddhiṃ kāmāvacaradevehi gandhabbā ca vuttappakārā dibbacakkhukā isayo ca asaṃsayaṃ jānanti. Anacchariyañcetaṃ, yaṃ te iddhimanto jāneyyuṃ, ‘‘asuko hi nāma taṇhāvasiko hotī’’ti. Puna tesaṃ bhāsamānānaṃ vacanaṃ sutvā yepi tesaṃ paṭṭhabhūtā yasassino paricārakā, tepi jānanti. Pāpakammaṃ karontassa hi raho nāma natthīti tāpasassa saṃvegaṃ uppādentī evamāha.</paragraph>
<paragraph line="75">Tato tāpaso catasso gāthā abhāsi –</paragraph>
<hangnum line="76" number="19"></hangnum>
<gatha1 line="77"> ‘‘Evaṃ viditvā vidū sabbadhammaṃ, viddhaṃsanaṃ cavanaṃ jīvitassa;</gatha1>
<gathalast line="78">Na cīyatī tassa narassa pāpaṃ, sace na ceteti vadhāya tassa.</gathalast>
<hangnum line="79" number="20"></hangnum>
<gatha1 line="80"> ‘‘Isipūgasamaññāte <pageBreak edition="M" number="5.0008" />, evaṃ lokyā viditā sati;</gatha1>
<gathalast line="81">Anariyaparisambhāse, pāpakammaṃ jigīsasi.</gathalast>
<hangnum line="82" number="21"></hangnum>
<gatha1 line="83"> ‘‘Sace <pageBreak edition="V" number="5.0008" /> ahaṃ marissāmi, tīre te puthusussoṇi;</gatha1>
<gathalast line="84">Asaṃsayaṃ taṃ asiloko, mayi pete āgamissati.</gathalast>
<hangnum line="85" number="22"></hangnum>
<gatha1 line="86"> ‘‘Tasmā hi pāpakaṃ kammaṃ, rakkhasseva sumajjhime;</gatha1>
<gathalast line="87">Mā taṃ sabbo jano pacchā, pakuṭṭhāyi mayi mate’’ti.</gathalast>
<paragraph line="88">Tattha <bold>evaṃ viditvā</bold>ti yathā ahaṃ sīlañca aniccatañca jānāmi, evaṃ jānitvā ṭhitassa. <bold>Vidū</bold>ti viduno. <bold>Sabbadhamma</bold>nti sabbaṃ sucaritadhammaṃ. Tividhañhi sucaritaṃ idha sabbadhammoti adhippetaṃ. <bold>Viddhaṃsana</bold>nti bhaṅgaṃ. <bold>Cavana</bold>nti cutiṃ. <bold>Jīvitassā</bold>ti āyuno. Idaṃ vuttaṃ hoti – evaṃ viditvā ṭhitassa paṇḍitassa sabbaṃ sucaritadhammaṃ jīvitassa ca aniccataṃ jānantassa evarūpassa narassa pāpaṃ na cīyati na vaḍḍhati. <bold>Sace na ceteti vadhāya tassā</bold>ti tassa saṅkhaṃ gatassa parapuggalassa vadhāya na ceteti na pakappeti, neva parapuggalaṃ vadhāya ceteti, nāpi parasantakaṃ vināseti, ahañca kassaci vadhāya acetetvā kevalaṃ ambapakke āsaṅgaṃ katvā gaṅgaṃ olokento nisinno, tvaṃ mayhaṃ kiṃ nāma akusalaṃ passasīti.</paragraph>
<paragraph line="89"><bold>Isipūgasamaññāte</bold>ti <pageBreak edition="P" number="5.0008" /> isigaṇena suṭṭhu aññāte isīnaṃ sammate. <bold>Evaṃ lokyā</bold>ti tvaṃ nāma pāpapavāhanena lokassa hitāti evaṃ viditā. <bold>Satī</bold>ti sati sobhane uttameti ālapanametaṃ. <bold>Anariyaparisambhāse</bold>ti ‘‘tassa jānanti pitaro’’tiādikāya asundarāya paribhāsāya samannāgate. <bold>Jigīsasī</bold>ti mayi pāpe asaṃvijjantepi maṃ evaṃ paribhāsantī ca paramaraṇaṃ ajjhupekkhantī ca attano pāpakammaṃ gavesasi uppādesi. <bold>Tīre te</bold>ti tava gaṅgātīre. <bold>Puthusussoṇī</bold>ti puthulāya sundarāya soṇiyā samannāgate. <bold>Pete</bold>ti ambapakkaṃ alabhitvā paralokaṃ gate, mateti attho. <bold>Pakuṭṭhāyī</bold>ti akkosi garahi nindi. ‘‘Pakvatthāsī’’tipi pāṭho.</paragraph>
<paragraph line="90">Taṃ <pageBreak edition="M" number="5.0009" /> sutvā devadhītā pañca gāthā abhāsi –</paragraph>
<hangnum line="91" number="23"></hangnum>
<gatha1 line="92"> ‘‘Aññātametaṃ avisayhasāhi, attānamambañca dadāmi te taṃ;</gatha1>
<gathalast line="93">Yo dubbaje kāmaguṇe pahāya, santiñca dhammañca adhiṭṭhitosi.</gathalast>
<hangnum line="94" number="24"></hangnum>
<gatha1 line="95"> ‘‘Yo <pageBreak edition="V" number="5.0009" /> hitvā pubbasaññogaṃ, pacchāsaṃyojane ṭhito;</gatha1>
<gathalast line="96">Adhammañceva carati, pāpañcassa pavaḍḍhati.</gathalast>
<hangnum line="97" number="25"></hangnum>
<gatha1 line="98"> ‘‘Ehi taṃ pāpayissāmi, kāmaṃ appossuko bhava;</gatha1>
<gathalast line="99">Upanayāmi sītasmiṃ, viharāhi anussuko.</gathalast>
<hangnum line="100" number="26"></hangnum>
<gatha1 line="101"> ‘‘Taṃ puppharasamattebhi, vakkaṅgehi arindama;</gatha1>
<gatha2 line="102">Koñcā mayūrā diviyā, kolaṭṭhimadhusāḷikā;</gatha2>
<gathalast line="103">Kūjitā haṃsapūgehi, kokilettha pabodhare.</gathalast>
<hangnum line="104" number="27"></hangnum>
<gatha1 line="105"> ‘‘Ambettha vippasākhaggā, palālakhalasannibhā;</gatha1>
<gathalast line="106">Kosambasalaḷā nīpā, pakkatālavilambino’’ti.</gathalast>
<paragraph line="107">Tattha <bold>aññātameta</bold>nti ‘‘garahā te bhavissatīti vadanto ambapakkatthāya vadasī’’ti etaṃ kāraṇaṃ mayā aññātaṃ. <bold>Avisayhasāhī</bold>ti rājāno nāma dussahaṃ sahanti, tena naṃ ālapantī evamāha. <bold>Attāna</bold>nti taṃ āliṅgitvā ambavanaṃ nayantī attānañca te dadāmi tañca ambaṃ. <bold>Kāmaguṇe</bold>ti kañcanamālāsetacchattapaṭimaṇḍite vatthukāme. <bold>Santiñca dhammañcā</bold>ti dussīlyavūpasamena santisaṅkhātaṃ sīlañceva sucaritadhammañca. <bold>Adhiṭṭhitosī</bold>ti yo tvaṃ ime guṇe upagato, etesu vā patiṭṭhitoti attho.</paragraph>
<paragraph line="108"><bold>Pubbasaññoga</bold>nti purimabandhanaṃ. <bold>Pacchāsaṃyojane</bold>ti pacchimabandhane. Idaṃ vuttaṃ hoti – ambho tāpasa yo mahantaṃ rajjasirivibhavaṃ pahāya ambapakkamatte <pageBreak edition="P" number="5.0009" /> rasataṇhāya bajjhitvā vātātapaṃ agaṇetvā nadītīre sussamāno nisīdati, so mahāsamuddaṃ taritvā velante saṃsīdanapuggalasadiso. Yo puggalo rasataṇhāvasiko adhammañceva carati, rasataṇhāvasena kariyamānaṃ pāpañcassa pavaḍḍhatīti. Iti sā tāpasaṃ garahantī evamāha.</paragraph>
<paragraph line="109"><bold>Kāmaṃ appossuko bhavā</bold>ti ekaṃseneva ambapakke nirālayo hohi. <bold>Sītasmi</bold>nti sītale ambavane. <bold>Ta</bold>nti evaṃ vadamānāva devatā tāpasaṃ <pageBreak edition="M" number="5.0010" /> āliṅgitvā ure nipajjāpetvā ākāse pakkhantā tiyojanikaṃ dibbaambavanaṃ disvā sakuṇasaddañca sutvā tāpasassa ācikkhantī ‘‘ta’’nti evamāha. <bold>Puppharasamattebhī</bold>ti puppharasena mattehi. <bold>Vakkaṅgehī</bold>ti vaṅkagīvehi sakuṇehi abhināditanti <pageBreak edition="V" number="5.0010" /> attho. Idāni te sakuṇe ācikkhantī ‘‘koñcā’’tiādimāha. Tattha <bold>diviyā</bold>ti dibyā. <bold>Kolaṭṭhimadhusāḷikā</bold>ti kolaṭṭhisakuṇā ca nāma suvaṇṇasāḷikā sakuṇā ca. Ete dibbasakuṇā ettha vasantīti dasseti. <bold>Kūjitā haṃsapūgehī</bold>ti haṃsagaṇehi upakūjitā viravasaṅghaṭṭitā. <bold>Kokilettha pabodhare</bold>ti ettha ambavane kokilā vassantiyo attānaṃ pabodhenti ñāpenti. <bold>Ambetthā</bold>ti ambā ettha. <bold>Vippasākhaggā</bold>ti phalabhārena onamitasākhaggā. <bold>Palālakhalasannibhā</bold>ti pupphasannicayena sālipalālakhalasadisā. <bold>Pakkatālavilambino</bold>ti pakkatālaphalavilambino. Evarūpā rukkhā ca ettha atthīti ambavanaṃ vaṇṇeti.</paragraph>
<paragraph line="110">Vaṇṇayitvā ca pana tāpasaṃ tattha otāretvā ‘‘imasmiṃ ambavane ambāni khādanto attano taṇhaṃ pūrehī’’ti vatvā pakkāmi. Tāpaso ambāni khāditvā taṇhaṃ pūretvā vissamitvā ambavane vicaranto taṃ petaṃ dukkhaṃ anubhavantaṃ disvā kiñci vattuṃ nāsakkhi. Sūriye pana atthaṅgate taṃ nāṭakitthiparivāritaṃ dibbasampattiṃ anubhavamānaṃ disvā tisso gāthā abhāsi –</paragraph>
<hangnum line="111" number="28"></hangnum>
<gatha1 line="112"> ‘‘Mālī kiriṭī kāyūrī, aṅgadī candanussado;</gatha1>
<gathalast line="113">Rattiṃ tvaṃ paricāresi, divā vedesi vedanaṃ.</gathalast>
<hangnum line="114" number="29"></hangnum>
<gatha1 line="115"> ‘‘Soḷasitthisahassāni, yā temā paricārikā;</gatha1>
<gathalast line="116">Evaṃ mahānubhāvosi, abbhuto lomahaṃsano.</gathalast>
<hangnum line="117" number="30"></hangnum>
<gatha1 line="118"> ‘‘Kiṃ kammamakarī pubbe, pāpaṃ attadukhāvahaṃ;</gatha1>
<gathalast line="119">Yaṃ karitvā manussesu, piṭṭhimaṃsāni khādasī’’ti.</gathalast>
<paragraph line="120">Tattha <bold>mālī</bold>ti dibbamālādharo. <bold>Kiriṭī</bold>ti dibbaveṭhanadharo. <bold>Kāyūrī</bold>ti dibbābharaṇapaṭimaṇḍito. <bold>Aṅgadī</bold>ti dibbaṅgadasamannāgato. <bold>Candanussado</bold>ti <pageBreak edition="P" number="5.0010" /> dibbacandanavilitto. <bold>Paricāresī</bold>ti indriyāni dibbavisayesu cāresi. <bold>Divā</bold>ti divā <pageBreak edition="M" number="5.0011" /> pana mahādukkhaṃ anubhosi. <bold>Yā temā</bold>ti yā te imā. <bold>Abbhuto</bold>ti manussaloke abhūtapubbo. <bold>Lomahaṃsano</bold>ti ye taṃ passanti, tesaṃ lomāni haṃsanti. <bold>Pubbe</bold>ti purimabhave. <bold>Attadukhāvaha</bold>nti attano dukkhāvahaṃ. <bold>Manussesū</bold>ti yaṃ manussaloke katvā idāni attano piṭṭhimaṃsāni khādasīti pucchati.</paragraph>
<paragraph line="121">Peto <pageBreak edition="V" number="5.0011" /> taṃ sañjānitvā ‘‘tumhe maṃ na sañjānātha, ahaṃ tumhākaṃ purohito ahosiṃ, idaṃ me rattiṃ sukhānubhavanaṃ tumhe nissāya katassa upaḍḍhūposathassa nissandena laddhaṃ, divā dukkhānubhavanaṃ pana mayā pakatassa pāpasseva nissandena. Ahañhi tumhehi vinicchaye ṭhapito kūṭaḍḍaṃ karitvā lañjaṃ gahetvā parapiṭṭhimaṃsiko hutvā tassa divā katassa kammassa nissandena idaṃ dukkhaṃ anubhavāmī’’ti vatvā gāthādvayamāha –</paragraph>
<hangnum line="122" number="31"></hangnum>
<gatha1 line="123"> ‘‘Ajjhenāni paṭiggayha, kāmesu gadhito ahaṃ;</gatha1>
<gathalast line="124">Acariṃ dīghamaddhānaṃ, paresaṃ ahitāyahaṃ.</gathalast>
<hangnum line="125" number="32"></hangnum>
<gatha1 line="126"> ‘‘Yo piṭṭhimaṃsiko hoti, evaṃ ukkacca khādati;</gatha1>
<gathalast line="127">Yathāhaṃ ajja khādāmi, piṭṭhimaṃsāni attano’’ti.</gathalast>
<paragraph line="128">Tattha <bold>ajjhenānī</bold>ti vede. <bold>Paṭiggayhā</bold>ti paṭiggahetvā adhīyitvā. <bold>Acari</bold>nti paṭipajjiṃ. <bold>Ahitāyaha</bold>nti ahitāya atthanāsanāya ahaṃ. <bold>Yo piṭṭhimaṃsiko</bold>ti yo puggalo paresaṃ piṭṭhimaṃsakhādako pisuṇo hoti. <bold>Ukkaccā</bold>ti ukkantitvā.</paragraph>
<paragraph line="129">Idañca pana vatvā tāpasaṃ pucchi – ‘‘tumhe kathaṃ idhāgatā’’ti. Tāpaso sabbaṃ vitthārena kathesi. ‘‘Idāni pana, bhante, idheva vasissatha, gamissathā’’ti. ‘‘Na vasissāmi, assamapadaṃyeva gamissāmī’’ti. Peto ‘‘sādhu, bhante, ahaṃ vo nibaddhaṃ ambapakkena upaṭṭhahissāmī’’ti vatvā attano ānubhāvena assamapadeyeva otāretvā ‘‘anukkaṇṭhā idheva vasathā’’ti paṭiññaṃ gahetvā gato. Tato paṭṭhāya nibaddhaṃ ambapakkena upaṭṭhahi. Tāpaso taṃ paribhuñjanto kasiṇaparikammaṃ katvā jhānābhiññā nibbattetvā brahmalokaparāyaṇo ahosi.</paragraph>
<paragraph line="130">Satthā <pageBreak edition="P" number="5.0011" /> upāsakānaṃ imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne keci sotāpannā ahesuṃ, <pageBreak edition="M" number="5.0012" /> keci sakadāgāmino, keci anāgāmino. Tadā devadhītā uppalavaṇṇā ahosi, tāpaso pana ahameva ahosinti.</paragraph>
<centered line="131">Kiṃchandajātakavaṇṇanā paṭhamā.</centered>
<hangnum line="132"></hangnum>
<paragraph line="133"> [512] 2. Kumbhajātakavaṇṇanā</paragraph>
<paragraph line="134"><bold>Ko</bold><pageBreak edition="V" number="5.0012" /><bold>pāturāsī</bold>ti idaṃ satthā jetavane viharanto visākhāya sahāyikā surāpītā pañcasatā itthiyo ārabbha kathesi. Sāvatthiyaṃ kira surāchaṇe saṅghuṭṭhe tā pañcasatā itthiyo sāmikānaṃ chaṇe kīḷamānānaṃ tikkhasuraṃ paṭiyādetvā ‘‘chaṇaṃ kīḷissāmā’’ti sabbāpi visākhāya santikaṃ gantvā ‘‘sahāyike chaṇaṃ kīḷissāmā’’ti vatvā ‘‘ayaṃ surāchaṇo, na ahaṃ suraṃ pivissāmī’’ti vutte – ‘‘tumhe sammāsambuddhassa dānaṃ detha, mayaṃ chaṇaṃ karissāmā’’ti āhaṃsu. Sā ‘‘sādhū’’ti sampaṭicchitvā tā uyyojetvā satthāraṃ nimantāpetvā mahādānaṃ pavattetvā bahuṃ gandhamālaṃ ādāya sāyanhasamaye dhammakathaṃ sotuṃ tāhi parivutā jetavanaṃ agamāsi. Tā panitthiyo suraṃ pivamānāva tāya saddhiṃ gantvā dvārakoṭṭhake ṭhatvā suraṃ pivitvāva tāya saddhiṃ satthu santikaṃ agamaṃsu. Visākhā satthāraṃ vanditvā ekamantaṃ nisīdi, itarāsu ekaccā satthu santikeyeva nacciṃsu, ekaccā gāyiṃsu, ekaccā hatthakukkuccapādakukkuccāni, ekaccā kalahaṃ akaṃsu.</paragraph>
<paragraph line="135">Satthā tāsaṃ saṃvegajananatthāya bhamukalomato raṃsī vissajjesi, andhakāratimisā ahosi. Tā bhītā ahesuṃ maraṇabhayatajjitā, tena tāsaṃ surā jīri. Satthā nisinnapallaṅke antarahito sinerumuddhani ṭhatvā uṇṇalomato raṃsī vissajjesi, candasūriyasahassuggamanaṃ viya ahosi. Satthā tattha ṭhitova tāsaṃ saṃvegajananatthāya –</paragraph>
<gatha1 line="136">‘‘Ko nu hāso kimānando, niccaṃ pajjalite sati;</gatha1>
<gathalast line="137">Andhakārena onaddhā, padīpaṃ na gavesathā’’ti. (dha. pa. 146) –</gathalast>
<unindented line="138">Imaṃ gāthamāha. Gāthāpariyosāne tā pañcasatāpi sotāpattiphale patiṭṭhahiṃsu. Satthā āgantvā gandhakuṭichāyāya buddhāsane nisīdi. Atha <pageBreak edition="M" number="5.0013" /> naṃ visākhā vanditvā, ‘‘bhante, idaṃ hirottappabhedakaṃ surāpānaṃ nāma kadā uppanna’’nti pucchi. So tassā ācikkhanto atītaṃ āhari.</unindented>
<paragraph line="139">Atīte <pageBreak edition="P" number="5.0012" /> bārāṇasiyaṃ brahmadatte rajjaṃ kārente eko kāsiraṭṭhavāsī suro nāma vanacarako bhaṇḍapariyesanatthāya himavantaṃ agamāsi. Tattheko rukkho uggantvā porisamatte ṭhāne tidhākappo ahosi. Tassa tiṇṇaṃ kappānaṃ antare cāṭippamāṇo āvāṭo ahosi. So deve vassante udakena pūrito, taṃ parivāretvā harītakī āmalakī maricagaccho ca ahosi <pageBreak edition="V" number="5.0013" />, tesaṃ pakkāni phalāni chijjitvā tattha patanti. Tassāvidūre sayaṃjātasāli jāto, tato suvakā sālisīsāni āharitvā tasmiṃ rukkhe nisīditvā khādanti. Tesaṃ khādamānānaṃ sālīpi taṇḍulāpi tattha patanti. Iti taṃ udakaṃ sūriyasantāpena paccamānaṃ rasaṃ lohitavaṇṇaṃ ahosi. Nidāghasamaye pipāsitā sakuṇagaṇā āgantvā taṃ pivitvā mattā parivattitvā rukkhamūle patiṃsu, tasmiṃ thokaṃ niddāyitvā vikūjamānā pakkamanti. Rukkhasunakhamakkaṭādīsupi eseva nayo. Vanacarako taṃ disvā ‘‘sace idaṃ visaṃ bhaveyya, ime mareyyuṃ, ime pana thokaṃ niddāyitvā yathāsukhaṃ gacchanti, nayidaṃ visa’’nti sayaṃ pivitvā matto hutvā maṃsaṃ khāditukāmo ahosi. Tato aggiṃ katvā rukkhamūle patite tittirakukkuṭādayo māretvā maṃsaṃ aṅgāre pacitvā ekena hatthena naccanto ekena maṃsaṃ khādanto ekāhadvīhaṃ tattheva ahosi.</paragraph>
<paragraph line="140">Tato pana avidūre eko varuṇo nāma tāpaso vasati. Vanacarako aññadāpi tassa santikaṃ gacchati. Athassa etadahosi – ‘‘idaṃ pānaṃ tāpasena saddhiṃ pivissāmī’’ti. So ekaṃ veḷunāḷikaṃ pūretvā pakkamaṃsena saddhiṃ āharitvā paṇṇasālaṃ gantvā, ‘‘bhante, imaṃ <pageBreak edition="P" number="5.0013" /> pivathā’’ti vatvā ubhopi maṃsaṃ khādantā piviṃsu. Iti surena ca varuṇena ca diṭṭhattā tassa pānassa ‘‘surā’’ti ca ‘‘varuṇā’’ti ca nāmaṃ jātaṃ. Te ubhopi ‘‘attheso upāyo’’ti veḷunāḷiyo pūretvā kājenādāya paccantanagaraṃ gantvā ‘‘pānakārakā nāma āgatā’’ti rañño ārocāpesuṃ. Rājā ne pakkosāpesi, te tassa pānaṃ upanesuṃ. Rājā dve tayo vāre pivitvā majji, tassa taṃ ekāhadvīhamattameva ahosi. Atha <pageBreak edition="M" number="5.0014" /> ne ‘‘aññampi atthī’’ti pucchi. ‘‘Atthi, devā’’ti. ‘‘Kuhi’’nti? ‘‘Himavante devā’’ti. ‘‘Tena hi ānethā’’ti. Te gantvā ekadve vāre ānetvā ‘‘nibaddhaṃ gantuṃ na sakkhissāmā’’ti sambhāre sallakkhetvā tassa rukkhassa tacaṃ ādiṃ katvā sabbasambhāre pakkhipitvā nagare suraṃ kariṃsu. Nāgarā suraṃ pivitvā pamādaṃ āpannā duggatā ahesuṃ, nagaraṃ suññaṃ viya ahosi, tena pānakārakā tato palāyitvā bārāṇasiṃ gantvā ‘‘pānakārakā āgatā’’ti rañño ārocāpesuṃ. Rājā ne pakkosāpetvā paribbayaṃ adāsi. Te tatthāpi suraṃ akaṃsu, tampi nagaraṃ tatheva vinassi, tato palāyitvā sāketaṃ, sāketato sāvatthiṃ agamaṃsu.</paragraph>
<paragraph line="141">Tadā sāvatthiyaṃ sabbamitto nāma rājā ahosi. So tesaṃ saṅgahaṃ katvā ‘‘kena vo attho’’ti pucchitvā ‘‘sambhāramūlena ceva sālipiṭṭhena ca pañcahi cāṭisatehi cā’’ti vutte sabbaṃ dāpesi. Te pañcasu cāṭisatesu suraṃ saṇṭhāpetvā mūsikabhayena cāṭirakkhaṇatthāya ekekāya <pageBreak edition="V" number="5.0014" /> cāṭiyā santike ekekaṃ biḷāraṃ bandhiṃsu. Te paccitvā uttaraṇakāle cāṭikucchīsu paggharantaṃ suraṃ pivitvā mattā niddāyiṃsu. Mūsikā āgantvā tesaṃ kaṇṇanāsikadāṭhikanaṅguṭṭhe khāditvā agamaṃsu. ‘‘Biḷārā suraṃ pivitvā matā’’ti <pageBreak edition="P" number="5.0014" /> āyuttakapurisā rañño ārocesuṃ. Rājā ‘‘visakārakā ete bhavissantī’’ti tesaṃ dvinnampi janānaṃ sīsāni chindāpesi. Te ‘‘suraṃ deva, madhuraṃ devā’’ti viravantāva mariṃsu. Rājā te mārāpetvā ‘‘cāṭiyo bhindathā’’ti āṇāpesi. Biḷārāpi surāya jiṇṇāya uṭṭhahitvā kīḷantā vicariṃsu, te disvā rañño ārocesuṃ. Rājā ‘‘sace visaṃ assa, ete mareyyuṃ, madhureneva bhavitabbaṃ, pivissāmi na’’nti nagaraṃ alaṅkārāpetvā rājaṅgaṇe maṇḍapaṃ kārāpetvā alaṅkatamaṇḍape samussitasetacchatte rājapallaṅke nisīditvā amaccagaṇaparivuto suraṃ pātuṃ ārabhi.</paragraph>
<paragraph line="142">Tadā sakko devarājā ‘‘ke nu kho mātupaṭṭhānādīsu appamattā tīṇi sucaritāni pūrentī’’ti lokaṃ volokento taṃ rājānaṃ suraṃ pātuṃ nisinnaṃ disvā ‘‘sacāyaṃ suraṃ pivissati, sakalajambudīpo nassissati. Yathā na pivissati, tathā naṃ karissāmī’’ti ekaṃ surāpuṇṇaṃ kumbhaṃ hatthatale ṭhapetvā brāhmaṇavesenāgantvā rañño sammukhaṭṭhāne ākāse ṭhatvā <pageBreak edition="M" number="5.0015" /> ‘‘imaṃ kumbhaṃ kiṇātha, imaṃ kumbhaṃ kiṇāthā’’ti āha. Sabbamittarājā taṃ tathā vadantaṃ ākāse ṭhitaṃ disvā ‘‘kuto nu kho brāhmaṇo āgacchatī’’ti tena saddhiṃ sallapanto tisso gāthā abhāsi –</paragraph>
<hangnum line="143" number="33"></hangnum>
<gatha1 line="144"> ‘‘Ko pāturāsī tidivā nabhamhi, obhāsayaṃ saṃvariṃ candimāva;</gatha1>
<gathalast line="145">Gattehi te rasmiyo niccharanti, sateratā vijjurivantalikkhe.</gathalast>
<hangnum line="146" number="34"></hangnum>
<gatha1 line="147"> ‘‘So chinnavātaṃ kamasī aghamhi, vehāyasaṃ gacchasi tiṭṭhasī ca;</gatha1>
<gathalast line="148">Iddhī nu te vatthukatā subhāvitā, anaddhagūnaṃ api devatānaṃ.</gathalast>
<hangnum line="149" number="35"></hangnum>
<gatha1 line="150"> ‘‘Vehāyasaṃ gammamāgamma tiṭṭhasi, kumbhaṃ kiṇāthāti yametamatthaṃ;</gatha1>
<gathalast line="151">Ko <pageBreak edition="P" number="5.0015" /> vā tuvaṃ kissa vā tāya kumbho, akkhāhi me brāhmaṇa etamattha’’nti.</gathalast>
<paragraph line="152">Tattha <bold>ko pāturāsī</bold>ti kuto pātubhūtosi, kuto āgatosīti attho. <bold>Tidivā nabhamhī</bold>ti kiṃ tāvatiṃsabhavanā āgantvā idha nabhamhi ākāse pākaṭo jātosīti pucchati. <bold>Saṃvari</bold>nti rattiṃ. <bold>Sateratā</bold>ti evaṃnāmikā. <bold>So</bold>ti so tvaṃ. <bold>Chinnavāta</bold>nti valāhakopi tāva vātena <pageBreak edition="V" number="5.0015" /> kamati, tassa pana sopi vāto natthi, tenevamāha. <bold>Kamasī</bold>ti pavattesi. <bold>Aghamhī</bold>ti appaṭighe ākāse. <bold>Vatthukatā</bold>ti vatthu viya patiṭṭhā viya katā. <bold>Anaddhagūnaṃ api devatāna</bold>nti yā padasā addhānaṃ agamanena anaddhagūnaṃ devatānaṃ iddhi, sā api tava subhāvitāti pucchati. <bold>Vehāyasaṃ gammamāgammā</bold>ti ākāse pavattaṃ padavītihāraṃ paṭicca nissāya. ‘‘Tiṭṭhasī’’ti imassa ‘‘ko vā tuva’’nti iminā sambandho, evaṃ tiṭṭhamāno ko vā tvanti attho. <bold>Yametamattha</bold>nti yaṃ etaṃ vadasi. Imassa ‘‘kissa vā tāya’’nti iminā sambandho, yaṃ etaṃ kumbhaṃ kiṇāthāti vadasi, kissa vā te ayaṃ kumbhoti attho.</paragraph>
<paragraph line="153">Tato <pageBreak edition="M" number="5.0016" /> sakko ‘‘tena hi suṇāhī’’ti vatvā surāya dose dassento āha –</paragraph>
<hangnum line="154" number="36"></hangnum>
<gatha1 line="155"> ‘‘Na sappikumbho napi telakumbho, na phāṇitassa na madhussa kumbho;</gatha1>
<gathalast line="156">Kumbhassa vajjāni anappakāni, dose bahū kumbhagate suṇātha.</gathalast>
<hangnum line="157" number="37"></hangnum>
<gatha1 line="158"> ‘‘Gaḷeyya yaṃ pitvā pate papātaṃ, sobbhaṃ guhaṃ candaniyoḷigallaṃ;</gatha1>
<gathalast line="159">Bahumpi bhuñjeyya abhojaneyyaṃ, tassā puṇṇaṃ kumbhamimaṃ kiṇātha.</gathalast>
<hangnum line="160" number="38"></hangnum>
<gatha1 line="161"> ‘‘Yaṃ pitvā cittasmiṃ anesamāno, āhiṇḍatī goriva bhakkhasādī;</gatha1>
<gathalast line="162">Anāthamāno <pageBreak edition="P" number="5.0016" /> upagāyati naccati ca, tassā puṇṇaṃ kumbhamimaṃ kiṇātha.</gathalast>
<hangnum line="163" number="39"></hangnum>
<gatha1 line="164"> ‘‘Yaṃ ve pivitvā acelova naggo, careyya gāme visikhantarāni;</gatha1>
<gathalast line="165">Sammūḷhacitto ativelasāyī, tassā puṇṇaṃ kumbhamimaṃ kiṇātha.</gathalast>
<hangnum line="166" number="40"></hangnum>
<gatha1 line="167"> ‘‘Yaṃ pitvā uṭṭhāya pavedhamāno, sīsañca bāhuñca pacālayanto;</gatha1>
<gathalast line="168">So naccatī dārukaṭallakova, tassā puṇṇaṃ kumbhamimaṃ kiṇātha.</gathalast>
<hangnum line="169" number="41"></hangnum>
<gatha1 line="170"> ‘‘Yaṃ ve pivitvā aggidaḍḍhā sayanti, atho sigālehipi khāditāse;</gatha1>
<gathalast line="171">Bandhaṃ vadhaṃ bhogajāniñcupenti, tassā puṇṇaṃ kumbhamimaṃ kiṇātha.</gathalast>
<hangnum line="172" number="42"></hangnum>
<gatha1 line="173"> ‘‘Yaṃ <pageBreak edition="M" number="5.0017" /> pitvā bhāseyya abhāsaneyyaṃ, sabhāyamāsīno apetavattho;</gatha1>
<gathalast line="174">Sammakkhito vantagato byasanno, tassā puṇṇaṃ kumbhamimaṃ kiṇātha.</gathalast>
<hangnum line="175" number="43"></hangnum>
<gatha1 line="176"> ‘‘Yaṃ <pageBreak edition="V" number="5.0016" /> ve pivitvā ukkaṭṭho āvilakkho, mameva sabbapathavīti maññe;</gatha1>
<gathalast line="177">Na me samo cāturantopi rājā, tassā puṇṇaṃ kumbhamimaṃ kiṇātha.</gathalast>
<hangnum line="178" number="44"></hangnum>
<gatha1 line="179"> ‘‘Mānātimānā kalahāni pesuṇī, dubbaṇṇinī naggayinī palāyinī;</gatha1>
<gathalast line="180">Corāna dhuttāna gatī niketo, tassā puṇṇaṃ kumbhamimaṃ kiṇātha.</gathalast>
<hangnum line="181" number="45"></hangnum>
<gatha1 line="182"> ‘‘Iddhāni phītāni kulāni assu, anekasāhassadhanāni loke;</gatha1>
<gathalast line="183">Ucchinnadāyajjakatānimāya, tassā puṇṇaṃ kumbhamimaṃ kiṇātha.</gathalast>
<hangnum line="184" number="46"></hangnum>
<gatha1 line="185"> ‘‘Dhaññaṃ dhanaṃ rajataṃ jātarūpaṃ, khettaṃ gavaṃ yattha vināsayanti;</gatha1>
<gathalast line="186">Ucchedanī vittagataṃ kulānaṃ, tassā puṇṇaṃ kumbhamimaṃ kiṇātha.</gathalast>
<hangnum line="187" number="47"></hangnum>
<gatha1 line="188"> ‘‘Yaṃ <pageBreak edition="P" number="5.0017" /> ve pitvā dittarūpova poso, akkosati mātaraṃ pitarañca;</gatha1>
<gathalast line="189">Sassumpi gaṇheyya athopi suṇhaṃ, tassā puṇṇaṃ kumbhamimaṃ kiṇātha.</gathalast>
<hangnum line="190" number="48"></hangnum>
<gatha1 line="191"> ‘‘Yaṃ ve pitvā dittarūpāva nārī, akkosatī sassuraṃ sāmikañca;</gatha1>
<gathalast line="192">Dāsampi gaṇhe paricārikampi, tassā puṇṇaṃ kumbhamimaṃ kiṇātha.</gathalast>
<hangnum line="193" number="49"></hangnum>
<gatha1 line="194"> ‘‘Yaṃ <pageBreak edition="M" number="5.0018" /> ve pivitvāna haneyya poso, dhamme ṭhitaṃ samaṇaṃ brāhmaṇaṃ vā;</gatha1>
<gathalast line="195">Gacche apāyampi tatonidānaṃ, tassā puṇṇaṃ kumbhamimaṃ kiṇātha.</gathalast>
<hangnum line="196" number="50"></hangnum>
<gatha1 line="197"> ‘‘Yaṃ ve pivitvā duccaritaṃ caranti, kāyena vācāya ca cetasā ca;</gatha1>
<gathalast line="198">Nirayaṃ vajanti duccaritaṃ caritvā, tassā puṇṇaṃ kumbhamimaṃ kiṇātha.</gathalast>
<hangnum line="199" number="51"></hangnum>
<gatha1 line="200"> ‘‘Yaṃ yācamānā na labhanti pubbe, bahuṃ hiraññampi pariccajantā;</gatha1>
<gathalast line="201">So taṃ pivitvā alikaṃ bhaṇāti, tassā puṇṇaṃ kumbhamimaṃ kiṇātha.</gathalast>
<hangnum line="202" number="52"></hangnum>
<gatha1 line="203"> ‘‘Yaṃ ve pitvā pesane pesiyanto, accāyike karaṇīyamhi jāte;</gatha1>
<gathalast line="204">Atthampi so nappajānāti vutto, tassā puṇṇaṃ kumbhamimaṃ kiṇātha.</gathalast>
<hangnum line="205" number="53"></hangnum>
<gatha1 line="206"> ‘‘Hirīmanāpi <pageBreak edition="V" number="5.0017" /> ahirīkabhāvaṃ, pātuṃ karonti madanāya mattā;</gatha1>
<gathalast line="207">Dhīrāpi santā bahukaṃ bhaṇanti, tassā puṇṇaṃ kumbhamimaṃ kiṇātha.</gathalast>
<hangnum line="208" number="54"></hangnum>
<gatha1 line="209"> ‘‘Yaṃ ve pitvā ekathūpā sayanti, anāsakā thaṇḍiladukkhaseyyaṃ;</gatha1>
<gathalast line="210">Dubbaṇṇiyaṃ āyasakyañcupenti, tassā puṇṇaṃ kumbhamimaṃ kiṇātha.</gathalast>
<hangnum line="211" number="55"></hangnum>
<gatha1 line="212"> ‘‘Yaṃ ve pitvā pattakhandhā sayanti, gāvo kūṭahatāva na <pageBreak edition="P" number="5.0018" /> hi vāruṇiyā;</gatha1>
<gathalast line="213">Vego narena susahoriva, tassā puṇṇaṃ kumbhamimaṃ kiṇātha.</gathalast>
<hangnum line="214" number="56"></hangnum>
<gatha1 line="215"> ‘‘Yaṃ <pageBreak edition="M" number="5.0019" /> manussā vivajjanti, sappaṃ ghoravisamiva;</gatha1>
<gathalast line="216">Taṃ loke visasamānaṃ, ko naro pātumarahati.</gathalast>
<hangnum line="217" number="57"></hangnum>
<gatha1 line="218"> ‘‘Yaṃ ve pitvā andhakaveṇḍaputtā, samuddatīre paricārayantā;</gatha1>
<gathalast line="219">Upakkamuṃ musalebhi aññamaññaṃ, tassā puṇṇaṃ kumbhamimaṃ kiṇātha.</gathalast>
<hangnum line="220" number="58"></hangnum>
<gatha1 line="221"> ‘‘Yaṃ ve pitvā pubbadevā pamattā, tidivā cutā sassatiyā samāyā;</gatha1>
<gathalast line="222">Taṃ tādisaṃ majjamimaṃ niratthakaṃ, jānaṃ mahārāja kathaṃ piveyya.</gathalast>
<hangnum line="223" number="59"></hangnum>
<gatha1 line="224"> ‘‘Nayimasmiṃ kumbhasmiṃ dadhi vā madhu vā, evaṃ abhiññāya kiṇāhi rāja;</gatha1>
<gathalast line="225">Evañhimaṃ kumbhagatā mayā te, akkhātarūpaṃ tava sabbamittā’’ti.</gathalast>
<paragraph line="226">Tattha <bold>vajjānī</bold>tiādīnavā. <bold>Gaḷeyyā</bold>ti gacchanto pade pade parivatteyya. <bold>Yaṃ pitvā pate</bold>ti yaṃ pivitvā pateyya. <bold>Sobbha</bold>nti āvāṭaṃ. <bold>Candaniyoḷigalla</bold>nti candanikañca oḷigallañca. <bold>Abhojaneyya</bold>nti bhuñjituṃ ayuttaṃ. <bold>Anesamāno</bold>ti anissaro. <bold>Gorivā</bold>ti goṇo viya. <bold>Bhakkhasādī</bold>ti purāṇakasaṭakhādako, yathā so tattha tattha bhakkhasaṃ pariyesanto āhiṇḍati, evaṃ āhiṇḍatīti attho. <bold>Anāthamāno</bold>ti niravassayo anātho viya. <bold>Upagāyatī</bold>ti aññaṃ gāyantaṃ disvā upagantvā gāyati. <bold>Acelovā</bold>ti acelako viya. <bold>Visikhantarānī</bold>ti antaravīthiyo. <bold>Ativelasāyī</bold>ti aticirampi niddaṃ okkameyya. ‘‘Ativelacārī’’tipi pāṭho, ativelacārī hutvā careyyāti attho.</paragraph>
<paragraph line="227"><bold>Dārukaṭallako</bold><pageBreak edition="V" number="5.0018" /><bold>vā</bold>ti dārumayayantarūpakaṃ viya. <bold>Bhogajāniñcupentī</bold>ti bhogajāniñca upenti, pāṇātipātādīni katvā daṇḍapīḷitā dhanajāniñca aññañca vadhabandhanādidukkhaṃ pāpuṇantīti attho. <bold>Vantagato</bold>ti attano vantasmiṃ <pageBreak edition="P" number="5.0019" /> gato. <bold>Byasanno</bold>ti byasanāpanno. ‘‘Visanno’’tipi pāṭho <pageBreak edition="M" number="5.0020" />, tasmiṃ vante osannoti attho. <bold>Ukkaṭṭho</bold>ti ahaṃ mahāyodho, ko mayā sadiso atthīti evaṃ ukkaṃsagato hutvā. <bold>Āvilakkho</bold>ti rattakkho. <bold>Sabbapathavī</bold>ti sabbā pathavī. ‘‘Sabbaputhuvī’’tipi pāṭho. <bold>Cāturanto</bold>ti catusamuddapariyantāya pathaviyā issaro. <bold>Mānātimānā</bold>ti mānakārikā. Sesapadesupi eseva nayo. <bold>Gatī</bold>ti nibbatti. <bold>Niketo</bold>ti nivāso. <bold>Tassā puṇṇa</bold>nti yā evarūpā, tassā puṇṇaṃ. <bold>Iddhānī</bold>ti samiddhāni. <bold>Phītānī</bold>ti vatthālaṅkārakappabhaṇḍehi pupphitāni. <bold>Ucchinnadāyajjakatānī</bold>ti ucchinnadāyādāni niddhanāni katāni. <bold>Yattha vināsayantī</bold>ti yaṃ nissāya yattha patiṭṭhitā, evaṃ bahumpi dhanadhaññādisāpateyyaṃ nāsayanti, kapaṇā honti.</paragraph>
<paragraph line="228"><bold>Dittarūpo</bold>ti dappitarūpo. <bold>Gaṇheyyā</bold>ti bhariyasaññāya kilesavasena hatthe gaṇheyya. <bold>Dāsampi gaṇhe</bold>ti attano dāsampi kilesavasena ‘‘sāmiko me’’ti gaṇheyya. <bold>Pivitvānā</bold>ti pivitvā. <bold>Duccaritaṃ caritvā</bold>ti evaṃ tīhi dvārehi dasavidhampi akusalaṃ katvā. <bold>Yaṃ yācamānā</bold>ti yaṃ purisaṃ pubbe suraṃ apivantaṃ bahuṃ hiraññaṃ pariccajantā musāvādaṃ karohīti yācamānā na labhanti. <bold>Pitvā</bold>ti pivitvā ṭhito. <bold>Nappajānāti vutto</bold>ti ‘‘kenaṭṭhena āgatosī’’ti vutto sāsanassa duggahitattā taṃ atthaṃ na jānāti. <bold>Hirīmanāpī</bold>ti hirīyuttacittāpi. <bold>Ekathūpā</bold>ti sūkarapotakā viya hīnajaccehipi saddhiṃ ekarāsī hutvā. <bold>Anāsakā</bold>ti nirāhārā. <bold>Thaṇḍiladukkhaseyya</bold>nti bhūmiyaṃ dukkhaseyyaṃ sayanti. <bold>Āyasakya</bold>nti garahaṃ.</paragraph>
<paragraph line="229"><bold>Pattakhandhā</bold>ti patitakkhandhā. <bold>Kūṭahatāvā</bold>ti gīvāya baddhena kūṭena hatā gāvo viya, yathā tā tiṇaṃ akhādantiyo pānīyaṃ apivantiyo sayanti, tathā sayantīti attho. <bold>Ghoravisamivā</bold>ti ghoravisaṃ viya. <bold>Visasamāna</bold>nti visasadisaṃ. <bold>Andhakaveṇḍaputtā</bold>ti dasa bhātikarājāno. <bold>Upakkamu</bold>nti pahariṃsu. <bold>Pubbadevā</bold>ti asurā. <bold>Tidivā</bold>ti tāvatiṃsadevalokā. <bold>Sassatiyā</bold>ti sassatā, dīghāyukabhāvena niccasammatā devalokāti attho. <bold>Samāyā</bold>ti saddhiṃ asuramāyāhi. <bold>Jāna</bold>nti evaṃ ‘‘niratthakaṃ eta’’nti jānanto tumhādiso paṇḍito puriso kathaṃ piveyya <pageBreak edition="M" number="5.0021" />. <bold>Kumbhagatā mayā</bold>ti kumbhagataṃ mayā, ayameva vā pāṭho. <bold>Akkhātarūpa</bold>nti sabhāvato akkhātaṃ.</paragraph>
<paragraph line="230">Taṃ <pageBreak edition="V" number="5.0019" /> sutvā rājā surāya ādīnavaṃ ñatvā tuṭṭho sakkassa thutiṃ karonto dve gāthā abhāsi –</paragraph>
<hangnum line="231" number="60"></hangnum>
<gatha1 line="232"> ‘‘Na <pageBreak edition="P" number="5.0020" /> me pitā vā athavāpi mātā, etādisā yādisako tuvaṃsi;</gatha1>
<gathalast line="233">Hitānukampī paramatthakāmo, sohaṃ karissaṃ vacanaṃ tavajja.</gathalast>
<hangnum line="234" number="61"></hangnum>
<gatha1 line="235"> ‘‘Dadāmi te gāmavarāni pañca, dāsīsataṃ satta gavaṃsatāni;</gatha1>
<gathalast line="236">Ājaññayutte ca rathe dasa ime, ācariyo hosi mamatthakāmo’’ti.</gathalast>
<paragraph line="237">Tattha <bold>gāmavarānī</bold>ti, brāhmaṇa, ācariyassa nāma ācariyabhāgo icchitabbo, saṃvacchare saṃvacchare satasahassuṭṭhānake tuyhaṃ pañca gāme dadāmīti vadati. <bold>Dasa ime</bold>ti ime dasa purato ṭhite kañcanavicitte rathe dassento evamāha.</paragraph>
<paragraph line="238">Taṃ sutvā sakko devattabhāvaṃ dassetvā attānaṃ jānāpento ākāse ṭhatvā dve gāthā abhāsi –</paragraph>
<hangnum line="239" number="62"></hangnum>
<gatha1 line="240"> ‘‘Taveva dāsīsatamatthu rāja, gāmā ca gāvo ca taveva hontu;</gatha1>
<gathalast line="241">Ājaññayuttā ca rathā taveva, sakkohamasmī tidasānamindo.</gathalast>
<hangnum line="242" number="63"></hangnum>
<gatha1 line="243"> ‘‘Maṃsodanaṃ sappipāyāsaṃ bhuñja, khādassu ca tvaṃ madhumāsapūve;</gatha1>
<gathalast line="244">Evaṃ tuvaṃ dhammarato janinda, anindito saggamupehi ṭhāna’’nti.</gathalast>
<paragraph line="245">Tattha <bold>evaṃ tuvaṃ dhammarato</bold>ti evaṃ tvaṃ nānaggarasabhojanaṃ bhuñjanto surāpānā virato tīṇi duccaritāni pahāya tividhasucaritadhammarato hutvā kenaci anindito saggaṭṭhānaṃ upehīti.</paragraph>
<paragraph line="246">Iti <pageBreak edition="M" number="5.0022" /> sakko tassa ovādaṃ datvā sakaṭṭhānameva gato. Sopi suraṃ apivitvā surābhājanāni bhindāpetvā sīlaṃ samādāya dānaṃ datvā saggaparāyaṇo ahosi. Jambudīpepi anukkamena surāpānaṃ vepullappattaṃ jātaṃ.</paragraph>
<paragraph line="247">Satthā <pageBreak edition="V" number="5.0020" /> imaṃ dhammadesanaṃ āharitvā jātakaṃ samodhānesi – ‘‘tadā rājā ānando ahosi, sakko pana ahameva ahosi’’nti.</paragraph>
<centered line="248">Kumbhajātakavaṇṇanā dutiyā.</centered>
<hangnum line="249"></hangnum>
<paragraph line="250"> [513] 3. Jayaddisajātakavaṇṇanā</paragraph>
<paragraph line="251"><bold>Cirassaṃ</bold><pageBreak edition="P" number="5.0021" /><bold>vata me</bold>ti idaṃ satthā jetavane viharanto ekaṃ mātuposakabhikkhuṃ ārabbha kathesi. Paccuppannavatthu <bold>sāmajātaka</bold>sadisaṃ (jā. 2.22.296 ādayo). Tadā pana satthā ‘‘porāṇakapaṇḍitā kañcanamālaṃ setacchattaṃ pahāya mātāpitaro posesu’’nti vatvā atītaṃ āhari.</paragraph>
<paragraph line="252">Atīte kapilaraṭṭhe uttarapañcālanagare pañcālo nāma rājā ahosi. Tassa aggamahesī gabbhaṃ paṭilabhitvā puttaṃ vijāyi. Tassā purimabhave ekā sapattikā kujjhitvā ‘‘tuyhaṃ jātaṃ jātaṃ pajaṃ khādituṃ samatthā bhavissāmī’’ti patthanaṃ ṭhapetvā yakkhinī ahosi. Sā tadā okāsaṃ labhitvā tassā passantiyāva taṃ allamaṃsapesivaṇṇaṃ kumārakaṃ gahetvā murumurāyantī khāditvā pakkāmi. Dutiyavārepi tatheva akāsi. Tatiyavāre pana tassā pasūtigharaṃ paviṭṭhakāle gehaṃ parivāretvā gāḷhaṃ ārakkhaṃ akaṃsu. Vijātadivase yakkhinī āgantvā puna dārakaṃ aggahesi. Devī ‘‘yakkhinī’’ti mahāsaddamakāsi. Āvudhahatthā purisā āgantvā deviyā dinnasaññāya yakkhiniṃ anubandhiṃsu. Sā khādituṃ okāsaṃ alabhantī tato palāyitvā udakaniddhamanaṃ pāvisi. Dārako mātusaññāya tassā thanaṃ mukhena gaṇhi. Sā puttasinehaṃ uppādetvā tato palāyitvā susānaṃ gantvā dārakaṃ pāsāṇaleṇe ṭhapetvā paṭijaggi. Athassa anukkamena vaḍḍhamānassa manussamaṃsaṃ āharitvā adāsi. Ubhopi <pageBreak edition="M" number="5.0023" /> manussamaṃsaṃ khāditvā tattha vasiṃsu. Dārako attano manussabhāvaṃ na jānāti ‘‘yakkhiniputtosmī’’ti saññāya. So attabhāvaṃ jahitvā antaradhāyituṃ na sakkoti. Athassa sā antaradhānatthāya ekaṃ mūlaṃ adāsi. So mūlānubhāvena antaradhāyitvā manussamaṃsaṃ khādanto vicarati. Yakkhinī vessavaṇassa mahārājassa veyyāvaccatthāya gatā tattheva kālamakāsi. Devīpi catutthavāre aññaṃ puttaṃ <pageBreak edition="P" number="5.0022" /> vijāyi. So yakkhiniyā muttattā arogo ahosi. Paccāmittaṃ yakkhiniṃ jinitvā jātattā ‘‘jayaddisakumāro’’tissa nāmaṃ akaṃsu. So vayappatto sabbasippesu nipphattiṃ patvā chattaṃ ussāpetvā rajjamanusāsi.</paragraph>
<paragraph line="253">Tadā <pageBreak edition="V" number="5.0021" /> bodhisatto tassa aggamahesiyā kucchimhi nibbatti, ‘‘alīnasattukumāro’’tissa nāmaṃ kariṃsu. So vayappatto uggahitasabbasippo uparājā ahosi. Sopi yakkhiniputto aparabhāge pamādena taṃ mūlaṃ nāsetvā antaradhāyituṃ asakkonto dissamānarūpova susāne manussamaṃsaṃ khādi. Manussā taṃ disvā bhītā āgantvā rañño upakkosiṃsu ‘‘deva eko yakkho dissamānarūpo susāne manussamaṃsaṃ khādati, so anukkamena nagaraṃ pavisitvā manusse māretvā khādissati, taṃ gāhāpetuṃ vaṭṭatī’’ti. Rājā ‘‘sādhū’’ti paṭissuṇitvā ‘‘gaṇhatha na’’nti āṇāpesi. Balakāyo gantvā susānaṃ parivāretvā aṭṭhāsi. Yakkhiniputto naggo ubbiggarūpo maraṇabhayabhīto viravanto manussānaṃ antaraṃ pakkhandi. Manussā ‘‘yakkho’’ti maraṇabhayabhītā dvidhā bhijjiṃsu. Sopi tato palāyitvā araññaṃ pāvisi, na puna manussapathaṃ āgacchi. So ekaṃ mahāvattaniaṭaviṃ nissāya maggapaṭipannesu manussesu ekekaṃ gahetvā araññaṃ pavisitvā māretvā khādanto ekasmiṃ nigrodhamūle vāsaṃ kappesi.</paragraph>
<paragraph line="254">Atheko satthavāhabrāhmaṇo aṭavipālānaṃ sahassaṃ datvā pañcahi sakaṭasatehi taṃ maggaṃ paṭipajji. Manussayakkho viravanto pakkhandi, bhītā manussā urena nipajjiṃsu. So brāhmaṇaṃ gahetvā palāyanto khāṇunā pāde viddho aṭavipālesu anubandhantesu brāhmaṇaṃ chaḍḍetvā attano vasanaṭṭhānarukkhamūle nipajji. Tassa tattha nipannassa sattame divase jayaddisarājā migavadhaṃ āṇāpetvā nagarā nikkhami. Taṃ nagarā nikkhantamattameva <pageBreak edition="P" number="5.0023" /><pageBreak edition="M" number="5.0024" /> takkasilavāsī nando nāma mātuposakabrāhmaṇo catasso satārahagāthāyo ādāya āgantvā rājānaṃ addasa. Rājā ‘‘nivattitvā suṇissāmī’’ti tassa nivāsagehaṃ dāpetvā migavaṃ gantvā ‘‘yassa passena migo palāyati, tasseva gīvā’’ti āha. Atheko pasadamigo uṭṭhahitvā rañño abhimukho gantvā palāyi. Amaccā parihāsaṃ kariṃsu. Rājā khaggaṃ gahetvā taṃ anubandhitvā tiyojanamatthake patvā khaggena paharitvā dve khaṇḍāni karitvā kājenādāya āgacchanto manussayakkhassa nipannaṭṭhānaṃ patvā dabbatiṇesu nisīditvā thokaṃ vissamitvā gantuṃ ārabhi. Atha naṃ so uṭṭhāya ‘‘tiṭṭha kuhiṃ gacchasi, bhakkhosi me’’ti hatthe gahetvā paṭhamaṃ gāthamāha –</paragraph>
<hangnum line="255" number="64"></hangnum>
<gatha1 line="256"> ‘‘Cirassaṃ vata me udapādi ajja, bhakkho mahā sattamibhattakāle;</gatha1>
<gathalast line="257">Kutosi kovāsi tadiṅgha brūhi, ācikkha jātiṃ vidito yathāsī’’ti.</gathalast>
<paragraph line="258">Tattha <bold>bhakkho mahā</bold>ti mahābhakkho. <bold>Sattamibhattakāle</bold>ti pāṭipadato paṭṭhāya nirāhārassa sattamiyaṃ bhattakāle. <bold>Kutosī</bold>ti kuto āgatosīti.</paragraph>
<paragraph line="259">Rājā <pageBreak edition="V" number="5.0022" /> yakkhaṃ disvā bhīto ūrutthambhaṃ patvā palāyituṃ nāsakkhi, satiṃ pana paccupaṭṭhāpetvā dutiyaṃ gāthamāha –</paragraph>
<hangnum line="260" number="65"></hangnum>
<gatha1 line="261"> ‘‘Pañcālarājā migavaṃ paviṭṭho, jayaddiso nāma yadissuto te;</gatha1>
<gathalast line="262">Carāmi kacchāni vanāni cāhaṃ, pasadaṃ imaṃ khāda mamajja muñcā’’ti.</gathalast>
<paragraph line="263">Tattha <bold>migavaṃ paviṭṭho</bold>ti migavadhāya raṭṭhā nikkhanto. <bold>Kacchānī</bold>ti pabbatapassāni. <bold>Pasada</bold>nti pasadamigaṃ.</paragraph>
<paragraph line="264">Taṃ <pageBreak edition="P" number="5.0024" /><pageBreak edition="M" number="5.0025" /> sutvā yakkho tatiyaṃ gāthamāha –</paragraph>
<hangnum line="265" number="66"></hangnum>
<gatha1 line="266"> ‘‘Seneva tvaṃ paṇasi sassamāno, mamesa bhakkho pasado yaṃ vadesi;</gatha1>
<gathalast line="267">Taṃ khādiyāna pasadaṃ jighaññaṃ, khādissaṃ pacchā na vilāpakālo’’ti.</gathalast>
<paragraph line="268">Tattha <bold>senevā</bold>ti mama santakeneva. <bold>Paṇasī</bold>ti voharasi attānaṃ vikkiṇāsi. <bold>Sassamāno</bold>ti vihiṃsayamāno. <bold>Taṃ khādiyānā</bold>ti taṃ paṭhamaṃ khāditvā. <bold>Jighañña</bold>nti ghasitukāmo. <bold>Khādissa</bold>nti etaṃ pacchā khādissāmi. <bold>Na vilāpakālo</bold>ti mā vilapi. Nāyaṃ vilāpakāloti vadati.</paragraph>
<paragraph line="269">Taṃ sutvā rājā nandabrāhmaṇaṃ saritvā catutthaṃ gāthamāha –</paragraph>
<hangnum line="270" number="67"></hangnum>
<gatha1 line="271"> ‘‘Na catthi mokkho mama nikkayena, gantvāna pacchāgamanāya paṇhe;</gatha1>
<gathalast line="272">Taṃ saṅgaraṃ brāhmaṇassappadāya, saccānurakkhī punarāvajissa’’nti.</gathalast>
<paragraph line="273">Tattha <bold>na catthī</bold>ti na ce mayhaṃ nikkayena vimokkho atthi. <bold>Gantvānā</bold>ti evaṃ sante ajja imaṃ migamaṃsaṃ khāditvā mama nagaraṃ gantvā. <bold>Paṇhe</bold>ti pageyeva, sveva pātarāsakāle paccāgamanatthāya paṭiññaṃ gaṇhāhīti adhippāyo. <bold>Taṃ saṅgara</bold>nti mayā ‘‘dhanaṃ te dassāmī’’ti brāhmaṇassa saṅgaro kato, taṃ tassa datvā imaṃ mayā vuttaṃ saccaṃ anurakkhanto ahaṃ puna āgamissāmīti attho.</paragraph>
<paragraph line="274">Taṃ <pageBreak edition="V" number="5.0023" /> sutvā yakkho pañcamaṃ gāthamāha –</paragraph>
<hangnum line="275" number="68"></hangnum>
<gatha1 line="276"> ‘‘Kiṃ kammajātaṃ anutappate tvaṃ, pattaṃ samīpaṃ maraṇassa rāja;</gatha1>
<gathalast line="277">Ācikkha me taṃ api sakkuṇemu, anujānituṃ āgamanāya paṇhe’’ti.</gathalast>
<paragraph line="278">Tattha <pageBreak edition="P" number="5.0025" /><pageBreak edition="M" number="5.0026" /> kammameva <bold>kammajātaṃ. Anutappate</bold>ti taṃ anutappati. <bold>Patta</bold>nti upagataṃ. <bold>Api sakkuṇemū</bold>ti api nāma taṃ tava sokakāraṇaṃ sutvā pātova āgamanāya taṃ anujānituṃ sakkuṇeyyāmāti attho.</paragraph>
<paragraph line="279">Rājā taṃ kāraṇaṃ kathento chaṭṭhaṃ gāthamāha –</paragraph>
<hangnum line="280" number="69"></hangnum>
<gatha1 line="281"> ‘‘Katā mayā brāhmaṇassa dhanāsā, taṃ saṅgaraṃ paṭimukkaṃ na muttaṃ;</gatha1>
<gathalast line="282">Taṃ saṅgaraṃ brāhmaṇassappadāya, saccānurakkhī punarāvajissa’’nti.</gathalast>
<paragraph line="283">Tattha <bold>paṭimukkaṃ na mutta</bold>nti catasso satārahā gāthā sutvā ‘‘dhanaṃ te dassāmī’’ti paṭiññāya mayā attani paṭimuñcitvā ṭhapitaṃ, na pana taṃ muttaṃ dhanassa adinnattā.</paragraph>
<paragraph line="284">Taṃ sutvā yakkho sattamaṃ gāthamāha –</paragraph>
<hangnum line="285" number="70"></hangnum>
<gatha1 line="286"> ‘‘Yā te katā brāhmaṇassa dhanāsā, taṃ saṅgaraṃ paṭimukkaṃ na muttaṃ;</gatha1>
<gathalast line="287">Taṃ saṅgaraṃ brāhmaṇassappadāya, saccānurakkhī punarāvajassū’’ti.</gathalast>
<paragraph line="288">Tattha <bold>punarāvajassū</bold>ti puna āgacchassu.</paragraph>
<paragraph line="289">Evañca pana vatvā rājānaṃ vissajjesi. So tena vissaṭṭho ‘‘tvaṃ mā cintayi, ahaṃ pātova āgamissāmī’’ti vatvā magganimittāni sallakkhento attano balakāyaṃ upagantvā balakāyaparivuto nagaraṃ pavisitvā nandabrāhmaṇaṃ pakkosāpetvā mahārahe āsane nisīdāpetvā tā gāthā sutvā cattāri sahassāni datvā yānaṃ āropetvā ‘‘imaṃ takkasilameva nethā’’ti manusse datvā brāhmaṇaṃ uyyojetvā dutiyadivase paṭigantukāmo hutvā puttaṃ āmantetvā anusāsi. Tamatthaṃ dīpento satthā dve gāthā abhāsi –</paragraph>
<hangnum line="290" number="71"></hangnum>
<gatha1 line="291"> ‘‘Muttoca <pageBreak edition="V" number="5.0024" /><pageBreak edition="M" number="5.0027" /> so porisādassa hatthā, gantvā sakaṃ mandiraṃ kāmakāmī;</gatha1>
<gathalast line="292">Taṃ <pageBreak edition="P" number="5.0026" /> saṅgaraṃ brāhmaṇassappadāya, āmantayī puttamalīnasattuṃ.</gathalast>
<hangnum line="293" number="72"></hangnum>
<gatha1 line="294"> ‘‘Ajjeva rajjaṃ abhisiñcayassu, dhammaṃ cara sesu paresu cāpi;</gatha1>
<gathalast line="295">Adhammakāro ca te māhu raṭṭhe, gacchāmahaṃ porisādassa ñatte’’ti.</gathalast>
<paragraph line="296">Tattha <bold>alīnasattu</bold>nti evaṃnāmakaṃ kumāraṃ. Pāḷiyaṃ pana ‘‘arinasattu’’nti likhitaṃ. <bold>Ajjeva rajja</bold>nti putta rajjaṃ te dammi, tvaṃ ajjeva muddhani abhisekaṃ abhisiñcayassu. <bold>Ñatte</bold>ti abhyāse, santiketi attho.</paragraph>
<paragraph line="297">Taṃ sutvā kumāro dasamaṃ gāthamāha –</paragraph>
<hangnum line="298" number="73"></hangnum>
<gatha1 line="299"> ‘‘Kiṃ kamma krubbaṃ tava deva pāva, nārādhayī taṃ tadicchāmi sotuṃ;</gatha1>
<gathalast line="300">Yamajja rajjamhi udassaye tuvaṃ, rajjampi niccheyyaṃ, tayā vināha’’nti.</gathalast>
<paragraph line="301">Tattha <bold>krubba</bold>nti karonto. <bold>Yamajjā</bold>ti yena anārādhakammena ajja maṃ rajjamhi tvaṃ udassaye ussāpesi patiṭṭhāpesi, taṃ me ācikkha, ahañhi tayā vinā rajjampi na icchāmīti attho.</paragraph>
<paragraph line="302">Taṃ sutvā rājā anantaraṃ gāthamāha –</paragraph>
<hangnum line="303" number="74"></hangnum>
<gatha1 line="304"> ‘‘Na kammunā vā vacasāva tāta, aparādhitohaṃ tuviyaṃ sarāmi;</gatha1>
<gathalast line="305">Sandhiñca katvā purisādakena, saccānurakkhī punāhaṃ gamissa’’nti.</gathalast>
<paragraph line="306">Tattha <bold>aparādhito</bold>ti aparādhaṃ ito. <bold>Tuviya</bold>nti tava santakaṃ. Idaṃ vuttaṃ hoti – tāta, ahaṃ ito tava kammato vā tava vacanato vā <pageBreak edition="M" number="5.0028" /> kiñci mama appiyaṃ aparādhaṃ na sarāmīti. <bold>Sandhiñca katvā</bold>ti maṃ pana migavaṃ <pageBreak edition="P" number="5.0027" /> gataṃ eko yakkho ‘‘khādissāmī’’ti gaṇhi. Athāhaṃ brāhmaṇassa dhammakathaṃ sutvā tassa sakkāraṃ katvā ‘‘sve tava pātarāsakāle āgamissāmī’’ti tena purisādakena sandhiṃ saccaṃ katvā āgato, tasmā taṃ saccaṃ anurakkhanto puna tattha gamissāmi, tvaṃ rajjaṃ kārehīti vadati.</paragraph>
<paragraph line="307">Taṃ <pageBreak edition="V" number="5.0025" /> sutvā kumāro gāthamāha –</paragraph>
<hangnum line="308" number="75"></hangnum>
<gatha1 line="309"> ‘‘Ahaṃ gamissāmi idheva hohi, natthi tato jīvato vippamokkho;</gatha1>
<gathalast line="310">Sace tuvaṃ gacchasiyeva rāja, ahampi gacchāmi ubho na homā’’ti.</gathalast>
<paragraph line="311">Tattha <bold>idhevā</bold>ti tvaṃ idheva hoti. <bold>Tato</bold>ti tassa santikā jīvantassa mokkho nāma natthi. <bold>Ubho</bold>ti evaṃ sante ubhopi na bhavissāma.</paragraph>
<paragraph line="312">Taṃ sutvā rājā gāthamāha –</paragraph>
<hangnum line="313" number="76"></hangnum>
<gatha1 line="314"> ‘‘Addhā hi tāta satānesa dhammo, maraṇā ca me dukkhataraṃ tadassa;</gatha1>
<gathalast line="315">Kammāsapādo taṃ yadā pacitvā, pasayha khāde bhidā rukkhasūle’’ti.</gathalast>
<paragraph line="316">Tassattho – <bold>addhā</bold> ekaṃsena esa, tāta, <bold>satānaṃ</bold> paṇḍitānaṃ <bold>dhammo</bold> sabhāvo, yuttaṃ tvaṃ vadasi, api ca kho pana mayhaṃ maraṇatopetaṃ dukkhataraṃ assa, yadā taṃ so kammāsapādo. <bold>Bhidā rukkhasūle</bold>ti tikhiṇarukkhasūle bhitvā pacitvā pasayha balakkārena khādeyyāti.</paragraph>
<paragraph line="317">Taṃ sutvā kumāro gāthamāha –</paragraph>
<hangnum line="318" number="77"></hangnum>
<gatha1 line="319"> ‘‘Pāṇena te pāṇamahaṃ nimissaṃ, mā tvaṃ agā porisādassa ñatte;</gatha1>
<gathalast line="320">Evañca te pāṇamahaṃ nimissaṃ, tasmā mataṃ jīvitassa vaṇṇemī’’ti.</gathalast>
<paragraph line="321">Tattha <pageBreak edition="M" number="5.0029" /><bold>nimissa</bold>nti ahaṃ idheva tava pāṇena mama pāṇaṃ parivattessaṃ. <bold>Tasmā</bold>ti yasmā etaṃ pāṇaṃ tava pāṇenāhaṃ nimissaṃ, tasmā tava <pageBreak edition="P" number="5.0028" /> jīvitassatthāya mama maraṇaṃ vaṇṇemi maraṇameva varemi, icchāmīti attho.</paragraph>
<paragraph line="322">Taṃ sutvā rājā puttassa balaṃ jānanto ‘‘sādhu tāta, gacchāhī’’ti sampaṭicchi. So mātāpitaro vanditvā nagaramhā nikkhami. Tamatthaṃ pakāsento satthā upaḍḍhagāthamāha –</paragraph>
<hangnum line="323" number="78"></hangnum>
<paragraph line="324"> ‘‘Tato <pageBreak edition="V" number="5.0026" /> have dhitimā rājaputto, vanditvā mātu ca pitu ca pāde’’ti.</paragraph>
<gathalast line="325">Tattha <bold>pāde</bold>ti pāde vanditvā nikkhantoti attho;</gathalast>
<paragraph line="326">Athassa mātāpitaropi bhaginīpi bhariyāpi amaccaparijanehi saddhiṃyeva nikkhamiṃsu. So nagarā nikkhamitvā pitaraṃ maggaṃ pucchitvā suṭṭhu vavatthapetvā mātāpitaro vanditvā sesānaṃ ovādaṃ datvā acchambhito kesarasīho viya maggaṃ āruyha yakkhāvāsaṃ pāyāsi. Taṃ gacchantaṃ disvā mātā sakabhāvena saṇṭhātuṃ asakkontī pathaviyaṃ pati. Pitā bāhā paggayha mahantena saddena kandi. Tampi atthaṃ pakāsento satthā –</paragraph>
<paragraph line="327">‘‘Dukhinissa mātā nipatā pathabyā, pitāssa paggayha bhujāni kandatī’’ti. –</paragraph>
<unindented line="328">Upaḍḍhagāthaṃ vatvā tassa pitarā payuttaṃ āsīsavādaṃ abhivādanavādaṃ mātarā bhaginībhariyāhi ca kataṃ saccakiriyaṃ pakāsento aparāpi catasso gāthā abhāsi –</unindented>
<hangnum line="329" number="79"></hangnum>
<gatha1 line="330"> ‘‘Taṃ gacchantaṃ tāva pitā viditvā, parammukho vandati pañjalīko;</gatha1>
<gatha2 line="331">Somo ca rājā varuṇo ca rājā, pajāpatī candimā sūriyo ca;</gatha2>
<gathalast line="332">Etehi gutto purisādakamhā, anuññāto sotthi paccehi tāta.</gathalast>
<hangnum line="333" number="80"></hangnum>
<gatha1 line="334"> ‘‘Yaṃ <pageBreak edition="P" number="5.0029" /><pageBreak edition="M" number="5.0030" /> daṇḍakirañño gatassa mātā, rāmassakāsi sotthānaṃ suguttā;</gatha1>
<gatha2 line="335">Taṃ te ahaṃ sotthānaṃ karomi, etena saccena sarantu devā;</gatha2>
<gathalast line="336">Anuññāto sotthi paccehi putta.</gathalast>
<hangnum line="337" number="81"></hangnum>
<gatha1 line="338"> ‘‘Āvī raho vāpi manopadosaṃ, nāhaṃ sare jātu malīnasatte;</gatha1>
<gathalast line="339">Etena saccena sarantu devā, anuññāto sotthi paccehi bhātika.</gathalast>
<hangnum line="340" number="82"></hangnum>
<gatha1 line="341"> ‘‘Yasmā ca me anadhimanosi sāmi, na cāpi me manasā appiyosi;</gatha1>
<gathalast line="342">Etena saccena sarantu devā, anuññāto sotthi paccehi sāmī’’ti.</gathalast>
<paragraph line="343">Tattha <bold>parammukho</bold>ti ayaṃ me putto parammukho mātāpitaro vanditvā gacchati, iti etaṃ parammukhaṃ <pageBreak edition="V" number="5.0027" /> gacchantaṃ disvā viditvā. <bold>Pañjalīko</bold>ti tasmiṃ kāle sirasi añjaliṃ ṭhapetvā vandati devatā namassati. <bold>Purisādakamhā</bold>ti purisādassa santikā tena anuññāto sotthinā paccehi.</paragraph>
<paragraph line="344"><bold>Rāmassakāsī</bold>ti rāmassa akāsi. Eko kira bārāṇasivāsī rāmo nāma mātuposako mātāpitaro paṭijagganto vohāratthāya gato daṇḍakirañño vijite kumbhavatīnagaraṃ gantvā navavidhena vassena sakalaraṭṭhe vināsiyamāne mātāpitūnaṃ guṇaṃ sari. Atha naṃ mātupaṭṭhānakammassa phalena devatā sotthinā ānayitvā mātu adaṃsu. Taṃ kāraṇaṃ sutavasenāharitvā evamāha. <bold>Sotthāna</bold>nti sotthibhāvaṃ. Taṃ pana kiñcāpi devatā kariṃsu, mātupaṭṭhānaṃ nissāya nibbattattā pana mātā akāsīti vuttaṃ. <bold>Taṃ te aha</bold>nti ahampi te tameva sotthānaṃ karomi, maṃ nissāya tatheva tava sotthibhāvo hotūti attho. Atha vā <bold>karomī</bold>ti icchāmi. <bold>Etena saccenā</bold>ti sace devatāhi tassa sotthinā ānītabhāvo sacco, etena saccena mamapi puttaṃ sarantu devā <pageBreak edition="M" number="5.0031" />, rāmaṃ viya tampi āharitvā mama dassantūti attho. <bold>Anuññāto</bold>ti porisādena ‘‘gacchā’’ti anuññāto devatānaṃ ānubhāvena sotthi paṭiāgaccha puttāti vadati.</paragraph>
<paragraph line="345"><bold>Jātu malīnasatte</bold>ti jātu ekaṃsena alīnasatte mama bhātike ahaṃ sammukhā vā parammukhā vā manopadosaṃ na sarāmi, na mayā tamhi manopadoso katapubboti evamassa kaniṭṭhā saccamakāsi. <bold>Yasmā ca me anadhimanosi</bold><pageBreak edition="P" number="5.0030" />, <bold>sāmī</bold>ti mama, sāmi alīnasattu yasmā tvaṃ anadhimanosi, maṃ abhibhavitvā atikkamitvā aññaṃ manena na patthesi. <bold>Na cāpi me manasā appiyosī</bold>ti mayhampi ca manasā tvaṃ appiyo na hosi, aññamaññaṃ piyasaṃvāsāva mayanti evamassa aggamahesī saccamakāsi.</paragraph>
<paragraph line="346">Kumāropi pitarā akkhātanayena rakkhāvāsamaggaṃ paṭipajji. Yakkhopi ‘‘khattiyā nāma bahumāyā honti, ko jānāti, kiṃ bhavissatī’’ti rukkhaṃ abhiruhitvā rañño āgamanaṃ olokento nisīdi. So kumāraṃ āgacchantaṃ disvā ‘‘pitaraṃ nivattetvā putto āgato bhavissati, natthi me bhaya’’nti otaritvā tassa piṭṭhiṃ dassento nisīdi. So āgantvā tassa purato aṭṭhāsi. Atha yakkho gāthamāha –</paragraph>
<hangnum line="347" number="83"></hangnum>
<gatha1 line="348"> ‘‘Brahā ujū cārumukho kutosi, na maṃ pajānāsi vane vasantaṃ;</gatha1>
<gathalast line="349">Luddaṃ maṃ ñatvā ‘purisādako’si, ko sotthimājānamidhāvajeyyā’’ti.</gathalast>
<paragraph line="350">Tattha <pageBreak edition="V" number="5.0028" /><bold>ko sotthimājānamidhāvajeyyā</bold>ti kumāra ko nāma puriso attano sotthibhāvaṃ jānanto icchanto idhāgaccheyya, tvaṃ ajānanto āgato maññeti.</paragraph>
<paragraph line="351">Taṃ sutvā kumāro gāthamāha –</paragraph>
<hangnum line="352" number="84"></hangnum>
<gatha1 line="353"> ‘‘Jānāmi ludda purisādako tvaṃ, na taṃ na jānāmi vane vasantaṃ;</gatha1>
<gathalast line="354">Ahañca puttosmi jayaddisassa, mamajja khāda pituno pamokkhā’’ti.</gathalast>
<paragraph line="355">Tattha <pageBreak edition="M" number="5.0032" /><bold>pamokkhā</bold>ti pamokkhahetu ahaṃ pitu jīvitaṃ datvā idhāgato, tasmā taṃ muñca, maṃ khādāhīti attho.</paragraph>
<paragraph line="356">Tato yakkho gāthamāha –</paragraph>
<hangnum line="357" number="85"></hangnum>
<gatha1 line="358"> ‘‘Jānāmi puttoti jayaddisassa, tathā hi vo mukhavaṇṇo ubhinnaṃ;</gatha1>
<gathalast line="359">Sudukkaraññeva <pageBreak edition="P" number="5.0031" /> kataṃ tavedaṃ, yo mattumicche pituno pamokkhā’’ti.</gathalast>
<paragraph line="360">Tattha <bold>tathā hi vo</bold>ti tādiso vo tumhākaṃ. Ubhinnampi sadisova mukhavaṇṇo hotīti attho. <bold>Kataṃ taveda</bold>nti idaṃ tava kammaṃ sudukkaraṃ.</paragraph>
<paragraph line="361">Tato kumāro gāthamāha –</paragraph>
<hangnum line="362" number="86"></hangnum>
<gatha1 line="363"> ‘‘Na dukkaraṃ kiñci mahettha maññe, yo mattumicche pituno pamokkhā;</gatha1>
<gathalast line="364">Mātu ca hetu paraloka gantvā, sukhena saggena ca sampayutto’’ti.</gathalast>
<paragraph line="365">Tattha <bold>kiñci mahettha maññe</bold>ti kiñci ahaṃ ettha na maññāmi. Idaṃ vuttaṃ hoti – yakkha yo puggalo pitu vā pamokkhatthāya mātu vā hetu paralokaṃ gantvā sukhena sagge nibbattanakasukhena sampayutto bhavituṃ <bold>mattumicche</bold> marituṃ icchati, tasmā ahaṃ ettha mātāpitūnaṃ atthāya jīvitapariccāge kiñci dukkaraṃ na maññāmīti.</paragraph>
<paragraph line="366">Taṃ <pageBreak edition="V" number="5.0029" /> sutvā yakkho ‘‘kumāra, maraṇassa abhayānakasatto nāma natthi, tvaṃ kasmā na bhāyasī’’ti pucchi. So tassa kathento dve gāthā abhāsi –</paragraph>
<hangnum line="367" number="87"></hangnum>
<gatha1 line="368"> ‘‘Ahañca kho attano pāpakiriyaṃ, āvī raho vāpi sare na jātu;</gatha1>
<gathalast line="369">Saṅkhātajātīmaraṇohamasmi, yatheva me idha tathā parattha.</gathalast>
<hangnum line="370" number="88"></hangnum>
<gatha1 line="371"> ‘‘Khādajja <pageBreak edition="M" number="5.0033" /> maṃ dāni mahānubhāva, karassu kiccāni imaṃ sarīraṃ;</gatha1>
<gathalast line="372">Rukkhassa vā te papatāmi aggā, chādayamāno mayhaṃ tvamadesi maṃsa’’nti.</gathalast>
<paragraph line="373">Tattha <bold>sare na jātū</bold>ti ekaṃseneva na sarāmi. <bold>Saṅkhātajātīmaraṇohamasmī</bold>ti ahaṃ ñāṇena suparicchinnajātimaraṇo, jātasatto amaraṇadhammo nāma natthīti jānāmi. <bold>Yatheva me idhā</bold>ti yatheva mama idha <pageBreak edition="P" number="5.0032" />, tathā paraloke, yathā ca paraloke, tathā idhāpi maraṇato mutti nāma natthīti idampi mama ñāṇena suparicchinnaṃ. <bold>Karassu kiccānī</bold>ti iminā sarīrena kattabbakiccāni kara, imaṃ te mayā nissaṭṭhaṃ sarīraṃ. <bold>Chādayamāno mayhaṃ tvamadesi maṃsa</bold>nti mayi rukkhaggā patitvā mate mama sarīrato tvaṃ chādayamāno rocayamāno yaṃ yaṃ icchasi, taṃ taṃ maṃsaṃ adesi, khādeyyāsīti attho.</paragraph>
<paragraph line="374">Yakkho tassa vacanaṃ sutvā bhīto hutvā ‘‘na sakkā imassa maṃsaṃ khādituṃ, upāyena naṃ palāpessāmī’’ti cintetvā imaṃ gāthamāha –</paragraph>
<hangnum line="375" number="89"></hangnum>
<gatha1 line="376"> ‘‘Idañca te ruccati rājaputta, cajesi pāṇaṃ pituno pamokkhā;</gatha1>
<gathalast line="377">Tasmā hi so tvaṃ taramānarūpo, sambhañja kaṭṭhāni jalehi aggi’’nti.</gathalast>
<paragraph line="378">Tattha <bold>jalehī</bold>ti araññaṃ pavisitvā sāradārūni āharitvā aggiṃ jāletvā niddhūme aṅgāre kara, tattha te maṃsaṃ pacitvā khādissāmīti dīpeti.</paragraph>
<paragraph line="379">So tathā katvā tassa santikaṃ agamāsi. Taṃ kāraṇaṃ pakāsento satthā itaraṃ gāthamāha –</paragraph>
<hangnum line="380" number="90"></hangnum>
<gatha1 line="381"> ‘‘Tato have dhitimā rājaputto, dāruṃ samāharitvā mahantamaggiṃ;</gatha1>
<gathalast line="382">Santīpayitvā paṭivedayittha, ādīpito dāni mahāyamaggī’’ti.</gathalast>
<paragraph line="383">Yakkho <pageBreak edition="V" number="5.0030" /><pageBreak edition="M" number="5.0034" /> aggiṃ katvā āgataṃ kumāraṃ oloketvā ‘‘ayaṃ purisasīho, maraṇāpissa bhayaṃ natthi, mayā ettakaṃ kālaṃ evaṃ nibbhayo nāma na diṭṭhapubbo’’ti lomahaṃsajāto kumāraṃ punappunaṃ olokento nisīdi. Kumāro tassa kiriyaṃ disvā gāthamāha –</paragraph>
<hangnum line="384" number="91"></hangnum>
<gatha1 line="385"> ‘‘Khādajja maṃ dāni pasayhakāri, kiṃ maṃ muhuṃ pekkhasi haṭṭhalomo;</gatha1>
<gathalast line="386">Tathā <pageBreak edition="P" number="5.0033" /> tathā tuyhamahaṃ karomi, yathā yathā maṃ chādayamāno adesī’’ti.</gathalast>
<paragraph line="387">Tattha <bold>muhu</bold>nti punappunaṃ. <bold>Tathā tathā tuyhamaha</bold>nti ahaṃ tuyhaṃ tathā tathā vacanaṃ karomi, idāni kiṃ karissāmi, yathā yathā maṃ chādayamāno rocayamāno adesi khādissasi, tasmā khādajja manti.</paragraph>
<paragraph line="388">Athassa vacanaṃ sutvā yakkho gāthamāha –</paragraph>
<hangnum line="389" number="92"></hangnum>
<gatha1 line="390"> ‘‘Ko tādisaṃ arahati khāditāye, dhamme ṭhitaṃ saccavādiṃ vadaññuṃ;</gatha1>
<gathalast line="391">Muddhāpi tassa viphaleyya sattadhā, yo tādisaṃ saccavādiṃ adeyyā’’ti.</gathalast>
<paragraph line="392">Taṃ sutvā kumāro ‘‘sace maṃ na khāditukāmosi, atha kasmā dārūni bhañjāpetvā aggiṃ kāresī’’ti vatvā ‘‘palāyissati nu kho, noti tava pariggaṇhanatthāyā’’ti vutte ‘‘tvaṃ idāni maṃ kathaṃ pariggaṇhissasi, yohaṃ tiracchānayoniyaṃ nibbatto sakkassa devarañño attānaṃ pariggaṇhituṃ nādāsi’’nti vatvā āha –</paragraph>
<hangnum line="393" number="93"></hangnum>
<gatha1 line="394"> ‘‘Idañhi so brāhmaṇaṃ maññamāno, saso avāsesi sake sarīre;</gatha1>
<gathalast line="395">Teneva so candimā devaputto, sasatthuto kāmaduhajja yakkhā’’ti.</gathalast>
<paragraph line="396">Tassattho – idañhi so sasapaṇḍito ‘‘brāhmaṇo eso’’ti brāhmaṇaṃ maññamāno ‘‘ajja imaṃ sarīraṃ khāditvā idheva vasā’’ti evaṃ sake sarīre attano sarīraṃ dātuṃ avāsesi, vasāpesīti attho. Sarīrañcassa <pageBreak edition="M" number="5.0035" /> bhakkhatthāya adāsi. Sakko pabbatarasaṃ pīḷetvā ādāya candamaṇḍale sasalakkhaṇaṃ akāsi. Tato paṭṭhāya teneva sasalakkhaṇena so candimā devaputto ‘‘sasī sasī’’ti evaṃ sasatthuto lokassa kāmaduho pemavaḍḍhano ajja yakkha virocati. Kappaṭṭhiyañhetaṃ pāṭihāriyanti.</paragraph>
<paragraph line="397">Taṃ <pageBreak edition="V" number="5.0031" /><pageBreak edition="P" number="5.0034" /> sutvā yakkho kumāraṃ vissajjento gāthamāha –</paragraph>
<hangnum line="398" number="94"></hangnum>
<gatha1 line="399"> ‘‘Cando yathā rāhumukhā pamutto, virocate pannaraseva bhāṇumā;</gatha1>
<gatha2 line="400">Evaṃ tuvaṃ porisādā pamutto, viroca kappile mahānubhāva;</gatha2>
<gathalast line="401">Āmodayaṃ pitaraṃ mātarañca, sabbo ca te nandatu ñātipakkho’’ti.</gathalast>
<paragraph line="402">Tattha <bold>bhāṇumā</bold>ti sūriyo. Idaṃ vuttaṃ hoti – yathā pannarase rāhumukhā mutto cando vā bhāṇumā vā virocati, evaṃ tvampi mama santikā mutto kapilaraṭṭhe viroca mahānubhāvāti. <bold>Nandatū</bold>ti tussatu.</paragraph>
<paragraph line="403">Gaccha mahāvīrāti mahāsattaṃ uyyojesi. Sopi taṃ nibbisevanaṃ katvā pañca sīlāni datvā ‘‘yakkho nu kho esa, no’’ti pariggaṇhanto ‘‘yakkhānaṃ akkhīni rattāni honti animmisāni ca, chāyā na paññāyati, acchambhitā honti. Nāyaṃ yakkho, manusso eso. Mayhaṃ pitu kira tayo bhātaro yakkhiniyā gahitā. Tesu etāya dve khāditā bhavissanti, eko puttasinehena paṭijaggito bhavissati, iminā tena bhavitabbaṃ, imaṃ netvā mayhaṃ pitu ācikkhitvā rajje patiṭṭhāpessāmī’’ti cintetvā ‘‘ehi ambho, na tvaṃ yakkho, pitu me jeṭṭhabhātikosi, ehi mayā saddhiṃ gantvā kulasantake rajje chattaṃ ussāpehī’’ti vatvā itarena ‘‘nāhaṃ manusso’’ti vutte ‘‘na tvaṃ mayhaṃ saddahasi, atthi pana so, yassa saddahasī’’ti pucchitvā ‘‘atthi asukaṭṭhāne dibbacakkhukatāpaso’’ti vutte taṃ ādāya tattha agamāsi. Tāpaso te disvāva ‘‘kiṃ karontā pitāputtā araññe carathā’’ti vatvā tesaṃ ñātibhāvaṃ kathesi <pageBreak edition="M" number="5.0036" />. Porisādo tassa saddahitvā ‘‘tāta, tvaṃ gaccha, ahaṃ ekasmiññeva attabhāve dvidhā jāto, na me rajjenattho, pabbajissāmaha’’nti tāpasassa santike isipabbajjaṃ pabbaji. Atha naṃ kumāro vanditvā nagaraṃ agamāsi. Tamatthaṃ <pageBreak edition="P" number="5.0035" /> pakāsento satthā –</paragraph>
<hangnum line="404" number="95"></hangnum>
<gatha1 line="405"> ‘‘Tato have dhitimā rājaputto, katañjalī pariyāya porisādaṃ;</gatha1>
<gathalast line="406">Anuññāto sotthi sukhī arogo, paccāgamā kapilamalīnasattā’’ti. –</gathalast>
<unindented line="407">Gāthaṃ vatvā tassa nagaraṃ gatassa negamādīhi katakiriyaṃ dassento osānagāthamāha –</unindented>
<hangnum line="408" number="96"></hangnum>
<gatha1 line="409"> ‘‘Taṃ <pageBreak edition="V" number="5.0032" /> negamā jānapadā ca sabbe, hatthārohā rathikā pattikā ca;</gatha1>
<gathalast line="410">Namassamānā pañjalikā upāgamuṃ, namatthu te dukkarakārakosī’’ti.</gathalast>
<paragraph line="411">Rājā ‘‘kumāro kira āgato’’ti sutvā paccuggamanaṃ akāsi. Kumāro mahājanaparivāro gantvā rājānaṃ vandi. Atha naṃ so pucchi – ‘‘tāta, kathaṃ tādisā porisādā muttosī’’ti. ‘‘Tāta, nāyaṃ yakkho, tumhākaṃ jeṭṭhabhātiko, esa mayhaṃ petteyyo’’ti sabbaṃ pavattiṃ ārocetvā ‘‘tumhehi mama petteyyaṃ daṭṭhuṃ vaṭṭatī’’ti āha. Rājā taṅkhaṇaññeva bheriṃ carāpetvā mahantena parivārena tāpasānaṃ santikaṃ agamāsi. Mahātāpaso tassa yakkhiniyā ānetvā akhāditvā positakāraṇañca yakkhābhāvakāraṇañca tesaṃ ñātibhāvañca sabbaṃ vitthārato kathesi. Rājā ‘‘ehi, bhātika, rajjaṃ kārehī’’ti āha. ‘‘Alaṃ mahārājā’’ti. ‘‘Tena hi etha uyyāne vasissatha, ahaṃ vo catūhi paccayehi upaṭṭhahissāmī’’ti? ‘‘Na āgacchāmi mahārājā’’ti. Rājā tesaṃ assamapadato avidūre ekaṃ pabbatantaraṃ bandhitvā mahantaṃ taḷākaṃ kāretvā kedāre sampādetvā mahaḍḍhakulasahassaṃ ānetvā mahāgāmaṃ nivāsetvā tāpasānaṃ bhikkhācāraṃ paṭṭhapesi. So gāmo cūḷakammāsadammanigamo <pageBreak edition="M" number="5.0037" /> nāma jāto. Sutasomamahāsattena <pageBreak edition="P" number="5.0036" /> porisādassa damitapadeso pana mahākammāsadammanigamoti veditabbo.</paragraph>
<paragraph line="412">Satthā idaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakatthero sotāpattiphale patiṭṭhahi. Tadā mātāpitaro mahārājakulāni ahesuṃ, tāpaso sāriputto, porisādo aṅgulimālo, kaniṭṭhā uppalavaṇṇā, aggamahesī rāhulamātā, alīnasattukumāro pana ahameva ahosinti.</paragraph>
<centered line="413">Jayaddisajātakavaṇṇanā tatiyā.</centered>
<hangnum line="414"></hangnum>
<paragraph line="415"> [514] 4. Chaddantajātakavaṇṇanā</paragraph>
<paragraph line="416"><bold>Kiṃ nu socasī</bold>ti idaṃ satthā jetavane viharanto ekaṃ daharabhikkhuniṃ ārabbha kathesi. Sā kira sāvatthiyaṃ kuladhītā gharāvāse ādīnavaṃ disvā sāsane pabbajitvā ekadivasaṃ bhikkhunīhi saddhiṃ dhammasavanāya gantvā alaṅkatadhammāsane nisīditvā dhammaṃ desentassa dasabalassa aparimāṇapuññapabhāvābhinibbattaṃ uttamarūpasampattiyuttaṃ attabhāvaṃ oloketvā ‘‘pariciṇṇapubbā <pageBreak edition="V" number="5.0033" /> nu kho me bhavasmiṃ vicarantiyā imassa mahāpurisassa pādaparicārikā’’ti cintesi. Athassā taṅkhaṇaññeva jātissarañāṇaṃ uppajji – ‘‘chaddantavāraṇakāle ahaṃ imassa mahāpurisassa pādaparicārikā bhūtapubbā’’ti. Athassā sarantiyā mahantaṃ pītipāmojjaṃ uppajji. Sā pītivegena mahāhasitaṃ hasitvā puna cintesi – ‘‘pādaparicārikā nāma sāmikānaṃ hitajjhāsayā appakā, ahitajjhāsayāva bahutarā, hitajjhāsayā nu kho ahaṃ imassa mahāpurisassa ahosiṃ, ahitajjhāsayā’’ti. Sā anussaramānā ‘‘ahaṃ appamattakaṃ dosaṃ hadaye ṭhapetvā vīsaratanasatikaṃ chaddantamahāgajissaraṃ sonuttaraṃ nāma nesādaṃ pesetvā visapītasallena vijjhāpetvā jīvitakkhayaṃ pāpesi’’nti addasa. Athassā soko udapādi, hadayaṃ uṇhaṃ ahosi, sokaṃ sandhāretuṃ asakkontī assasitvā passasitvā mahāsaddena parodi. Taṃ disvā satthā <pageBreak edition="M" number="5.0038" /> sitaṃ pātu karitvā ‘‘ko nu kho, bhante, hetu, ko paccayo sitassa pātukammāyā’’ti bhikkhusaṅghena puṭṭho ‘‘bhikkhave, ayaṃ daharabhikkhunī pubbe mayi kataṃ aparādhaṃ saritvā rodatī’’ti vatvā atītaṃ āhari.</paragraph>
<paragraph line="417">Atīte <pageBreak edition="P" number="5.0037" /> himavantapadese chaddantadahaṃ upanissāya aṭṭhasahassā hatthināgā vasiṃsu iddhimantā vehāsaṅgamā. Tadā bodhisatto jeṭṭhakavāraṇassa putto hutvā nibbatti, so sabbaseto ahosi rattamukhapādo. So aparabhāge vuddhippatto aṭṭhāsītihatthubbedho ahosi vīsaratanasatāyāmo. Aṭṭhapaṇṇāsahatthāya rajatadāmasadisāya soṇḍāya samannāgato. Dantā panassa parikkhepato pannarasahatthā ahesuṃ dīghato tiṃsahatthā chabbaṇṇaraṃsīhi samannāgatā. So aṭṭhannaṃ nāgasahassānaṃ jeṭṭhako ahosi, pañcasate paccekabuddhe pūjesi. Tassa dve aggamahesiyo ahesuṃ – cūḷasubhaddā, mahāsubhaddā cāti. Nāgarājā aṭṭhanāgasahassaparivāro kañcanaguhāyaṃ vasati. So pana chaddantadaho āyāmato ca vitthārato ca paṇṇāsayojano hoti. Tassa majjhe dvādasayojanappamāṇe ṭhāne sevālo vā paṇakaṃ vā natthi, maṇikkhandhavaṇṇaudakameva santiṭṭhati, tadanantaraṃ yojanavitthataṃ suddhaṃ kallahāravanaṃ, taṃ udakaṃ parikkhipitvā ṭhitaṃ, tadanantaraṃ yojanavitthatameva suddhaṃ nīluppalavanaṃ taṃ parikkhipitvā ṭhitaṃ, tato yojanayojanavitthatāneva rattuppalasetuppalarattapadumasetapadumakumudavanāni purimaṃ purimaṃ parikkhipitvā ṭhitāni. Imesaṃ pana sattannaṃ vanānaṃ anantaraṃ sabbesampi tesaṃ kallahārādivanānaṃ vasena omissakavanaṃ yojanavitthatameva tāni parikkhipitvā ṭhitaṃ. Tadanantaraṃ nāgānaṃ kaṭippamāṇe udake yojanavitthatameva rattasālivanaṃ, tadanantaraṃ udakapariyante yojanavitthatameva nīlapītalohitaodātasurabhisukhumakusumasamākiṇṇaṃ khuddakagacchavanaṃ, iti imāni dasa vanāni yojanavitthatāneva. Tato khuddakarājamāsamahārājamāsamuggavanaṃ, tadanantaraṃ tipusaelālukalābukumbhaṇḍavallivanāni, tato pūgarukkhappamāṇaṃ <pageBreak edition="V" number="5.0034" /> ucchuvanaṃ, tato hatthidantappamāṇaphalaṃ kadalivanaṃ <pageBreak edition="P" number="5.0038" />, tato sālavanaṃ, tadanantaraṃ cāṭippamāṇaphalaṃ panasavanaṃ, tato madhuraphalaṃ ciñcavanaṃ, tato ambavanaṃ, tato kapiṭṭhavanaṃ, tato omissako mahāvanasaṇḍo, tato veḷuvanaṃ, ayamassa tasmiṃ <pageBreak edition="M" number="5.0039" /> kāle sampatti. Saṃyuttaṭṭhakathāyaṃ pana idāni pavattamānasampattiyeva kathitā.</paragraph>
<paragraph line="418">Veḷuvanaṃ pana parikkhipitvā satta pabbatā ṭhitā. Tesaṃ bāhirantato paṭṭhāya paṭhamo cūḷakāḷapabbato nāma, dutiyo mahākāḷapabbato nāma, tato udakapabbato nāma, tato candimapassapabbato nāma, tato sūriyapassapabbato nāma, tato maṇipassapabbato nāma, sattamo suvaṇṇapassapabbato nāma. So ubbedhato sattayojaniko chaddantadahaṃ parikkhipitvā pattassa mukhavaṭṭi viya ṭhito. Tassa abbhantarimaṃ passaṃ suvaṇṇavaṇṇaṃ, tato nikkhantena obhāsena chaddantadaho samuggatabālasūriyo viya hoti. Bāhirapabbatesu pana eko ubbedhato chayojaniko, eko pañca, eko cattāri, eko tīṇi, eko dve, eko yojaniko, evaṃ sattapabbataparikkhittassa pana tassa dahassa pubbuttarakaṇṇe udakavātappaharaṇokāse mahānigrodharukkho atthi. Tassa khandho parikkhepato pañcayojaniko, ubbedhato sattayojaniko, catūsu disāsu catasso sākhā chayojanikā, uddhaṃ uggatasākhāpi chayojanikāva, iti so mūlato paṭṭhāya ubbedhena terasayojaniko, sākhānaṃ orimantato yāva pārimantā dvādasayojaniko, aṭṭhahi pārohasahassehi paṭimaṇḍito muṇḍamaṇipabbato viya vilāsamāno tiṭṭhati. Chaddantadahassa pana pacchimadisābhāge suvaṇṇapassapabbate dvādasayojanikā kañcanaguhā tiṭṭhati. Chaddanto nāma nāgarājā vassāratte hemante aṭṭhasahassanāgaparivuto kañcanaguhāyaṃ vasati. Gimhakāle udakavātaṃ sampaṭicchamāno mahānigrodhamūle pārohantare tiṭṭhatī.</paragraph>
<paragraph line="419">Athassa ekadivasaṃ ‘‘mahāsālavanaṃ pupphita’’nti taruṇanāgā āgantvā ārocayiṃsu. So saparivāro ‘‘sālakīḷaṃ kīḷissāmī’’ti <pageBreak edition="P" number="5.0039" /> sālavanaṃ gantvā ekaṃ supupphitaṃ sālarukkhaṃ kumbhena pahari. Tadā cūḷasubhaddā paṭivātapasse ṭhitā, tassā sarīre sukkhadaṇḍakamissakāni purāṇapaṇṇāni ceva tambakipillikāni ca patiṃsu. Mahāsubhaddā adhovātapasse ṭhitā, tassā sarīre pupphareṇukiñjakkhapattāni patiṃsu. Cūḷasubhaddā ‘‘ayaṃ nāgarājā attano piyabhariyāya upari pupphareṇukiñjakkhapattāni pātesi, mama <pageBreak edition="M" number="5.0040" /> sarīre sukkhadaṇḍakamissāni purāṇapaṇṇāni ceva tambakipillikāni ca pātesi, hotu, kātabbaṃ jānissāmī’’ti mahāsatte veraṃ bandhi.</paragraph>
<paragraph line="420">Aparampi divasaṃ nāgarājā saparivāro nhānatthāya chaddantadahaṃ otari. Atha dve taruṇanāgā soṇḍāhi <pageBreak edition="V" number="5.0035" /> usirakalāpe gahetvā kelāsakūṭaṃ majjantā viya nhāpesuṃ. Tasmiṃ nhatvā uttiṇṇe dve kareṇuyo nhāpesuṃ. Tāpi uttaritvā mahāsattassa santike aṭṭhaṃsu. Tato aṭṭhasahassanāgāsaraṃ otaritvā udakakīḷaṃ kīḷitvā sarato nānāpupphāni āharitvā rajatathūpaṃ alaṅkarontā viya mahāsattaṃ alaṅkaritvā pacchā dve kareṇuyo alaṅkariṃsu. Atheko hatthī sare vicaranto sattuddayaṃ nāma mahāpadumaṃ labhitvā āharitvā mahāsattassa adāsi. So taṃ soṇḍāya gahetvā reṇuṃ kumbhe okiritvā jeṭṭhakāya mahāsubhaddāya adāsi. Taṃ disvā itarā ‘‘idampi sattuddayaṃ mahāpadumaṃ attano piyabhariyāya eva adāsi, na mayha’’nti punapi tasmiṃ veraṃ bandhi.</paragraph>
<paragraph line="421">Athekadivasaṃ bodhisatte madhuraphalāni ceva bhisamuḷālāni ca pokkharamadhunā yojetvā pañcasate paccekabuddhe bhojente cūḷasubhaddā attanā laddhaphalāphalaṃ paccekabuddhānaṃ datvā ‘‘bhante, ito cavitvā maddarājakule nibbattitvā subhaddā nāma rājakaññā hutvā vayappattā bārāṇasirañño aggamahesibhāvaṃ patvā tassa piyā manāpā taṃ attano ruciṃ kāretuṃ samatthā hutvā tassa ācikkhitvā ekaṃ luddakaṃ pesetvā imaṃ hatthiṃ visapītena sallena vijjhāpetvā jīvitakkhayaṃ pāpetvā chabbaṇṇaraṃsiṃ <pageBreak edition="P" number="5.0040" /> vissajjente yamakadante āharāpetuṃ samatthā homī’’ti patthanaṃ ṭhapesi. Sā tato paṭṭhāya gocaraṃ aggahetvā sussitvā nacirasseva kālaṃ katvā maddaraṭṭhe rājaaggamahesiyā kucchimhi nibbatti, subhaddātissā nāmaṃ kariṃsu. Atha naṃ vayappattaṃ bārāṇasirañño adaṃsu. Sā tassa piyā ahosi manāpā, soḷasannaṃ itthisahassānaṃ jeṭṭhikā hutvā jātissarañāṇañca paṭilabhi. Sā cintesi – ‘‘samiddhā me patthanā, idāni tassa nāgassa yamakadante āharāpessāmī’’ti. Tato sarīraṃ telena makkhetvā kiliṭṭhavatthaṃ nivāsetvā gilānākāraṃ dassetvā sirigabbhaṃ pavisitvā mañcake nipajji. Rājā ‘‘kuhiṃ subhaddā’’ti vatvā ‘‘gilānā’’ti sutvā sirigabbhaṃ pavisitvā mañcake nisīditvā tassā piṭṭhiṃ parimajjanto paṭhamaṃ gāthamāha –</paragraph>
<hangnum line="422" number="97"></hangnum>
<gatha1 line="423"> ‘‘Kiṃ <pageBreak edition="M" number="5.0041" /> nu socasinuccaṅgi, paṇḍūsi varavaṇṇini;</gatha1>
<gathalast line="424">Milāyasi visālakkhi, mālāva parimadditā’’ti.</gathalast>
<paragraph line="425">Tattha <bold>anuccaṅgī</bold>ti kañcanasannibhasarīre. <bold>Mālāva parimadditā</bold>ti hatthehi parimadditā padumamālā viya.</paragraph>
<paragraph line="426">Taṃ sutvā sā itaraṃ gāthamāha –</paragraph>
<hangnum line="427" number="98"></hangnum>
<gatha1 line="428"> ‘‘Dohaḷo <pageBreak edition="V" number="5.0036" /> me mahārāja, supinantenupajjhagā;</gatha1>
<gathalast line="429">Na so sulabharūpova, yādiso mama dohaḷo’’ti.</gathalast>
<paragraph line="430">Tattha <bold>na so</bold>ti yādiso mama <bold>supinantenupajjhagā</bold> supine passantiyā mayā diṭṭho dohaḷo, so sulabharūpo viya na hoti, dullabho so, mayhaṃ pana taṃ alabhantiyā jīvitaṃ natthīti avaca.</paragraph>
<paragraph line="431">Taṃ sutvā rājā gāthamāha –</paragraph>
<hangnum line="432" number="99"></hangnum>
<gatha1 line="433"> ‘‘Ye keci mānusā kāmā, idha lokamhi nandane;</gatha1>
<gathalast line="434">Sabbe te pacurā mayhaṃ, ahaṃ te dammi dohaḷa’’nti.</gathalast>
<paragraph line="435">Tattha <bold>pacurā</bold>ti bahū sulabhā.</paragraph>
<paragraph line="436">Taṃ sutvā devī, ‘‘mahārāja, dullabho mama dohaḷo, na taṃ idāni kathemi, yāvattakā pana te vijite luddā, te sabbe sannipātetha <pageBreak edition="P" number="5.0041" />, tesaṃ majjhe kathessāmī’’ti dīpentī anantaraṃ gāthamāha –</paragraph>
<hangnum line="437" number="100"></hangnum>
<gatha1 line="438"> ‘‘Luddā deva samāyantu, ye keci vijite tava;</gatha1>
<gathalast line="439">Etesaṃ ahamakkhissaṃ, yādiso mama dohaḷo’’ti.</gathalast>
<paragraph line="440">Rājā ‘‘sādhū’’ti sirigabbhā nikkhamitvā ‘‘yāvatikā tiyojanasatike kāsikaraṭṭhe luddā, tesaṃ sannipātatthāya bheriṃ carāpethā’’ti amacce āṇāpesi. Te tathā akaṃsu. Nacirasseva kāsiraṭṭhavāsino luddā yathābalaṃ paṇṇākāraṃ gahetvā āgantvā āgatabhāvaṃ rañño ārocāpesuṃ <pageBreak edition="M" number="5.0042" />. Te sabbepi saṭṭhisahassamattā ahesuṃ. Rājā tesaṃ āgatabhāvaṃ ñatvā vātapāne ṭhito hatthaṃ pasāretvā tesaṃ āgatabhāvaṃ deviyā kathento āha –</paragraph>
<hangnum line="441" number="101"></hangnum>
<gatha1 line="442"> ‘‘Ime te luddakā devi, katahatthā visāradā;</gatha1>
<gathalast line="443">Vanaññū ca migaññū ca, mamatthe cattajīvitā’’ti.</gathalast>
<paragraph line="444">Tattha <pageBreak edition="V" number="5.0037" /> ime teti ye tvaṃ sannipātāpesi, ime te. Katahatthāti vijjhanachedanesu katahatthā kusalā susikkhitā. Visāradāti nibbhayā. Vanaññū ca migaññū cāti vanāni ca mige ca jānanti. Mamattheti sabbepi cete mamatthe cattajīvitā, yamahaṃ icchāmi, taṃ karontīti.</paragraph>
<paragraph line="445">Taṃ sutvā devī te āmantetvā itaraṃ gāthamāha –</paragraph>
<hangnum line="446" number="102"></hangnum>
<gatha1 line="447"> ‘‘Luddaputtā nisāmetha, yāvantettha samāgatā;</gatha1>
<gatha2 line="448">Chabbisāṇaṃ gajaṃ setaṃ, addasaṃ supine ahaṃ;</gatha2>
<gathalast line="449">Tassa dantehi me attho, alābhe natthi jīvita’’nti.</gathalast>
<paragraph line="450">Tattha nisāmethāti suṇātha. Chabbisāṇanti chabbaṇṇavisāṇaṃ.</paragraph>
<paragraph line="451">Taṃ sutvā luddaputtā āhaṃsu –</paragraph>
<hangnum line="452" number="103"></hangnum>
<gatha1 line="453"> ‘‘Na no pitūnaṃ na pitāmahānaṃ, diṭṭho suto kuñjaro chabbisāṇo;</gatha1>
<gathalast line="454">Yamaddasā <pageBreak edition="P" number="5.0042" /> supine rājaputtī, akkhāhi no yādiso hatthināgo’’ti.</gathalast>
<paragraph line="455">Tattha pitūnanti karaṇatthe sāmivacanaṃ. Idaṃ vuttaṃ hoti – devi neva amhākaṃ pitūhi, na pitāmahehi evarūpo kuñjaro diṭṭhapubbo, pageva amhehi, tasmā attanā diṭṭhalakkhaṇavasena akkhāhi no, yādiso tayā diṭṭho hatthināgoti.</paragraph>
<paragraph line="456">Anantaragāthāpi <pageBreak edition="M" number="5.0043" /> teheva vuttā –</paragraph>
<hangnum line="457" number="104"></hangnum>
<gatha1 line="458"> ‘‘Disā catasso vidisā catasso, uddhaṃ adho dasa disā imāyo;</gatha1>
<gathalast line="459">Katamaṃ disaṃ tiṭṭhati nāgarājā, yamaddasā supine chabbisāṇa’’nti.</gathalast>
<paragraph line="460">Tattha disāti disāsu. Katamanti etāsu disāsu katamāya disāyāti.</paragraph>
<paragraph line="461">Evaṃ vutte subhaddā sabbe ludde oloketvā tesaṃ antare patthaṭapādaṃ bhattapuṭasadisajaṅghaṃ mahājāṇukaṃ mahāphāsukaṃ bahalamassutambadāṭhikaṃ nibbiddhapiṅgalaṃ dussaṇṭhānaṃ bībhacchaṃ sabbesaṃ matthakamatthakena <pageBreak edition="V" number="5.0038" /> paññāyamānaṃ mahāsattassa pubbaveriṃ sonuttaraṃ nāma nesādaṃ disvā ‘‘esa mama vacanaṃ kātuṃ sakkhissatī’’ti rājānaṃ anujānāpetvā taṃ ādāya sattabhūmikapāsādassa uparimatalaṃ āruyha uttarasīhapañjaraṃ vivaritvā uttarahimavantābhimukhaṃ hatthaṃ pasāretvā catasso gāthā abhāsi –</paragraph>
<hangnum line="462" number="105"></hangnum>
<gatha1 line="463"> ‘‘Ito ujuṃ uttariyaṃ disāyaṃ, atikkamma so satta girī brahmante;</gatha1>
<gathalast line="464">Suvaṇṇapasso nāma girī uḷāro, supupphito kimpurisānuciṇṇo.</gathalast>
<hangnum line="465" number="106"></hangnum>
<gatha1 line="466"> ‘‘Āruyha selaṃ bhavanaṃ kinnarānaṃ, olokaya pabbatapādamūlaṃ;</gatha1>
<gathalast line="467">Atha <pageBreak edition="P" number="5.0043" /> dakkhasī meghasamānavaṇṇaṃ, nigrodharājaṃ aṭṭhasahassapādaṃ.</gathalast>
<hangnum line="468" number="107"></hangnum>
<gatha1 line="469"> ‘‘Tatthacchatī kuñjaro chabbisāṇo, sabbaseto duppasaho parebhi;</gatha1>
<gathalast line="470">Rakkhanti naṃ aṭṭhasahassanāgā, īsādantā vātajavappahārino.</gathalast>
<hangnum line="471" number="108"></hangnum>
<gatha1 line="472"> ‘‘Tiṭṭhanti <pageBreak edition="M" number="5.0044" /> te tumūlaṃ passasantā, kuppanti vātassapi eritassa;</gatha1>
<gathalast line="473">Manussabhūtaṃ pana tattha disvā, bhasmaṃ kareyyuṃ nāssa rajopi tassā’’ti.</gathalast>
<paragraph line="474">Tattha <bold>ito</bold>ti imamhā ṭhānā. <bold>Uttariya</bold>nti uttarāya. <bold>Uḷāro</bold>ti mahā itarehi chahi pabbatehi uccataro. <bold>Olokayā</bold>ti ālokeyyāsi. <bold>Tatthacchatī</bold>ti tasmiṃ nigrodhamūle gimhasamaye udakavātaṃ sampaṭicchanto tiṭṭhati. <bold>Duppasaho</bold>ti aññe taṃ upagantvā pasayhakāraṃ kātuṃ samatthā nāma natthīti duppasaho parebhi. <bold>Īsādantā</bold>ti rathīsāya samānadantā. <bold>Vātajavappahārino</bold>ti vātajavena gantvā paccāmitte paharaṇasīlā evarūpā aṭṭhasahassanāgā nāgarājānaṃ rakkhanti. <bold>Tumūla</bold>nti bhiṃsanakaṃ mahāsaddānubandhaṃ assāsaṃ muñcantā tiṭṭhanti. <bold>Eritassā</bold>ti vātapaharitassa yaṃ saddānubandhaṃ eritaṃ calanaṃ kampanaṃ, tassapi kuppanti, evaṃpharusā te nāgā. <bold>Nāssā</bold>ti tassa nāsavātena viddhaṃsetvā bhasmaṃ katassa tassa rajopi na bhaveyyāti.</paragraph>
<paragraph line="475">Taṃ sutvā sonuttaro maraṇabhayabhīto āha –</paragraph>
<hangnum line="476" number="109"></hangnum>
<gatha1 line="477"> ‘‘Bahū <pageBreak edition="V" number="5.0039" /> hime rājakulamhi santi, piḷandhanā jātarūpassa devi;</gatha1>
<gatha2 line="478">Muttā <pageBreak edition="P" number="5.0044" /> maṇī veḷuriyāmayā ca, kiṃ kāhasi dantapiḷandhanena;</gatha2>
<gathalast line="479">Māretukāmā kuñjaraṃ chabbisāṇaṃ, udāhu ghātessasi luddaputte’’ti.</gathalast>
<paragraph line="480">Tattha <bold>piḷandhanā</bold>ti ābharaṇāni. <bold>Veḷuriyāmayā</bold>ti veḷuriyamayāni. <bold>Ghātessasī</bold>ti udāhu piḷandhanāpadesena luddaputte ghātāpetukāmāsīti pucchati.</paragraph>
<paragraph line="481">Tato devī gāthamāha –</paragraph>
<hangnum line="482" number="110"></hangnum>
<gatha1 line="483"> ‘‘Sā issitā dukkhitā casmi ludda, uddhañca sussāmi anussarantī;</gatha1>
<gathalast line="484">Karohi me luddaka etamatthaṃ, dassāmi te gāmavarāni pañcā’’ti.</gathalast>
<paragraph line="485">Tattha <pageBreak edition="M" number="5.0045" /><bold>sā</bold>ti sā ahaṃ. <bold>Anussarantī</bold>ti tena vāraṇena pure mayi kataṃ veraṃ anussaramānā. <bold>Dassāmi te</bold>ti etasmiṃ te atthe nipphādite saṃvacchare satasahassuṭṭhānake pañca gāmavare dadāmīti.</paragraph>
<paragraph line="486">Evañca pana vatvā ‘‘samma luddaputta ahaṃ ‘etaṃ chaddantahatthiṃ mārāpetvā yamakadante āharāpetuṃ samatthā homī’ti pubbe paccekabuddhānaṃ dānaṃ datvā patthanaṃ paṭṭhapesiṃ, mayā supinantena diṭṭhaṃ nāma natthi, sā pana mayā patthitapatthanā samijjhissati, tvaṃ gacchanto mā bhāyī’’ti taṃ samassāsetvā pesesi. So ‘‘sādhu, ayye’’ti tassā vacanaṃ sampaṭicchitvā ‘‘tena hi me pākaṭaṃ katvā tassa vasanaṭṭhānaṃ kathehī’’ti pucchanto imaṃ gāthamāha –</paragraph>
<hangnum line="487" number="111"></hangnum>
<gatha1 line="488"> ‘‘Katthacchatī kattha mupeti ṭhānaṃ, vīthissa kā nhānagatassa hoti;</gatha1>
<gathalast line="489">Kathañhi so nhāyati nāgarājā, kathaṃ vijānemu gatiṃ gajassā’’ti.</gathalast>
<paragraph line="490">Tattha <bold>katthacchatī</bold>ti kattha vasati. <bold>Kattha mupetī</bold>ti kattha upeti, kattha tiṭṭhatīti attho. <bold>Vīthissa kā</bold>ti tassa nhānagatassa kā vīthi hoti, kataramaggena so gacchati. <bold>Kathaṃ vijānemu gati</bold>nti tayā akathite mayaṃ kathaṃ tassa nāgarājassa gatiṃ vijānissāma, tasmā kathehi noti attho.</paragraph>
<paragraph line="491">Tato <pageBreak edition="V" number="5.0040" /><pageBreak edition="P" number="5.0045" /> sā jātissarañāṇena paccakkhato diṭṭhaṭṭhānaṃ tassa ācikkhantī dve gāthā abhāsi –</paragraph>
<hangnum line="492" number="112"></hangnum>
<gatha1 line="493"> ‘‘Tattheva sā pokkharaṇī adūre, rammā sutitthā ca mahodikā ca;</gatha1>
<gathalast line="494">Sampupphitā bhamaragaṇānuciṇṇā, ettha hi so nhāyati nāgarājā.</gathalast>
<hangnum line="495" number="113"></hangnum>
<gatha1 line="496"> ‘‘Sīsaṃ <pageBreak edition="M" number="5.0046" /> nahātuppalamālabhārī, sabbaseto puṇḍarīkattacaṅgī;</gatha1>
<gathalast line="497">Āmodamāno gacchati sanniketaṃ, purakkhatvā mahesiṃ sabbabhadda’’nti.</gathalast>
<paragraph line="498">Tattha <bold>tatthevā</bold>ti tassa vasanaṭṭhāneyeva. <bold>Pokkharaṇī</bold>ti chaddantadahaṃ sandhāyāha. <bold>Sampupphitā</bold>ti duvidhehi kumudehi tividhehi uppalehi pañcavaṇṇehi ca padumehi samantato pupphitā. <bold>Ettha hi so</bold>ti so nāgarājā ettha chaddantadahe nhāyati. <bold>Uppalamālabhārī</bold>ti uppalādīnaṃ jalajathalajānaṃ pupphānaṃ mālaṃ dhārento. <bold>Puṇḍarīkattacaṅgī</bold>ti puṇḍarīkasadisatacena odātena aṅgena samannāgato. <bold>Āmodamāno</bold>ti āmoditapamodito. <bold>Sanniketa</bold>nti attano vasanaṭṭhānaṃ. <bold>Purakkhatvā</bold>ti sabbabhaddaṃ nāma mahesiṃ purato katvā aṭṭhahi nāgasahassehi parivuto attano vasanaṭṭhānaṃ gacchatīti.</paragraph>
<paragraph line="499">Taṃ sutvā sonuttaro ‘‘sādhu ayye, ahaṃ taṃ vāraṇaṃ māretvā tassa dante āharissāmī’’ti sampaṭicchi. Athassa sā tuṭṭhā sahassaṃ datvā ‘‘gehaṃ tāva gaccha, ito sattāhaccayena tattha gamissasī’’ti taṃ uyyojetvā kammāre pakkosāpetvā ‘‘tātā amhākaṃ vāsipharasu-kuddāla-nikhādana-muṭṭhikaveḷugumbacchedana-sattha-tiṇalāyana-asilohadaṇḍakakacakhāṇuka- ayasiṅghāṭakehi attho, sabbaṃ sīghaṃ katvā āharathā’’ti āṇāpetvā cammakāre pakkosāpetvā ‘‘tātā amhākaṃ kumbhabhāragāhitaṃ cammabhastaṃ kātuṃ vaṭṭati, cammayottavarattahatthipādaupāhanacammachattehipi no attho, sabbaṃ sīghaṃ katvā āharathā’’ti āṇāpesi. Te ubhopi sabbāni tāni sīghaṃ katvā āharitvā <pageBreak edition="P" number="5.0046" /> adaṃsu. Sā tassa pātheyyaṃ saṃvidahitvā araṇisahitaṃ ādiṃ katvā sabbaṃ upakaraṇañca baddhasattumādiṃ katvā pātheyyañca cammabhastāyaṃ pakkhipi, taṃ sabbampi kumbhabhāramattaṃ ahosi.</paragraph>
<paragraph line="500">Sonuttaropi attano parivacchaṃ katvā sattame divase āgantvā deviṃ vanditvā aṭṭhāsi. Atha naṃ sā ‘‘niṭṭhitaṃ te samma sabbūpakaraṇaṃ, imaṃ tāva pasibbakaṃ gaṇhā’’ti āha. So pana mahāthāmo pañcannaṃ hatthīnaṃ balaṃ <pageBreak edition="M" number="5.0047" /> dhāreti, tasmā tambūlapasibbakaṃ viya ukkhipitvā upakacchantare <pageBreak edition="V" number="5.0041" /> ṭhapetvā rittahattho viya aṭṭhāsi. Subhaddā luddassa puttadārānaṃ paribbayaṃ datvā rañño ācikkhitvā sonuttaraṃ uyyojesi. Sopi rājānañca deviñca vanditvā rājanivesanā oruyha rathe ṭhatvā mahantena parivārena nagarā nikkhamitvā gāmanigamajanapadaparamparāya paccantaṃ patvā jānapade nivattetvā paccantavāsīhi saddhiṃ araññaṃ pavisitvā manussapathaṃ atikkamma paccantavāsinopi nivattetvā ekakova gacchanto tiṃsayojanaṃ patvā paṭhamaṃ dabbagahanaṃ kāsagahanaṃ tiṇagahanaṃ tulasigahanaṃ saragahanaṃ tirivacchagahananti cha gahanāni, kaṇṭakaveḷugumbagahanāni vettagahanaṃ omissakagahanaṃ naḷagahanaṃ saragahanasadisaṃ uragenapi dubbinivijjhaṃ ghanavanagahanaṃ rukkhagahanaṃ veḷugahanaṃ aparampi veḷugumbagahanaṃ kalalagahanaṃ udakagahanaṃ pabbatagahananti aṭṭhārasa gahanāni paṭipāṭiyā patvā dabbagahanādīni asitena lāyitvā tulasigahanādīni veḷugumbacchedanasatthena chinditvā rukkhe pharasunā koṭṭetvā atimahante rukkhe nikhādanena vijjhitvā maggaṃ karonto veḷuvane nisseṇiṃ katvā veḷugumbaṃ āruyha veḷuṃ chinditvā aparassa veḷugumbassa upari pātetvā veḷugumbamatthakena gantvā kalalagahane sukkharukkhapadaraṃ <pageBreak edition="P" number="5.0047" /> attharitvā tena gantvā aparaṃ attharitvā itaraṃ ukkhipitvā puna purato attharanto taṃ atikkamitvā udakagahane doṇiṃ katvā tāya udakagahanaṃ taritvā pabbatapāde ṭhatvā ayasiṅghāṭakaṃ yottena bandhitvā uddhaṃ khipitvā pabbate laggāpetvā yottenāruyha vajiraggena lohadaṇḍena pabbataṃ vijjhitvā khāṇukaṃ koṭṭetvā tattha ṭhatvā siṅghāṭakaṃ ākaḍḍhitvā puna upari laggāpetvā tattha ṭhito cammayottaṃ olambetvā taṃ ādāya otaritvā heṭṭhimakhāṇuke bandhitvā vāmahatthena yottaṃ gahetvā dakkhiṇahatthena muggaraṃ ādāya yottaṃ paharitvā khāṇukaṃ nīharitvā puna abhiruhati. Etenupāyena pabbatamatthakaṃ abhiruyha parato otaranto purimanayeneva paṭhamaṃ pabbatamatthake khāṇukaṃ koṭṭetvā cammapasibbake yottaṃ bandhitvā khāṇuke veṭhetvā sayaṃ antopasibbake nisīditvā makkaṭakānaṃ makkaṭasuttavissajjanākārena yottaṃ viniveṭhento otarati. Cammachattena vātaṃ gāhāpetvā sakuṇo viya otaratītipi vadantiyeva.</paragraph>
<paragraph line="501">Evaṃ <pageBreak edition="M" number="5.0048" /> tassa subhaddāya vacanaṃ ādāya nagarā nikkhamitvā sattarasa gahanāni atikkamitvā pabbatagahanaṃ patvā tatrāpi cha pabbate atikkamitvā suvaṇṇapassapabbatamatthakaṃ āruḷhabhāvaṃ āvikaronto satthā āha –</paragraph>
<hangnum line="502" number="114"></hangnum>
<gatha1 line="503"> ‘‘Tattheva so uggahetvāna vākyaṃ, ādāya tūṇiñca dhanuñca luddo;</gatha1>
<gathalast line="504">Vituriyati satta girī brahante, suvaṇṇapassaṃ nāma giriṃ uḷāraṃ.</gathalast>
<hangnum line="505" number="115"></hangnum>
<gatha1 line="506"> ‘‘Āruyha <pageBreak edition="V" number="5.0042" /> selaṃ bhavanaṃ kinnarānaṃ, olokayī pabbatapādamūlaṃ;</gatha1>
<gathalast line="507">Tatthaddasā meghasamānavaṇṇaṃ, nigrodharājaṃ aṭṭhasahassapādaṃ.</gathalast>
<hangnum line="508" number="116"></hangnum>
<gatha1 line="509"> ‘‘Tatthaddasā <pageBreak edition="P" number="5.0048" /> kuñjaraṃ chabbisāṇaṃ, sabbasetaṃ duppasahaṃ parebhi;</gatha1>
<gathalast line="510">Rakkhanti naṃ aṭṭhasahassanāgā, īsādantā vātajavappahārino.</gathalast>
<hangnum line="511" number="117"></hangnum>
<gatha1 line="512"> ‘‘Tatthaddasā pokkharaṇiṃ adūre, rammaṃ sutitthañca mahodikañca;</gatha1>
<gathalast line="513">Sampupphitaṃ bhamaragaṇānuciṇṇaṃ, yattha hi so nhāyati nāgarājā.</gathalast>
<hangnum line="514" number="118"></hangnum>
<gatha1 line="515"> ‘‘Disvāna nāgassa gatiṃ ṭhitiñca, vīthissayā nhānagatassa hoti;</gatha1>
<gathalast line="516">Opātamāgacchi anariyarūpo, payojito cittavasānugāyā’’ti.</gathalast>
<paragraph line="517">Tattha <bold>so</bold>ti, bhikkhave, so luddo tattheva sattabhūmikapāsādatale ṭhitāya tassā subhaddāya vacanaṃ uggahetvā saratūṇiñca mahādhanuñca ādāya pabbatagahanaṃ patvā ‘‘kataro nu kho suvaṇṇapassapabbato nāmā’’ti satta <pageBreak edition="M" number="5.0049" /> mahāpabbate vituriyati, tasmiṃ kāle tuleti tīreti. So evaṃ tīrento suvaṇṇapassaṃ nāma giriṃ uḷāraṃ disvā ‘‘ayaṃ so bhavissatī’’ti cintesi. <bold>Olokayī</bold>ti taṃ kinnarānaṃ bhavanabhūtaṃ pabbataṃ āruyha subhaddāya dinnasaññāvasena heṭṭhā olokesi. <bold>Tatthā</bold>ti tasmiṃ pabbatapādamūle avidūreyeva taṃ nigrodhaṃ addasa.</paragraph>
<paragraph line="518"><bold>Tatthā</bold>ti tasmiṃ nigrodharukkhamūle ṭhitaṃ. <bold>Tatthā</bold>ti tattheva antopabbate tassa nigrodhassāvidūre yattha so nhāyati, taṃ pokkharaṇiṃ addasa. <bold>Disvānā</bold>ti suvaṇṇapassapabbatā oruyha hatthīnaṃ gatakāle hatthipādaupāhanaṃ āruyha tassa nāgarañño gataṭṭhānaṃ nibaddhavasanaṭṭhānaṃ upadhārento ‘‘iminā maggena gacchati, idha nhāyati, nhatvā uttiṇṇo, idha tiṭṭhatī’’ti sabbaṃ disvā ahirikabhāvena anariyarūpo tāya cittavasānugāya payojito, tasmā opātaṃ āgacchi paṭipajji, āvāṭaṃ khaṇīti attho.</paragraph>
<paragraph line="519">Tatrāyaṃ anupubbikathā – ‘‘so kira mahāsattassa vasanokāsaṃ sattamāsādhikehi sattahi saṃvaccharehi sattahi ca divasehi patvā vuttanayeneva tassa vasanokāsaṃ sallakkhetvā ‘‘idha āvāṭaṃ khaṇitvā tasmiṃ ṭhito vāraṇādhipatiṃ visapītena sallena vijjhitvā jīvitakkhayaṃ pāpessāmī’’ti vavatthapetvā araññaṃ pavisitvā thambhādīnaṃ atthāya rukkhe chinditvā dabbasambhāre <pageBreak edition="V" number="5.0043" /> sajjetvā hatthīsu <pageBreak edition="P" number="5.0049" /> nhānatthāya gatesu tassa vasanokāse mahākuddālena caturassaṃ āvāṭaṃ khaṇitvā uddhatapaṃsuṃ bījaṃ vapanto viya udakena vikiritvā udukkhalapāsāṇānaṃ upari thambhe patiṭṭhapetvā tulā ca kāje ca datvā padarāni attharitvā kaṇḍappamāṇaṃ chiddaṃ katvā upari paṃsuñca kacavarañca pakkhipitvā ekena passena attano pavisanaṭṭhānaṃ katvā evaṃ niṭṭhite āvāṭe paccūsakāleyeva patisīsakaṃ paṭimuñcitvā kāsāyāni paridahitvā saddhiṃ visapītena sallena dhanuṃ ādāya āvāṭaṃ otaritvā aṭṭhāsi. Tamatthaṃ pakāsento satthā āha –</paragraph>
<hangnum line="520" number="119"></hangnum>
<gatha1 line="521"> ‘‘Khaṇitvāna kāsuṃ phalakehi chādayi, attānamodhāya dhanuñca luddo;</gatha1>
<gathalast line="522">Passāgataṃ puthusallena nāgaṃ, samappayī dukkaṭakammakārī.</gathalast>
<hangnum line="523" number="120"></hangnum>
<gatha1 line="524"> ‘‘Viddho <pageBreak edition="M" number="5.0050" /> ca nāgo koñcamanādi ghoraṃ, sabbe ca nāgā ninnaduṃ ghorarūpaṃ;</gatha1>
<gathalast line="525">Tiṇañca kaṭṭhañca raṇaṃ karontā, dhāviṃsu te aṭṭha disā samantato.</gathalast>
<hangnum line="526" number="121"></hangnum>
<gatha1 line="527"> ‘‘Vadhissametanti parāmasanto, kāsāvamaddakkhi dhajaṃ isīnaṃ;</gatha1>
<gathalast line="528">Dukkhena phuṭṭhassudapādi saññā, arahaddhajo sabbhi avajjharūpo’’ti.</gathalast>
<paragraph line="529">Tattha <bold>odhāyā</bold>ti odahitvā pavesetvā. <bold>Passāgata</bold>nti attano āvāṭassa passaṃ āgataṃ. So kira dutiyadivase āgantvā nhatvā uttiṇṇo tasmiṃ mahāvisālamālake nāma padese aṭṭhāsi. Athassa sarīrato udakaṃ nābhipadesena ogalitvā tena chiddena luddassa sarīre pati. Tāya saññāya so mahāsattassa āgantvā ṭhitabhāvaṃ ñatvā taṃ passāgataṃ puthunā sallena samappayi vijjhi. <bold>Dukkaṭakammakārī</bold>ti tassa mahāsattassa kāyikacetasikassa dukkhassa uppādanena dukkaṭassa kammassa kārako.</paragraph>
<paragraph line="530"><bold>Koñcamanādī</bold>ti koñcanādaṃ akari. Tassa kira taṃ sallaṃ nābhiyaṃ pavisitvā pihakādīni sañcuṇṇetvā antāni chinditvā piṭṭhibhāgaṃ <pageBreak edition="P" number="5.0050" /> pharasunā padālentaṃ viya uggantvā ākāse pakkhandi. Bhinnarajatakumbhato rajanaṃ viya pahāramukhena lohitaṃ pagghari, balavavedanā uppajji. So vedanaṃ adhivāsetuṃ asakkonto vedanāppatto sakalapabbataṃ ekaninnādaṃ karonto tikkhattuṃ mahantaṃ koñcanādaṃ nadi. <bold>Sabbe cā</bold>ti tepi sabbe aṭṭhasahassanāgā taṃ saddaṃ sutvā maraṇabhayabhītā ghorarūpaṃ ninnaduṃ anuravaṃ kariṃsu. <bold>Raṇaṃ karontā</bold>ti tena saddena gantvā chaddantavāraṇaṃ <pageBreak edition="V" number="5.0044" /> vedanāppattaṃ disvā ‘‘paccāmittaṃ gaṇhissāmā’’ti tiṇañca kaṭṭhañca cuṇṇavicuṇṇaṃ karontā samantā dhāviṃsu.</paragraph>
<paragraph line="531"><bold>Vadhissameta</bold>nti ‘‘bhikkhave, so chaddantavāraṇo disā pakkantesu nāgesu subhaddāya kareṇuyā passe ṭhatvā sandhāretvā samassāsayamānāya vedanaṃ adhivāsetvā kaṇḍassa āgataṭṭhānaṃ sallakkhento ‘sace <pageBreak edition="M" number="5.0051" /> idaṃ puratthimadisādīhi āgataṃ abhavissa, kumbhādīhi pavisitvā pacchimakāyīdīhi nikkhamissa, idaṃ pana nābhiyā pavisitvā ākāsaṃ pakkhandi, tasmā pathaviyaṃ ṭhitena vissaṭṭhaṃ bhavissatī’ti upadhāretvā ṭhitaṭṭhānaṃ upaparikkhitukāmo ‘‘ko jānāti, kiṃ bhavissati, subhaddaṃ apanetuṃ vaṭṭatī’’ti cintetvā ‘‘bhadde, aṭṭhasahassanāgā mama paccāmittaṃ pariyesantā disā pakkhandā, tvaṃ idha kiṃ karosī’’ti vatvā, ‘‘deva, ahaṃ tumhe sandhāretvā samassāsentī ṭhitā, khamatha me’’ti tikkhattuṃ padakkhiṇaṃ katvā catūsu ṭhānesu vanditvā tāya ākāsaṃ pakkhandāya nāgarājā bhūmiṃ pādanakhena pahari, padaraṃ uppatitvā gataṃ. So chiddena olokento sonuttaraṃ disvā ‘‘vadhissāmi na’’nti cittaṃ uppādetvā rajatadāmavaṇṇasoṇḍaṃ pavesetvā parāmasanto buddhānaṃ isīnaṃ dhajaṃ kāsāvaṃ addakkhi. Luddo kāsāvaṃ mahāsattassa hatthe ṭhapesi. So taṃ ukkhipitvā purato ṭhapesi. Athassa tena tathārūpenapi dukkhena phuṭṭhassa ‘‘arahaddhajo nāma sabbhi paṇḍitehi avajjharūpo, aññadatthu sakkātabbo garukātabboyevā’’ti ayaṃ saññā udapādi.</paragraph>
<paragraph line="532">So tena saddhiṃ sallapanto gāthādvayamāha –</paragraph>
<hangnum line="533" number="122"></hangnum>
<gatha1 line="534"> ‘‘Anikkasāvo kāsāvaṃ, yo vatthaṃ paridahissati;</gatha1>
<gathalast line="535">Apeto damasaccena, na so kāsāvamarahati.</gathalast>
<hangnum line="536" number="123"></hangnum>
<gatha1 line="537"> ‘‘Yo ca vantakasāvassa, sīlesu susamāhito;</gatha1>
<gathalast line="538">Upeto damasaccena, sa ve kāsāvamarahatī’’ti.</gathalast>
<paragraph line="539">Tassattho – samma luddaputta yo puriso rāgādīhi kasāvehi anikkasāvo indriyadamena ceva vacīsaccena ca apeto anupagato tehi guṇehi kasāvarasapītaṃ kāsāvavatthaṃ paridahati, so taṃ kāsāvaṃ nārahati, nānucchaviko so tassa <pageBreak edition="P" number="5.0051" /> vatthassa. Yo pana tesaṃ kasāvānaṃ vantattā <pageBreak edition="V" number="5.0045" /> vantakasāvo assa sīlesu susamāhito supatiṭṭhito paripuṇṇasīlācāro, so taṃ kāsāvaṃ arahati nāmāti.</paragraph>
<paragraph line="540">Evaṃ vatvā mahāsatto tasmiṃ cittaṃ nibbāpetvā ‘‘samma kimatthaṃ tvaṃ maṃ vijjhasi, kiṃ attano atthāya, udāhu aññena payojitosī’’ti pucchi. Tamatthaṃ āvīkaronto satthā āha –</paragraph>
<hangnum line="541" number="124"></hangnum>
<gatha1 line="542"> ‘‘Samappito <pageBreak edition="M" number="5.0052" /> puthusallena nāgo, aduṭṭhacitto luddakamajjhabhāsi;</gatha1>
<gathalast line="543">Kimatthayaṃ kissa vā samma hetu, mamaṃ vadhī kassa vāyaṃ payogo’’ti.</gathalast>
<paragraph line="544">Tattha <bold>kimatthaya</bold>nti āyatiṃ kiṃ patthento. <bold>Kissa vā</bold>ti kissa hetu kena kāraṇena, kiṃ nāma tava mayā saddhiṃ veranti adhippāyo. <bold>Kassa vā</bold>ti kassa vā aññassa ayaṃ payogo, kena payojito maṃ avadhīti attho.</paragraph>
<paragraph line="545">Athassa ācikkhanto luddo gāthamāha –</paragraph>
<hangnum line="546" number="125"></hangnum>
<gatha1 line="547"> ‘‘Kāsissa rañño mahesī bhadante, sā pūjitā rājakule subhaddā;</gatha1>
<gathalast line="548">Taṃ addasā sā ca mamaṃ asaṃsi, dantehi atthoti ca maṃ avocā’’ti.</gathalast>
<paragraph line="549">Tattha <bold>pūjitā</bold>ti aggamahesiṭṭhāne ṭhapetvā pūjitā. <bold>Addasā</bold>ti sā kira taṃ supinante addasa. <bold>Asaṃsī</bold>ti sā ca mama sakkāraṃ kāretvā ‘‘himavantapadese evarūpo nāma nāgo asukasmiṃ nāma ṭhāne vasatī’’ti mamaṃ ācikkhi. <bold>Dantehī</bold>ti tassa nāgassa chabbaṇṇaraṃsisamujjalā dantā, tehi mama attho, piḷandhanaṃ kāretukāmāmhi, te me āharāti maṃ avocāti.</paragraph>
<paragraph line="550">Taṃ sutvā ‘‘idaṃ cūḷasubhaddāya kamma’’nti ñatvā mahāsatto vedanaṃ adhivāsetvā ‘‘tassā mama dantehi attho natthi, maṃ māretukāmatāya pana pahiṇī’’ti dīpento gāthādvayamāha –</paragraph>
<hangnum line="551" number="126"></hangnum>
<gatha1 line="552"> ‘‘Bahū hime dantayugā uḷārā, ye me pitūnañca pitāmahānaṃ;</gatha1>
<gathalast line="553">Jānāti sā kodhanā rājaputtī, vadhatthikā veramakāsi bālā.</gathalast>
<hangnum line="554" number="127"></hangnum>
<gatha1 line="555"> ‘‘Uṭṭhehi <pageBreak edition="V" number="5.0046" /><pageBreak edition="P" number="5.0052" /> tvaṃ ludda kharaṃ gahetvā, dante ime chinda purā marāmi;</gatha1>
<gathalast line="556">Vajjāsi taṃ kodhanaṃ rājaputtiṃ, nāgo hato handa imassa dantā’’ti.</gathalast>
<paragraph line="557">Tattha <pageBreak edition="M" number="5.0053" /><bold>ime</bold>ti tassa kira pitu pitāmahānaṃ dantā mā vinassantūti guhāyaṃ sannicitā, te sandhāya evamāha. <bold>Jānātī</bold>ti bahūnaṃ vāraṇānaṃ idha sannicihe dante jānāti. <bold>Vadhatthikā</bold>ti kevalaṃ pana sā maṃ māretukāmā appamattakaṃ dosaṃ hadaye ṭhapetvā attano veraṃ akāsi, evarūpena pharusakammena matthakaṃ pāpesi. <bold>Khara</bold>nti kakacaṃ. <bold>Purā marāmī</bold>ti yāva na marāmi. <bold>Vajjasī</bold>ti vadeyyāsi. <bold>Handa imassa dantā</bold>ti hato so mayā nāgo, manoratho te matthakappatto, gaṇha, ime tassa dantāti.</paragraph>
<paragraph line="558">So tassa vacanaṃ sutvā nisīdanaṭṭhānā vuṭṭhāya kakacaṃ ādāya ‘‘dante chindissāmī’’ti tassa santikaṃ upagato. So pana ubbedhato aṭṭhāsītihattho rajatapabbato viya ṭhito, tenassa so dantaṭṭhānaṃ na pāpuṇi. Atha mahāsatto kāyaṃ upanāmento heṭṭhāsīsako nipajji. Tadā nesādo mahāsattassa rajatadāmasadisaṃ soṇḍaṃ maddanto abhiruhitvā kelāsakūṭe viya kumbhe ṭhatvā mukhakoṭimaṃsaṃ dhanukena paharitvā anto pakkhipitvā kumbhato oruyha kakacaṃ antomukhe pavesesi, ubhohi hatthehi daḷhaṃ aparāparaṃ kaḍḍhi. Mahāsattassa balavavedanā uppajji, mukhaṃ lohitena pūri. Nesādo ito cito ca sañcārento kakacena chindituṃ nāsakkhi. Atha naṃ mahāsatto mukhato lohitaṃ chaḍḍetvā vedanaṃ adhivāsetvā ‘‘kiṃ samma chindituṃ na sakkosī’’ti pucchi. ‘‘Āma, sāmī’’ti. Mahāsatto satiṃ paccupaṭṭhapetvā ‘‘tena hi samma mama soṇḍaṃ ukkhipitvā kakacakoṭiṃ gaṇhāpehi, mama sayaṃ soṇḍaṃ ukkhipituṃ balaṃ natthī’’ti āha. Nesādo tathā akāsi.</paragraph>
<paragraph line="559">Mahāsatto soṇḍāya kakacaṃ gahetvā aparāparaṃ cāresi, dantā kaḷīrā viya chijjiṃsu. Atha naṃ te āharāpetvā gaṇhitvā ‘‘samma luddaputta ahaṃ ime dante tuyhaṃ dadamāno neva ‘mayhaṃ appiyā’ti <pageBreak edition="P" number="5.0053" /> dammi, na sakkattamārattabrahmattāni patthento, imehi pana me dantehi sataguṇena sahassaguṇena satasahassaguṇena sabbaññutaññāṇadantāva piyatarā, sabbaññutaññāṇappaṭivedhāya me idaṃ puññaṃ paccayo hotū’’ti dante datvā ‘‘samma idaṃ ṭhānaṃ kittakena kālena āgatosī’’ti pucchitvā ‘‘sattamāsasattadivasādhikehi sattahi saṃvaccharehī’’ti vutte – ‘‘gaccha imesaṃ <pageBreak edition="M" number="5.0054" /> dantānaṃ ānubhāvena sattadivasabbhantareyeva bārāṇasiṃ pāpuṇissasī’’ti vatvā tassa parittaṃ katvā taṃ uyyojesi <pageBreak edition="V" number="5.0047" />. Uyyojetvā ca pana anāgatesuyeva tesu nāgesu subhaddāya ca anāgatāya kālamakāsi. Tamatthaṃ pakāsento satthā āha –</paragraph>
<hangnum line="560" number="128"></hangnum>
<gatha1 line="561"> ‘‘Uṭṭhāya so luddo kharaṃ gahetvā, chetvāna dantāni gajuttamassa;</gatha1>
<gathalast line="562">Vaggū subhe appaṭime pathabyā, ādāya pakkāmi tato hi khippa’’nti.</gathalast>
<paragraph line="563">Tattha <bold>vaggū</bold>ti vilāsavante. <bold>Subhe</bold>ti sundare. <bold>Appaṭime</bold>ti imissaṃ pathaviyaṃ aññehi dantehi asadiseti.</paragraph>
<paragraph line="564">Tasmiṃ pakkante te nāgā paccāmittaṃ adisvā āgamiṃsu. Tamatthaṃ pakāsento satthā āha –</paragraph>
<hangnum line="565" number="129"></hangnum>
<gatha1 line="566"> ‘‘Bhayaṭṭitā nāgavadhena aṭṭā, ye te nāgā aṭṭha disā vidhāvuṃ;</gatha1>
<gathalast line="567">Adisvāna posaṃ gajapaccamittaṃ, paccāgamuṃ yena so nāgarājā’’ti.</gathalast>
<paragraph line="568">Tattha <bold>bhayaṭṭitā</bold>ti maraṇabhayena upaddutā. <bold>Aṭṭā</bold>ti dukkhitā. <bold>Gajapaccamitta</bold>nti gajassa paccāmittaṃ. <bold>Yena so</bold>ti yattha visālamālake so nāgarājā kālaṃ katvā kelāsapabbato viya patito, taṃ ṭhānaṃ paccāgamunti attho.</paragraph>
<paragraph line="569">Tehi <pageBreak edition="P" number="5.0054" /> pana saddhiṃ mahāsubhaddāpi āgatā. Te sabbepi aṭṭhasahassanāgā tattha roditvā kanditvā mahāsattassa kulupakānaṃ paccekabuddhānaṃ santikaṃ gantvā, ‘‘bhante, tumhākaṃ paccayadāyako visapītena sallena viddho kālakato, sīvathikadassanamassa āgacchathā’’ti vadiṃsu. Pañcasatā paccekabuddhāpi ākāsenāgantvā visālamālake otariṃsu. Tasmiṃ khaṇe dve taruṇanāgā nāgarañño sarīraṃ dantehi ukkhipitvā paccekabuddhe vandāpetvā citakaṃ āropetvā jhāpayiṃsu. Paccekabuddhā sabbarattiṃ āḷāhane <pageBreak edition="M" number="5.0055" /> dhammasajjhāyamakaṃsu. Aṭṭhasahassanāgā āḷāhanaṃ nibbāpetvā vanditvā nhatvā mahāsubhaddaṃ purato katvā attano vasanaṭṭhānaṃ agamaṃsu. Tamatthaṃ pakāsento satthā āha –</paragraph>
<hangnum line="570" number="130"></hangnum>
<gatha1 line="571"> ‘‘Te tattha kanditvā roditvāna nāgā, sīse sake paṃsukaṃ okiritvā;</gatha1>
<gathalast line="572">Agamaṃsu te sabbe sakaṃ niketaṃ, purakkhatvā mahesiṃ sabbabhadda’’nti.</gathalast>
<paragraph line="573">Tattha <pageBreak edition="V" number="5.0048" /><bold>paṃsuka</bold>nti āḷāhanapaṃsukaṃ.</paragraph>
<paragraph line="574">Sonuttaropi appatteyeva sattame divase dante ādāya bārāṇasiṃ sampāpuṇi. Tamatthaṃ pakāsento satthā āha –</paragraph>
<hangnum line="575" number="131"></hangnum>
<gatha1 line="576"> ‘‘Ādāya dantāni gajuttamassa, vaggū subhe appaṭime pathabyā;</gatha1>
<gatha2 line="577">Suvaṇṇarājīhi samantamodare, so luddako kāsipuraṃ upāgami;</gatha2>
<gathalast line="578">Upanesi so rājakaññāya dante, nāgo hato handa imassa dantā’’ti.</gathalast>
<paragraph line="579">Tattha <bold>suvaṇṇarājīhī</bold>ti suvaṇṇarājiraṃsīhi. <bold>Samantamodare</bold>ti samantato obhāsante sakalavanasaṇḍaṃ suvaṇṇavaṇṇaṃ viya karonte. <bold>Upanesī</bold>ti ahaṃ chaddantavāraṇassa chabbaṇṇaraṃsivissajjane yamakadante ādāya <pageBreak edition="P" number="5.0055" /> āgacchāmi, nagaraṃ alaṅkārāpethāti deviyā sāsanaṃ pesetvā tāya rañño ārocāpetvā devanagaraṃ viya nagare alaṅkārāpite sonuttaropi nagaraṃ pavisitvā pāsādaṃ āruhitvā dante upanesi, upanetvā ca pana, ‘‘ayye, yassa kira tumhe appamattakaṃ dosaṃ hadaye karittha, so nāgo mayā hato mato, ‘matabhāvaṃ me āroceyyāsī’ti āha, tassa matabhāvaṃ tumhe jānātha, gaṇhatha, ime tassa dantā’’ti dante adāsi.</paragraph>
<paragraph line="580">Sā mahāsattassa chabbaṇṇaraṃsivicittadante maṇitālavaṇṭena gahetvā ūrūsu ṭhapetvā purimabhave attano pirasāmikassa dante olokentī ‘‘evarūpaṃ <pageBreak edition="M" number="5.0056" /> sobhaggappattaṃ vāraṇaṃ visapītena sallena jīvitakkhayaṃ pāpetvā ime dante chinditvā sonuttaro āgato’’ti mahāsattaṃ anussarantī sokaṃ uppādetvā adhivāsetuṃ nāsakkhi. Athassā tattheva hadayaṃ phali, taṃ divasameva kālamakāsi. Tamatthaṃ pakāsento satthā āha –</paragraph>
<hangnum line="581" number="132"></hangnum>
<gatha1 line="582"> ‘‘Disvāna dantāni gajuttamassa, bhattuppiyassa purimāya jātiyā;</gatha1>
<gathalast line="583">Tattheva tassā hadayaṃ aphāli, teneva sā kālamakāsi bālā’’ti.</gathalast>
<hangnum line="584" number="133"></hangnum>
<gatha1 line="585"> ‘‘Sambodhipatto sa mahānubhāvo, sitaṃ akāsī parisāya majjhe;</gatha1>
<gathalast line="586">Pucchiṃsu bhikkhū suvimuttacittā, nākāraṇe pātukaronti buddhā.</gathalast>
<hangnum line="587" number="134"></hangnum>
<gatha1 line="588"> ‘‘Yamaddasātha <pageBreak edition="V" number="5.0049" /> dahariṃ kumāriṃ, kāsāyavatthaṃ anagāriyaṃ carantiṃ;</gatha1>
<gathalast line="589">Sā kho tadā rājakaññā ahosi, ahaṃ tadā nāgarājā ahosiṃ.</gathalast>
<hangnum line="590" number="135"></hangnum>
<gatha1 line="591"> ‘‘Ādāya dantāni gajuttamassa, vaggū subhe appaṭime pathabyā;</gatha1>
<gathalast line="592">Yo <pageBreak edition="P" number="5.0056" /> luddako kāsipuraṃ upāgami, so kho tadā devadatto ahosi.</gathalast>
<hangnum line="593" number="136"></hangnum>
<gatha1 line="594"> ‘‘Anāvasūraṃ cirarattasaṃsitaṃ, uccāvacaṃ caritamidaṃ purāṇaṃ;</gatha1>
<gathalast line="595">Vītaddaro vītasoko visallo, sayaṃ abhiññāya abhāsi buddho.</gathalast>
<hangnum line="596" number="137"></hangnum>
<gatha1 line="597"> ‘‘Ahaṃ vo tena kālena, ahosiṃ tattha bhikkhavo;</gatha1>
<gathalast line="598">Nāgarājā tadā homi, evaṃ dhāretha jātaka’’nti. –</gathalast>
<unindented line="599">Imā <pageBreak edition="M" number="5.0057" /> gāthā dasabalassa guṇe vaṇṇentehi dhammasaṅgāhakattherehi ṭhapitā.</unindented>
<paragraph line="600">Tattha <bold>sitaṃ akāsī</bold>ti so sambodhippatto satthā mahānubhāvo alaṅkatadhammasabhāyaṃ alaṅkatadhammāsane parisamajjhe nisinno ekadivasaṃ sitaṃ akāsi. <bold>Nākāraṇe</bold>ti ‘‘bhante, buddhā nāma akāraṇe sitaṃ na karonti, tumhehi ca sitaṃ kataṃ, kena nu kho kāraṇena sitaṃ kata’’nti mahākhīṇāsavā bhikkhū pucchiṃsu. <bold>Yamaddasāthā</bold>ti evaṃ puṭṭho, āvuso, satthā attano sitakāraṇaṃ ācikkhanto ekaṃ daharabhikkhuniṃ dassetvā evamāha – ‘‘bhikkhave, yaṃ ekaṃ daharaṃ yobbanappattaṃ kumāriṃ kāsāyavatthaṃ anagāriyaṃ upetaṃ pabbajitvā imasmiṃ sāsane carantiṃ addasātha passatha, sā tadā ‘visapītena sallena nāgarājaṃ vijjhitvā vadhehī’’’ti sonuttarassa pesetā rājakaññā ahosi. Tena gantvā jīvitakkhayaṃ pāpito ahaṃ tadā so nāgarājā ahosinti attho. <bold>Devadatto</bold>ti, bhikkhave, idāni devadatto tadā so luddako ahosi.</paragraph>
<paragraph line="601"><bold>Anāvasūra</bold>nti na avasūraṃ, anatthaṅgatasūriyanti attho. <bold>Cirarattasaṃsita</bold>nti ito ciraratte anekavassakoṭimatthake saṃsitaṃ saṃsaritaṃ anuciṇṇaṃ. Idaṃ vuttaṃ hoti – āvuso, ito anekavassakoṭimatthake saṃsaritampi pubbaṇhe kataṃ taṃ divasameva sāyanhe saranto viya attano caritavasena uccattā tāya rājadhītāya ca sonuttarassa ca caritavasena nīcattā uccānīcaṃ caritaṃ idaṃ purāṇaṃ rāgādīnaṃ darānaṃ vigatatāya vītaddaro, ñātidhanasokādīnaṃ abhāvena vītasoko, rāgasallādīnaṃ vigatattā visallo attanāva jānitvā buddho abhāsīti. <bold>Ahaṃ vo</bold>ti <pageBreak edition="V" number="5.0050" /> ettha <bold>vo</bold>ti nipātamattaṃ, bhikkhave, ahaṃ tena kālena tattha chaddantadahe ahosinti attho. <bold>Nāgarājā</bold>ti honto ca pana na añño koci tadā homi, atha kho nāgarājā homīti attho. <bold>Evaṃ cārethā</bold>ti tumhe taṃ jātakaṃ evaṃ dhāretha uggaṇhātha pariyāpuṇāthāti.</paragraph>
<paragraph line="602">Imañca <pageBreak edition="P" number="5.0057" /> pana dhammadesanaṃ sutvā bahū sotāpannādayo ahesuṃ. Sā pana bhikkhunī pacchā vipassitvā arahattaṃ pattāti.</paragraph>
<centered line="603">Chaddantajātakavaṇṇanā catutthā.</centered>
<hangnum line="604"></hangnum>
<paragraph line="605"> [515] 5. Sambhavajātakavaṇṇanā</paragraph>
<paragraph line="606"><bold>Rajjañca</bold><pageBreak edition="M" number="5.0058" /><bold>paṭipannāsmā</bold>ti idaṃ satthā jetavane viharanto paññāpāramiṃ ārabbha kathesi. Paccuppannavatthu <bold>mahāumaṅgajātake</bold> (jā. 2.22.590 ādayo) āvi bhavissati.</paragraph>
<paragraph line="607">Atīte pana kururaṭṭhe indapatthanagare dhanañcayakorabyo nāma rājā rajjaṃ kāresi. Tassa sucirato nāma brāhmaṇo purohito atthadhammānusāsako ahosi. Rājā dānādīni puññāni karonto dhammena rajjamanusāsi. So ekadivasaṃ dhammayāgaṃ nāma pañhaṃ abhisaṅkharitvā sucirataṃ nāma brāhmaṇaṃ purohitaṃ āsane nisīdāpetvā sakkāraṃ katvā pañhaṃ pucchanto catasso gāthāyo abhāsi –</paragraph>
<hangnum line="608" number="138"></hangnum>
<gatha1 line="609"> ‘‘Rajjañca paṭipannāsma, ādhipaccaṃ sucīrata;</gatha1>
<gathalast line="610">Mahattaṃ pattumicchāmi, vijetuṃ pathaviṃ imaṃ.</gathalast>
<hangnum line="611" number="139"></hangnum>
<gatha1 line="612"> ‘‘Dhammena no adhammena, adhammo me na ruccati;</gatha1>
<gathalast line="613">Kiccova dhammo carito, rañño hoti sucīrata.</gathalast>
<hangnum line="614" number="140"></hangnum>
<gatha1 line="615"> ‘‘Idha cevāninditā yena, pecca yena aninditā;</gatha1>
<gathalast line="616">Yasaṃ devamanussesu, yena pappomu brāhmaṇa.</gathalast>
<hangnum line="617" number="141"></hangnum>
<gatha1 line="618"> ‘‘Yohaṃ <pageBreak edition="V" number="5.0051" /> atthañca dhammañca, kattumicchāmi brāhmaṇa;</gatha1>
<gathalast line="619">Taṃ tvaṃ atthañca dhammañca, brāhmaṇakkhāhi pucchito’’ti.</gathalast>
<paragraph line="620">Tattha <bold>rajja</bold>nti, ācariya, mayaṃ imasmiṃ sattayojanike indapatthanagare rajjañca, tiyojanasatike kururaṭṭhe issarabhāvasaṅkhātaṃ ādhipaccañca. <bold>Paṭipannāsmā</bold>ti adhigatā bhavāma. <bold>Mahatta</bold>nti idāni mahantabhāvaṃ. <bold>Pattumicchāmi vijetu</bold>nti imaṃ pathaviṃ dhammena abhibhavituṃ ajjhottharituṃ icchāmi. <bold>Kiccovā</bold>ti avasesajanehi rañño carito dhammo kicco karaṇīyataro. Rājānuvattako hi loko, so tasmiṃ dhammike sabbopi dhammiko hoti. Tasmā esa dhammo nāma raññova kiccoti.</paragraph>
<paragraph line="621"><bold>Idha cevāninditā</bold>ti yena mayaṃ idhaloke paraloke <pageBreak edition="P" number="5.0058" /> ca aninditā. <bold>Yena pappomū</bold>ti yena mayaṃ nirayādīsu anibbattitvā devesu ca manussesu ca yasaṃ issariyaṃ sobhaggaṃ pāpuṇeyyāma, taṃ no kāraṇaṃ kathehīti <pageBreak edition="M" number="5.0059" />. <bold>Yoha</bold>nti, brāhmaṇa, yo ahaṃ phalavipākasaṅkhātaṃ atthañca tassa atthassa hetubhūtaṃ dhammañca kattuṃ samādāya vattituṃ uppādetuñca icchāmi. <bold>Taṃ tva</bold>nti tassa mayhaṃ tvaṃ sukheneva nibbānagāmimaggaṃ āruyha apaṭisandhikabhāvaṃ patthentassa taṃ atthañca dhammañca pucchito akkhāhi, pākaṭaṃ katvā kathehīti brāhmaṇaṃ dhammayāgapañhaṃ pucchi.</paragraph>
<paragraph line="622">Ayaṃ pana pañho gambhīro buddhavisayo, sabbaññubuddhameva taṃ pucchituṃ yuttaṃ, tasmiṃ asati sabbaññutaññāṇapariyesakaṃ bodhisattanti. Sucirato pana attano abodhisattatāya pañhaṃ kathetuṃ nāsakkhi, asakkonto ca paṇḍitamānaṃ akatvā attano asamatthabhāvaṃ kathento gāthamāha –</paragraph>
<hangnum line="623" number="142"></hangnum>
<gatha1 line="624"> ‘‘Nāññatra vidhurā rāja, etadakkhātumarahati;</gatha1>
<gathalast line="625">Yaṃ tvaṃ atthañca dhammañca, kattumicchasi khattiyā’’ti.</gathalast>
<paragraph line="626">Tassattho – avisayo esa, mahārāja, pañho mādisānaṃ. Ahañhi nevassa ādiṃ, na pariyosānaṃ passāmi, andhakāraṃ paviṭṭho viya homi. Bārāṇasirañño pana purohito vidhuro nāma brāhmaṇo atthi, so etaṃ ācikkheyya, taṃ ṭhapetvā yaṃ tvaṃ atthañca dhammañca kattumicchasi, etaṃ akkhātuṃ na añño arahatīti.</paragraph>
<paragraph line="627">Rājā <pageBreak edition="V" number="5.0052" /> tassa vacanaṃ sutvā ‘‘tena hi, brāhmaṇa, khippaṃ tassa santikaṃ gacchāhī’’ti paṇṇākāraṃ datvā taṃ pesetukāmo hutvā gāthamāha –</paragraph>
<hangnum line="628" number="143"></hangnum>
<gatha1 line="629"> ‘‘Ehi kho pahito gaccha, vidhurassa upantikaṃ;</gatha1>
<gatha2 line="630">Nikkhañcimaṃ suvaṇṇassa, haraṃ gaccha sucīrata;</gatha2>
<gathalast line="631">Abhihāraṃ imaṃ dajjā, atthadhammānusiṭṭhiyā’’ti.</gathalast>
<paragraph line="632">Tattha <bold>upantika</bold>nti santikaṃ. <bold>Nikkha</bold>nti pañcasuvaṇṇo eko nikkho. Ayaṃ pana rattasuvaṇṇassa nikkhasahassaṃ datvā evamāha. <bold>Imaṃ dajjā</bold>ti tena imasmiṃ dhammayāgapañhe kathite tassa atthadhammānusiṭṭhiyā abhihārapūjaṃ karonto imaṃ nikkhasahassaṃ dadeyyāsīti.</paragraph>
<paragraph line="633">Evañca <pageBreak edition="P" number="5.0059" /> pana vatvā pañhavissajjanassa likhanatthāya satasahassagghanakaṃ suvaṇṇapaṭṭañca gamanatthāya yānaṃ, parivāratthāya balakāyaṃ, tañca paṇṇākāraṃ datvā <pageBreak edition="M" number="5.0060" /> taṅkhaṇaññeva uyyojesi. So pana indapatthanagarā nikkhamitvā ujukameva bārāṇasiṃ agantvā yattha yattha paṇḍitā vasanti, sabbāni tāni ṭhānāni upasaṅkamitvā sakalajambudīpe pañhassa vissajjetāraṃ alabhitvā anupubbena bārāṇasiṃ patvā ekasmiṃ ṭhāne nivāsaṃ gahetvā katipayehi janehi saddhiṃ pātarāsabhuñjanavelāya vidhurassa nivesanaṃ gantvā āgatabhāvaṃ ārocāpetvā tena pakkosāpito taṃ sake ghare bhuñjamānaṃ addasa. Tamatthaṃ āvikaronto satthā sattamaṃ gāthamāha –</paragraph>
<hangnum line="634" number="144"></hangnum>
<gatha1 line="635"> ‘‘Svādhippāgā bhāradvājo, vidhurassa upantikaṃ;</gatha1>
<gathalast line="636">Tamaddasa mahābrahmā, asamānaṃ sake ghare’’ti.</gathalast>
<paragraph line="637">Tattha <bold>svādhippāgā</bold>ti so bhāradvājagotto sucirato adhippāgā, gatoti attho. <bold>Mahābrahmā</bold>ti mahābrāhmaṇo. <bold>Asamāna</bold>nti bhuñjamānaṃ.</paragraph>
<paragraph line="638">So pana tassa bālasahāyako ekācariyakule uggahitasippo, tasmā tena saddhiṃ ekato bhuñjitvā bhattakiccapariyosāne sukhanisinno ‘‘samma kimatthaṃ āgatosī’’ti puṭṭho āgamanakāraṇaṃ ācikkhanto aṭṭhamaṃ gāthamāha –</paragraph>
<hangnum line="639" number="145"></hangnum>
<gatha1 line="640"> ‘‘Raññohaṃ <pageBreak edition="V" number="5.0053" /> pahito dūto, korabyassa yasassino;</gatha1>
<gatha2 line="641">‘Atthaṃ dhammañca pucchesi’, iccabravi yudhiṭṭhilo;</gatha2>
<gathalast line="642">Taṃ tvaṃ atthañca dhammañca, vidhurakkhāhi pucchito’’ti.</gathalast>
<paragraph line="643">Tattha <bold>raññoha</bold>nti ahaṃ rañño korabyassa yasassino dūto. <bold>Pahito</bold>ti tena pesito idhāgamiṃ. <bold>Pucchesī</bold>ti so yudhiṭṭhilagotto dhanañcayarājā maṃ dhammayāgapañhaṃ nāma pucchi, ahaṃ kathetuṃ asakkonto ‘‘tvaṃ sakkhissasī’’ti ñatvā tassa ārocesiṃ, so ca paṇṇākāraṃ datvā pañhapucchanatthāya maṃ tava santikaṃ pesento ‘‘vidhurassa santikaṃ gantvā imassa pañhassa atthañca pāḷidhammañca puccheyyāsī’’ti abravi. ‘‘Taṃ tvaṃ idāni mayā pucchito akkhāhī’’ti.</paragraph>
<paragraph line="644">Tadā <pageBreak edition="P" number="5.0060" /> pana so brāhmaṇo ‘‘mahājanassa cittaṃ gaṇhissāmī’’ti gaṅgaṃ pidahanto viya vinicchayaṃ vicāreti. Tassa pañhavissajjane okāso natthi. So tamatthaṃ ācikkhanto navamaṃ gāthamāha –</paragraph>
<hangnum line="645" number="146"></hangnum>
<gatha1 line="646"> ‘‘Gaṅgaṃ <pageBreak edition="M" number="5.0061" /> me pidahissanti, na taṃ sakkomi brāhmaṇa;</gatha1>
<gatha2 line="647">Apidhetuṃ mahāsindhuṃ, taṃ kathaṃ so bhavissati;</gatha2>
<gathalast line="648">Na te sakkomi akkhātuṃ, atthaṃ dhammañca pucchito’’ti.</gathalast>
<paragraph line="649">Tassattho – brāhmaṇa, mayhaṃ ‘‘mahājanassa nānācittagatisaṅkhātaṃ gaṅgaṃ pidahissa’’nti byāpāro uppanno, tamahaṃ mahāsindhuṃ apidhetuṃ na sakkomi, tasmā kathaṃ so okāso bhavissati, yasmā te ahaṃ pañhaṃ vissajjeyyaṃ. Iti cittekaggatañceva okāsañca alabhanto na te sakkomi akkhātuṃ atthaṃ dhammañca pucchitoti.</paragraph>
<paragraph line="650">Evañca pana vatvā ‘‘putto me paṇḍito mayā ñāṇavantataro, so te byākarissati, tassa santikaṃ gacchāhī’’ti vatvā dasamaṃ gāthamāha –</paragraph>
<hangnum line="651" number="147"></hangnum>
<gatha1 line="652"> ‘‘Bhadrakāro ca me putto, oraso mama atrajo;</gatha1>
<gathalast line="653">Taṃ tvaṃ atthañca dhammañca, gantvā pucchassu brāhmaṇā’’ti.</gathalast>
<paragraph line="654">Tattha <bold>oraso</bold>ti ure saṃvaḍḍho. <bold>Atrajo</bold>ti attanā jātoti.</paragraph>
<paragraph line="655">Taṃ <pageBreak edition="V" number="5.0054" /> sutvā sucirato vidhurassa gharā nikkhamitvā bhadrakārassa bhuttapātarāsassa attano parisamajjhe nisinnakāle nivesanaṃ agamāsi. Tamatthaṃ pakāsento satthā ekādasamaṃ gāthamāha –</paragraph>
<hangnum line="656" number="148"></hangnum>
<gatha1 line="657"> ‘‘Svādhippāgā bhāradvājo, bhadrakārassupantikaṃ;</gatha1>
<gathalast line="658">Tamaddasa mahābrahmā, nisinnaṃ samhi vesmanī’’ti.</gathalast>
<paragraph line="659">Tattha <bold>vesmanī</bold>ti ghare.</paragraph>
<paragraph line="660">So tattha gantvā bhadrakāramāṇavena katāsanābhihārasakkāro nisīditvā āgamanakāraṇaṃ puṭṭho dvādasamaṃ gāthamāha –</paragraph>
<hangnum line="661" number="149"></hangnum>
<gatha1 line="662"> ‘‘Raññohaṃ <pageBreak edition="P" number="5.0061" /> pahito dūto, korabyassa yasassino;</gatha1>
<gatha2 line="663">‘Atthaṃ dhammañca pucchesi’, iccabravi yudhiṭṭhilo;</gatha2>
<gathalast line="664">Taṃ tvaṃ atthañca dhammañca, bhadrakāra pabrūhi me’’ti.</gathalast>
<paragraph line="665">Atha naṃ bhadrakāro, ‘‘tāta, ahaṃ imesu divasesu paradārikakamme abhiniviṭṭho, cittaṃ me byākulaṃ, tena tyāhaṃ vissajjetuṃ na sakkhissāmi, mayhaṃ <pageBreak edition="M" number="5.0062" /> pana kaniṭṭho sañcayakumāro nāma mayā ativiya ñāṇavantataro, taṃ puccha, so te pañhaṃ vissajjessatī’’ti tassa santikaṃ pesento dve gāthā abhāsi –</paragraph>
<hangnum line="666" number="150"></hangnum>
<gatha1 line="667"> ‘‘Maṃsakājaṃ avahāya, godhaṃ anupatāmahaṃ;</gatha1>
<gathalast line="668">Na te sakkomi akkhātuṃ, atthaṃ dhammañca pucchito.</gathalast>
<hangnum line="669" number="151"></hangnum>
<gatha1 line="670"> ‘‘Sañcayo nāma me bhātā, kaniṭṭho me sucīrata;</gatha1>
<gathalast line="671">Taṃ tvaṃ atthañca dhammañca, gantvā pucchassu brāhmaṇā’’ti.</gathalast>
<paragraph line="672">Tattha <bold>maṃsakāja</bold>nti yathā nāma puriso thūlamigamaṃsaṃ kājenādāya gacchanto antarāmagge godhapotakaṃ disvā maṃsakājaṃ chaḍḍetvā taṃ anubandheyya, evameva attano ghare vasavattiniṃ bhariyaṃ chaḍḍetvā parassa rakkhitagopitaṃ itthiṃ anubandhanto homīti dīpento evamāhāti.</paragraph>
<paragraph line="673">So <pageBreak edition="V" number="5.0055" /> tasmiṃ khaṇe sañcayassa nivesanaṃ gantvā tena katasakkāro āgamanakāraṇaṃ puṭṭho ācikkhi. Tamatthaṃ pakāsento satthā dve gāthā abhāsi –</paragraph>
<hangnum line="674" number="152"></hangnum>
<gatha1 line="675"> ‘‘Svādhippāgā bhāradvājo, sañcayassa upantikaṃ;</gatha1>
<gathalast line="676">Tamaddasa mahābrahmā, nisinnaṃ samhi vesmani.</gathalast>
<hangnum line="677" number="153"></hangnum>
<gatha1 line="678"> ‘‘Raññohaṃ pahito dūto, korabyassa yasassino;</gatha1>
<gatha2 line="679">‘Atthaṃ dhammañca pucchesi’, iccabravi yudhiṭṭhilo;</gatha2>
<gathalast line="680">Taṃ tvaṃ atthañca dhammañca, sañcayakkhāhi pucchito’’ti.</gathalast>
<paragraph line="681">Sañcayakumāro pana tadā paradārameva sevati. Athassa so ‘‘ahaṃ, tāta, paradāraṃ sevāmi, sevanto ca pana gaṅgaṃ otaritvā <pageBreak edition="P" number="5.0062" /> paratīraṃ gacchāmi, taṃ maṃ sāyañca pāto ca nadiṃ tarantaṃ maccu gilati nāma, tena cittaṃ me byākulaṃ, na tyāhaṃ ācikkhituṃ sakkhissāmi, kaniṭṭho pana me sambhavakumāro nāma atthi jātiyā sattavassiko, mayā sataguṇena sahassaguṇena satasahassaguṇenādhikañāṇataro, so te ācikkhissati, gaccha taṃ pucchāhī’’ti āha. Imamatthaṃ pakāsento satthā dve gāthā abhāsi –</paragraph>
<hangnum line="682" number="154"></hangnum>
<gatha1 line="683"> ‘‘Sadā <pageBreak edition="M" number="5.0063" /> maṃ gilate maccu, sāyaṃ pāto sucīrata;</gatha1>
<gathalast line="684">Na te sakkomi akkhātuṃ, atthaṃ dhammañca pucchito.</gathalast>
<hangnum line="685" number="155"></hangnum>
<gatha1 line="686"> ‘‘Sambhavo nāma me bhātā, kaniṭṭho me sucīrata;</gatha1>
<gathalast line="687">Taṃ tvaṃ atthañca dhammañca, gantvā pucchassu brāhmaṇā’’ti.</gathalast>
<paragraph line="688">Taṃ sutvā sucirato ‘‘ayaṃ pañho imasmiṃ loke abbhuto bhavissati, imaṃ pañhaṃ vissajjetuṃ samattho nāma natthi maññe’’ti cintetvā dve gāthā abhāsi –</paragraph>
<hangnum line="689" number="156"></hangnum>
<gatha1 line="690"> ‘‘Abbhuto vata bho dhammo, nāyaṃ asmāka ruccati;</gatha1>
<gathalast line="691">Tayo janā pitāputtā, te su paññāya no vidū.</gathalast>
<hangnum line="692" number="157"></hangnum>
<gatha1 line="693"> ‘‘Na <pageBreak edition="V" number="5.0056" /> taṃ sakkotha akkhātuṃ, atthaṃ dhammañca pucchitā;</gatha1>
<gathalast line="694">Kathaṃ nu daharo jaññā, atthaṃ dhammañca pucchito’’ti.</gathalast>
<paragraph line="695">Tattha <bold>nāya</bold>nti ayaṃ pañhadhammo abbhuto, imaṃ kathetuṃ samatthena nāma na bhavitabbaṃ, tasmā yaṃ tvaṃ ‘‘kumāro kathessatī’’ti vadati, nāyaṃ asmākaṃ ruccati. <bold>Te sū</bold>ti ettha <bold>su</bold>-kāro nipātamattaṃ. <bold>Pitā</bold>ti vidhuro paṇḍito, puttā bhadrakāro sañcayo cāti tepi tayo pitāputtā paññāya imaṃ dhammaṃ no vidū, na vijānanti, añño ko jānissatīti attho. <bold>Na ta</bold>nti tumhe tayo janā pucchitā etaṃ akkhātuṃ na sakkotha, daharo sattavassiko kumāro pucchito kathaṃ nu jaññā, kena kāraṇena jānituṃ sakkhissatīti attho.</paragraph>
<paragraph line="696">Taṃ sutvā sañcayakumāro, ‘‘tāta, sambhavakumāraṃ ‘daharo’ti mā uññāsi, sacepi pañhavissajjanenātthiko, gaccha naṃ pucchā’’ti atthadīpanāhi upamāhi kumārassa vaṇṇaṃ pakāsento dvādasa gāthā abhāsi –</paragraph>
<hangnum line="697" number="158"></hangnum>
<gatha1 line="698"> ‘‘Mā <pageBreak edition="P" number="5.0063" /> naṃ daharoti uññāsi, apucchitvāna sambhavaṃ;</gatha1>
<gathalast line="699">Pucchitvā sambhavaṃ jaññā, atthaṃ dhammañca brāhmaṇa.</gathalast>
<hangnum line="700" number="159"></hangnum>
<gatha1 line="701"> ‘‘Yathāpi cando vimalo, gacchaṃ ākāsadhātuyā;</gatha1>
<gathalast line="702">Sabbe tārāgaṇe loke, ābhāya atirocati.</gathalast>
<hangnum line="703" number="160"></hangnum>
<gatha1 line="704"> ‘‘Evampi <pageBreak edition="M" number="5.0064" /> daharūpeto, paññāyogena sambhavo;</gatha1>
<gatha2 line="705">Mā naṃ daharoti uññāsi, apucchitvāna sambhavaṃ;</gatha2>
<gathalast line="706">Pucchitvā sambhavaṃ jaññā, atthaṃ dhammañca brāhmaṇa.</gathalast>
<hangnum line="707" number="161"></hangnum>
<gatha1 line="708"> ‘‘Yathāpi rammako māso, gimhānaṃ hoti brāhmaṇa;</gatha1>
<gathalast line="709">Atevaññehi māsehi, dumapupphehi sobhati.</gathalast>
<hangnum line="710" number="162"></hangnum>
<gatha1 line="711"> ‘‘Evampi daharūpeto, paññāyogena sambhavo;</gatha1>
<gatha2 line="712">Mā naṃ daharoti uññāsi, apucchitvāna sambhavaṃ;</gatha2>
<gathalast line="713">Pucchitvā sambhavaṃ jaññā, atthaṃ dhammañca brāhmaṇa.</gathalast>
<hangnum line="714" number="163"></hangnum>
<gatha1 line="715"> ‘‘Yathāpi <pageBreak edition="V" number="5.0057" /> himavā brahme, pabbato gandhamādano;</gatha1>
<gatha2 line="716">Nānārukkhehi sañchanno, mahābhūtagaṇālayo;</gatha2>
<gathalast line="717">Osadhehi ca dibbehi, disā bhāti pavāti ca.</gathalast>
<hangnum line="718" number="164"></hangnum>
<gatha1 line="719"> ‘‘Evampi daharūpeto, paññāyogena sambhavo;</gatha1>
<gatha2 line="720">Mā naṃ daharoti uññāsi, apucchitvāna sambhavaṃ;</gatha2>
<gathalast line="721">Pucchitvā sambhavaṃ jaññā, atthaṃ dhammañca brāhmaṇa.</gathalast>
<hangnum line="722" number="165"></hangnum>
<gatha1 line="723"> ‘‘Yathāpi pāvako brahme, accimālī yasassimā;</gatha1>
<gathalast line="724">Jalamāno vane gacche, analo kaṇhavattanī.</gathalast>
<hangnum line="725" number="166"></hangnum>
<gatha1 line="726"> ‘‘Ghatāsano dhūmaketu, uttamāhevanandaho;</gatha1>
<gathalast line="727">Nisīthe pabbataggasmiṃ, pahūtedho virocati.</gathalast>
<hangnum line="728" number="167"></hangnum>
<gatha1 line="729"> ‘‘Evampi daharūpeto, paññāyogena sambhavo;</gatha1>
<gatha2 line="730">Mā naṃ daharoti uññāsi, apucchitvāna sambhavaṃ;</gatha2>
<gathalast line="731">Pucchitvā sambhavaṃ jaññā, atthaṃ dhammañca brāhmaṇa.</gathalast>
<hangnum line="732" number="168"></hangnum>
<gatha1 line="733"> ‘‘Javena bhadraṃ jānanti, balibaddañca vāhiye;</gatha1>
<gathalast line="734">Dohena dhenuṃ jānanti, bhāsamānañca paṇḍitaṃ.</gathalast>
<hangnum line="735" number="169"></hangnum>
<gatha1 line="736"> ‘‘Evampi daharūpeto, paññāyogena sambhavo;</gatha1>
<gatha2 line="737">Mā naṃ daharoti uññāsi, apucchitvāna sambhavaṃ;</gatha2>
<gathalast line="738">Pucchitvā sambhavaṃ jaññā, atthaṃ dhammañca brāhmaṇā’’ti.</gathalast>
<paragraph line="739">Tattha <pageBreak edition="M" number="5.0065" /><bold>jaññā</bold>ti jānissasi. <bold>Cando</bold>ti puṇṇacando. <bold>Vimalo</bold>ti abbhādimalavirahito. <bold>Evampi daharūpeto</bold>ti evaṃ sambhavakumāro daharabhāvena upetopi <pageBreak edition="P" number="5.0064" /> paññāyogena sakalajambudīpatale avasese paṇḍite atikkamitvā virocati. <bold>Rammako</bold>ti cittamāso. <bold>Atevaññehī</bold>ti ativiya aññehi ekādasahi māsehi. <bold>Eva</bold>nti evaṃ sambhavopi paññāyogena sobhati. <bold>Himavā</bold>ti himapātasamaye himayuttoti himavā, gimhakāle himaṃ vamatīti himavā. Sampattaṃ <pageBreak edition="V" number="5.0058" /> janaṃ gandhena madayatīti <bold>gandhamādano. Mahābhūtagaṇālayo</bold>ti devagaṇānaṃ nivāso. <bold>Disā bhātī</bold>ti sabbadisā ekobhāsā viya karoti. <bold>Pavātī</bold>ti gandhena sabbadisā vāyati. <bold>Eva</bold>nti evaṃ sambhavopi paññāyogena sabbadisā bhāti ceva pavāti ca.</paragraph>
<paragraph line="740"><bold>Yasassimā</bold>ti tejasampattiyā yasassimā. <bold>Accimālī</bold>ti accīhi yutto. <bold>Jalamāno vane gacche</bold>ti gacchasaṅkhāte mahāvane jalanto carati. <bold>Analo</bold>ti atitto. Gatamaggassa kaṇhabhāvena <bold>kaṇhavattanī</bold>. Yaññe āhutivasena āhutaṃ ghataṃ asnātīti <bold>ghatāsano</bold>. Dhūmo ketukiccaṃ assa sādhetīti <bold>dhūmaketu. Uttamāhevanandaho</bold>ti ahevanaṃ vuccati vanasaṇḍo, uttamaṃ vanasaṇḍaṃ dahatīti attho. <bold>Nisīthe</bold>ti rattibhāge. <bold>Pabbataggasmi</bold>nti pabbatasikhare. <bold>Pahūtedho</bold>ti pahūtaindhano. <bold>Virocatī</bold>ti sabbadisāsu obhāsati. <bold>Eva</bold>nti evaṃ mama kaniṭṭho sambhavakumāro daharopi paññāyogena virocati. <bold>Bhadra</bold>nti bhadraṃ assājānīyaṃ javasampattiyā jānanti, na sarīrena. <bold>Vāhiye</bold>ti vahitabbabhāre sati bhāravahatāya ‘‘ahaṃ uttamo’’ti balibaddaṃ jānanti. <bold>Dohenā</bold>ti dohasampattiyā dhenuṃ ‘‘sukhīrā’’ti jānanti. <bold>Bhāsamāna</bold>nti ettha ‘‘nābhāsamānaṃ jānanti, missaṃ bālehi paṇḍita’’nti suttaṃ (saṃ. ni. 2.241) āharitabbaṃ.</paragraph>
<paragraph line="741">Sucirato evaṃ tasmiṃ sambhavaṃ vaṇṇente ‘‘pañhaṃ pucchitvā jānissāmī’’ti ‘‘kahaṃ pana te kumāra kaniṭṭho’’ti pucchi. Athassa so sīhapañjaraṃ vivaritvā hatthaṃ pasāretvā ‘‘yo esa pāsādadvāre antaravīthiyā kumārakehi saddhiṃ suvaṇṇavaṇṇo kīḷati, ayaṃ mama kaniṭṭho, upasaṅkamitvā taṃ puccha, buddhalīḷāya te pañhaṃ kathessatī’’ti āha. Sucirato tassa vacanaṃ sutvā <pageBreak edition="M" number="5.0066" /> pāsādā oruyha kumārassa santikaṃ agamāsi. Kāya velāyāti? Kumārassa nivatthasāṭakaṃ mocetvā <pageBreak edition="P" number="5.0065" /> khandhe khipitvā ubhohi hatthehi paṃsuṃ gahetvā ṭhitavelāya. Tamatthaṃ āvikaronto satthā gāthamāha –</paragraph>
<hangnum line="742" number="170"></hangnum>
<gatha1 line="743"> ‘‘Svādhippāgā bhāradvājo, sambhavassa upantikaṃ;</gatha1>
<gathalast line="744">Tamaddasa mahābrahmā, kīḷamānaṃ bahīpure’’ti.</gathalast>
<paragraph line="745">Tattha <bold>bahīpure</bold>ti bahinivesane.</paragraph>
<paragraph line="746">Mahāsattopi brāhmaṇaṃ āgantvā purato ṭhitaṃ disvā ‘‘tāta, kenatthenāgatosī’’ti pucchitvā, ‘‘tāta, kumāra ahaṃ jambudīpatale āhiṇḍanto mayā pucchitaṃ pañhaṃ kathetuṃ samatthaṃ alabhitvā <pageBreak edition="V" number="5.0059" /> tava santikaṃ āgatomhī’’ti vutte ‘‘sakalajambudīpe kira avinicchito pañho mama santikaṃ āgato, ahaṃ ñāṇena mahallako’’ti hirottappaṃ paṭilabhitvā hatthagataṃ paṃsuṃ chaḍḍetvā khandhato sāṭakaṃ ādāya nivāsetvā ‘‘puccha, brāhmaṇa, buddhalīḷāya te kathessāmī’’ti sabbaññupavāraṇaṃ pavāresi. Tato brāhmaṇo –</paragraph>
<hangnum line="747" number="171"></hangnum>
<gatha1 line="748"> ‘‘Raññohaṃ pahito dūto, korabyassa yasassino;</gatha1>
<gatha2 line="749">‘Atthaṃ dhammañca pucchesi’, iccabravi yudhiṭṭhilo;</gatha2>
<gathalast line="750">Taṃ tvaṃ atthañca dhammañca, sambhavakkhāhi pucchito’’ti. –</gathalast>
<unindented line="751">Gāthāya pañhaṃ pucchi.</unindented>
<paragraph line="752">Tassa attho sambhavapaṇḍitassa gaganamajjhe puṇṇacando viya pākaṭo ahosi.</paragraph>
<paragraph line="753">Atha naṃ ‘‘tena hi suṇohī’’ti vatvā dhammayāgapañhaṃ vissajjento gāthamāha –</paragraph>
<hangnum line="754" number="172"></hangnum>
<gatha1 line="755"> ‘‘Taggha te ahamakkhissaṃ, yathāpi kusalo tathā;</gatha1>
<gathalast line="756">Rājā ca kho taṃ jānāti, yadi kāhati vā na vā’’ti.</gathalast>
<paragraph line="757">Tassa antaravīthiyaṃ ṭhatvā madhurassarena dhammaṃ desentassa saddo dvādasayojanikaṃ sakalabārāṇasinagaraṃ avatthari. Atha rājā ca uparājādayo ca sabbe sannipatiṃsu. Mahāsatto mahājanassa majjhe dhammadesanaṃ paṭṭhapesi.</paragraph>
<paragraph line="758">Tattha <pageBreak edition="P" number="5.0066" /><pageBreak edition="M" number="5.0067" /><bold>tagghā</bold>ti ekaṃsavacanaṃ. <bold>Yathāpi kusalo</bold>ti yathā atikusalo sabbaññubuddho ācikkhati, tathā te ekaṃseneva ahamakkhissanti attho. <bold>Rājā ca kho ta</bold>nti ahaṃ taṃ pañhaṃ yathā tumhākaṃ rājā jānituṃ sakkoti, tathā kathessāmi. Tato uttari rājā eva taṃ jānāti, yadi karissati vā na vā karissati, karontassa vā akarontassa vā tassevetaṃ bhavissati, mayhaṃ pana doso natthīti dīpeti.</paragraph>
<paragraph line="759">Evaṃ imāya gāthāya pañhakathanaṃ paṭijānitvā idāni dhammayāgapañhaṃ kathento āha –</paragraph>
<hangnum line="760" number="173"></hangnum>
<gatha1 line="761"> ‘‘Ajja <pageBreak edition="V" number="5.0060" /> suveti saṃseyya, raññā puṭṭho sucīrata;</gatha1>
<gathalast line="762">Mā katvā avasī rājā, atthe jāte yudhiṭṭhilo.</gathalast>
<hangnum line="763" number="174"></hangnum>
<gatha1 line="764"> ‘‘Ajjhattaññeva saṃseyya, raññā puṭṭho sucīrata;</gatha1>
<gathalast line="765">Kummaggaṃ na niveseyya, yathā mūḷho acetaso.</gathalast>
<hangnum line="766" number="175"></hangnum>
<gatha1 line="767"> ‘‘Attānaṃ nātivatteyya, adhammaṃ na samācare;</gatha1>
<gathalast line="768">Atitthe nappatāreyya, anatthe na yuto siyā.</gathalast>
<hangnum line="769" number="176"></hangnum>
<gatha1 line="770"> ‘‘Yo ca etāni ṭhānāni, kattuṃ jānāti khattiyo;</gatha1>
<gathalast line="771">Sadā so vaḍḍhate rājā, sukkapakkheva candimā.</gathalast>
<hangnum line="772" number="177"></hangnum>
<gatha1 line="773"> ‘‘Ñātīnañca piyo hoti, mittesu ca virocati;</gatha1>
<gathalast line="774">Kāyassa bhedā sappañño, saggaṃ so upapajjatī’’ti.</gathalast>
<paragraph line="775">Tattha <bold>saṃseyyā</bold>ti katheyya. Idaṃ vuttaṃ hoti – tāta, sucirata sace tumhākaṃ raññā ‘‘ajja dānaṃ dema, sīlaṃ rakkhāma, uposathakammaṃ karomā’’ti koci puṭṭho, ‘‘mahārāja, ajja tāva pāṇaṃ hanāma, kāme paribhuñjāma, suraṃ pivāma, kusalaṃ pana karissāma suve’’ti rañño katheyya, tassa atimahantassapi amaccassa vacanaṃ katvā tumhākaṃ rājā yudhiṭṭhilagotto tathārūpe atthe jāte taṃ divasaṃ pamādena vītināmento mā avasi, tassa vacanaṃ akatvā uppannaṃ kusalacittaṃ aparihāpetvā kusalapaṭisaṃyuttaṃ kammaṃ karotuyeva, idamassa katheyyāsīti. Evaṃ mahāsatto imāya gāthāya –</paragraph>
<gathalast line="776">‘‘Ajjeva <pageBreak edition="M" number="5.0068" /> kiccamātappaṃ, ko jaññā maraṇaṃ suve’’ti. (ma. ni. 3.272) –</gathalast>
<unindented line="777">Bhaddekarattasuttañceva,</unindented>
<gathalast line="778">‘‘Appamādo amatapadaṃ, pamādo maccuno pada’’nti. (dha. pa. 21) –</gathalast>
<unindented line="779">Appamādovādañca kathesi.</unindented>
<paragraph line="780"><bold>Ajjhattaññevā</bold>ti <pageBreak edition="V" number="5.0061" />, tāta, sucirata sambhavapaṇḍito tayā dhammayāgapañhe pucchite kiṃ kathesīti raññā puṭṭho samāno tumhākaṃ rañño ajjhattaññeva saṃseyya, niyakajjhattasaṅkhātaṃ khandhapañcakaṃ hutvā abhāvato aniccanti katheyyāsi. Ettāvatā mahāsatto –</paragraph>
<gathalast line="781">‘‘Sabbe saṅkhārā aniccāti, yadā paññāya passati’’. (dha. pa. 277) –</gathalast>
<gathalast line="782">‘‘Aniccā vata saṅkhārā, uppādavayadhammino’’ti. (dī. ni. 2.221) –</gathalast>
<unindented line="783">Evaṃ vibhāvitaṃ aniccataṃ kathesīti.</unindented>
<paragraph line="784"><bold>Kummagga</bold>nti, brāhmaṇa, yathā <pageBreak edition="P" number="5.0067" /> mūḷho acetano andhabālaputhujjano dvāsaṭṭhidiṭṭhigatasaṅkhātaṃ kummaggaṃ sevati, evaṃ tava rājā taṃ kummaggaṃ na seveyya, niyyānikaṃ dasakusalakammapathamaggameva sevatu, evamassa vadeyyāsīti.</paragraph>
<paragraph line="785"><bold>Attāna</bold>nti imaṃ sugatiyaṃ ṭhitaṃ attabhāvaṃ nātivatteyya, yena kammena tisso kusalasampattiyo sabbakāmasagge atikkamitvā apāye nibbattanti, taṃ kammaṃ na kareyyāti attho. <bold>Adhamma</bold>nti tividhaduccaritasaṅkhātaṃ adhammaṃ na samācareyya. <bold>Atitthe</bold>ti dvāsaṭṭhidiṭṭhisaṅkhāte atitthe nappatāreyya na otāreyya. ‘‘Na tāreyyā’’tipi pāṭho, attano diṭṭhānugatimāpajjantaṃ janaṃ na otāreyya. <bold>Anatthe</bold>ti akāraṇe. <bold>Na yuto</bold>ti yuttapayutto na siyā. Brāhmaṇa, yadi te rājā dhammayāgapañhe vattitukāmo, ‘‘imasmiṃ ovāde vattatū’’ti tassa katheyyāsīti ayamettha adhippāyo.</paragraph>
<paragraph line="786"><bold>Sadā</bold>ti satataṃ. Idaṃ vuttaṃ hoti – ‘‘yo khattiyo etāni kāraṇāni kātuṃ jānāti, so rājā sukkapakkhe cando viya sadā vaḍḍhatī’’ti <pageBreak edition="M" number="5.0069" />. <bold>Virocatī</bold>ti mittāmaccānaṃ majjhe attano sīlācārañāṇādīhi guṇehi sobhati virocatīti.</paragraph>
<paragraph line="787">Evaṃ mahāsatto gaganatale candaṃ uṭṭhāpento viya buddhalīḷāya brāhmaṇassa pañhaṃ kathesi. Mahājano nadanto selento apphoṭento sādhukārasahassāni adāsi, celukkhepe ca aṅguliphoṭe ca pavattesi, hatthapiḷandhanādīni khipi. Evaṃ khittadhanaṃ koṭimattaṃ ahosi. Rājāpissa tuṭṭho mahantaṃ yasaṃ adāsi. Suciratopi nikkhasahassena pūjaṃ katvā suvaṇṇapaṭṭe jātihiṅgulakena pañhavissajjanaṃ <pageBreak edition="V" number="5.0062" /> likhitvā indapatthanagaraṃ gantvā rañño dhammayāgapañhaṃ kathesi. Rājā tasmiṃ dhamme vattitvā saggapuraṃ pūresi.</paragraph>
<paragraph line="788">Satthā imaṃ dhammadesanaṃ āharitvā ‘‘na, bhikkhave, idāneva, pubbepi tathāgato mahāpaññoyevā’’ti vatvā jātakaṃ samodhānesi ‘‘tadā dhanañcayarājā ānando ahosi, sucirato anuruddho, vidhuro kassapo, bhadrakāro moggallāno, sañcayamāṇavo sāriputto, sambhavapaṇḍito pana ahameva ahosi’’nti.</paragraph>
<centered line="789">Sambhavajātakavaṇṇanā pañcamā.</centered>
<hangnum line="790"></hangnum>
<paragraph line="791"> [516] 6. Mahākapijātakavaṇṇanā</paragraph>
<paragraph line="792"><bold>Bārāṇasyaṃ ahū rājā</bold>ti idaṃ satthā veḷuvane viharanto devadattassa silāpavijjhanaṃ ārabbha kathesi. Tena hi dhanuggahe payojetvā aparabhāge <pageBreak edition="P" number="5.0068" /> silāya paviddhāya bhikkhūhi devadattassa avaṇṇe kathite satthā ‘‘na, bhikkhave, idāneva, pubbepi devadatto mayhaṃ silaṃ pavijjhiyevā’’ti vatvā atītaṃ āhari.</paragraph>
<paragraph line="793">Atīte bārāṇasiyaṃ brahmadatte rajjaṃ kārente kāsikagāmake eko kassakabrāhmaṇo khettaṃ kasitvā goṇe vissajjetvā kuddālakammaṃ kātuṃ ārabhi. Goṇā ekasmiṃ gacche paṇṇāni khādantā anukkamena aṭaviṃ pavisitvā palāyiṃsu. So velaṃ sallakkhetvā kuddālaṃ ṭhapetvā goṇe olokento adisvā domanassappatto te pariyesanto <pageBreak edition="M" number="5.0070" /> antoaṭaviṃ pavisitvā āhiṇḍanto himavantaṃ pāvisi. So tattha disāmūḷho hutvā sattāhaṃ nirāhāro vicaranto ekaṃ tindukarukkhaṃ disvā abhiruyha phalāni khādanto tindukarukkhato parigaḷitvā saṭṭhihatthe narakapapāte pati. Tatrassa dasa divasā vītivattā. Tadā bodhisatto kapiyoniyaṃ nibbattitvā phalāphalāni khādanto taṃ purisaṃ disvā silāya yoggaṃ katvā taṃ purisaṃ uddharitvā silāya matthake nisīdāpetvā evamāha – ‘‘bho brāhmaṇa, ahaṃ kilamāmi, muhuttaṃ niddāyissāmi, maṃ rakkhāhī’’ti. So tassa niddāyantassa silāya matthakaṃ padālesi. Mahāsatto tassa taṃ kammaṃ ñatvā uppatitvā sākhāya nisīditvā ‘‘bho purisa, tvaṃ bhūmiyā gaccha, ahaṃ sākhaggena tuyhaṃ maggaṃ ācikkhanto gamissāmī’’ti taṃ purisaṃ araññato nīharitvā magge ṭhapetvā pabbatapādameva pāvisi. So puriso mahāsatte aparajjhitvā kuṭṭhī hutvā diṭṭhadhammeyeva manussapeto ahosi.</paragraph>
<paragraph line="794">So <pageBreak edition="V" number="5.0063" /> satta vassāni dukkhapīḷito vicaranto bārāṇasiyaṃ migājinaṃ nāma uyyānaṃ pavisitvā pākārantare kadalipaṇṇaṃ attharitvā vedanāppatto nipajji. Tadā bārāṇasirājā uyyānaṃ gantvā tattha vicaranto taṃ disvā ‘‘kosi tvaṃ, kiṃ vā katvā imaṃ dukkhaṃ patto’’ti pucchi. Sopissa sabbaṃ vitthārato ācikkhi. Tamatthaṃ pakāsento satthā āha –</paragraph>
<hangnum line="795" number="178"></hangnum>
<gatha1 line="796"> ‘‘Bārāṇasyaṃ ahū rājā, kāsīnaṃ raṭṭhavaḍḍhano;</gatha1>
<gathalast line="797">Mittāmaccaparibyūḷho, agamāsi migājinaṃ.</gathalast>
<hangnum line="798" number="179"></hangnum>
<gatha1 line="799"> ‘‘Tattha <pageBreak edition="P" number="5.0069" /> brāhmaṇamaddakkhi, setaṃ citraṃ kilāsinaṃ;</gatha1>
<gathalast line="800">Viddhastaṃ koviḷāraṃva, kisaṃ dhamanisanthataṃ.</gathalast>
<hangnum line="801" number="180"></hangnum>
<gatha1 line="802"> ‘‘Paramakāruññataṃ pattaṃ, disvā kicchagataṃ naraṃ;</gatha1>
<gathalast line="803">Avaca byamhito rājā, yakkhānaṃ katamo nusi.</gathalast>
<hangnum line="804" number="181"></hangnum>
<gatha1 line="805"> ‘‘Hatthapādā ca te setā, tato setataraṃ siro;</gatha1>
<gathalast line="806">Gattaṃ kammāsavaṇṇaṃ te, kilāsabahulo casi.</gathalast>
<hangnum line="807" number="182"></hangnum>
<gatha1 line="808"> ‘‘Vaṭṭanāvaḷisaṅkāsā <pageBreak edition="M" number="5.0071" />, piṭṭhi te ninnatunnatā;</gatha1>
<gathalast line="809">Kāḷapabbāva te aṅgā, nāññaṃ passāmi edisaṃ.</gathalast>
<hangnum line="810" number="183"></hangnum>
<gatha1 line="811"> ‘‘Ugghaṭṭapādo tasito, kiso dhamanisanthato;</gatha1>
<gathalast line="812">Chāto ātattarūposi, kutosi kattha gacchati.</gathalast>
<hangnum line="813" number="184"></hangnum>
<gatha1 line="814"> ‘‘Duddasī appakārosi, dubbaṇṇo bhīmadassano;</gatha1>
<gathalast line="815">Janetti yāpi te mātā, na taṃ iccheyya passituṃ.</gathalast>
<hangnum line="816" number="185"></hangnum>
<gatha1 line="817"> ‘‘Kiṃ kammamakaraṃ pubbe, kaṃ avajjhaṃ aghātayi;</gatha1>
<gathalast line="818">Kibbisaṃ yaṃ karitvāna, idaṃ dukkhaṃ upāgamī’’ti.</gathalast>
<paragraph line="819">Tattha <bold>bārāṇasya</bold>nti bārāṇasiyaṃ. <bold>Mittāmaccaparibyūḷho</bold>ti mittehi ca daḷhabhattīhi amaccehi <pageBreak edition="V" number="5.0064" /> ca parivuto. <bold>Migājina</bold>nti evaṃnāmakaṃ uyyānaṃ. <bold>Seta</bold>nti setakuṭṭhena setaṃ kabarakuṭṭhena vicitraṃ paribhinnena kaṇḍūyanakilāsakuṭṭhena kilāsinaṃ vedanāppattaṃ kadalipaṇṇe nipannaṃ addasa. <bold>Viddhastaṃ koviḷāraṃvā</bold>ti vaṇamukhehi paggharantena maṃsena viddhastaṃ pupphitakoviḷārasadisaṃ. <bold>Kisa</bold>nti ekaccesu padesesu aṭṭhicammamattasarīraṃ sirājālasanthataṃ. <bold>Byamhito</bold>ti bhīto vimhayamāpanno vā. <bold>Yakkhāna</bold>nti yakkhānaṃ antare tvaṃ katarayakkho nāmāsi. <bold>Vaṭṭanāvaḷisaṅkāsā</bold>ti piṭṭhikaṇṭakaṭṭhāne āvunitvā ṭhapitāvaṭṭanāvaḷisadisā. <bold>Aṅgā</bold>ti kāḷapabbavallisadisāni te aṅgāni. <bold>Nāñña</bold>nti aññaṃ purisaṃ edisaṃ na passāmi. <bold>Ugghaṭṭapādo</bold>ti rajokiṇṇapādo. <bold>Ātattarūpo</bold>ti sukkhasarīro. <bold>Duddasī</bold>ti dukkhena passitabbo. <bold>Appakārosī</bold>ti sarīrappakārarahitosi, dussaṇṭhānosīti attho. <bold>Kiṃ kammamakara</bold>nti ito pubbe kiṃ kammaṃ akaraṃ, akāsīti attho. <bold>Kibbisa</bold>nti dāruṇakammaṃ.</paragraph>
<paragraph line="820">Tato paraṃ brāhmaṇo āha –</paragraph>
<hangnum line="821" number="186"></hangnum>
<gatha1 line="822"> ‘‘Taggha te ahamakkhissaṃ, yathāpi kusalo tathā;</gatha1>
<paragraph line="823">Saccavādiñhi lokasmiṃ, pasaṃsantīdha paṇḍitā.</paragraph>
<hangnum line="824" number="187"></hangnum>
<gatha1 line="825"> ‘‘Eko <pageBreak edition="P" number="5.0070" /><pageBreak edition="M" number="5.0072" /> caraṃ gogaveso, mūḷho accasariṃ vane;</gatha1>
<gathalast line="826">Araññe irīṇe vivane, nānākuñjarasevite.</gathalast>
<hangnum line="827" number="188"></hangnum>
<gatha1 line="828"> ‘‘Vāḷamigānucarite, vippanaṭṭhosmi kānane;</gatha1>
<gathalast line="829">Acariṃ tattha sattāhaṃ, khuppipāsasamappito.</gathalast>
<hangnum line="830" number="189"></hangnum>
<gatha1 line="831"> ‘‘Tattha tindukamaddakkhiṃ, visamaṭṭhaṃ bubhukkhito;</gatha1>
<gathalast line="832">Papātamabhilambantaṃ, sampannaphaladhārinaṃ.</gathalast>
<hangnum line="833" number="190"></hangnum>
<gatha1 line="834"> ‘‘Vātassitāni bhakkhesiṃ, tāni rucciṃsu me bhusaṃ;</gatha1>
<gathalast line="835">Atitto rukkhamārūhiṃ, tattha hessāmi āsito.</gathalast>
<hangnum line="836" number="191"></hangnum>
<gatha1 line="837"> ‘‘Ekaṃ me bhakkhitaṃ āsi, dutiyaṃ abhipatthitaṃ;</gatha1>
<gathalast line="838">Tato sā bhañjatha sākhā, chinnā pharasunā viya.</gathalast>
<hangnum line="839" number="192"></hangnum>
<gatha1 line="840"> ‘‘Sohaṃ <pageBreak edition="V" number="5.0065" /> sahāva sākhāhi, uddhaṃpādo avaṃsiro;</gatha1>
<gathalast line="841">Appatiṭṭhe anālambe, giriduggasmi pāpataṃ.</gathalast>
<hangnum line="842" number="193"></hangnum>
<gatha1 line="843"> ‘‘Yasmā ca vāri gambhīraṃ, tasmā na samapajjisaṃ;</gatha1>
<gathalast line="844">Tattha sesiṃ nirānando, anūnā dasa rattiyo.</gathalast>
<hangnum line="845" number="194"></hangnum>
<gatha1 line="846"> ‘‘Athettha kapi māgañchi, gonaṅgulo darīcaro;</gatha1>
<gathalast line="847">Sākhāhi sākhaṃ vicaranto, khādamāno dumapphalaṃ.</gathalast>
<hangnum line="848" number="195"></hangnum>
<gatha1 line="849"> ‘‘So maṃ disvā kisaṃ paṇḍuṃ, kāruññamakaraṃ mayi;</gatha1>
<gathalast line="850">Ambho ko nāma so ettha, evaṃ dukkhena aṭṭito.</gathalast>
<hangnum line="851" number="196"></hangnum>
<gatha1 line="852"> ‘‘Manusso amanusso vā, attānaṃ me pavedaya;</gatha1>
<gathalast line="853">Tassañjaliṃ paṇāmetvā, idaṃ vacanamabraviṃ.</gathalast>
<hangnum line="854" number="197"></hangnum>
<gatha1 line="855"> ‘‘Manussohaṃ byasampatto, sā me natthi ito gati;</gatha1>
<gathalast line="856">Taṃ vo vadāmi bhaddaṃ vo, tvañca me saraṇaṃ bhava.</gathalast>
<hangnum line="857" number="198"></hangnum>
<gatha1 line="858"> ‘‘Garuṃ silaṃ gahetvāna, vicarī pabbate kapi;</gatha1>
<gathalast line="859">Silāya yoggaṃ katvāna, nisabho etadabravi.</gathalast>
<hangnum line="860" number="199"></hangnum>
<gatha1 line="861"> ‘‘Ehi <pageBreak edition="M" number="5.0073" /> me piṭṭhimāruyha, gīvaṃ gaṇhāhi bāhubhi;</gatha1>
<gathalast line="862">Ahaṃ taṃ uddharissāmi, giriduggata vegasā.</gathalast>
<hangnum line="863" number="200"></hangnum>
<gatha1 line="864"> ‘‘Tassa taṃ vacanaṃ sutvā, vānarindassa sirīmato;</gatha1>
<gathalast line="865">Piṭṭhimāruyha dhīrassa, gīvaṃ bāhāhi aggahiṃ.</gathalast>
<hangnum line="866" number="201"></hangnum>
<gatha1 line="867"> ‘‘So maṃ tato samuṭṭhāsi, tejassī balavā kapi;</gatha1>
<gathalast line="868">Vihaññamāno kicchena, giriduggata vegasā.</gathalast>
<hangnum line="869" number="202"></hangnum>
<gatha1 line="870"> ‘‘Uddharitvāna <pageBreak edition="V" number="5.0066" /> maṃ santo, nisabho etadabravi;</gatha1>
<gathalast line="871">Iṅgha maṃ samma rakkhassu, pasupissaṃ muhuttakaṃ.</gathalast>
<hangnum line="872" number="203"></hangnum>
<gatha1 line="873"> ‘‘Sīhā byagghā <pageBreak edition="P" number="5.0071" /> ca dīpī ca, acchakokataracchayo;</gatha1>
<gathalast line="874">Te maṃ pamattaṃ hiṃseyyuṃ, te tvaṃ disvā nivāraya.</gathalast>
<hangnum line="875" number="204"></hangnum>
<gatha1 line="876"> ‘‘Evaṃ me parittātūna, pasupī so muhuttakaṃ;</gatha1>
<gathalast line="877">Tadāhaṃ pāpikaṃ diṭṭhiṃ, paṭilacchiṃ ayoniso.</gathalast>
<hangnum line="878" number="205"></hangnum>
<gatha1 line="879"> ‘‘Bhakkho ayaṃ manussānaṃ, yathā caññe vane migā;</gatha1>
<gathalast line="880">Yaṃ nūnimaṃ vadhitvāna, chāto khādeyya vānaraṃ.</gathalast>
<hangnum line="881" number="206"></hangnum>
<gatha1 line="882"> ‘‘Asito ca gamissāmi, maṃsamādāya sambalaṃ;</gatha1>
<gathalast line="883">Kantāraṃ nittharissāmi, pātheyyaṃ me bhavissati.</gathalast>
<hangnum line="884" number="207"></hangnum>
<gatha1 line="885"> ‘‘Tato silaṃ gahetvāna, matthakaṃ sannitāḷayiṃ;</gatha1>
<gathalast line="886">Mama gattakilantassa, pahāro dubbalo ahu.</gathalast>
<hangnum line="887" number="208"></hangnum>
<gatha1 line="888"> ‘‘So ca vegenudappatto, kapi ruhiramakkhito;</gatha1>
<gathalast line="889">Assupuṇṇehi nettehi, rodanto maṃ udikkhati.</gathalast>
<hangnum line="890" number="209"></hangnum>
<gatha1 line="891"> ‘‘Māyyo maṃ kari bhaddante, tvañca nāmedisaṃ kari;</gatha1>
<gathalast line="892">Tvañca kho nāma dīghāvu, aññe vāretumarahasi.</gathalast>
<hangnum line="893" number="210"></hangnum>
<gatha1 line="894"> ‘‘Aho vata re purisa, tāvadukkarakāraka;</gatha1>
<gathalast line="895">Edisā visamā duggā, papātā uddhato mayā.</gathalast>
<hangnum line="896" number="211"></hangnum>
<gatha1 line="897"> ‘‘Ānīto paralokāva, dubbheyyaṃ maṃ amaññatha;</gatha1>
<gathalast line="898">Taṃ tena pāpakammena, pāpaṃ pāpena cintitaṃ.</gathalast>
<hangnum line="899" number="212"></hangnum>
<gatha1 line="900"> ‘‘Mā <pageBreak edition="V" number="5.0067" /><pageBreak edition="M" number="5.0074" /> heva tvaṃ adhammaṭṭha, vedanaṃ kaṭukaṃ phusi;</gatha1>
<gathalast line="901">Mā heva pāpakammaṃ taṃ, phalaṃ veḷuṃva taṃ vadhi.</gathalast>
<hangnum line="902" number="213"></hangnum>
<gatha1 line="903"> ‘‘Tayi me natthi vissāso, pāpadhamma asaññata;</gatha1>
<gathalast line="904">Ehi me piṭṭhito gaccha, dissamānova santike.</gathalast>
<hangnum line="905" number="214"></hangnum>
<gatha1 line="906"> ‘‘Muttosi hatthā vāḷānaṃ, pattosi mānusiṃ padaṃ;</gatha1>
<gathalast line="907">Esa maggo adhammaṭṭha, tena gaccha yathāsukhaṃ.</gathalast>
<hangnum line="908" number="215"></hangnum>
<gatha1 line="909"> ‘‘Idaṃ vatvā giricaro, rahade pakkhalya matthakaṃ;</gatha1>
<gathalast line="910">Assūni sampamajjitvā, tato pabbatamāruhi.</gathalast>
<hangnum line="911" number="216"></hangnum>
<gatha1 line="912"> ‘‘Sohaṃ tenābhisattosmi, pariḷāhena aṭṭito;</gatha1>
<gathalast line="913">Ḍayhamānena gattena, vāriṃ pātuṃ upāgamiṃ.</gathalast>
<hangnum line="914" number="217"></hangnum>
<gatha1 line="915"> ‘‘Agginā viya santatto, rahado ruhiramakkhito;</gatha1>
<gathalast line="916">Pubbalohitasaṅkāso, sabbo me samapajjatha.</gathalast>
<hangnum line="917" number="218"></hangnum>
<gatha1 line="918"> ‘‘Yāvanto <pageBreak edition="P" number="5.0072" /> udabindūni, kāyasmiṃ nipatiṃsu me;</gatha1>
<gathalast line="919">Tāvanto gaṇḍa jāyetha, addhabeluvasādisā.</gathalast>
<hangnum line="920" number="219"></hangnum>
<gatha1 line="921"> ‘‘Pabhinnā pagghariṃsu me, kuṇapā pubbalohitā;</gatha1>
<gathalast line="922">Yena yeneva gacchāmi, gāmesu nigamesu ca.</gathalast>
<hangnum line="923" number="220"></hangnum>
<gatha1 line="924"> ‘‘Daṇḍahatthā nivārenti, itthiyo purisā ca maṃ;</gatha1>
<gathalast line="925">Okkitā pūtigandhena, māssu orena āgamā.</gathalast>
<hangnum line="926" number="221"></hangnum>
<gatha1 line="927"> ‘‘Etādisaṃ idaṃ dukkhaṃ, satta vassāni dāni me;</gatha1>
<gathalast line="928">Anubhomi sakaṃ kammaṃ, pubbe dukkaṭamattano.</gathalast>
<hangnum line="929" number="222"></hangnum>
<gatha1 line="930"> ‘‘Taṃ <pageBreak edition="V" number="5.0068" /> vo vadāmi bhaddante, yāvantettha samāgatā;</gatha1>
<gathalast line="931">Māssu mittāna dubbhittho, mittadubbho hi pāpako.</gathalast>
<hangnum line="932" number="223"></hangnum>
<gatha1 line="933"> ‘‘Kuṭṭhī kilāsī bhavati, yo mittānidha dubbhati;</gatha1>
<gathalast line="934">Kāyassa bhedā mittaddu, nirayaṃ sopapajjatī’’ti.</gathalast>
<paragraph line="935">Tattha <pageBreak edition="M" number="5.0075" /><bold>kusalo</bold>ti yathā cheko kusalo katheti, tathā vo kathessāmi. <bold>Gogaveso</bold>ti naṭṭhe goṇe gavesanto. <bold>Accasari</bold>nti manussapathaṃ atikkamitvā himavantaṃ pāvisiṃ. <bold>Araññe</bold>ti arājake suññe. <bold>Irīṇe</bold>ti sukkhakantāre. <bold>Vivane</bold>ti vivitte. <bold>Vippanaṭṭho</bold>ti maggamūḷho. <bold>Bubhukkhito</bold>ti sañjātabubhukkho chātajjhatto. <bold>Papātamabhilambanta</bold>nti papātābhimukhaṃ olambantaṃ. <bold>Sampannaphaladhārina</bold>nti madhuraphaladhārinaṃ. <bold>Vātassitānī</bold>ti paṭhamaṃ tāva vātapatitāni khādiṃ. <bold>Tattha hessāmī</bold>ti tasmiṃ rukkhe suhito bhavissāmīti āruḷhomhi. <bold>Tato sā bhañjatha sākhā</bold>ti tassa abhipatthitassa atthāya hatthe pasārite sā mayā abhiruḷhā sākhā pharasunā chinnā viya abhañjatha. <bold>Anālambe</bold>ti ālambitabbaṭṭhānarahite. <bold>Giriduggasmi</bold>nti girivisame. <bold>Sesi</bold>nti sayitomhi.</paragraph>
<paragraph line="936"><bold>Kapi māgañchī</bold>ti kapi āgañchi. <bold>Gonaṅgulo</bold>ti gunnaṃ naṅguṭṭhasadisanaṅguṭṭho. ‘‘Gonaṅguṭṭho’’tipi pāṭho. ‘‘Gonaṅgulī’’tipi paṭhanti. <bold>Akaraṃ mayī</bold>ti akarā mayi. <bold>Ambho</bold>ti, mahārāja, so kapirājā tasmiṃ narakapapāte mama udakapothanasaddaṃ sutvā maṃ ‘‘ambho’’ti ālapitvā ‘‘ko nāmeso’’ti pucchi. <bold>Byasampatto</bold>ti byasanaṃ patto, papātassa vasaṃ pattoti vā attho. <bold>Bhaddaṃ vo</bold>ti tasmā tumhe vadāmi – ‘‘bhaddaṃ tumhākaṃ hotū’’ti. <bold>Garuṃ sila</bold>nti, mahārāja, so kapirājā mayā evaṃ vutte ‘‘mā bhāyī’’ti maṃ assāsetvā paṭhamaṃ tāva garuṃ silaṃ gahetvā yoggaṃ karonto pabbate vicari <pageBreak edition="P" number="5.0073" />. <bold>Nisabho</bold>ti purisanisabho uttamavānarindo pabbatapapāte ṭhatvā maṃ etadabravīti.</paragraph>
<paragraph line="937"><bold>Bāhubhī</bold>ti dvīhi bāhāhi mama gīvaṃ suggahitaṃ gaṇha. <bold>Vegasā</bold>ti vegena. <bold>Sirīmato</bold>ti puññavantassa. <bold>Aggahi</bold>nti saṭṭhihatthaṃ narakapapātaṃ vātavegena otaritvā udakapiṭṭhe ṭhitassa ahaṃ vegena piṭṭhimabhiruhitvā ubhohi bāhāhi gīvaṃ aggahesiṃ. <bold>Vihaññamāno</bold>ti kilamanto. <bold>Kicchenā</bold>ti dukkhena. <bold>Santo</bold>ti paṇḍito, atha vā parisanto kilanto. <bold>Rakkhassū</bold>ti ahaṃ taṃ uddharanto kilanto muhuttaṃ vissamanto pasupissaṃ, tasmā maṃ rakkhāhi. <bold>Yathā caññe vane migā</bold>ti <pageBreak edition="V" number="5.0069" /> sīhādīhi aññepi ye imasmiṃ vane vāḷamigā. Pāḷiyaṃ pana ‘‘acchakokataracchayo’’ti likhanti. <bold>Parittātūnā</bold>ti, mahārāja, evaṃ so kapirājā maṃ attano <pageBreak edition="M" number="5.0076" /> parittāṇaṃ katvā muhuttaṃ pasupi. <bold>Ayoniso</bold>ti ayonisomanasikārena. <bold>Bhakkho</bold>ti khāditabbayuttako. <bold>Asito</bold> dhāto suhito. <bold>Sambala</bold>nti pātheyyaṃ. <bold>Matthakaṃ sannitāḷayi</bold>nti tassa vānarindassa matthakaṃ pahariṃ. ‘‘Sannitāḷaya’’ntipi pāṭho. <bold>Dubbalo ahū</bold>ti na balavā āsi, yathādhippāyaṃ na agamāsīti.</paragraph>
<paragraph line="938"><bold>Vegenā</bold>ti mayā pahaṭapāsāṇavegena. <bold>Udappatto</bold>ti uṭṭhito. <bold>Māyyo</bold>ti tena mittadubbhipurisena silāya paviddhāya mahācammaṃ chinditvā olambi, ruhiraṃ pagghari. Mahāsatto vedanāppatto cintesi – ‘‘imasmiṃ ṭhāne añño natthi, idaṃ bhayaṃ imaṃ purisaṃ nissāya uppanna’’nti. So maraṇabhayabhīto olambantaṃ cammabandhaṃ hatthena gahetvā uppatitvā sākhaṃ abhiruyha tena pāpapurisena saddhiṃ sallapanto <bold>‘‘māyyo ma’’</bold>ntiādimāha. Tattha <bold>māyyo maṃ kari bhaddante</bold>ti mā akari ayyo maṃ bhaddanteti taṃ nivāreti. <bold>Tvañca kho nāmā</bold>ti tvaṃ nāma evaṃ mayā papātā uddhaṭo edisaṃ pharusakammaṃ mayi kari, aho te ayuttaṃ katanti. <bold>Aho vatā</bold>ti taṃ garahanto evamāha. <bold>Tāvadukkarakārakā</bold>ti mayi aparajjhanena atidukkarakammakāraka. <bold>Paralokāvā</bold>ti paralokato viya ānīto. <bold>Dubbheyya</bold>nti dubbhitabbaṃ vadhitabbaṃ. <bold>Vedanaṃ kaṭuka</bold>nti evaṃ santepi tvaṃ adhammaṭṭha yādisaṃ vedanaṃ ahaṃ phusāmi, edisaṃ vedanaṃ kaṭukaṃ mā phusi, taṃ pāpakammaṃ phalaṃ veḷuṃva taṃ mā vadhi. Iti maṃ, mahārāja, so piyaputtakaṃ viya anukampi.</paragraph>
<paragraph line="939">Atha naṃ ahaṃ etadavocaṃ – ‘‘ayya, mayā kataṃ dosaṃ hadaye mā kari, mā maṃ asappurisaṃ evarūpe araññe nāsaya, ahaṃ disāmūḷho maggaṃ na jānāmi, attanā kataṃ kammaṃ mā nāsetha, jīvitadānaṃ me detha, araññā nīharitvā manussapathe ṭhapethā’’ti. Evaṃ vutte so mayā saddhiṃ sallapanto <bold>‘‘tayi me natthi vissāso’’</bold>ti ādimāha. Tattha <bold>tayī</bold>ti ito paṭṭhāya mayhaṃ tayi vissāso <pageBreak edition="P" number="5.0074" /> natthi. <bold>Ehī</bold>ti, bho purisa, ahaṃ tayā saddhiṃ maggena na gamissāmi, tvaṃ pana ehi mama piṭṭhito avidūre dissamānasarīrova gaccha, ahaṃ rukkhaggeheva gamissāmīti. <bold>Muttosī</bold>ti atha so maṃ, mahārāja, araññā nīharitvā, bho purisa, vāḷamigānaṃ hatthā muttosi. <bold>Pattosi mānusiṃ pada</bold>nti manussūpacāraṃ patto āgatosi, esa te maggo, etena gacchāti āha.</paragraph>
<paragraph line="940"><bold>Giricaro</bold>ti <pageBreak edition="M" number="5.0077" /> giricārī vānaro. <bold>Pakkhalyā</bold>ti dhovitvā. <bold>Tenābhisattosmī</bold>ti so ahaṃ, mahārāja <pageBreak edition="V" number="5.0070" />, tena vānarena abhisatto, pāpakamme pariṇate tenābhisattosmīti maññamāno evamāha. <bold>Aṭṭito</bold>ti upadduto. <bold>Upāgami</bold>nti ekaṃ rahadaṃ upagatosmi. <bold>Samapajjathā</bold>ti jāto, evarūpo hutvā upaṭṭhāsi. <bold>Yāvanto</bold>ti yattakāni. <bold>Gaṇḍa jāyethā</bold>ti gaṇḍā jāyiṃsu. So kira pipāsaṃ sandhāretuṃ asakkonto udakañjaliṃ ukkhipitvā thokaṃ pivitvā sesaṃ sarīre siñci. Athassa tāvadeva udakabindugaṇanāya aḍḍhabeluvapakkappamāṇā gaṇḍā uṭṭhahiṃsu, tasmā evamāha. <bold>Pabhinnā</bold>ti te gaṇḍā taṃ divasameva bhijjitvā kuṇapā pūtigandhikā hutvā pubbalohitāni pagghariṃsu. <bold>Yena yenā</bold>ti yena yena maggena. <bold>Okkitā</bold>ti pūtigandhena okiṇṇā parikkhittā parivāritā. <bold>Māssu orena āgamā</bold>ti duṭṭhasatta orena māssu āgamā, amhākaṃ santikaṃ mā āgamīti evaṃ vadantā maṃ nivārentīti attho. <bold>Satta vassāni dāni me</bold>ti, mahārāja, tato paṭṭhāya idāni satta vassāni mama ettakaṃ kālaṃ sakaṃ kammaṃ anubhomi.</paragraph>
<paragraph line="941">Iti so attano mittadubbhikammaṃ vitthāretvā, ‘‘mahārāja, maññeva oloketvā evarūpaṃ kammaṃ na kenaci kattabba’’nti vatvā <bold>‘‘taṃ vo’’</bold>tiādimāha. Tattha <bold>ta</bold>nti tasmā. Yasmā evarūpaṃ kammaṃ evaṃ dukkhavipākaṃ, tasmāti attho.</paragraph>
<hangnum line="942" number="223"></hangnum>
<gatha1 line="943"> ‘‘Kuṭṭhī kilāsī bhavati, yo mittānidha dubbhati;</gatha1>
<gathalast line="944">Kāyassa bhedā mittaddu, nirayaṃ sopapajjatī’’ti. –</gathalast>
<unindented line="945">Ayaṃ abhisambuddhagāthā. Bhikkhave, yo idha loke mittāni dubbhati hiṃsati, so evarūpo hotīti attho.</unindented>
<paragraph line="946">Tassapi purisassa raññā saddhiṃ kathentasseva pathavī vivaraṃ adāsi. Taṅkhaṇaññeva cavitvā avīcimhi nibbatto. Rājā tasmiṃ pathaviṃ paviṭṭhe uyyānā nikkhamitvā nagaraṃ paviṭṭho.</paragraph>
<paragraph line="947">Satthā imaṃ dhammadesanaṃ āharitvā ‘‘na, bhikkhave, idāneva, pubbepi devadatto mayhaṃ silaṃ paṭivijjhiyevā’’ti vatvā jātakaṃ samodhānesi – ‘‘tadā <pageBreak edition="M" number="5.0078" /> mittadubbhī puriso devadatto ahosi, kapirājā pana ahameva ahosi’’nti.</paragraph>
<centered line="948">Mahākapijātakavaṇṇanā chaṭṭhā.</centered>
<hangnum line="949"></hangnum>
<paragraph line="950"> [517] 7. Dakarakkhasajātakavaṇṇanā</paragraph>
<paragraph line="951" number="224-257"><bold>Sace</bold><pageBreak edition="V" number="5.0071" /><pageBreak edition="P" number="5.0075" /><bold>vo vuyhamānāna</bold>nti dakarakkhasajātakaṃ. Taṃ sabbaṃ mahāumaṅgajātake āvi bhavissatīti.</paragraph>
<centered line="952">Dakarakkhasajātakavaṇṇanā sattamā.</centered>
<hangnum line="953"></hangnum>
<paragraph line="954"> [518] 8. Paṇḍaranāgarājajātakavaṇṇanā</paragraph>
<paragraph line="955"><bold>Vikiṇṇavāca</bold>nti idaṃ satthā jetavane viharanto musāvādaṃ katvā devadattassa pathavippavesanaṃ ārabbha kathesi. Tadā hi satthā bhikkhūhi tassa avaṇṇe kathite ‘‘na, bhikkhave, idāneva, pubbepi devadatto musāvādaṃ katvā pathaviṃ paviṭṭhoyevā’’ti vatvā atītaṃ āhari.</paragraph>
<paragraph line="956">Atīte bārāṇasiyaṃ brahmadatte rajjaṃ kārente pañcasatavāṇijā nāvāya samuddaṃ pakkhanditvā sattame divase atīradassaniyā nāvāya samuddapiṭṭhe bhinnāya ṭhapetvā ekaṃ avasesā macchakacchapabhakkhā ahesuṃ, eko pana vātavegena karampiyapaṭṭanaṃ nāma pāpuṇi. So samuddato uttaritvā naggabhogo tasmiṃ paṭṭaneyeva bhikkhāya cari. Tamenaṃ manussā ‘‘ayaṃ samaṇo appiccho santuṭṭho’’ti sambhāvetvā sakkāraṃ kariṃsu. So ‘‘laddho me jīvikūpāyo’’ti tesu nivāsanapārupanaṃ dentesupi na icchi. Te ‘‘natthi ito uttari appiccho samaṇo’’ti bhiyyo bhiyyo pasīditvā tassa assamapadaṃ katvā tattha naṃ nivāsāpesuṃ. So ‘‘karampiyaacelo’’ti paññāyi. Tassa tattha vasantassa mahālābhasakkāro udapādi.</paragraph>
<paragraph line="957">Eko <pageBreak edition="M" number="5.0079" /> nāgarājāpissa supaṇṇarājā ca upaṭṭhānaṃ āgacchanti. Tesu nāgarājā nāmena paṇḍaro nāma. Athekadivasaṃ supaṇṇarājā tassa santikaṃ gantvā vanditvā ekamantaṃ nisinno evamāha – ‘‘bhante, amhākaṃ ñātakā nāge gaṇhantā bahū vinassanti, etesaṃ nāgānaṃ gahaṇaniyāmaṃ mayaṃ na jānāma, guyhakāraṇaṃ kira tesaṃ atthi, sakkuṇeyyātha nu kho tumhe ete piyāyamānā viya <pageBreak edition="P" number="5.0076" /> taṃ kāraṇaṃ pucchitu’’nti. So ‘‘sādhū’’ti sampaṭicchitvā supaṇṇarāje vanditvā pakkante nāgarājassa āgatakāle vanditvā nisinnaṃ nāgarājānaṃ pucchi – ‘‘nāgarāja, supaṇṇā kira tumhe gaṇhantā bahū vinassanti, tumhe gaṇhantā kathaṃ gaṇhituṃ na sakkontī’’ti. Bhante, idaṃ amhākaṃ guyhaṃ rahassaṃ, mayā imaṃ kathentena ñātisaṅghassa maraṇaṃ āhaṭaṃ <pageBreak edition="V" number="5.0072" /> hotīti. Kiṃ pana tvaṃ, āvuso, ‘‘ayaṃ aññassa kathessatī’’ti evaṃsaññī hosi, nāhaṃ aññassa kathessāmi, attanā pana jānitukāmatāya pucchāmi, tvaṃ mayhaṃ saddahitvā nibbhayo hutvā kathehīti. Nāgarājā ‘‘na kathessāmi, bhante’’ti vanditvā pakkāmi. Punadivasepi pucchi, tathāpissa na kathesi.</paragraph>
<paragraph line="958">Atha naṃ tatiyadivase āgantvā nisinnaṃ, ‘‘nāgarāja, ajja tatiyo divaso, mama pucchantassa kimatthaṃ na kathesī’’ti āha. ‘‘Tumhe aññassa ācikkhissathā’’ti bhayena, bhanteti. Kassaci na kathessāmi, nibbhayo kathehīti. ‘‘Tena hi, bhante, aññassa mā kathayitthā’’ti paṭiññaṃ gahetvā, ‘‘bhante, mayaṃ mahante mahante pāsāṇe gilitvā bhāriyā hutvā nipajjitvā supaṇṇānaṃ āgamanakāle mukhaṃ nibbāhetvā dante vivaritvā supaṇṇe ḍaṃsituṃ acchāma, te āgantvā amhākaṃ sīsaṃ gaṇhanti, tesaṃ amhe garubhāre hutvā nipanne uddharituṃ vāyamantānaññeva udakaṃ ottharati. Te sīdantā antoudakeyeva maranti, iminā kāraṇena bahū supaṇṇā vinassanti, tesaṃ amhe gaṇhantānaṃ kiṃ sīsena gahitena, bālā naṅguṭṭhe gahetvā amhe heṭṭhāsīsake katvā gahitaṃ gocaraṃ mukhena chaḍḍāpetvā lahuke katvā gantuṃ sakkontī’’ti so attano rahassakāraṇaṃ tassa dussīlassa kathesi.</paragraph>
<paragraph line="959">Atha tasmiṃ pakkante supaṇṇarājā āgantvā karampiyaacelaṃ vanditvā ‘‘kiṃ, bhante, pucchitaṃ te nāgarājassa guyhakāraṇa’’nti āha. So ‘‘āmāvuso’’ti <pageBreak edition="P" number="5.0077" /><pageBreak edition="M" number="5.0080" /> vatvā sabbaṃ tena kathitaniyāmeneva kathesi. Taṃ sutvā supaṇṇo ‘‘nāgarājena ayuttaṃ kataṃ, ñātīnaṃ nāma nassananiyāmo parassa na kathetabbo, hotu, ajjeva mayā supaṇṇavātaṃ katvā paṭhamaṃ etameva gahetuṃ vaṭṭatī’’ti supaṇṇavātaṃ katvā paṇḍaranāgarājānaṃ naṅguṭṭhe gahetvā heṭṭhāsīsaṃ katvā gahitagocaraṃ chaḍḍāpetvā uppatitvā ākāsaṃ pakkhandi. Paṇḍaro ākāse heṭṭhāsīsakaṃ olambanto ‘‘mayāva mama dukkhaṃ ābhata’’nti paridevanto āha –</paragraph>
<hangnum line="960" number="258"></hangnum>
<gatha1 line="961"> ‘‘Vikiṇṇavācaṃ aniguyhamantaṃ, asaññataṃ aparicakkhitāraṃ;</gatha1>
<gathalast line="962">Bhayaṃ tamanveti sayaṃ abodhaṃ, nāgaṃ yathā paṇḍarakaṃ supaṇṇo.</gathalast>
<hangnum line="963" number="259"></hangnum>
<gatha1 line="964"> ‘‘Yo guyhamantaṃ parirakkhaṇeyyaṃ, mohā naro saṃsati hāsamāno;</gatha1>
<gathalast line="965">Taṃ bhinnamantaṃ bhayamanveti khippaṃ, nāgaṃ yathā paṇḍarakaṃ supaṇṇo.</gathalast>
<hangnum line="966" number="260"></hangnum>
<gatha1 line="967"> ‘‘Nānumitto <pageBreak edition="V" number="5.0073" /> garuṃ atthaṃ, guyhaṃ veditumarahati;</gatha1>
<gathalast line="968">Sumitto ca asambuddhaṃ, sambuddhaṃ vā anatthavā.</gathalast>
<hangnum line="969" number="261"></hangnum>
<gatha1 line="970"> ‘‘Vissāsamāpajjimahaṃ acelaṃ, samaṇo ayaṃ sammato bhāvitatto;</gatha1>
<gathalast line="971">Tassāhamakkhiṃ vivariṃ guyhamatthaṃ, atītamattho kapaṇaṃ rudāmi.</gathalast>
<hangnum line="972" number="262"></hangnum>
<gatha1 line="973"> ‘‘Tassāhaṃ paramaṃ brahme guyhaṃ, vācaṃ himaṃ nāsakkhiṃ saṃyametuṃ;</gatha1>
<gathalast line="974">Tappakkhato hi bhayamāgataṃ mamaṃ, atītamattho kapaṇaṃ rudāmi.</gathalast>
<hangnum line="975" number="263"></hangnum>
<gatha1 line="976"> ‘‘Yo <pageBreak edition="P" number="5.0078" /> ve naro suhadaṃ maññamāno, guyhamatthaṃ saṃsati dukkulīne;</gatha1>
<gathalast line="977">Dosā bhayā athavā rāgarattā, pallatthito bālo asaṃsayaṃ so.</gathalast>
<hangnum line="978" number="264"></hangnum>
<gatha1 line="979"> ‘‘Tirokkhavāco <pageBreak edition="M" number="5.0081" /> asataṃ paviṭṭho, yo saṅgatīsu mudīreti vākyaṃ;</gatha1>
<gathalast line="980">Āsīviso dummukhotyāhu taṃ naraṃ, ārā ārā saṃyame tādisamhā.</gathalast>
<hangnum line="981" number="265"></hangnum>
<gatha1 line="982"> ‘‘Annaṃ pānaṃ kāsikacandanañca, manāpitthiyo mālamucchādanañca;</gatha1>
<gathalast line="983">Ohāya gacchāmase sabbakāme, supaṇṇa pāṇūpagatāva tyamhā’’ti.</gathalast>
<paragraph line="984">Tattha <bold>vikiṇṇavāca</bold>nti patthaṭavacanaṃ. <bold>Aniguyhamanta</bold>nti appaṭicchannamantaṃ. <bold>Asaññata</bold>nti kāyadvārādīni rakkhituṃ asakkontaṃ. <bold>Aparicakkhitāra</bold>nti ‘‘ayaṃ mayā kathitamantaṃ rakkhituṃ sakkhissati, na sakkhissatī’’ti puggalaṃ oloketuṃ upaparikkhituṃ asakkontaṃ. <bold>Bhayaṃ tamanvetī</bold>ti taṃ imehi catūhi aṅgehi samannāgataṃ abodhaṃ duppaññaṃ puggalaṃ sayaṃkatameva bhayaṃ anveti, yathā maṃ paṇḍarakanāgaṃ supaṇṇo anvāgatoti. <bold>Saṃsati hāsamāno</bold>ti rakkhituṃ asamatthassa pāpapurisassa hāsamāno katheti. <bold>Nānumitto</bold>ti anuvattanamattena yo mitto, na hadayena, so guyhaṃ atthaṃ jānituṃ nārahatīti paridevati. <bold>Asambuddha</bold>nti asambuddhanto ajānanto, appaññoti attho. <bold>Sambuddha</bold>nti sambuddhanto jānanto, sappaññoti attho. Idaṃ vuttaṃ hoti – ‘‘yopi suhadayo mitto vā amitto vā appañño sappaññopi vā yo anatthavā anatthacaro, sopi guyhaṃ vedituṃ nārahate’’ti.</paragraph>
<paragraph line="985"><bold>Samaṇo aya</bold>nti ayaṃ samaṇoti ca lokasammatoti ca bhāvitattoti ca maññamāno ahaṃ <pageBreak edition="V" number="5.0074" /> etasmiṃ vissāsamāpajjiṃ. <bold>Akkhi</bold>nti kathesiṃ. <bold>Atītamattho</bold>ti atītattho, atikkantattho hutvā idāni kapaṇaṃ rudāmīti paridevati. <bold>Tassā</bold>ti tassa acelakassa. <bold>Brahme</bold>ti supaṇṇaṃ ālapati. <bold>Saṃyametu</bold>nti imaṃ guyhavācaṃ rahassakāraṇaṃ rakkhituṃ nāsakkhiṃ. <bold>Tappakkhato hī</bold>ti idāni idaṃ bhayaṃ mama tassa acelakassa pakkhato koṭṭhāsato santikā āgataṃ, iti atītattho <pageBreak edition="M" number="5.0082" /> kapaṇaṃ rudāmīti. <bold>Suhada</bold>nti ‘‘suhado mama aya’’nti maññamāno. <bold>Dukkulīne</bold>ti <pageBreak edition="P" number="5.0079" /> akulaje nīce. <bold>Dosā</bold>ti etehi dosādīhi kāraṇehi yo evarūpaṃ guyhaṃ saṃsati, so bālo asaṃsayaṃ <bold>pallatthito</bold> parivattetvā pāpito, hatoyeva nāmāti attho.</paragraph>
<paragraph line="986"><bold>Tirokkhavāco</bold>ti attano yaṃ vācaṃ kathetukāmo, tassā tirokkhakatattā paṭicchannavāco. <bold>Asataṃ paviṭṭho</bold>ti asappurisānaṃ antaraṃ paviṭṭho asappurisesu pariyāpanno. <bold>Saṅgatīsu mudīretī</bold>ti yo evarūpo paresaṃ rahassaṃ sutvāva parisamajjhesu ‘‘asukena asukaṃ nāma kataṃ vā vuttaṃ vā’’ti vākyaṃ udīreti, taṃ naraṃ ‘‘āsīviso dummukho pūtimukho’’ti āhu, tādisamhā purisā <bold>ārā ārā saṃyame,</bold> dūrato dūratova virameyya, parivajjeyya nanti attho. <bold>Mālamucchādanañcā</bold>ti mālañca dibbaṃ catujjātiyagandhañca ucchādanañca. <bold>Ohāyā</bold>ti ete dibbaannādayo sabbakāme ajja mayaṃ ohāya chaḍḍetvā gamissāma. <bold>Supaṇṇa, pāṇūpagatāva tyamhā</bold>ti, bho supaṇṇa, pāṇehi upagatāva te amhā, saraṇaṃ no hohīti.</paragraph>
<paragraph line="987">Evaṃ paṇḍarako ākāse heṭṭhāsīsako olambanto aṭṭhahi gāthāhi paridevi. Supaṇṇo tassa paridevanasaddaṃ sutvā, ‘‘nāgarāja attano rahassaṃ acelakassa kathetvā idāni kimatthaṃ paridevasī’’ti taṃ garahitvā gāthamāha –</paragraph>
<hangnum line="988" number="266"></hangnum>
<gatha1 line="989"> ‘‘Ko nīdha tiṇṇaṃ garahaṃ upeti, asmiṃdha loke pāṇabhū nāgarāja;</gatha1>
<gathalast line="990">Samaṇo supaṇṇo athavā tvameva, kiṃkāraṇā paṇḍarakaggahīto’’ti.</gathalast>
<paragraph line="991">Tattha <bold>ko nīdhā</bold>ti idha amhesu tīsu janesu ko nu. <bold>Asmiṃdhā</bold>ti ettha <bold>idhā</bold>ti nipātamattaṃ, asmiṃ loketi attho. <bold>Pāṇabhū</bold>ti pāṇabhūto. <bold>Athavā tvamevā</bold>ti udāhu tvaṃyeva. Tattha samaṇaṃ tāva mā garaha, so hi upāyena taṃ rahassaṃ pucchi. Supaṇṇampi mā garaha, ahañhi tava paccatthikova. <bold>Paṇḍarakaggahīto</bold>ti, samma paṇḍaraka, ‘‘ahaṃ kiṃkāraṇā supaṇṇena gahito’’ti cintetvā ca pana attānameva garaha, tayā hi rahassaṃ kathentena attanāva attano anattho katoti ayamettha adhippāyo.</paragraph>
<paragraph line="992">Taṃ <pageBreak edition="V" number="5.0075" /><pageBreak edition="M" number="5.0083" /> sutvā paṇḍarako itaraṃ gāthamāha –</paragraph>
<hangnum line="993" number="267"></hangnum>
<gatha1 line="994"> ‘‘Samaṇoti me sammatatto ahosi, piyo ca me manasā bhāvitatto;</gatha1>
<gathalast line="995">Tassāhamakkhiṃ <pageBreak edition="P" number="5.0080" /> vivariṃ guyhamatthaṃ, atītamattho kapaṇaṃ rudāmī’’ti.</gathalast>
<paragraph line="996">Tattha <bold>sammatatto</bold>ti so samaṇo mayhaṃ ‘‘sappuriso aya’’nti sammatabhāvo ahosi. <bold>Bhāvitatto</bold>ti sambhāvitabhāvo ca me ahosīti.</paragraph>
<paragraph line="997">Tato supaṇṇo catasso gāthā abhāsi –</paragraph>
<hangnum line="998" number="268"></hangnum>
<gatha1 line="999"> ‘‘Na catthi satto amaro pathabyā, paññāvidhā natthi na ninditabbā;</gatha1>
<paragraph line="1000">Saccena dhammena dhitiyā damena, alabbhamabyāharatī naro idha.</paragraph>
<hangnum line="1001" number="269"></hangnum>
<gatha1 line="1002"> ‘‘Mātā pitā paramā bandhavānaṃ, nāssa tatiyo anukampakatthi;</gatha1>
<gathalast line="1003">Tesampi guyhaṃ paramaṃ na saṃse, mantassa bhedaṃ parisaṅkamāno.</gathalast>
<hangnum line="1004" number="270"></hangnum>
<gatha1 line="1005"> ‘‘Mātā pitā bhaginī bhātaro ca, sahāyā vā yassa honti sapakkhā;</gatha1>
<gathalast line="1006">Tesampi guyhaṃ paramaṃ na saṃse, mantassa bhedaṃ parisaṅkamāno.</gathalast>
<hangnum line="1007" number="271"></hangnum>
<gatha1 line="1008"> ‘‘Bhariyā ce purisaṃ vajjā, komārī piyabhāṇinī;</gatha1>
<gatha2 line="1009">Puttarūpayasūpetā, ñātisaṅghapurakkhatā;</gatha2>
<gathalast line="1010">Tassāpi guyhaṃ paramaṃ na saṃse, mantassa bhedaṃ parisaṅkamāno’’ti.</gathalast>
<paragraph line="1011">Tattha <bold>amaro</bold>ti amaraṇasabhāvo satto nāma natthi. <bold>Paññāvidhā natthī</bold>ti <bold>na</bold>-kāro padasandhikaro, paññāvidhā atthīti attho. Idaṃ vuttaṃ hoti – nāgarāja <pageBreak edition="M" number="5.0084" />, loke amaropi natthi, paññāvidhāpi atthi, sā aññesaṃ paññākoṭṭhāsasaṅkhātā paññāvidhā attano jīvitahetu na ninditabbāti. Atha vā <bold>paññāvidhā</bold>ti paññāsadisā na ninditabbā nāma aññā dhammajāti natthi, taṃ kasmā nindasīti. Yesaṃ pana ‘‘paññāvidhānampi na ninditabba’’ntipi pāṭho, tesaṃ ujukameva. <bold>Saccenā</bold>tiādīsu vacīsaccena ca sucaritadhammena ca paññāsaṅkhātāya dhitiyā ca indriyadamena ca <bold>alabbhaṃ</bold> dullabhaṃ aṭṭhasamāpattimaggaphalanibbānasaṅkhātampi visesaṃ <bold>abyāharati</bold> āvahati <pageBreak edition="V" number="5.0076" /> taṃ nipphādeti <pageBreak edition="P" number="5.0081" /> naro idha, tasmā nārahasi acelaṃ nindituṃ, attānameva garaha. Acelena hi attano paññavantatāya upāyakusalatāya ca vañcetvā tvaṃ rahassaṃ guyhaṃ mantaṃ pucchitoti attho.</paragraph>
<paragraph line="1012"><bold>Paramā</bold>ti ete ubho bandhavānaṃ uttamabandhavā nāma. <bold>Nāssa tatiyo</bold>ti assa puggalassa mātāpitūhi añño tatiyo satto anukampako nāma natthi, mantassa bhedaṃ parisaṅkamāno paṇḍito tesaṃ mātāpitūnampi paramaṃ guyhaṃ na saṃseyya, tvaṃ pana mātāpitūnampi akathetabbaṃ acelakassa kathesīti attho. <bold>Sahāyā vā</bold>ti suhadayamittā vā. <bold>Sapakkhā</bold>ti petteyyamātulapitucchādayo samānapakkhā ñātayo. <bold>Tesampī</bold>ti etesampi ñātimittānaṃ na katheyya, tvaṃ pana acelakassa kathesi, attanova kujjhassūti dīpeti. <bold>Bhariyā ce</bold>ti komārī piyabhāṇinī puttehi ca rūpena ca yasena ca upetā evarūpā bhariyāpi ce ‘‘ācikkhāhi me tava guyha’’nti vadeyya, tassāpi na saṃseyya.</paragraph>
<paragraph line="1013">Tato parā –</paragraph>
<hangnum line="1014" number="272"></hangnum>
<gatha1 line="1015"> ‘‘Na guyhamatthaṃ vivareyya, rakkheyya naṃ yathā nidhiṃ;</gatha1>
<gathalast line="1016">Na hi pātukato sādhu, guyho attho pajānatā.</gathalast>
<hangnum line="1017" number="273"></hangnum>
<gatha1 line="1018"> ‘‘Thiyā guyhaṃ na saṃseyya, amittassa ca paṇḍito;</gatha1>
<gathalast line="1019">Yo cāmisena saṃhīro, hadayattheno ca yo naro.</gathalast>
<hangnum line="1020" number="274"></hangnum>
<gatha1 line="1021"> ‘‘Guyhamatthaṃ asambuddhaṃ, sambodhayati yo naro;</gatha1>
<gathalast line="1022">Mantabhedabhayā tassa, dāsabhūto titikkhati.</gathalast>
<hangnum line="1023" number="275"></hangnum>
<gatha1 line="1024"> ‘‘Yāvanto <pageBreak edition="M" number="5.0085" /> purisassatthaṃ, guyhaṃ jānanti mantinaṃ;</gatha1>
<gathalast line="1025">Tāvanto tassa ubbegā, tasmā guyhaṃ na vissaje;</gathalast>
<hangnum line="1026" number="276"></hangnum>
<gatha1 line="1027"> ‘‘Vivicca bhāseyya divā rahassaṃ, rattiṃ giraṃ nātivelaṃ pamuñce;</gatha1>
<gathalast line="1028">Upassutikā hi suṇanti mantaṃ, tasmā manto khippamupeti bheda’’nti. –</gathalast>
<unindented line="1029">Pañca <pageBreak edition="V" number="5.0077" /> gāthā umaṅgajātake pañcapaṇḍitapañhe āvi bhavissanti.</unindented>
<paragraph line="1030">Tato parāsu –</paragraph>
<hangnum line="1031" number="277"></hangnum>
<gatha1 line="1032"> ‘‘Yathāpi assa nagaraṃ mahantaṃ, advārakaṃ āyasaṃ bhaddasālaṃ;</gatha1>
<gathalast line="1033">Samantakhātāparikhāupetaṃ <pageBreak edition="P" number="5.0082" />, evampi me te idha guyhamantā.</gathalast>
<hangnum line="1034" number="278"></hangnum>
<gatha1 line="1035"> ‘‘Ye guyhamantā avikiṇṇavācā, daḷhā sadatthesu narā dujivha;</gatha1>
<gathalast line="1036">Ārā amittā byavajanti tehi, āsīvisā vā riva sattusaṅghā’’ti. –</gathalast>
<unindented line="1037">Dvīsu gāthāsu <bold>bhaddasāla</bold>nti āpaṇādīhi sālāhi sampannaṃ. <bold>Samantakhātāparikhāupeta</bold>nti samantakhātāhi tīhi parikhāhi upagataṃ. <bold>Evampi me</bold>ti evampi mayhaṃ te purisā khāyanti. Katare? Ye idha guyhamantā. Idaṃ vuttaṃ hoti – yathā advārakassa ayomayanagarassa manussānaṃ upabhogaparibhogo antova hoti, na abbhantarimā bahi nikkhamanti, na bāhirā anto pavisanti, aparāparaṃ sañcāro chijjati, guyhamantā purisā evarūpā honti, attano guyhaṃ attano antoyeva jīrāpenti, na aññassa kathentīti. <bold>Daḷhā sadatthesū</bold>ti attano atthesu thirā. <bold>Dujivhā</bold>ti paṇḍarakanāgaṃ ālapati. <bold>Byavajantī</bold>ti paṭikkamanti. <bold>Āsīvisā vā riva sattusaṅghā</bold>ti ettha <bold>vā</bold>ti nipātamattaṃ, āsīvisā sattusaṅghā rivāti attho. Yathā āsīvisato sattusaṅghā jīvitukāmā manussā <pageBreak edition="M" number="5.0086" /> ārā paṭikkamanti, evaṃ tehi guyhamantehi narehi ārā amittā paṭikkamanti, upagantuṃ okāsaṃ na labhantīti vuttaṃ hoti.</unindented>
<paragraph line="1038">Evaṃ supaṇṇena dhamme kathite paṇḍarako āha –</paragraph>
<hangnum line="1039" number="279"></hangnum>
<gatha1 line="1040"> ‘‘Hitvā gharaṃ pabbajito acelo, naggo muṇḍo carati ghāsahetu;</gatha1>
<gathalast line="1041">Tamhi nu kho vivariṃ guyhamatthaṃ, atthā ca dhammā ca apaggatāmhā.</gathalast>
<hangnum line="1042" number="280"></hangnum>
<gatha1 line="1043"> ‘‘Kathaṃkaro hoti supaṇṇarāja, kiṃsīlo kena vatena vattaṃ;</gatha1>
<gathalast line="1044">Samaṇo caraṃ hitvā mamāyitāni, kathaṃkaro saggamupeti ṭhāna’’nti.</gathalast>
<paragraph line="1045">Tattha <bold>ghāsahetū</bold>ti nissiriko kucchipūraṇatthāya khādanīyabhojanīye pariyesanto carati. <bold>Apaggatāmhā</bold>ti <pageBreak edition="V" number="5.0078" /> apagatā parihīnāmhā. <bold>Kathaṃkaro</bold>ti <pageBreak edition="P" number="5.0083" /> idaṃ nāgarājā tassa naggassa samaṇabhāvaṃ ñatvā samaṇapaṭipattiṃ pucchanto āha. Tattha <bold>kiṃsīlo</bold>ti katarena ācārena samannāgato. <bold>Kena vatenā</bold>ti katarena vatasamādānena vattanto. <bold>Samaṇo cara</bold>nti pabbajjāya caranto taṇhāmamāyitāni hitvā kathaṃ samitapāpasamaṇo nāma hoti. <bold>Sagga</bold>nti kathaṃ karonto ca suṭṭhu aggaṃ devanagaraṃ so samaṇo upetīti.</paragraph>
<paragraph line="1046">Supaṇṇo āha –</paragraph>
<hangnum line="1047" number="281"></hangnum>
<gatha1 line="1048"> ‘‘Hiriyā titikkhāya damenupeto, akkodhano pesuṇiyaṃ pahāya;</gatha1>
<gathalast line="1049">Samaṇo caraṃ hitvā mamāyitāni, evaṃkaro saggamupeti ṭhāna’’nti.</gathalast>
<paragraph line="1050">Tattha <bold>hiriyā</bold>ti, samma nāgarāja, ajjhattabahiddhāsamuṭṭhānehi hirottappehi titikkhāsaṅkhātāya adhivāsanakhantiyā indriyadamena ca upeto akujjhanasīlo pisuṇavācaṃ pahāya taṇhāmamāyitāni ca hitvā pabbajjāya caranto <pageBreak edition="M" number="5.0087" /> samaṇo nāma hoti, evaṃkaroyeva ca etāni hirīādīni kusalāni karonto saggamupeti ṭhānanti.</paragraph>
<paragraph line="1051">Idaṃ supaṇṇarājassa dhammakathaṃ sutvā paṇḍarako jīvitaṃ yācanto gāthamāha –</paragraph>
<hangnum line="1052" number="282"></hangnum>
<gatha1 line="1053"> ‘‘Mātāva puttaṃ taruṇaṃ tanujjaṃ, samphassatā sabbagattaṃ phareti;</gatha1>
<gathalast line="1054">Evampi me tvaṃ pāturahu dijinda, mātāva puttaṃ anukampamāno’’ti.</gathalast>
<paragraph line="1055">Tassattho – yathā mātā <bold>tanujaṃ</bold> attano sarīrajātaṃ taruṇaṃ puttaṃ samphassataṃ disvā taṃ ure nipajjāpetvā thaññaṃ pāyentī puttasamphassena sabbaṃ attano gattaṃ phareti, napi mātā puttato bhāyati napi putto mātito, evampi me tvaṃ <bold>pāturahu</bold> pātubhūto <bold>dijinda</bold> dijarāja, tasmā mātāva puttaṃ mudukena hadayena anukampamāno maṃ passa, jīvitaṃ me dehīti.</paragraph>
<paragraph line="1056">Athassa supaṇṇo jīvitaṃ dento itaraṃ gāthamāha –</paragraph>
<hangnum line="1057" number="283"></hangnum>
<gatha1 line="1058"> ‘‘Handajja tvaṃ muñca vadhā dujivha, tayo hi puttā na hi añño atthi;</gatha1>
<gathalast line="1059">Antevāsī <pageBreak edition="P" number="5.0084" /> dinnako atrajo ca, rajjassu puttaññataro me ahosī’’ti.</gathalast>
<paragraph line="1060">Tattha <pageBreak edition="V" number="5.0079" /><bold>muñcā</bold>ti mucca, ayameva vā pāṭho. <bold>Dujivhā</bold>ti taṃ ālapati. <bold>Añño</bold>ti añño catuttho putto nāma natthi. <bold>Antevāsī</bold>ti sippaṃ vā uggaṇhamāno pañhaṃ vā suṇanto santike nivuttho. <bold>Dinnako</bold>ti ‘‘ayaṃ te putto hotū’’ti parehi dinno. <bold>Rajjassū</bold>ti abhiramassu. <bold>Aññataro</bold>ti tīsu puttesu aññataro antevāsī putto me tvaṃ jātoti dīpeti.</paragraph>
<paragraph line="1061">Evañca pana vatvā ākāsā otaritvā taṃ bhūmiyaṃ patiṭṭhāpesi. Tamatthaṃ pakāsento satthā dve gāthā abhāsi –</paragraph>
<hangnum line="1062" number="284"></hangnum>
<gatha1 line="1063"> ‘‘Icceva <pageBreak edition="M" number="5.0088" /> vākyaṃ visajjī supaṇṇo, bhumyaṃ patiṭṭhāya dijo dujivhaṃ;</gatha1>
<gathalast line="1064">Muttajja tvaṃ sabbabhayātivatto, thalūdake hohi mayābhigutto.</gathalast>
<hangnum line="1065" number="285"></hangnum>
<gatha1 line="1066"> ‘‘Ātaṅkinaṃ yathā kusalo bhisakko, pipāsitānaṃ rahadova sīto;</gatha1>
<gathalast line="1067">Vesmaṃ yathā himasītaṭṭitānaṃ, evampi te saraṇamahaṃ bhavāmī’’ti.</gathalast>
<paragraph line="1068">Tattha <bold>icceva vākya</bold>nti iti evaṃ vacanaṃ vatvā taṃ nāgarājaṃ vissajji. <bold>Bhumya</bold>nti so sayampi bhūmiyaṃ patiṭṭhāya dijo taṃ dujivhaṃ samassāsento mutto ajja tvaṃ ito paṭṭhāya sabbabhayāni ativatto thale ca udake ca mayā abhigutto rakkhito hohīti āha. <bold>Ātaṅkina</bold>nti gilānānaṃ. <bold>Evampi te</bold>ti evaṃ ahaṃ tava saraṇaṃ bhavāmi.</paragraph>
<paragraph line="1069">Gaccha tvanti uyyojesi. So nāgarājā nāgabhavanaṃ pāvisi. Itaropi supaṇṇabhavanaṃ gantvā ‘‘mayā paṇḍarakanāgo sapathaṃ katvā saddahāpetvā vissajjito, kīdisaṃ nu kho mayi tassa hadayaṃ, vīmaṃsissāmi na’’nti nāgabhavanaṃ gantvā supaṇṇavātaṃ akāsi. Taṃ disvā nāgo ‘‘supaṇṇarājā maṃ gahetuṃ āgato bhavissatī’’ti maññamāno byāmasahassamattaṃ attabhāvaṃ māpetvā pāsāṇe ca vālukañca gilitvā bhāriyo hutvā <pageBreak edition="P" number="5.0085" /> naṅguṭṭhaṃ heṭṭhākatvā bhogamatthake phaṇaṃ dhārayamāno nipajjitvā supaṇṇarājānaṃ ḍaṃsitukāmo viya ahosi. Taṃ disvā supaṇṇo itaraṃ gāthamāha –</paragraph>
<hangnum line="1070" number="286"></hangnum>
<gatha1 line="1071"> ‘‘Sandhiṃ katvā amittena, aṇḍajena jalābuja;</gatha1>
<gathalast line="1072">Vivariya dāṭhaṃ sesi, kuto taṃ bhayamāgata’’nti.</gathalast>
<paragraph line="1073">Taṃ sutvā <pageBreak edition="V" number="5.0080" /> nāgarājā tisso gāthā abhāsi –</paragraph>
<hangnum line="1074" number="287"></hangnum>
<gatha1 line="1075"> ‘‘Saṅketheva amittasmiṃ, mittasmimpi na vissase;</gatha1>
<gathalast line="1076">Abhayā bhayamuppannaṃ, api mūlāni kantati.</gathalast>
<hangnum line="1077" number="288"></hangnum>
<gatha1 line="1078"> ‘‘Kathaṃ nu vissase tyamhi, yenāsi kalaho kato;</gatha1>
<gathalast line="1079">Niccayattena ṭhātabbaṃ, so disabbhi na rajjati.</gathalast>
<hangnum line="1080" number="289"></hangnum>
<gatha1 line="1081"> ‘‘Vissāsaye <pageBreak edition="M" number="5.0089" /> na ca taṃ vissayeyya, asaṅkito saṅkito ca bhaveyya;</gatha1>
<gathalast line="1082">Tathā tathā viññū parakkameyya, yathā yathā bhāvaṃ paro na jaññā’’ti.</gathalast>
<paragraph line="1083">Tattha <bold>abhayā</bold>ti abhayaṭṭhānabhūtā mittamhā bhayaṃ uppannaṃ jīvitasaṅkhātāni mūlāneva kantati. <bold>Tyamhī</bold>ti tasmiṃ. <bold>Yenāsī</bold>ti yena saddhiṃ kalaho kato ahosi. <bold>Niccayattenā</bold>ti niccapaṭiyattena. <bold>So disabbhi na rajjatī</bold>ti yo niccayattena abhitiṭṭhati, so attano sattūhi saddhiṃ vissāsavasena na rajjati, tato tesaṃ yathākāmakaraṇīyo na hotīti attho. <bold>Vissāsaye</bold>ti paraṃ attani vissāsaye, taṃ pana sayaṃ na vissaseyya. Parena asaṅkito attanā ca so saṅkito bhaveyya. <bold>Bhāvaṃ paro</bold>ti yathā yathā paṇḍito parakkamati, tathā tathā tassa paro bhāvaṃ na jānāti, tasmā paṇḍitena vīriyaṃ kātabbamevāti dīpeti.</paragraph>
<paragraph line="1084">Iti te aññamaññaṃ sallapitvā samaggā sammodamānā ubhopi acelakassa assamaṃ agamiṃsu. Tamatthaṃ pakāsento satthā āha –</paragraph>
<hangnum line="1085" number="290"></hangnum>
<gatha1 line="1086"> ‘‘Te devavaṇṇā sukhumālarūpā, ubho samā sujayā puññakhandhā;</gatha1>
<gathalast line="1087">Upāgamuṃ <pageBreak edition="P" number="5.0086" /> karampiyaṃ acelaṃ, missībhūtā assavāhāva nāgā’’ti.</gathalast>
<paragraph line="1088">Tattha <bold>samā</bold>ti samānarūpā sadisasaṇṭhānā hutvā. <bold>Sujayā</bold>ti suvayā parisuddhā, ayameva vā pāṭho. <bold>Puññakhandhā</bold>ti katakusalatāya puññakkhandhā viya. <bold>Missībhūtā</bold>ti hatthena hatthaṃ gahetvā kāyamissībhāvaṃ upagatā. <bold>Assavāhāva nāgā</bold>ti dhure yuttakā rathavāhā dve assā viya purisanāgā tassa assamaṃ agamiṃsu.</paragraph>
<paragraph line="1089">Gantvā <pageBreak edition="V" number="5.0081" /> ca pana supaṇṇarājā cintesi – ‘‘ayaṃ nāgarājā acelakassa jīvitaṃ na dassati, etaṃ dussīlaṃ na vandissāmī’’ti. So bahi ṭhatvā nāgarājānameva tassa santikaṃ pesesi. Taṃ sandhāya satthā itaraṃ gāthamāha.</paragraph>
<hangnum line="1090" number="291"></hangnum>
<gatha1 line="1091"> ‘‘Tato <pageBreak edition="M" number="5.0090" /> have paṇḍarako acelaṃ, sayamevupāgamma idaṃ avoca;</gatha1>
<gathalast line="1092">Muttajjahaṃ sabbabhayātivatto, na hi nūna tuyhaṃ manaso piyamhā’’ti.</gathalast>
<paragraph line="1093">Tattha <bold>piyamhā</bold>ti dussīlanaggabhoggamusāvādi nūna mayaṃ tava manaso na piyā ahumhāti paribhāsi.</paragraph>
<paragraph line="1094">Tato acelo itaraṃ gāthamāha –</paragraph>
<hangnum line="1095" number="292"></hangnum>
<gatha1 line="1096"> ‘‘Piyo hi me āsi supaṇṇarājā, asaṃsayaṃ paṇḍarakena saccaṃ;</gatha1>
<gathalast line="1097">So rāgarattova akāsimetaṃ, pāpakammaṃ sampajāno na mohā’’ti.</gathalast>
<paragraph line="1098">Tattha <bold>paṇḍarakenā</bold>ti tayā paṇḍarakena so mama piyataro ahosi, saccametaṃ. <bold>So</bold>ti so ahaṃ tasmiṃ supaṇṇe rāgena ratto hutvā etaṃ pāpakammaṃ jānantova akāsiṃ, na mohena ajānantoti.</paragraph>
<paragraph line="1099">Taṃ sutvā nāgarājā dve gāthā abhāsi –</paragraph>
<hangnum line="1100" number="293"></hangnum>
<gatha1 line="1101"> ‘‘Na me piyaṃ appiyaṃ vāpi hoti, sampassato lokamimaṃ parañca;</gatha1>
<gathalast line="1102">Susaññatānañhi viyañjanena, asaññato lokamimaṃ carāsi.</gathalast>
<hangnum line="1103" number="294"></hangnum>
<gatha1 line="1104"> ‘‘Ariyāvakāsosi <pageBreak edition="P" number="5.0087" /> anariyovāsi, asaññato saññatasannikāso;</gatha1>
<gathalast line="1105">Kaṇhābhijātikosi anariyarūpo, pāpaṃ bahuṃ duccaritaṃ acārī’’ti.</gathalast>
<paragraph line="1106">Tattha <bold>na me</bold>ti ambho dussīlanaggamusāvādi pabbajitassa hi imañca parañca lokaṃ sampassato piyaṃ vā me appiyaṃ vāpi meti na hoti, tvaṃ pana <bold>susaññatānaṃ</bold> sīlavantānaṃ byañjanena pabbajitaliṅgena asaññato hutvā imaṃ lokaṃ vañcento carasi. <bold>Ariyāvakāsosī</bold>ti ariyapaṭirūpakosi <pageBreak edition="V" number="5.0082" />. <bold>Asaññato</bold>ti <pageBreak edition="M" number="5.0091" /> kāyādīhi asaññatosi. <bold>Kaṇhābhijātiko</bold>ti kāḷakasabhāvo. <bold>Anariyarūpo</bold>ti ahirikasabhāvo. <bold>Acārī</bold>ti akāsi.</paragraph>
<paragraph line="1107">Iti taṃ garahitvā idāni abhisapanto imaṃ gāthamāha –</paragraph>
<hangnum line="1108" number="295"></hangnum>
<gatha1 line="1109"> ‘‘Aduṭṭhassa tuvaṃ dubbhi, dubbhī ca pisuṇo casi;</gatha1>
<gathalast line="1110">Etena saccavajjena, muddhā te phalatu sattadhā’’ti.</gathalast>
<paragraph line="1111">Tassattho – ambho dubbhi tvaṃ aduṭṭhassa mittassa dubbhī cāsi, pisuṇo cāsi, etena saccavajjena muddhā te sattadhā phalatūti.</paragraph>
<paragraph line="1112">Iti nāgarājassa sapantasseva acelakassa sīsaṃ sattadhā phali. Nisinnaṭṭhāneyevassa bhūmi vivaraṃ adāsi. So pathaviṃ pavisitvā avīcimhi nibbatti, nāgarājasupaṇṇarājānopi attano bhavanameva agamiṃsu. Satthā tassa pathaviṃ paviṭṭhabhāvaṃ pakāsento osānagāthamāha –</paragraph>
<hangnum line="1113" number="296"></hangnum>
<gatha1 line="1114"> ‘‘Tasmā hi mittānaṃ na dubbhitabbaṃ, mittadubbhā pāpiyo natthi añño;</gatha1>
<gathalast line="1115">Āsittasatto nihato pathabyā, indassa vākyena hi saṃvaro hato’’ti.</gathalast>
<paragraph line="1116">Tattha <bold>tasmā</bold>ti yasmā mittadubbhikammassa pharuso vipāko, tasmā. <bold>Āsittasatto</bold>ti āsittavisena satto. <bold>Indassā</bold>ti nāgindassa vākyena. <bold>Saṃvaro</bold>ti ‘‘ahaṃ saṃvare ṭhitosmī’’ti paṭiññāya evaṃ paññāto ājīvako hatoti.</paragraph>
<paragraph line="1117">Satthā <pageBreak edition="P" number="5.0088" /> imaṃ dhammadesanaṃ āharitvā ‘‘na, bhikkhave, idāneva, pubbepi devadatto musāvādaṃ katvā pathaviṃ paviṭṭhoyevā’’ti vatvā jātakaṃ samodhānesi – ‘‘tadā acelako devadatto ahosi, nāgarājā sāriputto, supaṇṇarājā pana ahameva ahosi’’nti.</paragraph>
<centered line="1118">Paṇḍaranāgarājajātakavaṇṇanā aṭṭhamā.</centered>
<hangnum line="1119"></hangnum>
<paragraph line="1120"> [519] 9. Sambulājātakavaṇṇanā</paragraph>
<paragraph line="1121"><bold>Kā</bold><pageBreak edition="V" number="5.0083" /><pageBreak edition="M" number="5.0092" /><bold>vedhamānā</bold>ti idaṃ satthā jetavane viharanto mallikaṃ deviṃ ārabbha kathesi. Vatthu <bold>kummāsapiṇḍijātake</bold> (jā. 1.7.142 ādayo) vitthāritameva. Sā pana tathāgatassa tiṇṇaṃ kummāsapiṇḍikānaṃ dānānubhāvena taṃ divasaññeva rañño aggamahesibhāvaṃ patvā pubbuṭṭhāyitādīhi pañcahi kalyāṇadhammehi samannāgatā ñāṇasampannā buddhupaṭṭhāyikā patidevatā ahosi. Tassā patidevatābhāvo sakalanagare pākaṭo ahosi. Athekadivasaṃ dhammasabhāyaṃ kathaṃ samuṭṭhāpesuṃ – ‘‘āvuso, mallikā devī kira vattasampannā ñāṇasampannā patidevatā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepesā vattasampannā patidevatāyevā’’ti vatvā atītaṃ āhari.</paragraph>
<paragraph line="1122">Atīte bārāṇasiyaṃ brahmadattassa rañño sotthiseno nāma putto ahosi. Taṃ rājā vayappattaṃ uparajje patiṭṭhapesi, sambulā nāmassa aggamahesī ahosi uttamarūpadharā sarīrappabhāsampannā, nivāte jalamānā dīpasikhā viya khāyati. Aparabhāge sotthisenassa sarīre kuṭṭhaṃ uppajjati, vejjā tikicchituṃ nāsakkhiṃsu. So bhijjamāne kuṭṭhe paṭikūlo hutvā vippaṭisāraṃ patvā ‘‘ko me rajjena attho, araññe anāthamaraṇaṃ marissāmī’’ti rañño ārocāpetvā itthāgāraṃ chaḍḍetvā nikkhami. Sambulā bahūhi upāyehi nivattiyamānāpi anivattitvāva ‘‘ahaṃ taṃ sāmikaṃ araññe paṭijaggissāmī’’ti vatvā saddhiññeva nikkhami. So araññaṃ pavisitvā sulabhamūlaphalāphale chāyūdakasampanne padese paṇṇasālaṃ katvā vāsaṃ kappesi. Rājadhītā taṃ paṭijaggi. Kathaṃ? Sā hi pāto vuṭṭhāya assamapadaṃ sammajjitvā pānīyaparibhojanīyaṃ upaṭṭhapetvā dantakaṭṭhañca <pageBreak edition="P" number="5.0089" /> mukhadhovanañca upanāmetvā mukhe dhote nānāosadhāni pisitvā tassa vaṇe makkhetvā madhuramadhurāni phalāphalāni khādāpetvā mukhaṃ vikkhāletvā hatthesu dhotesu ‘‘appamatto hohi devā’’ti vatvā vanditvā pacchikhaṇittiaṅkusake ādāya phalāphalatthāya araññaṃ pavisitvā phalāphalāni āharitvā ekamante ṭhapetvā ghaṭena udakaṃ āharitvā nānācuṇṇehi ca mattikāhi ca sotthisenaṃ nhāpetvā puna <pageBreak edition="M" number="5.0093" /> madhuraphalāphalāni upanāmeti. Paribhogāvasāne vāsitapānīyaṃ upanetvā sayaṃ phalāphalāni paribhuñjitvā padarasantharaṃ saṃvidahitvā tasmiṃ tattha nipanne tassa pāde dhovitvā sīsaparikammapiṭṭhiparikammapādaparikammāni katvā sayanapassaṃ upagantvā nipajjati. Etenupāyena sāmikaṃ paṭijaggi.</paragraph>
<paragraph line="1123">Sā <pageBreak edition="V" number="5.0084" /> ekadivasaṃ araññe phalāphalaṃ āharantī ekaṃ girikandaraṃ disvā sīsato pacchiṃ otāretvā kandaratīre ṭhapetvā ‘‘nhāyissāmī’’ti otaritvā haliddāya sarīraṃ ubbaṭṭetvā nhatvā sudhotasarīrā uttaritvā vākacīraṃ nivāsetvā kandaratīre aṭṭhāsi. Athassā sarīrappabhāya vanaṃ ekobhāsaṃ ahosi. Tasmiṃ khaṇe eko dānavo gocaratthāya caranto taṃ disvā paṭibaddhacitto hutvā gāthādvayaṃ āha –</paragraph>
<hangnum line="1124" number="297"></hangnum>
<gatha1 line="1125"> ‘‘Kā vedhamānā girikandarāyaṃ, ekā tuvaṃ tiṭṭhasi saṃhitūru;</gatha1>
<gathalast line="1126">Puṭṭhāsi me pāṇipameyyamajjhe, akkhāhi me nāmañca bandhave ca.</gathalast>
<hangnum line="1127" number="298"></hangnum>
<gatha1 line="1128"> ‘‘Obhāsayaṃ vanaṃ rammaṃ, sīhabyagghanisevitaṃ;</gatha1>
<gatha2 line="1129">Kā vā tvamasi kalyāṇi, kassa vā tvaṃ sumajjhime;</gatha2>
<gathalast line="1130">Abhivādemi taṃ bhadde, dānavāhaṃ namatthu te’’ti.</gathalast>
<paragraph line="1131">Tattha <bold>kā vedhamānā</bold>ti nhānamattatāya sītabhāvena kampamānā. <bold>Saṃhitūrū</bold>ti sampiṇḍitūru uttamaūrulakkhaṇe. <bold>Pāṇipameyyamajjhe</bold>ti <pageBreak edition="P" number="5.0090" /> hatthena minitabbamajjhe. <bold>Kā vā tva</bold>nti kā nāma vā tvaṃ bhavasi. <bold>Abhivādemī</bold>ti vandāmi. <bold>Dānavāha</bold>nti ahaṃ eko dānavo, ayaṃ namakkāro tava atthu, añjaliṃ te paggaṇhāmīti avaca.</paragraph>
<paragraph line="1132">Sā tassa vacanaṃ sutvā tisso gāthā abhāsi –</paragraph>
<hangnum line="1133" number="299"></hangnum>
<gatha1 line="1134"> ‘‘Yo putto kāsirājassa, sotthisenoti taṃ vidū;</gatha1>
<gatha2 line="1135">Tassāhaṃ sambulā bhariyā, evaṃ jānāhi dānava;</gatha2>
<gathalast line="1136">Abhivādemi taṃ bhante, sambulāhaṃ namatthu te.</gathalast>
<hangnum line="1137" number="300"></hangnum>
<gatha1 line="1138"> ‘‘Vedehaputto bhaddante, vane vasati āturo;</gatha1>
<gathalast line="1139">Tamahaṃ rogasammattaṃ, ekā ekaṃ upaṭṭhahaṃ.</gathalast>
<hangnum line="1140" number="301"></hangnum>
<gatha1 line="1141"> ‘‘Ahañca <pageBreak edition="M" number="5.0094" /> vanamuñchāya, madhumaṃsaṃ migābilaṃ;</gatha1>
<gathalast line="1142">Yadāharāmi taṃ bhakkho, tassa nūnajja nādhatī’’ti.</gathalast>
<paragraph line="1143">Tattha <pageBreak edition="V" number="5.0085" /><bold>vedehaputto</bold>ti vedeharājadhītāya putto. <bold>Rogasammatta</bold>nti rogapīḷitaṃ. <bold>Upaṭṭhaha</bold>nti upaṭṭhahāmi paṭijaggāmi. ‘‘Upaṭṭhitā’’tipi pāṭho. <bold>Vanamuñchāyā</bold>ti vanaṃ uñchetvā uñchācariyaṃ caritvā. <bold>Madhumaṃsa</bold>nti nimmakkhikaṃ madhuñca migābilamaṃsañca sīhabyagghamigehi khāditamaṃsato atirittakoṭṭhāsaṃ. <bold>Taṃ bhakkho</bold>ti yaṃ ahaṃ āharāmi, taṃ bhakkhova so mama sāmiko. <bold>Tassa nūnajjā</bold>ti tassa maññe ajja āhāraṃ alabhamānassa sarīraṃ ātape pakkhittapadumaṃ viya <bold>nādhati</bold> upatappati milāyati.</paragraph>
<paragraph line="1144">Tato paraṃ dānavassa ca tassā ca vacanapaṭivacanagāthāyo honti –</paragraph>
<hangnum line="1145" number="302"></hangnum>
<gatha1 line="1146"> ‘‘Kiṃ vane rājaputtena, āturena karissasi;</gatha1>
<gathalast line="1147">Sambule pariciṇṇena, ahaṃ bhattā bhavāmi te.</gathalast>
<hangnum line="1148" number="303"></hangnum>
<gatha1 line="1149"> ‘‘Sokaṭṭāya durattāya, kiṃ rūpaṃ vijjate mama;</gatha1>
<gathalast line="1150">Aññaṃ pariyesa bhaddante, abhirūpataraṃ mayā.</gathalast>
<hangnum line="1151" number="304"></hangnum>
<gatha1 line="1152"> ‘‘Ehimaṃ girimāruyha, bhariyā me catussatā;</gatha1>
<gathalast line="1153">Tāsaṃ tvaṃ pavarā hohi, sabbakāmasamiddhinī.</gathalast>
<hangnum line="1154" number="305"></hangnum>
<gatha1 line="1155"> ‘‘Nūna tārakavaṇṇābhe, yaṃ kiñci manasicchasi;</gatha1>
<gathalast line="1156">Sabbaṃ taṃ pacuraṃ mayhaṃ, ramassvajja mayā saha.</gathalast>
<hangnum line="1157" number="306"></hangnum>
<gatha1 line="1158"> ‘‘No <pageBreak edition="P" number="5.0091" /> ce tuvaṃ maheseyyaṃ, sambule kārayissasi;</gatha1>
<gathalast line="1159">Alaṃ tvaṃ pātarāsāya, paṇhe bhakkhā bhavissasi.</gathalast>
<hangnum line="1160" number="307"></hangnum>
<gatha1 line="1161"> ‘‘Tañca sattajaṭo luddo, kaḷāro purisādako;</gatha1>
<gathalast line="1162">Vane nāthaṃ apassantiṃ, sambulaṃ aggahī bhuje.</gathalast>
<hangnum line="1163" number="308"></hangnum>
<gatha1 line="1164"> ‘‘Adhipannā pisācena, luddenāmisacakkhunā;</gatha1>
<gathalast line="1165">Sā ca sattuvasaṃ pattā, patimevānusocati.</gathalast>
<hangnum line="1166" number="309"></hangnum>
<gatha1 line="1167"> ‘‘Na <pageBreak edition="V" number="5.0086" /><pageBreak edition="M" number="5.0095" /> me idaṃ tathā dukkhaṃ, yaṃ maṃ khādeyya rakkhaso;</gatha1>
<gathalast line="1168">Yañca me ayyaputtassa, mano hessati aññathā.</gathalast>
<hangnum line="1169" number="310"></hangnum>
<gatha1 line="1170"> ‘‘Na santi devā pavasanti nūna, na hi nūna santi idha lokapālā;</gatha1>
<gathalast line="1171">Sahasā karontānamasaññatānaṃ, na hi nūna santi paṭisedhitāro’’ti.</gathalast>
<paragraph line="1172">Tattha <bold>pariciṇṇenā</bold>ti tena āturena pariciṇṇena kiṃ karissasi. <bold>Sokaṭṭāyā</bold>ti sokāturāya. ‘‘Sokaṭṭhāyā’’tipi pāṭho, soke ṭhitāyāti attho. <bold>Durattāyā</bold>ti duggatakapaṇabhāvappattāya attabhāvāya. <bold>Ehima</bold>nti mā tvaṃ durattāmhīti cintayi, etaṃ mama girimhi dibbavimānaṃ, ehi imaṃ giriṃ āruha. <bold>Catussatā</bold>ti tasmiṃ me vimāne aparāpi catussatā bhariyāyo atthi. <bold>Sabbaṃ ta</bold>nti yaṃ kiñci upabhogaparibhogavatthābharaṇādikaṃ icchasi, sabbaṃ taṃ nūna mayhaṃ pacuraṃ bahuṃ sulabhaṃ, tasmā mā kapaṇāmhīti cintayi, ehi mayā saha ramassūti vadati.</paragraph>
<paragraph line="1173"><bold>Maheseyya</bold>nti, ‘‘bhadde, sambule no ce me tvaṃ mahesibhāvaṃ kāressasi, pariyattā tvaṃ mama pātarāsāya, tena taṃ balakkārena vimānaṃ nessāmi, tatra maṃ asaṅgaṇhantī mama sve pātova bhakkhā bhavissasī’’ti evaṃ vatvā so sattahi jaṭāhi samannāgato luddako dāruṇo nikkhantadanto taṃ tasmiṃ vane kiñci attano nāthaṃ apassantiṃ sambulaṃ bhuje aggahesi. <bold>Adhipannā</bold>ti ajjhotthaṭā. <bold>Āmisacakkhunā</bold>ti kilesalolena. <bold>Patimevā</bold>ti attano acintetvā patimeva anusocati. <bold>Mano hessatī</bold>ti maṃ cirāyantiṃ viditvā aññathā cittaṃ bhavissati. <bold>Na santi devā</bold>ti idaṃ sā dānavena bhuje gahitā devatujjhāpanaṃ karontī āha. <bold>Lokapālā</bold>ti evarūpānaṃ sīlavantīnaṃ patidevatānaṃ pālakā lokapālā nūna idha loke na santīti paridevati.</paragraph>
<paragraph line="1174">Athassā <pageBreak edition="P" number="5.0092" /> sīlatejena sakkassa bhavanaṃ kampi, paṇḍukambalasilāsanaṃ uṇhākāraṃ dassesi. Sakko āvajjento taṃ kāraṇaṃ ñatvā vajiraṃ ādāya vegena gantvā dānavassa matthake ṭhatvā itaraṃ gāthamāha –</paragraph>
<hangnum line="1175" number="311"></hangnum>
<gatha1 line="1176"> ‘‘Itthīnamesā <pageBreak edition="V" number="5.0087" /><pageBreak edition="M" number="5.0096" /> pavarā yasassinī, santā samā aggirivuggatejā;</gatha1>
<gatha2 line="1177">Tañce tuvaṃ rakkhasādesi kaññaṃ, muddhā ca hi sattadhā te phaleyya;</gatha2>
<gathalast line="1178">Mā tvaṃ dahī muñca patibbatāyā’’ti.</gathalast>
<paragraph line="1179">Tattha <bold>santā</bold>ti upasantā, atha vā paṇḍitā ñāṇasampannā. <bold>Samā</bold>ti kāyavisamādivirahitā. <bold>Adesī</bold>ti khādasi. <bold>Phaleyyā</bold>ti iminā me indavajirena paharitvā muddhā bhijjetha. <bold>Mā tvaṃ dahī</bold>ti tvaṃ imaṃ patibbataṃ mā tāpeyyāsīti.</paragraph>
<paragraph line="1180">Taṃ sutvā dānavo sambulaṃ vissajjesi. Sakko ‘‘punapi esa evarūpaṃ kareyyā’’ti cintetvā dānavaṃ devasaṅkhalikāya bandhitvā puna anāgamanāya tatiye pabbatantare vissajjesi, rājadhītaraṃ appamādena ovaditvā sakaṭṭhānameva gato. Rājadhītāpi atthaṅgate sūriye candālokena assamaṃ pāpuṇi. Tamatthaṃ pakāsento satthā aṭṭha gāthā abhāsi –</paragraph>
<hangnum line="1181" number="312"></hangnum>
<gatha1 line="1182"> ‘‘Sā ca assamamāgacchi, pamuttā purisādakā;</gatha1>
<gathalast line="1183">Nīḷaṃ paḷinaṃ sakuṇīva, gatasiṅgaṃva ālayaṃ.</gathalast>
<hangnum line="1184" number="313"></hangnum>
<gatha1 line="1185"> ‘‘Sā tattha paridevesi, rājaputtī yasassinī;</gatha1>
<gathalast line="1186">Sambulā utumattakkhā, vane nāthaṃ apassantī.</gathalast>
<hangnum line="1187" number="314"></hangnum>
<gatha1 line="1188"> ‘‘Samaṇe brāhmaṇe vande, sampannacaraṇe ise;</gatha1>
<gathalast line="1189">Rājaputtaṃ apassantī, tumhaṃmhi saraṇaṃ gatā.</gathalast>
<hangnum line="1190" number="315"></hangnum>
<gatha1 line="1191"> ‘‘Vande sīhe ca byagghe ca, ye ca aññe vane migā;</gatha1>
<gathalast line="1192">Rājaputtaṃ apassantī, tumhaṃmhi saraṇaṃ gatā.</gathalast>
<hangnum line="1193" number="316"></hangnum>
<gatha1 line="1194"> ‘‘Tiṇā latāni osajho, pabbatāni vanāni ca;</gatha1>
<gathalast line="1195">Rājaputtaṃ apassantī, tumhaṃmhi saraṇaṃ gatā.</gathalast>
<hangnum line="1196" number="317"></hangnum>
<gatha1 line="1197"> ‘‘Vande indīvarīsāmaṃ, rattiṃ nakkhattamāliniṃ;</gatha1>
<gathalast line="1198">Rājaputtaṃ apassantī, tumhaṃmhi saraṇaṃ gatā.</gathalast>
<hangnum line="1199" number="318"></hangnum>
<gatha1 line="1200"> ‘‘Vande <pageBreak edition="V" number="5.0088" /><pageBreak edition="P" number="5.0093" /><pageBreak edition="M" number="5.0097" /> bhāgīrathiṃ gaṅgaṃ, savantīnaṃ paṭiggahaṃ;</gatha1>
<gathalast line="1201">Rājaputtaṃ apassantī, tumhaṃmhi saraṇaṃ gatā.</gathalast>
<hangnum line="1202" number="319"></hangnum>
<gatha1 line="1203"> ‘‘Vande ahaṃ pabbatarājaseṭṭhaṃ, himavantaṃ siluccayaṃ;</gatha1>
<gathalast line="1204">Rājaputtaṃ apassantī, tumhaṃmhi saraṇaṃ gatā’’ti.</gathalast>
<paragraph line="1205">Tattha <bold>nīḷaṃ paḷinaṃ sakuṇīvā</bold>ti yathā sakuṇikā mukhatuṇḍakena gocaraṃ gahetvā kenaci upaddavena sakuṇapotakānaṃ paḷinattā paḷinaṃ sakuṇinīḷaṃ āgaccheyya, yathā vā <bold>gatasiṅgaṃ</bold> nikkhantavacchakaṃ <bold>ālayaṃ</bold> suññaṃ vacchakasālaṃ vacchagiddhinī dhenu āgaccheyya, evaṃ suññaṃ assamaṃ āgacchīti attho. Tadā hi sotthiseno sambulāya ciramānāya ‘‘itthiyo nāma lolā, paccāmittampi me gahetvā āgaccheyyā’’ti parisaṅkanto paṇṇasālato nikkhamitvā gacchantaraṃ pavisitvā nisīdi. Tenetaṃ vuttaṃ. <bold>Utumattakkhā</bold>ti sokavegasañjātena uṇhena utunā mandalocanā. <bold>Apassantī</bold>ti tasmiṃ vane nāthaṃ attano patiṃ apassantī ito cito ca sandhāvamānā paridevesi.</paragraph>
<paragraph line="1206">Tattha <bold>samaṇe brāhmaṇe</bold>ti samitapāpabāhitapāpe samaṇe brāhmaṇe. <bold>Sampannacaraṇe</bold>ti saha sīlena aṭṭhannaṃ samāpattīnaṃ vasena ca sampannacaraṇe ise vandeti evaṃ vatvā rājaputtaṃ apassantī tumhākaṃ saraṇaṃ gatā amhi. Sace me sāmikassa nisinnaṭṭhānaṃ jānātha, ācikkhathāti paridevesīti attho. Sesagāthāsupi eseva nayo. <bold>Tiṇā latāni osajho</bold>ti antopheggubahisāratiṇāni ca latāni ca antosāraosadhiyo ca. Imaṃ gāthaṃ tiṇādīsu nibbattadevatā sandhāyāha. <bold>Indīvarīsāma</bold>nti indīvarīpupphasamānavaṇṇaṃ. <bold>Nakkhattamālini</bold>nti nakkhattapaṭipāṭisamannāgataṃ. <bold>Tumhaṃmhī</bold>ti rattiṃ sandhāya tampi amhīti āha. <bold>Bhāgīrathiṃ gaṅga</bold>nti evaṃpariyāyanāmikaṃ gaṅgaṃ. <bold>Savantīna</bold>nti aññāsaṃ bahūnaṃ nadīnaṃ paṭiggāhikaṃ. Gaṅgāya nibbattadevataṃ sandhāyevamāha. Himavantepi eseva nayo.</paragraph>
<paragraph line="1207">Taṃ evaṃ paridevamānaṃ disvā sotthiseno cintesi – ‘‘ayaṃ ativiya paridevati, na kho panassā bhāvaṃ jānāmi, sace mayi sinehena evaṃ karoti <pageBreak edition="M" number="5.0098" />, hadayampissā phaleyya, pariggaṇhissāmi tāva na’’nti gantvā paṇṇasāladvāre nisīdi. Sāpi paridevamānāva paṇṇasāladvāraṃ gantvā tassa pāde vanditvā ‘‘kuhiṃ gatosi, devā’’ti āha. Atha naṃ so, ‘‘bhadde <pageBreak edition="V" number="5.0089" />, tvaṃ aññesu <pageBreak edition="P" number="5.0094" /> divasesu na imāya velāya āgacchasi, ajja atisāyaṃ āgatāsī’’ti pucchanto gāthamāha –</paragraph>
<hangnum line="1208" number="320"></hangnum>
<gatha1 line="1209"> ‘‘Atisāyaṃ vatāgañchi, rājaputti yasassini;</gatha1>
<gathalast line="1210">Kena nujja samāgacchi, ko te piyataro mayā’’ti.</gathalast>
<paragraph line="1211">Atha naṃ sā ‘‘ahaṃ, ayyaputta, phalāphalāni ādāya āgacchantī ekaṃ dānavaṃ passiṃ, so mayi paṭibaddhacitto hutvā maṃ hatthe gaṇhitvā ‘sace mama vacanaṃ na karosi, khādissāmi ta’nti āha, ahaṃ tāya velāya taññeva anusocantī evaṃ paridevi’’nti vatvā gāthamāha –</paragraph>
<hangnum line="1212" number="321"></hangnum>
<gatha1 line="1213"> ‘‘Idaṃ khohaṃ tadāvocaṃ, gahitā tena sattunā;</gatha1>
<gatha2 line="1214">Na me idaṃ tathā dukkhaṃ, yaṃ maṃ khādeyya rakkhaso;</gatha2>
<gathalast line="1215">Yañca me ayyaputtassa, mano hessati aññathā’’ti.</gathalast>
<paragraph line="1216">Athassa sesampi pavattiṃ ārocentī ‘‘tena panāhaṃ, deva, dānavena gahitā attānaṃ vissajjāpetuṃ asakkontī devatujjhāpanakammaṃ akāsiṃ, atha sakko vajirahattho āgantvā ākāse ṭhito dānavaṃ santajjetvā maṃ vissajjāpetvā taṃ devasaṅkhalikāya bandhitvā tatiye pabbatantare khipitvā pakkāmi, evāhaṃ sakkaṃ nissāya jīvitaṃ labhi’’nti āha. Taṃ sutvā sotthiseno, ‘‘bhadde, hotu, mātugāmassa antare saccaṃ nāma dullabhaṃ, himavante hi bahū vanacarakatāpasavijjādharādayo santi, ko tuyhaṃ saddahissatī’’ti vatvā gāthamāha –</paragraph>
<hangnum line="1217" number="322"></hangnum>
<gatha1 line="1218"> ‘‘Corīnaṃ bahubuddhīnaṃ, yāsu saccaṃ sudullabhaṃ;</gatha1>
<gathalast line="1219">Thīnaṃ bhāvo durājāno, macchassevodake gata’’nti.</gathalast>
<paragraph line="1220">Sā tassa vacanaṃ sutvā, ‘‘ayyaputta, ahaṃ taṃ asaddahantaṃ mama saccabaleneva tikicchissāmī’’ti udakassa kalasaṃ pūretvā saccakiriyaṃ katvā tassa sīse udakaṃ āsiñcantī gāthamāha –</paragraph>
<hangnum line="1221" number="323"></hangnum>
<gatha1 line="1222"> ‘‘Tathā <pageBreak edition="V" number="5.0090" /><pageBreak edition="P" number="5.0095" /><pageBreak edition="M" number="5.0099" /> maṃ saccaṃ pāletu, pālayissati ce mamaṃ;</gatha1>
<gatha2 line="1223">Yathāhaṃ nābhijānāmi, aññaṃ piyataraṃ tayā;</gatha2>
<gathalast line="1224">Etena saccavajjena, byādhi te vūpasammatū’’ti.</gathalast>
<paragraph line="1225">Tattha tathā-saddo ‘‘ce mama’’nti iminā saddhiṃ yojetabbo. Idaṃ vuttaṃ hoti – yathāhaṃ vadāmi, tathā ce mama vacanaṃ saccaṃ, atha maṃ idānipi pāletu, āyatimpi pālessati, idāni me vacanaṃ suṇātha ‘‘yathāhaṃ nābhijānāmī’’ti. Potthakesu pana ‘‘tathā maṃ saccaṃ pāletī’’ti likhitaṃ, taṃ aṭṭhakathāyaṃ natthi.</paragraph>
<paragraph line="1226">Evaṃ tāya saccakiriyaṃ katvā udake āsittamatteyeva sotthisenassa kuṭṭhaṃ ambilena dhotaṃ viya tambamalaṃ tāvadeva apagacchi. Te katipāhaṃ tattha vasitvā araññā nikkhamma bārāṇasiṃ patvā uyyānaṃ pavisiṃsu. Rājā tesaṃ āgatabhāvaṃ ñatvā uyyānaṃ gantvā tattheva sotthisenassa chattaṃ ussāpetvā sambulaṃ aggamahesiṭṭhāne abhisiñcāpetvā nagaraṃ pavesetvā sayaṃ isipabbajjaṃ pabbajitvā uyyāne vāsaṃ kappesi, rājanivesaneyeva ca nibaddhaṃ bhuñji. Sotthisenopi sambulāya aggamahesiṭṭhānamattameva adāsi, na punassā koci sakkāro ahosi, atthibhāvampissā na aññāsi, aññāheva itthīhi saddhiṃ abhirami. Sambulā sapattidosavasena kisā ahosi upaṇḍupaṇḍukajātā dhamanīsanthatagattā. Sā ekadivasaṃ sokavinodanatthaṃ bhuñjituṃ āgatassa sasuratāpasassa santikaṃ gantvā taṃ katabhattakiccaṃ vanditvā ekamantaṃ nisīdi. So taṃ milātindriyaṃ disvā gāthamāha –</paragraph>
<hangnum line="1227" number="324"></hangnum>
<gatha1 line="1228"> ‘‘Ye kuñjarā sattasatā uḷārā, rakkhanti rattindivamuyyutāvudhā;</gatha1>
<gathalast line="1229">Dhanuggahānañca satāni soḷasa, kathaṃvidhe passasi bhadde sattavo’’ti.</gathalast>
<paragraph line="1230">Tassattho – bhadde, sambule ye amhākaṃ sattasatā kuñjarā, tesaññeva khandhagatānaṃ yodhānaṃ vasena uyyuttāvudhā, aparāni ca soḷasadhanuggahasatāni <pageBreak edition="P" number="5.0096" /> rattindivaṃ bārāṇasiṃ rakkhanti. Evaṃ surakkhite nagare kathaṃvidhe tvaṃ sattavo passasi. Bhadde, yassā tava sāsaṅkā sappaṭibhayā <pageBreak edition="M" number="5.0100" /> araññā āgatakālepi pabhāsampannaṃ sarīraṃ, idāni pana milātā paṇḍupalāsavaṇṇā ativiya kilantindriyāsi, kassa nāma tvaṃ bhāyasī’’ti pucchi.</paragraph>
<paragraph line="1231">Sā <pageBreak edition="V" number="5.0091" /> tassa vacanaṃ sutvā ‘‘putto te, deva, mayi na purimasadiso’’ti vatvā pañca gāthā abhāsi –</paragraph>
<hangnum line="1232" number="325"></hangnum>
<gatha1 line="1233"> ‘‘Alaṅkatāyo padumuttarattacā, virāgitā passati haṃsagaggarā;</gatha1>
<gathalast line="1234">Tāsaṃ suṇitvā mitagītavāditaṃ, na dāni me tāta tathā yathā pure.</gathalast>
<hangnum line="1235" number="326"></hangnum>
<gatha1 line="1236"> ‘‘Suvaṇṇasaṃkaccadharā suviggahā, alaṅkatā mānusiyaccharūpamā;</gatha1>
<gathalast line="1237">Senopiyā tāta aninditaṅgiyo, khattiyakaññā paṭilobhayanti naṃ.</gathalast>
<hangnum line="1238" number="327"></hangnum>
<gatha1 line="1239"> ‘‘Sace ahaṃ tāta tathā yathā pure, patiṃ tamuñchāya punā vane bhare;</gatha1>
<gathalast line="1240">Sammānaye maṃ na ca maṃ vimānaye, itopi me tāta tato varaṃ siyā.</gathalast>
<hangnum line="1241" number="328"></hangnum>
<gatha1 line="1242"> ‘‘Yamannapāne vipulasmi ohite, nārī vimaṭṭhābharaṇā alaṅkatā;</gatha1>
<gathalast line="1243">Sabbaṅgupetā patino ca appiyā, abajjha tassā maraṇaṃ tato varaṃ.</gathalast>
<hangnum line="1244" number="329"></hangnum>
<gatha1 line="1245"> ‘‘Api ce daliddā kapaṇā anāḷhiyā, kaṭādutīyā patino ca sā piyā;</gatha1>
<gathalast line="1246">Sabbaṅgupetāyapi appiyāya, ayameva seyyā kapaṇāpi yā piyā’’ti.</gathalast>
<paragraph line="1247">Tattha <bold>padumuttarattacā</bold>ti padumagabbhasadisauttarattacā. Sabbāsaṃ sarīrato suvaṇṇapabhā niccharantīti dīpeti. <bold>Virāgitā</bold>ti vilaggasarīrā, tanumajjhāti <pageBreak edition="P" number="5.0097" /> attho. <bold>Haṃsagaggarā</bold>ti evarūpā haṃsā viya madhurassarā nāriyo passati. <bold>Tāsa</bold>nti <pageBreak edition="M" number="5.0101" /> so tava putto tāsaṃ nārīnaṃ mitagītavāditādīni suṇitvā idāni me, tāta, yathā pure, tathā na pavattatīti vadati. <bold>Suvaṇṇasaṃkaccadharā</bold>ti suvaṇṇamayasaṃkaccālaṅkāradharā. <bold>Alaṅkatā</bold>ti nānālaṅkārapaṭimaṇḍitā. <bold>Mānusiyaccharūpamā</bold>ti mānusiyo accharūpamā. <bold>Senopiyā</bold>ti sotthisenassa piyā. <bold>Paṭilobhayanti na</bold>nti naṃ tava puttaṃ paṭilobhayanti.</paragraph>
<paragraph line="1248"><bold>Sace aha</bold>nti, tāta, yathā pure sace ahaṃ punapi taṃ patiṃ tatheva kuṭṭharogena vanaṃ paviṭṭhaṃ uñchāya tasmiṃ vane bhareyyaṃ, punapi maṃ so sammāneyya na vimāneyya, tato me itopi bārāṇasirajjato taṃ araññameva varaṃ siyā sapattidosena sussantiyāti dīpeti. <bold>Yamannapāne</bold>ti yaṃ annapāne. <bold>Ohite</bold>ti ṭhapite paṭiyatte. Iminā bahunnapānagharaṃ dasseti. Ayaṃ kirassā adhippāyo <pageBreak edition="V" number="5.0092" /> – yā nārī vipulannapāne ghare ekikāva asapatti samānā vimaṭṭhābharaṇā nānālaṅkārehi alaṅkatā sabbehi guṇaṅgehi upetā patino ca appiyā hoti, abajjha gīvāya valliyā vā rajjuyā vā bandhitvā tassā tato gharāvāsato maraṇameva varataranti. <bold>Anāḷhīyā</bold>ti anāḷhā. <bold>Kaṭādutīyā</bold>ti nipajjanakaṭasārakadutiyā. <bold>Seyyā</bold>ti kapaṇāpi samānā yā patino piyā, ayameva uttamāti.</paragraph>
<paragraph line="1249">Evaṃ tāya attano parisussanakāraṇe tāpasassa kathite tāpaso rājānaṃ pakkosāpetvā ‘‘tāta, sotthisena tayi kuṭṭharogābhibhūte araññaṃ pavisante tayā saddhiṃ pavisitvā taṃ upaṭṭhahantī attano saccabalena tava rogaṃ vūpasametvā yā te rajje patiṭṭhānakāraṇamakāsi, tassā nāma tvaṃ neva ṭhitaṭṭhānaṃ, na nisinnaṭṭhānaṃ jānāsi, ayuttaṃ te kataṃ, mittadubbhikammaṃ nāmetaṃ pāpaka’’nti vatvā puttaṃ ovadanto gāthamāha –</paragraph>
<hangnum line="1250" number="330"></hangnum>
<gatha1 line="1251"> ‘‘Sudullabhitthī purisassa yā hitā, bhattitthiyā dullabho yo hito ca;</gatha1>
<gathalast line="1252">Hitā ca te sīlavatī ca bhariyā, janinda dhammaṃ cara sambulāyā’’ti.</gathalast>
<paragraph line="1253">Tassattho <pageBreak edition="M" number="5.0102" /> – tāta, yā purisassa hitā muducittā anukampikā itthī, yo ca bhattā itthiyā hito kataguṇaṃ jānāti, ubhopete sudullabhā. Ayañca sambulā tuyhaṃ <pageBreak edition="P" number="5.0098" /> hitā ceva sīlasampannā ca, tasmā etissā dhammaṃ cara, kataguṇaṃ jānitvā muducitto hohi, cittamassā paritosehīti.</paragraph>
<paragraph line="1254">Evaṃ so puttassa ovādaṃ datvā uṭṭhāyāsanā pakkāmi. Rājā pitari gate sambulaṃ pakkosāpetvā, ‘‘bhadde, ettakaṃ kālaṃ mayā kataṃ dosaṃ khama, ito paṭṭhāya sabbissariyaṃ tuyhameva dammī’’ti vatvā osānagāthamāha –</paragraph>
<hangnum line="1255" number="331"></hangnum>
<gatha1 line="1256"> ‘‘Sace tuvaṃ vipule laddhabhoge, issāvatiṇṇā maraṇaṃ upesi;</gatha1>
<gathalast line="1257">Ahañca te bhadde imā rājakaññā, sabbe te vacanakarā bhavāmā’’ti.</gathalast>
<paragraph line="1258">Tassattho – bhadde, sambule sace tvaṃ ratanarāsimhi ṭhapetvā abhisittā aggamahesiṭṭhānavasena vipule bhoge labhitvāpi issāya otiṇṇā maraṇaṃ upesi, ahañca imā <pageBreak edition="V" number="5.0093" /> ca rājakaññā sabbe tava vacanakarā bhavāma, tvaṃ yathādhippāyaṃ imaṃ rajjaṃ vicārehīti sabbissariyaṃ tassā adāsi.</paragraph>
<paragraph line="1259">Tato paṭṭhāya ubho samaggavāsaṃ vasantā dānādīni puññāni karitvā yathākammaṃ gamiṃsu. Tāpaso jhānābhiññāyo nibbattetvā brahmalokūpago ahosi.</paragraph>
<paragraph line="1260">Satthā imaṃ dhammadesanaṃ āharitvā ‘‘na, bhikkhave, idāneva, pubbepi mallikā patidevatāyevā’’ti vatvā jātakaṃ samodhānesi ‘‘tadā sambulā mallikā ahosi, sotthiseno kosalarājā, pitā tāpaso pana ahameva ahosi’’nti.</paragraph>
<centered line="1261">Sambulājātakavaṇṇanā navamā.</centered>
<hangnum line="1262"></hangnum>
<paragraph line="1263"> [520] 10. Gandhatindukajātakavaṇṇanā</paragraph>
<paragraph line="1264"><bold>Appamādo</bold>ti <pageBreak edition="M" number="5.0103" /> idaṃ satthā jetavane viharanto rājovādaṃ ārabbha kathesi. Rājovādo heṭṭhā vitthāritova. Atīte pana kapilaraṭṭhe uttarapañcālanagare pañcālo nāma rājā agatigamane ṭhito adhammena pamatto rajjaṃ kāresi. Athassa amaccādayo sabbepi adhammikāva jātā. Balipīḷitā raṭṭhavāsino puttadāre ādāya araññe migā viya cariṃsu, gāmaṭṭhāne gāmo nāma nāhosi. Manussā rājapurisānaṃ <pageBreak edition="P" number="5.0099" /> bhayena divā gehe vasituṃ asakkontā gehāni kaṇṭakasākhāhi parikkhipitvā gehe rattiṃ vasitvā aruṇe uggacchanteyeva araññaṃ pavisanti. Divā rājapurisā vilumpanti, rattiṃ corā. Tadā bodhisatto bahinagare gandhatindukarukkhe devatā hutvā nibbatti, anusaṃvaccharaṃ rañño santikā sahassagghanakaṃ balikammaṃ labhati. So cintesi – ‘‘ayaṃ rājā pamatto rajjaṃ kāreti, sakalaraṭṭhaṃ vinassati, ṭhapetvā maṃ añño rājānaṃ patirūpe nivesetuṃ samattho nāma natthi, upakārako cāpi me anusaṃvaccharaṃ sahassagghanakabalinā pūjeti, ovadissāmi na’’nti.</paragraph>
<paragraph line="1265">So rattibhāge rañño sirigabbhaṃ pavisitvā ussīsakapasse ṭhatvā obhāsaṃ vissajjetvā ākāse aṭṭhāsi. Rājā taṃ bālasūriyaṃ viya jalamānaṃ disvā ‘‘kosi tvaṃ, kena vā kāraṇena idhāgatosī’’ti pucchi. So tassa vacanaṃ sutvā, ‘‘mahārāja, ahaṃ gandhatindukadevatā, ‘tuyhaṃ ovādaṃ dassāmī’ti āgatomhī’’ti āha. ‘‘Kiṃ nāma ovādaṃ dassasī’’ti <pageBreak edition="V" number="5.0094" /> evaṃ vutte mahāsatto, ‘‘mahārāja, tvaṃ pamatto hutvā rajjaṃ kāresi, tena te sakalaraṭṭhaṃ hataviluttaṃ viya vinaṭṭhaṃ, rājāno nāma pamādena rajjaṃ kārentā sakalaraṭṭhassa sāmino na honti, diṭṭheva dhamme vināsaṃ patvā samparāye puna mahāniraye nibbattanti. Tesu ca pamādaṃ āpannesu antojanā bahijanāpissa pamattāva honti, tasmā raññā atirekena appamattena bhavitabba’’nti vatvā dhammadesanaṃ paṭṭhapento imā ekādasa gāthā āha –</paragraph>
<hangnum line="1266" number="332"></hangnum>
<gatha1 line="1267"> ‘‘Appamādo amatapadaṃ, pamādo maccuno padaṃ;</gatha1>
<gathalast line="1268">Appamattā na mīyanti, ye pamattā yathā matā.</gathalast>
<hangnum line="1269" number="333"></hangnum>
<gatha1 line="1270"> ‘‘Madā <pageBreak edition="M" number="5.0104" /> pamādo jāyetha, pamādā jāyate khayo;</gatha1>
<gathalast line="1271">Khayā padosā jāyanti, mā mado bharatūsabha.</gathalast>
<hangnum line="1272" number="334"></hangnum>
<gatha1 line="1273"> ‘‘Bahū hi khattiyā jīnā, atthaṃ raṭṭhaṃ pamādino;</gatha1>
<gathalast line="1274">Athopi gāmino gāmā, anagārā agārino.</gathalast>
<hangnum line="1275" number="335"></hangnum>
<gatha1 line="1276"> ‘‘Khattiyassa <pageBreak edition="P" number="5.0100" /> pamattassa, raṭṭhasmiṃ raṭṭhavaḍḍhana;</gatha1>
<gathalast line="1277">Sabbe bhogā vinassanti, rañño taṃ vuccate aghaṃ.</gathalast>
<hangnum line="1278" number="336"></hangnum>
<gatha1 line="1279"> ‘‘Nesa dhammo mahārāja, ativelaṃ pamajjasi;</gatha1>
<gathalast line="1280">Iddhaṃ phītaṃ janapadaṃ, corā viddhaṃsayanti naṃ.</gathalast>
<hangnum line="1281" number="337"></hangnum>
<gatha1 line="1282"> ‘‘Na te puttā bhavissanti, na hiraññaṃ na dhāniyaṃ;</gatha1>
<gathalast line="1283">Raṭṭhe viluppamānamhi, sabbabhogehi jīyasi.</gathalast>
<hangnum line="1284" number="338"></hangnum>
<gatha1 line="1285"> ‘‘Sabbabhogā parijiṇṇaṃ, rājānaṃ vāpi khattiyaṃ;</gatha1>
<gathalast line="1286">Ñātimittā suhajjā ca, na taṃ maññanti māniyaṃ.</gathalast>
<hangnum line="1287" number="339"></hangnum>
<gatha1 line="1288"> ‘‘Hatthārohā anīkaṭṭhā, rathikā pattikārakā;</gatha1>
<gathalast line="1289">Tamevamupajīvantā, na taṃ maññanti māniyaṃ.</gathalast>
<hangnum line="1290" number="340"></hangnum>
<gatha1 line="1291"> ‘‘Asaṃvihitakammantaṃ <pageBreak edition="V" number="5.0095" />, bālaṃ dummantimantinaṃ;</gatha1>
<gathalast line="1292">Sirī jahati dummedhaṃ, jiṇṇaṃva urago tacaṃ.</gathalast>
<hangnum line="1293" number="341"></hangnum>
<gatha1 line="1294"> ‘‘Susaṃvihitakammantaṃ, kāluṭṭhāyiṃ atanditaṃ;</gatha1>
<gathalast line="1295">Sabbe bhogābhivaḍḍhanti, gāvo sausabhāmiva.</gathalast>
<hangnum line="1296" number="342"></hangnum>
<gatha1 line="1297"> ‘‘Upassutiṃ mahārāja, raṭṭhe janapade cara;</gatha1>
<gathalast line="1298">Tattha disvā ca sutvā ca, tato taṃ paṭipajjasī’’ti.</gathalast>
<paragraph line="1299">Tattha <bold>appamādo</bold>ti satiyā avippavāso. <bold>Amatapada</bold>nti amatassa nibbānassa padaṃ adhigamakāraṇaṃ. <bold>Maccuno pada</bold>nti maraṇassa kāraṇaṃ. Pamattā hi vipassanaṃ avaḍḍhetvā appaṭisandhikabhāvaṃ pattuṃ asakkontā punappunaṃ saṃsāre jāyanti ceva mīyanti ca, tasmā pamādo maccuno padaṃ nāma <pageBreak edition="M" number="5.0105" />. <bold>Na mīyantī</bold>ti vipassanaṃ vaḍḍhetvā appaṭisandhikabhāvaṃ pattā puna saṃsāre anibbattattā na mīyanti nāma. <bold>Ye pamattā</bold>ti, mahārāja, ye puggalā pamattā, te yathā matā, tatheva daṭṭhabbā. Kasmā? Akiccasādhanatāya. Matassapi hi ‘‘ahaṃ dānaṃ dassāmi, sīlaṃ rakkhissāmi, uposathakammaṃ karissāmi, kalyāṇakammaṃ pūressāmī’’ti ābhogo vā patthanā vā pariyuṭṭhānaṃ vā natthi apagataviññāṇattā, pamattassapi appamādābhāvāti tasmā ubhopete ekasadisāva.</paragraph>
<paragraph line="1300"><bold>Madā</bold>ti, mahārāja, ārogyayobbanajīvitamadasaṅkhātā tividhā madā pamādo nāma jāyati. So madappatto pamādāpanno pāṇātipātādīni pāpakammāni karoti. Atha naṃ rājāno chindāpenti vā hanāpenti vā, sabbaṃ vā dhanamassa haranti, evamassa pamādā ñātidhanajīvitakkhayo jāyati. Puna so dhanakkhayaṃ <pageBreak edition="P" number="5.0101" /> vā yasakkhayaṃ vā patto jīvituṃ asakkonto jīvitavuttatthāya kāyaduccaritādīni karoti, iccassa khayā padosā jāyanti, tena taṃ vadāmi <bold>mā mado bharatūsabhā</bold>ti, raṭṭhabhārakajeṭṭhaka bharatūsabha mā pamādamāpajjīti attho. <bold>Atthaṃ raṭṭha</bold>nti janapadavāsīnaṃ vuddhiñceva sakalaraṭṭhañca bahū pamādino jīnā. Tesaṃ āvibhāvatthāya khantivādijātaka-mātaṅgajātaka-bharujātaka-sarabhaṅgajātaka-cetiyajātakāni kathetabbāni. <bold>Gāmino</bold>ti gāmabhojakāpi te gāmāpi bahū pamādadosena jīnā parihīnā vinaṭṭhā. <bold>Anagārā agārino</bold>ti pabbajitāpi pabbajitapaṭipattito, gihīpi gharāvāsato ceva dhanadhaññādīhi ca bahū jīnā parihīnāti vadati. <bold>Taṃ vuccate agha</bold>nti, mahārāja, yasabhogaparihāni <pageBreak edition="V" number="5.0096" /> nāmetaṃ rañño dukkhaṃ vuccati. Bhogābhāvena hi niddhanassa yaso hāyati, hīnayaso mahantaṃ kāyikacetasikadukkhaṃ pāpuṇāti.</paragraph>
<paragraph line="1301"><bold>Nesa dhammo</bold>ti, mahārāja, esa porāṇakarājūnaṃ dhammo na hoti. <bold>Iddhaṃ phīta</bold>nti annapānādinā samiddhaṃ hiraññasuvaṇṇādinā phītaṃ pupphitaṃ. <bold>Na te puttā</bold>ti, mahārāja, paveṇipālakā te puttā na bhavissanti. Raṭṭhavāsino hi ‘‘adhammikarañño esa putto, kiṃ amhākaṃ vuḍḍhiṃ karissati, nāssa chattaṃ dassāmā’’ti chattaṃ na denti. Evametesaṃ paveṇipālakā puttā na honti nāma. <bold>Parijiṇṇa</bold>nti parihīnaṃ. <bold>Rājānaṃ vāpī</bold>ti sacepi so rājā hoti, atha naṃ rājānaṃ samānampi. <bold>Māniya</bold>nti ‘‘ayaṃ rājā’’ti garucittena <pageBreak edition="M" number="5.0106" /> sammānetabbaṃ katvā na maññanti. <bold>Upajīvantā</bold>ti upanissāya jīvantāpi ete ettakā janā garucittena maññitabbaṃ na maññanti. Kiṃkāraṇā? Adhammikabhāvena.</paragraph>
<paragraph line="1302"><bold>Sirī</bold>ti yasavibhavo. <bold>Taca</bold>nti yathā urago jiṇṇatacaṃ jigucchanto jahati, na puna oloketi, evaṃ tādisaṃ rājānaṃ sirī jahati. <bold>Susaṃvihitakammanta</bold>nti kāyadvārādīhi pāpakammaṃ akarontaṃ. <bold>Abhivaḍḍhantī</bold>ti abhimukhaṃ gacchantā vaḍḍhanti. <bold>Sausabhāmivā</bold>ti sausabhā iva. Appamattassa hi sausabhajeṭṭhako gogaṇo viya bhogā vaḍḍhanti. <bold>Upassuti</bold>nti janapadacārittasavanāya cārikaṃ attano sakalaraṭṭhe ca janapade ca cara. <bold>Tatthā</bold>ti tasmiṃ raṭṭhe caranto daṭṭhabbaṃ disvā sotabbaṃ sutvā attano guṇāguṇaṃ paccakkhaṃ katvā tato attano hitapaṭipattiṃ paṭipajjissasīti.</paragraph>
<paragraph line="1303">Iti mahāsatto ekādasahi gāthāhi rājānaṃ ovaditvā ‘‘gaccha papañcaṃ akatvā pariggaṇha raṭṭhaṃ, mā nāsayī’’ti vatvā sakaṭṭhānameva gato. Rājāpi tassa vacanaṃ sutvā saṃvegappatto punadivase rajjaṃ amacce paṭicchāpetvā purohitena saddhiṃ kālasseva pācīnadvārena nagarā nikkhamitvā <pageBreak edition="P" number="5.0102" /> yojanamattaṃ gato. Tattheko gāmavāsī mahallako aṭavito kaṇṭakasākhaṃ āharitvā gehadvāraṃ parikkhipitvā pidahitvā puttadāraṃ ādāya araññaṃ pavisitvā sāyaṃ rājapurisesu pakkantesu attano gharaṃ āgacchanto gehadvāre pāde kaṇṭakena viddho ukkuṭikaṃ nisīditvā kaṇṭakaṃ nīharanto –</paragraph>
<hangnum line="1304" number="343"></hangnum>
<gatha1 line="1305"> ‘‘Evaṃ vedetu pañcālo, saṅgāme saramappito;</gatha1>
<gathalast line="1306">Yathāhamajja vedemi, kaṇṭakena samappito’’ti. –</gathalast>
<unindented line="1307">Imāya <pageBreak edition="V" number="5.0097" /> gāthāya rājānaṃ akkosi. Taṃ panassa akkosanaṃ bodhisattānubhāvena ahosi. Bodhisattena adhiggahitova so akkosīti veditabbo. Tasmiṃ pana samaye rājā ca purohito ca aññātakavesena tassa santikeva aṭṭhaṃsu. Athassa vacanaṃ sutvā purohito itaraṃ gāthamāha –</unindented>
<hangnum line="1308" number="344"></hangnum>
<gatha1 line="1309"> ‘‘Jiṇṇo dubbalacakkhūsi, na rūpaṃ sādhu passasi;</gatha1>
<gathalast line="1310">Kiṃ tattha brahmadattassa, yaṃ taṃ maggeyya kaṇṭako’’ti.</gathalast>
<paragraph line="1311">Tattha <pageBreak edition="M" number="5.0107" /><bold>maggeyyā</bold>ti vijjheyya. Idaṃ vuttaṃ hoti – yadi tvaṃ attano abyattatāya kaṇṭakena viddho, ko ettha rañño doso. Yena rājānaṃ akkosi, kiṃ te raññā kaṇṭako oloketvāva ācikkhitabboti.</paragraph>
<paragraph line="1312">Taṃ sutvā mahallako tisso gāthā abhāsi –</paragraph>
<hangnum line="1313" number="345"></hangnum>
<gatha1 line="1314"> ‘‘Bahvettha brahmadattassa, sohaṃ maggasmi brāhmaṇa;</gatha1>
<gathalast line="1315">Arakkhitā jānapadā, adhammabalinā hatā.</gathalast>
<hangnum line="1316" number="346"></hangnum>
<gatha1 line="1317"> ‘‘Rattiñhi corā khādanti, divā khādanti tuṇḍiyā;</gatha1>
<gathalast line="1318">Raṭṭhasmiṃ kūṭarājassa, bahu adhammiko jano.</gathalast>
<hangnum line="1319" number="347"></hangnum>
<gatha1 line="1320"> ‘‘Etādise bhaye jāte, bhayaṭṭā tāta māṇavā;</gatha1>
<gathalast line="1321">Nillenakāni kubbanti, vane āhatva kaṇṭaka’’nti.</gathalast>
<paragraph line="1322">Tattha <bold>bahvetthā</bold>ti, brāhmaṇa, sohaṃ sakaṇṭake magge patito sannisinno, bahu ettha brahmadattassa doso, tvaṃ ettakaṃ kālaṃ rañño dosena <pageBreak edition="P" number="5.0103" /> mama sakaṇṭake magge vicaraṇabhāvaṃ na jānāsi. Tassa hi arakkhitā jānapadā…pe… kaṇṭakanti. Tattha <bold>khādantī</bold>ti vilumpanti. <bold>Tuṇḍiyā</bold>ti vadhabandhādīhi pīḷetvā adhammena balisādhakā. <bold>Kūṭarājassā</bold>ti pāparañño. <bold>Adhammiko</bold>ti paṭicchannakammanto. <bold>Tātā</bold>ti purohitaṃ ālapati. <bold>Māṇavā</bold>ti manussā. <bold>Nillenakānī</bold>ti nilīyanaṭṭhānāni. <bold>Vane āhatva kaṇṭaka</bold>nti kaṇṭakaṃ āharitvā dvārāni pidahitvā gharaṃ chaḍḍetvā puttadāraṃ ādāya vanaṃ pavisitvā tasmiṃ vane attano nilīyanaṭṭhānāni karonti <pageBreak edition="V" number="5.0098" />. Atha vā vane yo kaṇṭako, taṃ āharitvā gharāni parikkhipanti. Iti rañño dosenevamhi kaṇṭakena viddho, mā evarūpassa rañño upatthambho hohīti.</paragraph>
<paragraph line="1323">Taṃ sutvā rājā purohitaṃ āmantetvā, ‘‘ācariya, mahallako yuttaṃ bhaṇati, amhākameva doso, ehi nivattāma, dhammena rajjaṃ kāressāmā’’ti āha. Bodhisatto purohitassa sarīre adhimuccitvā purato gantvā ‘‘pariggaṇhissāma tāva, mahārājā’’ti āha. Te tamhā gāmā aññaṃ gāmaṃ gacchantā antarāmagge ekissā mahallikāya saddaṃ assosuṃ. Sā kirekā dalidditthī dve dhītaro vayappattā rakkhamānā <pageBreak edition="M" number="5.0108" /> tāsaṃ araññaṃ gantuṃ na deti. Sayaṃ araññato dārūni ceva sākañca āharitvā dhītaro paṭijaggati. Sā taṃ divasaṃ ekaṃ gumbaṃ āruyha sākaṃ gaṇhantī pavaṭṭamānā bhūmiyaṃ patitvā rājānaṃ maraṇena akkosantī gāthamāha –</paragraph>
<hangnum line="1324" number="348"></hangnum>
<gatha1 line="1325"> ‘‘Kadāssu nāmayaṃ rājā, brahmadatto marissati;</gatha1>
<gathalast line="1326">Yassa raṭṭhamhi jīyanti, appatikā kumārikā’’ti.</gathalast>
<paragraph line="1327">Tattha <bold>appatikā</bold>ti assāmikā. Sace hi tāsaṃ sāmikā assu, maṃ poseyyuṃ. Pāparañño pana rajje ahaṃ dukkhaṃ anubhomi, kadā nu kho esa marissatīti.</paragraph>
<paragraph line="1328">Evaṃ bodhisattānubhāveneva sā akkosi. Atha naṃ purohito paṭisedhento gāthamāha –</paragraph>
<hangnum line="1329" number="349"></hangnum>
<gatha1 line="1330"> ‘‘Dubbhāsitañhi te jammi, anatthapadakovide;</gatha1>
<gathalast line="1331">Kuhiṃ rājā kumārīnaṃ, bhattāraṃ pariyesatī’’ti.</gathalast>
<paragraph line="1332">Taṃ <pageBreak edition="P" number="5.0104" /> sutvā mahallikā dve gāthā abhāsi –</paragraph>
<hangnum line="1333" number="350"></hangnum>
<gatha1 line="1334"> ‘‘Na me dubbhāsitaṃ brahme, kovidatthapadā ahaṃ;</gatha1>
<gathalast line="1335">Arakkhitā jānapadā, adhammabalinā hatā.</gathalast>
<hangnum line="1336" number="351"></hangnum>
<gatha1 line="1337"> ‘‘Rattiñhi corā khādanti, divā khādanti tuṇḍiyā;</gatha1>
<gatha2 line="1338">Raṭṭhasmiṃ kūṭarājassa, bahu adhammiko jano;</gatha2>
<gathalast line="1339">Dujjīve dubbhare dāre, kuto bhattā kumāriyo’’ti.</gathalast>
<paragraph line="1340">Tattha <pageBreak edition="V" number="5.0099" /><bold>kovidatthapadā</bold>ti ahaṃ atthapade kāraṇapade kovidā chekā, mā tvaṃ etaṃ pāparājānaṃ pasaṃsi. <bold>Dujjīve</bold>ti dujjīve raṭṭhe dubbhare dāre jāte manussesu bhītatasitesu araññe vasantesu <bold>kuto bhattā kumāriyo,</bold> kuto kumāriyo bhattāraṃ labhissantīti attho.</paragraph>
<paragraph line="1341">Te tassā vacanaṃ sutvā ‘‘yuttaṃ sā kathetī’’ti tato paraṃ gacchantā ekassa kassakassa saddaṃ assosuṃ. Tassa kira kasantassa sāliyo <pageBreak edition="M" number="5.0109" /> nāma balibaddo phālena pahaṭo sayi. So rājānaṃ akkosanto gāthamāha –</paragraph>
<hangnum line="1342" number="352"></hangnum>
<gatha1 line="1343"> ‘‘Evaṃ sayatu pañcālo, saṅgāme sattiyā hato;</gatha1>
<gathalast line="1344">Yathāyaṃ kapaṇo seti, hato phālena sāliyo’’ti.</gathalast>
<paragraph line="1345">Tattha <bold>yathā</bold>ti yathā ayaṃ vedanāppatto sāliyabalibaddo seti, evaṃ sayatūti attho.</paragraph>
<paragraph line="1346">Atha naṃ purohito paṭisedhento gāthamāha –</paragraph>
<hangnum line="1347" number="353"></hangnum>
<gatha1 line="1348"> ‘‘Adhammena tuvaṃ jamma, brahmadattassa kujjhasi;</gatha1>
<gathalast line="1349">Yo tvaṃ sapasi rājānaṃ, aparajjhitvāna attano’’ti.</gathalast>
<paragraph line="1350">Tattha <bold>adhammenā</bold>ti akāraṇena asabhāvena.</paragraph>
<paragraph line="1351">Taṃ sutvā so tisso gāthā abhāsi –</paragraph>
<hangnum line="1352" number="354"></hangnum>
<gatha1 line="1353"> ‘‘Dhammena brahmadattassa, ahaṃ kujjhāmi brāhmaṇa;</gatha1>
<gathalast line="1354">Arakkhitā jānapadā adhammabalinā hatā.</gathalast>
<hangnum line="1355" number="355"></hangnum>
<gatha1 line="1356"> ‘‘Rattiñhi corā khādanti, divā khādanti tuṇḍiyā;</gatha1>
<gathalast line="1357">Raṭṭhasmiṃ kūṭarājassa, bahu adhammiko jano.</gathalast>
<hangnum line="1358" number="356"></hangnum>
<gatha1 line="1359"> ‘‘Sā <pageBreak edition="P" number="5.0105" /> nūna puna re pakkā, vikāle bhattamāhari;</gatha1>
<gathalast line="1360">Bhattahāriṃ apekkhanto, hato phālena sāliyo’’ti.</gathalast>
<paragraph line="1361">Tattha <pageBreak edition="V" number="5.0100" /><bold>dhammenā</bold>ti kāraṇeneva, akāraṇena akkosatīti saññaṃ mā kari. <bold>Sā nūna puna re pakkā, vikāle bhattamāharī</bold>ti, brāhmaṇa, sā bhattahārikā itthī pātova mama bhattaṃ pacitvā āharantī adhammabalisādhakehi brahmadattassa dāsehi palibuddhā bhavissati, te parivisitvā puna mayhaṃ bhattaṃ pakkaṃ bhavissati, tena kāraṇena vikāle bhattaṃ āhari, ‘‘ajja vikāle bhattaṃ āharī’’ti cintetvā chātajjhatto ahaṃ taṃ bhattahāriṃ olokento goṇaṃ aṭṭhāne patodena vijjhiṃ, tenesa pādaṃ ukkhipitvā phālaṃ paharanto hato phālena sāliyo. Tasmā ‘‘esa mayā hato’’ti saññaṃ mā kari, pāparaññoyeva hato nāmesa, mā tassa vaṇṇaṃ bhaṇīti.</paragraph>
<paragraph line="1362">Te <pageBreak edition="M" number="5.0110" /> purato gantvā ekasmiṃ gāme vasiṃsu. Punadivase pātova ekā kūṭadhenu godohakaṃ pādena paharitvā saddhiṃ khīrena pavaṭṭesi. So brahmadattaṃ akkosanto gāthamāha –</paragraph>
<hangnum line="1363" number="357"></hangnum>
<gatha1 line="1364"> ‘‘Evaṃ haññatu pañcālo, saṅgāme asinā hato;</gatha1>
<gathalast line="1365">Yathāhamajja pahato, khīrañca me pavaṭṭita’’nti.</gathalast>
<paragraph line="1366">Taṃ sutvā purohito paṭisedhento gāthamāha –</paragraph>
<hangnum line="1367" number="358"></hangnum>
<gatha1 line="1368"> ‘‘Yaṃ pasu khīraṃ chaḍḍeti, pasupālaṃ vihiṃsati;</gatha1>
<gathalast line="1369">Kiṃ tattha brahmadattassa, yaṃ no garahate bhava’’nti.</gathalast>
<paragraph line="1370">Brāhmaṇena gāthāya vuttāya puna so tisso gāthā abhāsi –</paragraph>
<hangnum line="1371" number="359"></hangnum>
<gatha1 line="1372"> ‘‘Gārayho brahme pañcālo, brahmadattassa rājino;</gatha1>
<gathalast line="1373">Arakkhitā jānapadā, adhammabalinā hatā.</gathalast>
<hangnum line="1374" number="360"></hangnum>
<gatha1 line="1375"> ‘‘Rattiñhi corā khādanti, divā khādanti tuṇḍiyā;</gatha1>
<gathalast line="1376">Raṭṭhasmiṃ kūṭarājassa, bahu adhammiko jano.</gathalast>
<hangnum line="1377" number="361"></hangnum>
<gatha1 line="1378"> ‘‘Caṇḍā aṭanakā gāvī, yaṃ pure na duhāmase;</gatha1>
<gathalast line="1379">Taṃ dāni ajja dohāma, khīrakāmehupaddutā’’ti.</gathalast>
<paragraph line="1380">Tattha <pageBreak edition="V" number="5.0101" /><bold>caṇḍā</bold>ti pharusā. <bold>Aṭanakā</bold>ti palāyanasīlā. <bold>Khīrakāmehī</bold>ti adhammikarañño purisehi bahuṃ khīraṃ āharāpentehi upaddutā duhāma. Sace hi so dhammena rajjaṃ kāreyya, na no evarūpaṃ bhayaṃ āgaccheyyāti.</paragraph>
<paragraph line="1381">Te <pageBreak edition="P" number="5.0106" /> ‘‘so yuttaṃ kathetī’’ti tamhā gāmā nikkhamma mahāmaggaṃ āruyha nagarābhimukhā gamiṃsu. Ekasmiñca gāme balisādhakā asikosatthāya ekaṃ taruṇaṃ kabaravacchakaṃ māretvā cammaṃ gaṇhiṃsu. Vacchakamātā dhenu puttasokena tiṇaṃ na khādati pānīyaṃ na pivati, paridevamānā āhiṇḍati. Taṃ disvā gāmadārakā rājānaṃ akkosantā gāthamāhaṃsu –</paragraph>
<hangnum line="1382" number="362"></hangnum>
<gatha1 line="1383"> ‘‘Evaṃ kandatu pañcālo, viputto vippasukkhatu;</gatha1>
<gathalast line="1384">Yathāyaṃ kapaṇā gāvī, viputtā paridhāvatī’’ti.</gathalast>
<paragraph line="1385">Tattha <bold>paridhāvatī</bold>ti paridevamāno dhāvati.</paragraph>
<paragraph line="1386">Tato <pageBreak edition="M" number="5.0111" /> purohito itaraṃ gāthamāha –</paragraph>
<hangnum line="1387" number="363"></hangnum>
<gatha1 line="1388"> ‘‘Yaṃ pasu pasupālassa, sambhameyya raveyya vā;</gatha1>
<gathalast line="1389">Konīdha aparādhatthi, brahmadattassa rājino’’ti.</gathalast>
<paragraph line="1390">Tattha <bold>sambhameyya raveyya vā</bold>ti bhameyya vā viraveyya vā. Idaṃ vuttaṃ hoti – tātā, pasu nāma pasupālassa rakkhantasseva dhāvatipi viravatipi, tiṇampi na khādati pānīyampi na pivati, idha rañño ko nu aparādhoti.</paragraph>
<paragraph line="1391">Tato gāmadārakā dve gāthā abhāsiṃsu –</paragraph>
<hangnum line="1392" number="364"></hangnum>
<gatha1 line="1393"> ‘‘Aparādho mahābrahme, brahmadattassa rājino;</gatha1>
<gathalast line="1394">Arakkhitā jānapadā, adhammabalinā hatā.</gathalast>
<hangnum line="1395" number="365"></hangnum>
<gatha1 line="1396"> ‘‘Rattiñhi <pageBreak edition="V" number="5.0102" /> corā khādanti, divā khādanti tuṇḍiyā;</gatha1>
<gatha2 line="1397">Raṭṭhasmiṃ kūṭarājassa, bahu adhammiko jano;</gatha2>
<gathalast line="1398">Kathaṃ no asikosatthā, khīrapā haññate pajā’’ti.</gathalast>
<paragraph line="1399">Tattha <bold>mahābrahme</bold>ti mahābrāhmaṇa. <bold>Rājino</bold>ti rañño. <bold>Kathaṃ no</bold>ti kathaṃ nu kena nāma kāraṇena. <bold>Khīrapā haññate pajā</bold>ti pāparājassa sevakehi khīrapako vacchako haññati, idāni sā dhenu puttasokena paridevati, sopi rājā ayaṃ dhenu viya paridevatūti rājānaṃ akkosiṃsuyeva.</paragraph>
<paragraph line="1400">Te ‘‘sādhu vo kāraṇaṃ vadathā’’ti vatvā pakkamiṃsu. Athantarāmagge ekissā sukkhapokkharaṇiyā kākā tuṇḍehi vijjhitvā maṇḍūke khādanti. Bodhisatto tesu taṃ ṭhānaṃ sampattesu attano ānubhāvena maṇḍūkena –</paragraph>
<hangnum line="1401" number="366"></hangnum>
<gatha1 line="1402"> ‘‘Evaṃ <pageBreak edition="P" number="5.0107" /> khajjatu pañcālo, hato yuddhe saputtako;</gatha1>
<gathalast line="1403">Yathāhamajja khajjāmi, gāmikehi araññajo’’ti. –</gathalast>
<paragraph line="1404">Rājānaṃ akkosāpesi.</paragraph>
<paragraph line="1405">Tattha <bold>gāmikehī</bold>ti gāmavāsīhi.</paragraph>
<paragraph line="1406">Taṃ <pageBreak edition="M" number="5.0112" /> sutvā purohito maṇḍūkena saddhiṃ sallapanto gāthamāha –</paragraph>
<hangnum line="1407" number="367"></hangnum>
<gatha1 line="1408"> ‘‘Na sabbabhūtesu vidhenti rakkhaṃ, rājāno maṇḍūka manussaloke;</gatha1>
<gathalast line="1409">Nettāvatā rājā adhammacārī, yaṃ tādisaṃ jīvamadeyyu dhaṅkā’’ti.</gathalast>
<paragraph line="1410">Tattha <bold>jīva</bold>nti jīvantaṃ. <bold>Adeyyu</bold>nti khādeyyuṃ. <bold>Dhaṅkā</bold>ti kākā. Ettāvatā rājā adhammiko nāma na hoti, kiṃ sakkā araññaṃ pavisitvā raññā taṃ rakkhantena caritunti.</paragraph>
<paragraph line="1411">Taṃ sutvā maṇḍūko dve gāthā abhāsi –</paragraph>
<hangnum line="1412" number="368"></hangnum>
<gatha1 line="1413"> ‘‘Adhammarūpo <pageBreak edition="V" number="5.0103" /> vata brahmacārī, anuppiyaṃ bhāsasi khattiyassa;</gatha1>
<gathalast line="1414">Viluppamānāya puthuppajāya, pūjesi rājaṃ paramappamādaṃ.</gathalast>
<hangnum line="1415" number="369"></hangnum>
<gatha1 line="1416"> ‘‘Sace idaṃ brahme surajjakaṃ siyā, phītaṃ raṭṭhaṃ muditaṃ vippasannaṃ;</gatha1>
<gathalast line="1417">Bhutvā baliṃ aggapiṇḍañca kākā, na mādisaṃ jīvamadeyyu dhaṅkā’’ti.</gathalast>
<paragraph line="1418">Tattha <bold>brahmacārī</bold>ti purohitaṃ garahanto āha. <bold>Khattiyassā</bold>ti evarūpassa pāparañño. <bold>Viluppamānāyā</bold>ti vilumpamānāya, ayameva vā pāṭho. <bold>Puthuppajāyā</bold>ti vipulāya pajāya vināsiyamānāya. <bold>Pūjesī</bold>ti pasaṃsi. <bold>Surajjaka</bold>nti chandādivasena agantvā dasa rājadhamme akopentena appamattena raññā rakkhiyamānaṃ sace idaṃ surajjakaṃ bhaveyya. <bold>Phīta</bold>nti devesu sammādhāraṃ anuppavecchantesu sampannasassaṃ. <bold>Na mādisa</bold>nti evaṃ sante mādisaṃ jīvamānaññeva kākā na khādeyyuṃ.</paragraph>
<gathalast line="1419">Evaṃ chasupi ṭhānesu akkosanaṃ bodhisattasseva ānubhāvena ahosi;</gathalast>
<paragraph line="1420">Taṃ <pageBreak edition="P" number="5.0108" /> sutvā rājā ca purohito ca ‘‘araññavāsiṃ tiracchānagataṃ maṇḍūkaṃ upādāya sabbe amheyeva akkosantī’’ti vatvā tato nagaraṃ <pageBreak edition="M" number="5.0113" /> gantvā dhammena rajjaṃ kāretvā mahāsattassovāde ṭhitā dānādīni puññāni kariṃsu.</paragraph>
<paragraph line="1421">Satthā kosalarañño imaṃ dhammadesanaṃ āharitvā, ‘‘mahārāja, raññā nāma agatigamanaṃ pahāya dhammena rajjaṃ kāretabba’’nti vatvā jātakaṃ samodhānesi ‘‘tadā gandhatindukadevatā ahameva ahosi’’nti.</paragraph>
<centered line="1422">Gandhatindukajātakavaṇṇanā dasamā.</centered>
<paragraph line="1423">Jātakuddānaṃ</paragraph>
<gatha1 line="1424">Kiṃchanda kumbha jayaddisa chaddanta, atha paṇḍitasambhava sirakapi;</gatha1>
<gathalast line="1425">Dakarakkhasa paṇḍaranāgavaro, atha sambula tindukadevasutoti.</gathalast>
<centered line="1426">Tiṃsanipātavaṇṇanā niṭṭhitā.</centered>
</body>
</document>