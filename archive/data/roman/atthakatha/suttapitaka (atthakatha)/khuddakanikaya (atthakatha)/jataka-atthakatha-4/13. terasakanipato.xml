<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0513a4.att3.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/jataka-atthakatha-4/13. terasakanipato.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/jataka-atthakatha-4</directory>
    <basename>13. terasakanipato</basename>
    <titlePath>13. Terasakanipāto - Jātaka-aṭṭhakathā-4 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">13. Terasakanipāto</chapter>
    <hangnum line="2"></hangnum>
    <paragraph line="3"> [474] 1. Ambajātakavaṇṇanā</paragraph>
    <paragraph line="4"><bold>Ahāsi</bold><pageBreak edition="Vipassana Research Institut" number="4.0179" /><pageBreak edition="Pali Text Society" number="4.0200" /><pageBreak edition="Myanmar" number="4.0201" /><bold>me ambaphalāni pubbe</bold>ti idaṃ satthā jetavane viharanto devadattaṃ ārabbha kathesi. Devadatto hi ‘‘ahaṃ buddho bhavissāmi, mayhaṃ samaṇo gotamo neva ācariyo na upajjhāyo’’ti ācariyaṃ paccakkhāya jhānaparihīno saṅghaṃ bhinditvā anupubbena sāvatthiṃ āgacchanto bahijetavane pathaviyā vivare dinne avīciṃ pāvisi. Tadā bhikkhū dhammasabhāyaṃ kathaṃ samuṭṭhāpesuṃ ‘‘āvuso, devadatto ācariyaṃ paccakkhāya mahāvināsaṃ patto, avīcimahāniraye nibbatto’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi devadatto ācariyaṃ paccakkhāya mahāvināsaṃ pattoyevā’’ti vatvā atītaṃ āhari.</paragraph>
    <paragraph line="5">Atīte bārāṇasiyaṃ brahmadatte rajjaṃ kārente tassa purohitakulaṃ ahivātarogena vinassi. Ekova putto bhittiṃ bhinditvā palāto. So takkasilaṃ gantvā disāpāmokkhassācariyassa santike tayo vede ca avasesasippāni ca uggahetvā ācariyaṃ vanditvā nikkhanto ‘‘desacārittaṃ jānissāmī’’ti caranto ekaṃ paccantanagaraṃ pāpuṇi. Taṃ nissāya mahācaṇḍālagāmako ahosi. Tadā bodhisatto tasmiṃ gāme paṭivasati, paṇḍito byatto akāle phalaṃ gaṇhāpanamantaṃ jānāti. So pātova vuṭṭhāya kājaṃ ādāya tato gāmā nikkhimitvā araññe ekaṃ ambarukkhaṃ upasaṅkamitvā sattapadamatthake ṭhito taṃ mantaṃ parivattetvā ambarukkhaṃ ekena <pageBreak edition="Pali Text Society" number="4.0201" /> udakapasatena paharati. Rukkhato taṅkhaṇaññeva purāṇapaṇṇāni patanti, navāni uṭṭhahanti, pupphāni pupphitvā patanti, ambaphalāni uṭṭhāya muhutteneva paccitvā madhurāni ojavantāni dibbarasasadisāni hutvā rukkhato patanti. Mahāsatto tāni uccinitvā yāvadatthaṃ khāditvā kājaṃ pūrāpetvā gehaṃ gantvā tāni vikkiṇitvā puttadāraṃ posesi.</paragraph>
    <paragraph line="6">So <pageBreak edition="Vipassana Research Institut" number="4.0180" /><pageBreak edition="Myanmar" number="4.0202" /> brāhmaṇakumāro mahāsattaṃ akāle ambapakkāni āharitvā vikkiṇantaṃ disvā ‘‘nissaṃsayena tehi mantabalena uppannehi bhavitabbaṃ, imaṃ purisaṃ nissāya idaṃ anagghamantaṃ labhissāmī’’ti cintetvā mahāsattassa ambāni āharaṇaniyāmaṃ pariggaṇhanto tathato ñatvā tasmiṃ araññato anāgateyeva tassa gehaṃ gantvā ajānanto viya hutvā tassa bhariyaṃ ‘‘kuhiṃ ayyo, ācariyo’’ti pucchitvā ‘‘araññaṃ gato’’ti vutte taṃ āgataṃ āgamayamānova ṭhatvā āgacchantaṃ disvā hatthato pacchiṃ gahetvā āharitvā gehe ṭhapesi. Mahāsatto taṃ oloketvā bhariyaṃ āha – ‘‘bhadde, ayaṃ māṇavo mantatthāya āgato, tassa hatthe manto nassati, asappuriso eso’’ti. Māṇavopi ‘‘ahaṃ imaṃ mantaṃ ācariyassa upakārako hutvā labhissāmī’’ti cintetvā tato paṭṭhāya tassa gehe sabbakiccāni karoti. Dārūni āharati, vīhiṃ koṭṭeti, bhattaṃ pacati, dantakaṭṭhamukhadhovanādīni deti, pādaṃ dhovati.</paragraph>
    <paragraph line="7">Ekadivasaṃ mahāsattena ‘‘tāta māṇava, mañcapādānaṃ me upadhānaṃ dehī’’ti vutte aññaṃ apassitvā sabbarattiṃ ūrumhi ṭhapetvā nisīdi. Aparabhāge mahāsattassa bhariyā puttaṃ vijāyi. Tassā pasūtikāle parikammaṃ sabbamakāsi. Sā ekadivasaṃ mahāsattaṃ āha ‘‘sāmi, ayaṃ māṇavo jātisampanno hutvā mantatthāya amhākaṃ veyyāvaccaṃ karoti, etassa hatthe manto tiṭṭhatu vā mā vā, detha tassa manta’’nti. So ‘‘sādhū’’ti sampaṭicchitvā <pageBreak edition="Pali Text Society" number="4.0202" /> tassa mantaṃ datvā evamāha – ‘‘tāta, anagghoyaṃ manto, tava imaṃ nissāya mahālābhasakkāro bhavissati, raññā vā rājamahāmattena vā ‘ko te ācariyo’ti puṭṭhakāle mā maṃ nigūhittho, sace hi ‘caṇḍālassa me santikā manto gahito’ti lajjanto ‘brāhmaṇamahāsālo me ācariyo’ti kathessasi, imassa mantassa phalaṃ na labhissasī’’ti. So ‘‘kiṃ kāraṇā taṃ nigūhissāmi, kenaci puṭṭhakāle tumheyeva kathessāmī’’ti vatvā taṃ vanditvā caṇḍālagāmato nikkhamitvā mantaṃ vīmaṃsitvā anupubbena bārāṇasiṃ patvā ambāni vikkiṇitvā bahuṃ dhanaṃ labhi.</paragraph>
    <paragraph line="8">Athekadivasaṃ uyyānapālo tassa hatthato ambaṃ kiṇitvā rañño adāsi. Rājā taṃ paribhuñjitvā ‘‘kuto samma, tayā evarūpaṃ ambaṃ <pageBreak edition="Myanmar" number="4.0203" /> laddha’’nti pucchi. Deva, eko māṇavo akālaambaphalāni ānetvā vikkiṇāti, tato me gahitanti. Tena hi ‘‘ito paṭṭhāya idheva ambāni āharatū’’ti naṃ vadehīti. So tathā akāsi. Māṇavopi tato paṭṭhāya ambāni rājakulaṃ harati. Atha raññā ‘‘upaṭṭhaha ma’’nti vutte rājānaṃ upaṭṭhahanto bahuṃ dhanaṃ labhitvā anukkamena vissāsiko jāto. Atha naṃ ekadivasaṃ rājā pucchi ‘‘māṇava, kuto akāle evaṃ <pageBreak edition="Vipassana Research Institut" number="4.0181" /> vaṇṇagandharasasampannāni ambāni labhasi, kiṃ te nāgo vā supaṇṇo vā devo vā koci deti, udāhu mantabalaṃ eta’’nti? ‘‘Na me mahārāja, koci deti, anaggho pana me manto atthi, tasseva bala’’nti. ‘‘Tena hi mayampi te ekadivasaṃ mantabalaṃ daṭṭhukāmā’’ti. ‘‘Sādhu, deva, dassessāmī’’ti. Rājā punadivase tena saddhiṃ uyyānaṃ gantvā ‘‘dassehī’’ti āha. So ‘‘sādhū’’ti ambarukkhaṃ upagantvā sattapadamatthake ṭhito mantaṃ parivattetvā rukkhaṃ udakena pahari. Taṅkhaṇaññeva ambarukkho heṭṭhā vuttaniyāmeneva phalaṃ gahetvā <pageBreak edition="Pali Text Society" number="4.0203" /> mahāmegho viya ambavassaṃ vassi. Mahājano sādhukāraṃ adāsi, celukkhepā pavattiṃsu.</paragraph>
    <paragraph line="9">Rājā ambaphalāni khāditvā tassa bahuṃ dhanaṃ datvā ‘‘māṇavaka, evarūpo te acchariyamanto kassa santike gahito’’ti pucchi. Māṇavo ‘‘sacāhaṃ ‘caṇḍālassa santike’ti vakkhāmi, lajjitabbakaṃ bhavissati, mañca garahissanti, manto kho pana me paguṇo, idāni na nassissati, disāpāmokkhaṃ ācariyaṃ apadisāmī’’ti cintetvā musāvādaṃ katvā ‘‘takkasilāyaṃ disāpāmokkhācariyassa santike gahito me’’ti vadanto ācariyaṃ paccakkhāsi. Taṅkhaṇaññeva manto antaradhāyi. Rājā somanassajāto taṃ ādāya nagaraṃ pavisitvā punadivase ‘‘ambāni khādissāmī’’ti uyyānaṃ gantvā maṅgalasilāpaṭṭe nisīditvā māṇava, ambāni āharāti āha. So ‘‘sādhū’’ti ambaṃ upagantvā sattapadamatthake ṭhito ‘‘mantaṃ parivattessāmī’’ti mante anupaṭṭhahante antarahitabhāvaṃ ñatvā lajjito aṭṭhāsi. Rājā ‘‘ayaṃ pubbe parisamajjheyeva ambāni āharitvā amhākaṃ deti, ghanameghavassaṃ viya ambavassaṃ vassāpeti, idāni thaddho viya ṭhito, kiṃ nu kho kāraṇa’’nti cintetvā taṃ pucchanto paṭhamaṃ gāthamāha –</paragraph>
    <hangnum line="10" number="1"></hangnum>
    <gatha1 line="11"> ‘‘Ahāsi <pageBreak edition="Myanmar" number="4.0204" /> me ambaphalāni pubbe, aṇūni thūlāni ca brahmacāri;</gatha1>
    <gathalast line="12">Teheva mantehi na dāni tuyhaṃ, dumapphalā pātubhavanti brahme’’ti.</gathalast>
    <paragraph line="13">Tattha <bold>ahāsī</bold>ti āhari. <bold>Dumapphalā</bold>ti rukkhaphalāni.</paragraph>
    <paragraph line="14">Taṃ sutvā māṇavo ‘‘sace ‘ajja ambaphalaṃ na gaṇhāmī’ti vakkhāmi, rājā me kujjhissati, musāvādena naṃ vañcessāmī’’ti dutiyaṃ gāthamāha –</paragraph>
    <hangnum line="15" number="2"></hangnum>
    <gatha1 line="16"> ‘‘Nakkhattayogaṃ <pageBreak edition="Vipassana Research Institut" number="4.0182" /> paṭimānayāmi, khaṇaṃ muhuttañca mante na passaṃ;</gatha1>
    <gathalast line="17">Nakkhattayogañca <pageBreak edition="Pali Text Society" number="4.0204" /> khaṇañca laddhā, addhā harissambaphalaṃ pahūta’’nti.</gathalast>
    <paragraph line="18">Tattha <bold>addhāharissambaphala</bold>nti addhā ambaphalaṃ āharissāmi.</paragraph>
    <paragraph line="19">Rājā ‘‘ayaṃ aññadā nakkhattayogaṃ na vadati, kiṃ nu kho eta’’nti pucchanto dve gāthā abhāsi –</paragraph>
    <hangnum line="20" number="3"></hangnum>
    <gatha1 line="21"> ‘‘Nakkhattayogaṃ na pure abhāṇi, khaṇaṃ muhuttaṃ na pure asaṃsi;</gatha1>
    <gathalast line="22">Sayaṃ harī ambaphalaṃ pahūtaṃ, vaṇṇena gandhena rasenupetaṃ.</gathalast>
    <hangnum line="23" number="4"></hangnum>
    <gatha1 line="24"> ‘‘Mantābhijappena pure hi tuyhaṃ, dumapphalā pātubhavanti brahme;</gatha1>
    <gathalast line="25">Svājja na pāresi jappampi mantaṃ, ayaṃ so ko nāma tavajja dhammo’’ti.</gathalast>
    <paragraph line="26">Tattha <bold>na pāresī</bold>ti na sakkosi. <bold>Jappampī</bold>ti jappantopi parivattentopi. <bold>Ayaṃ so</bold>ti ayameva so tava sabhāvo ajja ko nāma jātoti.</paragraph>
    <paragraph line="27">Taṃ sutvā māṇavo ‘‘na sakkā rājānaṃ musāvādena vañcetuṃ, sacepi me sabhāve kathite āṇaṃ kareyya, karotu, sabhāvameva kathessāmī’’ti cintetvā dve gāthā abhāsi –</paragraph>
    <hangnum line="28" number="5"></hangnum>
    <gatha1 line="29"> ‘‘Caṇḍālaputto <pageBreak edition="Myanmar" number="4.0205" /> mama sampadāsi, dhammena mante pakatiñca saṃsi;</gatha1>
    <gathalast line="30">Mā cassu me pucchito nāmagottaṃ, guyhittho atthaṃ vijaheyya manto.</gathalast>
    <hangnum line="31" number="6"></hangnum>
    <gatha1 line="32"> ‘‘Sohaṃ janindena janamhi puṭṭho, makkhābhibhūto alikaṃ abhāṇiṃ;</gatha1>
    <gathalast line="33">‘Mantā ime brāhmaṇassā’ti micchā, pahīnamanto kapaṇo rudāmī’’ti.</gathalast>
    <paragraph line="34">Tattha <bold>dhammenā</bold>ti samena kāraṇena appaṭicchādetvāva adāsi. <bold>Pakatiñca saṃsī</bold>ti ‘‘mā me pucchito nāmagottaṃ guyhittho, sace gūhasi <pageBreak edition="Pali Text Society" number="4.0205" />, mantā te nassissantī’’ti tesaṃ nassanapakatiñca mayhaṃ saṃsi. <bold>Brāhmaṇassāti micchā</bold>ti ‘‘brāhmaṇassa santike mayā ime mantā gahitā’’ti <pageBreak edition="Vipassana Research Institut" number="4.0183" /> micchāya abhaṇiṃ, tena me te mantā naṭṭhā, svāhaṃ pahīnamanto idāni kapaṇo rudāmīti.</paragraph>
    <paragraph line="35">Taṃ sutvā rājā ‘‘ayaṃ pāpadhammo evarūpaṃ ratanamantaṃ na olokesi, evarūpasmiñhi uttamaratanamante laddhe jāti kiṃ karissatī’’ti kujjhitvā tassa garahanto –</paragraph>
    <hangnum line="36" number="7"></hangnum>
    <gatha1 line="37"> ‘‘Eraṇḍā pucimandā vā, atha vā pālibhaddakā;</gatha1>
    <gathalast line="38">Madhuṃ madhutthiko vinde, so hi tassa dumuttamo.</gathalast>
    <hangnum line="39" number="8"></hangnum>
    <gatha1 line="40"> ‘‘Khattiyā brāhmaṇā vessā, suddā caṇḍālapukkusā;</gatha1>
    <gathalast line="41">Yamhā dhammaṃ vijāneyya, so hi tassa naruttamo.</gathalast>
    <hangnum line="42" number="9"></hangnum>
    <gatha1 line="43"> ‘‘Imassa daṇḍañca vadhañca datvā, gale gahetvā khalayātha jammaṃ;</gatha1>
    <gathalast line="44">Yo uttamatthaṃ kasirena laddhaṃ, mānātimānena vināsayitthā’’ti. –</gathalast>
    <unindented line="45">Imā gāthā āha.</unindented>
    <paragraph line="46">Tattha <pageBreak edition="Myanmar" number="4.0206" /><bold>madhutthiko</bold>ti madhuatthiko puriso araññe madhuṃ olokento etesaṃ rukkhānaṃ yato madhuṃ labhati, sova dumo tassa dumuttamo nāma. Tatheva khattiyādīsu yamhā purisā dhammaṃ kāraṇaṃ yuttaṃ atthaṃ vijāneyya, sova tassa uttamo naro nāma. <bold>Imassa daṇḍañcā</bold>ti imassa pāpadhammassa sabbassaharaṇadaṇḍañca veḷupesikādīhi piṭṭhicammaṃ uppāṭetvā vadhañca datvā imaṃ jammaṃ gale gahetvā khalayātha, khalikārattaṃ pāpetvā niddhamatha nikkaḍḍhatha, kiṃ iminā idha vasantenāti.</paragraph>
    <paragraph line="47">Rājapurisā tathā katvā ‘‘tavācariyassa santikaṃ gantvā taṃ ārādhetvāva sace puna mante labhissasi, idha āgaccheyyāsi, no ce, imaṃ disaṃ mā olokeyyāsī’’ti taṃ nibbisayamakaṃsu. So anātho hutvā ‘‘ṭhapetvā ācariyaṃ na me aññaṃ paṭisaraṇaṃ atthi, tasseva santikaṃ gantvā taṃ ārādhetvā puna mantaṃ yācissāmī’’ti rodanto taṃ gāmaṃ agamāsi. Atha <pageBreak edition="Pali Text Society" number="4.0206" /> naṃ āgacchantaṃ disvā mahāsatto bhariyaṃ āmantetvā ‘‘bhadde, passa taṃ pāpadhammaṃ parihīnamantaṃ puna āgacchanta’’nti āha. So mahāsattaṃ upasaṅkamitvā vanditvā ekamantaṃ <pageBreak edition="Vipassana Research Institut" number="4.0184" /> nisinno ‘‘kiṃkāraṇā āgatosī’’ti puṭṭho ‘‘ācariya, musāvādaṃ katvā ācariyaṃ paccakkhitvā mahāvināsaṃ pattomhī’’ti vatvā accayaṃ dassetvā puna mante yācanto –</paragraph>
    <hangnum line="48" number="10"></hangnum>
    <gatha1 line="49"> ‘‘Yathā samaṃ maññamāno pateyya, sobbhaṃ guhaṃ narakaṃ pūtipādaṃ;</gatha1>
    <gatha2 line="50">Rajjūti vā akkame kaṇhasappaṃ, andho yathā jotimadhiṭṭhaheyya;</gatha2>
    <gathalast line="51">Evampi maṃ taṃ khalitaṃ sapañña, pahīnamantassa punappadāhī’’ti. – gāthamāha;</gathalast>
    <paragraph line="52">Tattha <bold>yathā sama</bold>nti yathā puriso idaṃ samaṃ ṭhānanti maññamāno sobbhaṃ vā guhaṃ vā bhūmiyā phalitaṭṭhānasaṅkhātaṃ narakaṃ vā pūtipādaṃ vā pateyya. <bold>Pūtipādo</bold>ti himavantapadese mahārukkhe sussitvā mate tassa <pageBreak edition="Myanmar" number="4.0207" /> mūlesu pūtikesu jātesu tasmiṃ ṭhāne mahāāvāṭo hoti, tassa nāmaṃ. <bold>Jotimadhiṭṭhaheyyā</bold>ti aggiṃ akkameyya. <bold>Evampī</bold>ti evaṃ ahampi paññācakkhuno abhāvā andho tumhākaṃ visesaṃ ajānanto tumhesu khalito, taṃ maṃ khalitaṃ viditvā <bold>sapañña</bold> ñāṇasampanna pahīnamantassa mama punapi dethāti.</paragraph>
    <paragraph line="53">Atha naṃ ācariyo ‘‘tāta, kiṃ kathesi, andho hi saññāya dinnāya sobbhādīni pariharati, mayā paṭhamameva tava kathitaṃ, idāni kimatthaṃ mama santikaṃ āgatosī’’ti vatvā –</paragraph>
    <hangnum line="54" number="11"></hangnum>
    <gatha1 line="55"> ‘‘Dhammena mantaṃ tava sampadāsiṃ, tuvampi dhammena paṭiggahesi;</gatha1>
    <gathalast line="56">Pakatimpi te attamano asaṃsiṃ, dhamme ṭhitaṃ taṃ na jaheyya manto.</gathalast>
    <hangnum line="57" number="12"></hangnum>
    <gatha1 line="58"> ‘‘Yo <pageBreak edition="Pali Text Society" number="4.0207" /> bāla-mantaṃ kasirena laddhaṃ, yaṃ dullabhaṃ ajja manussaloke;</gatha1>
    <gathalast line="59">Kiñcāpi laddhā jīvituṃ appapañño, vināsayī alikaṃ bhāsamāno.</gathalast>
    <hangnum line="60" number="13"></hangnum>
    <gatha1 line="61"> ‘‘Bālassa mūḷhassa akataññuno ca, musā bhaṇantassa asaññatassa;</gatha1>
    <gathalast line="62">Mante mayaṃ tādisake na dema, kuto mantā gaccha na mayhaṃ ruccasī’’ti. –</gathalast>
    <unindented line="63">Imā gāthā āha.</unindented>
    <paragraph line="64">Tattha <bold>dhammenā</bold>ti ahampi tava ācariyabhāgaṃ hiraññaṃ vā suvaṇṇaṃ vā aggahetvā dhammeneva mantaṃ sampadāsiṃ, tvampi kiñci adatvā dhammena sameneva paṭiggahesi. <bold>Dhamme ṭhita</bold>nti ācariyapūjakadhamme <pageBreak edition="Vipassana Research Institut" number="4.0185" /> ṭhitaṃ. <bold>Tādisake</bold>ti tathārūpe akālaphalagaṇhāpake mante na dema, gaccha na me ruccasīti.</paragraph>
    <paragraph line="65">So evaṃ ācariyena uyyojito ‘‘kiṃ mayhaṃ jīvitenā’’ti araññaṃ pavisitvā anāthamaraṇaṃ mari.</paragraph>
    <paragraph line="66">Satthā <pageBreak edition="Myanmar" number="4.0208" /> imaṃ dhammadesanaṃ āharitvā ‘‘na, bhikkhave, idāneva, pubbepi devadatto ācariyaṃ paccakkhāya mahāvināsaṃ patto’’ti vatvā jātakaṃ samodhānesi – ‘‘tadā akataññū māṇavo devadatto ahosi, rājā ānando, caṇḍālaputto pana ahameva ahosi’’nti.</paragraph>
    <centered line="67">Ambajātakavaṇṇanā paṭhamā.</centered>
    <hangnum line="68"></hangnum>
    <paragraph line="69"> [475] 2. Phandanajātakavaṇṇanā</paragraph>
    <paragraph line="70"><bold>Kuṭhārihattho puriso</bold>ti idaṃ satthā rohiṇīnadītīre viharanto ñātakānaṃ kalahaṃ ārabbha kathesi. Vatthu pana <bold>kuṇālajātake</bold> (jā. 2.21.kuṇālajātaka) āvi bhavissati. Tadā pana satthā ñātake āmantetvā – mahārājā, atīte bārāṇasiyaṃ brahmadatte rajjaṃ kārente bahinagare vaḍḍhakigāmo ahosi. Tatreko brāhmaṇavaḍḍhakī araññato dārūni āharitvā rathaṃ katvā jīvikaṃ kappesi. Tadā himavantapadese mahāphandanarukkho ahosi <pageBreak edition="Pali Text Society" number="4.0208" />. Eko kāḷasīho gocaraṃ pariyesitvā āgantvā tassa mūle nipajji. Athassa ekadivasaṃ vāte paharante eko sukkhadaṇḍako patitvā khandhe avatthāsi. So thokaṃ khandhena rujantena bhītatasito uṭṭhāya pakkhanditvā puna nivatto āgatamaggaṃ olokento kiñci adisvā ‘‘añño maṃ sīho vā byaggho vā anubandhanto natthi, imasmiṃ pana rukkhe nibbattadevatā maṃ ettha nipajjantaṃ na sahati maññe, hotu jānissāmī’’ti aṭṭhāne kopaṃ bandhitvā rukkhaṃ paharitvā ‘‘neva tava rukkhassa pattaṃ khādāmi, na sākhaṃ bhañjāmi, idha aññe mige vasante sahasi, maṃ na sahasi, ko mayhaṃ doso atthi, katipāhaṃ āgamehi, samūlaṃ te rukkhaṃ uppāṭetvā khaṇḍākhaṇḍikaṃ chedāpessāmī’’ti rukkhadevataṃ tajjetvā ekaṃ purisaṃ upadhārento vicari. Tadā so brāhmaṇavaḍḍhakī dve tayo manusse ādāya rathadārūnaṃ atthāya yānakena taṃ padesaṃ gantvā ekasmiṃ ṭhāne yānakaṃ ṭhapetvā vāsipharasuhattho rukkhe upadhārento phandanasamīpaṃ agamāsi. Kāḷasīho taṃ disvā ‘‘ajja, mayā paccāmittassa piṭṭhiṃ daṭṭhuṃ vaṭṭatī’’ti gantvā rukkhamūle aṭṭhāsi <pageBreak edition="Vipassana Research Institut" number="4.0186" />. Vaḍḍhakī ca ito cito oloketvā <pageBreak edition="Myanmar" number="4.0209" /> phandanasamīpena pāyāsi. So ‘‘yāva eso nātikkamati, tāvadevassa kathessāmī’’ti cintetvā paṭhamaṃ gāthamāha –</paragraph>
    <hangnum line="71" number="14"></hangnum>
    <gatha1 line="72"> ‘‘Kuṭhārihattho puriso, vanamogayha tiṭṭhasi;</gatha1>
    <gathalast line="73">Puṭṭho me samma akkhāhi, kiṃ dāruṃ chetumicchasī’’ti.</gathalast>
    <paragraph line="74">Tattha <bold>puriso</bold>ti tvaṃ kuṭhārihattho eko puriso imaṃ vanaṃ ogayha tiṭṭhasīti.</paragraph>
    <paragraph line="75">So tassa vacanaṃ sutvā ‘‘acchariyaṃ vata bho, na vata me ito pubbe migo manussavācaṃ bhāsanto diṭṭhapubbo, esa rathānucchavikaṃ <pageBreak edition="Pali Text Society" number="4.0209" /> dāruṃ jānissati, pucchissāmi na’’nti cintetvā dutiyaṃ gāthamāha –</paragraph>
    <hangnum line="76" number="15"></hangnum>
    <gatha1 line="77"> ‘‘Isso vanāni carasi, samāni visamāni ca;</gatha1>
    <gathalast line="78">Puṭṭho me samma akkhāhi, kiṃ dāruṃ nemiyā daḷha’’nti.</gathalast>
    <paragraph line="79">Tattha <bold>isso</bold>ti tvampi eko kāḷasīho vanāni carasi, tvaṃ rathānucchavikaṃ dāruṃ jānissasīti.</paragraph>
    <paragraph line="80">Taṃ sutvā kāḷasīho ‘‘idāni me manoratho matthakaṃ pāpuṇissatī’’ti cintetvā tatiyaṃ gāthamāha –</paragraph>
    <hangnum line="81" number="16"></hangnum>
    <gatha1 line="82"> ‘‘Neva sālo na khadiro, nāssakaṇṇo kuto dhavo;</gatha1>
    <gathalast line="83">Rukkho ca phandano nāma, taṃ dāruṃ nemiyā daḷha’’nti.</gathalast>
    <paragraph line="84">So taṃ sutvā somanassajāto ‘‘sudivasena vatamhi ajja araññaṃ paviṭṭho, tiracchānagato me rathānucchavikaṃ dāruṃ ācikkhati, aho sādhū’’ti pucchanto catutthaṃ gāthamāha –</paragraph>
    <hangnum line="85" number="17"></hangnum>
    <gatha1 line="86"> ‘‘Kīdisānissa pattāni, khandho vā pana kīdiso;</gatha1>
    <gathalast line="87">Puṭṭho me samma akkhāhi, yathā jānemu phandana’’nti.</gathalast>
    <paragraph line="88">Athassa <pageBreak edition="Vipassana Research Institut" number="4.0187" /> so ācikkhanto dve gāthā abhāsi –</paragraph>
    <hangnum line="89" number="18"></hangnum>
    <gatha1 line="90"> ‘‘Yassa sākhā palambanti, namanti na ca bhañjare;</gatha1>
    <gathalast line="91">So rukkho phandano nāma, yassa mūle ahaṃ ṭhito.</gathalast>
    <hangnum line="92" number="19"></hangnum>
    <gatha1 line="93"> ‘‘Arānaṃ <pageBreak edition="Myanmar" number="4.0210" /> cakkanābhīnaṃ, īsānemirathassa ca;</gatha1>
    <gathalast line="94">Sabbassa te kammaniyo, ayaṃ hessati phandano’’ti.</gathalast>
    <paragraph line="95">Tattha <bold>‘‘arāna’’</bold>nti idaṃ so ‘‘kadācesa imaṃ rukkhaṃ na gaṇheyya, guṇampissa kathessāmī’’ti cintetvā evamāha. Tattha <bold>īsānemirathassa cā</bold>ti īsāya ca nemiyā ca sesassa ca rathassa sabbassa te esa kammaniyo kammakkhamo bhavissatīti.</paragraph>
    <paragraph line="96">So evaṃ ācikkhitvā tuṭṭhamānaso ekamante vicari, vaḍḍhakīpi rukkhaṃ chindituṃ ārabhi. Rukkhadevatā cintesi ‘‘mayā etassa upari na kiñci pātitaṃ, ayaṃ aṭṭhāne āghātaṃ bandhitvā mama vimānaṃ nāseti, ahañca vinassissāmi, ekenupāyena <pageBreak edition="Pali Text Society" number="4.0210" /> imañca issaṃ vināsessāmī’’ti. Sā vanakammikapuriso viya hutvā tassa santikaṃ āgantvā pucchi ‘‘bho purisa manāpo te rukkho laddho, imaṃ chinditvā kiṃ karissasī’’ti? ‘‘Rathanemiṃ karissāmī’’ti. ‘‘Iminā rukkhena ratho bhavissatī’’ti kena te akkhātanti. ‘‘Ekena kāḷasīhenā’’ti. ‘‘Sādhu suṭṭhu tena akkhātaṃ, iminā rukkhena ratho sundaro bhavissati, kāḷasīhassa galacammaṃ uppāṭetvā caturaṅgulamatte ṭhāne ayapaṭṭena viya nemimaṇḍale parikkhitte nemi ca thirā bhavissati, bahuñca dhanaṃ labhissasī’’ti. ‘‘Kāḷasīhacammaṃ kuto lacchāmī’’ti? ‘‘Tvaṃ bālakosi, ayaṃ tava rukkho vane ṭhito na palāyati, tvaṃ yena te rukkho akkhāto, tassa santikaṃ gantvā ‘sāmi tayā dassitarukkhaṃ kataraṭṭhāne chindāmī’ti vañcetvā ānehi, atha naṃ nirāsaṅkaṃ ‘idha ca ettha ca chindā’ti mukhatuṇḍaṃ pasāretvā ācikkhantaṃ tikhiṇena mahāpharasunā koṭṭetvā jīvitakkhayaṃ pāpetvā cammaṃ ādāya varamaṃsaṃ khāditvā rukkhaṃ chindā’’ti veraṃ appesi. Tamatthaṃ pakāsento satthā imā gāthā āha –</paragraph>
    <hangnum line="97" number="20"></hangnum>
    <gatha1 line="98"> ‘‘Iti phandanarukkhopi, tāvade ajjhabhāsatha;</gatha1>
    <gathalast line="99">Mayhampi vacanaṃ atthi, bhāradvāja suṇohi me.</gathalast>
    <hangnum line="100" number="21"></hangnum>
    <gatha1 line="101"> ‘‘Issassa <pageBreak edition="Vipassana Research Institut" number="4.0188" /> upakkhandhamhā, ukkacca caturaṅgulaṃ;</gatha1>
    <gathalast line="102">Tena nemiṃ pasāresi, evaṃ daḷhataraṃ siyā.</gathalast>
    <hangnum line="103" number="22"></hangnum>
    <gatha1 line="104"> ‘‘Iti phandanarukkhopi, veraṃ appesi tāvade;</gatha1>
    <gathalast line="105">Jātānañca ajātānaṃ, issānaṃ dukkhamāvahī’’ti.</gathalast>
    <paragraph line="106">Tattha <pageBreak edition="Myanmar" number="4.0211" /><bold>bhāradvājā</bold>ti taṃ gottena ālapati. <bold>Upakkhandhamhā</bold>ti khandhato. <bold>Ukkaccā</bold>ti ukkantitvā.</paragraph>
    <paragraph line="107">Vaḍḍhakī rukkhadevatāya vacanaṃ sutvā ‘‘aho ajja mayhaṃ maṅgaladivaso’’ti kāḷasīhaṃ ghātetvā rukkhaṃ chetvā pakkāmi. Tamatthaṃ <pageBreak edition="Pali Text Society" number="4.0211" /> pakāsento satthā āha –</paragraph>
    <hangnum line="108" number="23"></hangnum>
    <gatha1 line="109"> ‘‘Iccevaṃ phandano issaṃ, isso ca pana phandanaṃ;</gatha1>
    <gathalast line="110">Aññamaññaṃ vivādena, aññamaññamaghātayuṃ.</gathalast>
    <hangnum line="111" number="24"></hangnum>
    <gatha1 line="112"> ‘‘Evameva manussānaṃ, vivādo yattha jāyati;</gatha1>
    <gathalast line="113">Mayūranaccaṃ naccanti, yathā te issaphandanā.</gathalast>
    <hangnum line="114" number="25"></hangnum>
    <gatha1 line="115"> ‘‘Taṃ vo vadāmi bhaddaṃ vo, yāvantettha samāgatā;</gatha1>
    <gathalast line="116">Sammodatha mā vivadatha, mā hotha issaphandanā.</gathalast>
    <hangnum line="117" number="26"></hangnum>
    <gatha1 line="118"> ‘‘Sāmaggimeva sikkhetha, buddhehetaṃ pasaṃsitaṃ;</gatha1>
    <gathalast line="119">Sāmaggirato dhammaṭṭho, yogakkhemā na dhaṃsatī’’ti.</gathalast>
    <paragraph line="120">Tattha <bold>aghātayu</bold>nti ghātāpesuṃ. <bold>Mayūranaccaṃ naccantī</bold>ti mahārājā yattha hi manussānaṃ vivādo hoti, tattha yathā nāma mayūrā naccantā paṭicchādetabbaṃ rahassaṅgaṃ pākaṭaṃ karonti, evaṃ manussā aññamaññassa randhaṃ pakāsentā mayūranaccaṃ naccanti nāma. Yathā te issaphandanā aññamaññassa randhaṃ pakāsentā nacciṃsu nāma. <bold>Taṃ vo</bold>ti tena kāraṇena tumhe vadāmi. <bold>Bhaddaṃ vo</bold>ti bhaddaṃ tumhākaṃ hotu. <bold>Yāvantetthā</bold>ti yāvanto ettha issaphandanasadisā mā ahuvattha. <bold>Sāmaggimeva sikkhethā</bold>ti samaggabhāvameva tumhe sikkhatha, idaṃ paññāvuddhehi paṇḍitehi pasaṃsitaṃ <pageBreak edition="Vipassana Research Institut" number="4.0189" />. <bold>Dhammaṭṭho</bold>ti sucaritadhamme ṭhito. <bold>Yogakkhemā na dhaṃsatī</bold>ti yogehi khemā nibbānā na parihāyatīti nibbānena desanākūṭaṃ gaṇhi. Sakyarājāno dhammakathaṃ sutvā samaggā jātā.</paragraph>
    <paragraph line="121">Satthā imaṃ dhammadesanaṃ āharitvā jātakaṃ samodhānesi ‘‘tadā taṃ kāraṇaṃ viditvā tasmiṃ vanasaṇḍe nivutthadevatā ahameva ahosi’’nti.</paragraph>
    <centered line="122">Phandanajātakavaṇṇanā dutiyā.</centered>
    <hangnum line="123"></hangnum>
    <paragraph line="124"> [476] 3. Javanahaṃsajātakavaṇṇanā</paragraph>
    <paragraph line="125"><bold>Idheva</bold><pageBreak edition="Myanmar" number="4.0212" /><bold>haṃsa nipatā</bold>ti idaṃ satthā jetavane viharanto <bold>daḷhadhammadhanuggahasuttantadesanaṃ</bold> (saṃ. ni. 2.228) ārabbha kathesi. Bhagavatā hi –</paragraph>
    <indent line="126">‘‘Seyyathāpi, bhikkhave, cattāro daḷhadhammā dhanuggahā susikkhitā katahatthā katūpāsanā catuddisā ṭhitā assu, atha puriso āgaccheyya ‘ahaṃ imesaṃ catunnaṃ daḷhadhammānaṃ dhanuggahānaṃ susikkhitānaṃ katahatthānaṃ katūpāsanānaṃ <pageBreak edition="Pali Text Society" number="4.0212" /> catuddisā kaṇḍe khitte apatiṭṭhite pathaviyaṃ gahetvā āharissāmī’ti. ‘‘Taṃ kiṃ maññatha, bhikkhave, ‘javano puriso paramena javena samannāgato’ti alaṃ vacanāyā’’ti? ‘‘Evaṃ bhante’’ti. Yathā ca, bhikkhave, tassa purisassa javo, yathā ca candimasūriyānaṃ javo, tato sīghataro. Yathā ca, bhikkhave, tassa purisassa javo, yathā ca candimasūriyānaṃ javo, yathā ca yā devatā candimasūriyānaṃ purato dhāvanti, tāsaṃ devatānaṃ javo, tato sīghataraṃ āyusaṅkhārā khīyanti, tasmātiha, bhikkhave, evaṃ sikkhitabbaṃ ‘appamattā viharissāmā’ti. Evañhi vo, bhikkhave, sikkhitabba’’nti –</indent>
    <unindented line="127">Imassa suttassa kathitadivasato dutiyadivase bhikkhū dhammasabhāyaṃ kathaṃ samuṭṭhāpesuṃ ‘‘āvuso, satthā attano buddhavisaye ṭhatvā imesaṃ sattānaṃ āyusaṅkhāre ittare dubbale katvā paridīpento puthujjanabhikkhū ativiya santāsaṃ pāpesi, aho buddhabalaṃ nāmā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, svāhaṃ idāni sabbaññutaṃ patto āyusaṅkhārānaṃ ittarabhāvaṃ dassetvā bhikkhū saṃvejetvā dhammaṃ desemi, mayā hi pubbe ahetukahaṃsayoniyaṃ nibbattenapi āyusaṅkhārānaṃ ittarabhāvaṃ <pageBreak edition="Vipassana Research Institut" number="4.0190" /> dassetvā bārāṇasirājānaṃ ādiṃ katvā sakalarājaparisaṃ saṃvejetvā dhammo desito’’ti vatvā atītaṃ āhari.</unindented>
    <paragraph line="128">Atīte <pageBreak edition="Myanmar" number="4.0213" /> bārāṇasiyaṃ brahmadatte rajjaṃ kārente bodhisatto javanahaṃsayoniyaṃ nibbattitvā navutihaṃsasahassaparivuto cittakūṭe paṭivasati. So ekadivasaṃ jambudīpatale ekasmiṃ sare saparivāro sayaṃjātasāliṃ khāditvā ākāse suvaṇṇakilañjaṃ pattharanto viya mahantena parivārena bārāṇasinagarassa matthakena mandamandāya vilāsagatiyā cittakūṭaṃ gacchati. Atha naṃ bārāṇasirājā disvā ‘‘imināpi mādisena raññā bhavitabba’’nti amaccānaṃ vatvā tasmiṃ sinehaṃ uppādetvā mālāgandhavilepanaṃ gahetvā mahāsattaṃ oloketvā sabbatūriyāni paggaṇhāpesi. Mahāsatto attano sakkāraṃ karontaṃ disvā haṃse pucchi ‘‘rājā <pageBreak edition="Pali Text Society" number="4.0213" />, mama evarūpaṃ sakkāraṃ karonto kiṃ paccāsīsatī’’ti? ‘‘Tumhehi saddhiṃ mittabhāvaṃ devā’’ti. ‘‘Tena hi rañño amhehi saddhiṃ mittabhāvo hotū’’ti raññā saddhiṃ mittabhāvaṃ katvā pakkāmi. Athekadivasaṃ rañño uyyānaṃ gatakāle anotattadahaṃ gantvā ekena pakkhena udakaṃ, ekena candanacuṇṇaṃ ādāya āgantvā rājānaṃ tena udakena nhāpetvā candanacuṇṇena okiritvā mahājanassa passantasseva saparivāro cittakūṭaṃ agamāsi. Tato paṭṭhāya rājā mahāsattaṃ daṭṭhukāmo hutvā ‘‘sahāyo me ajja āgamissati, sahāyo me ajja āgamissatī’’ti āgamanamaggaṃ olokento acchati.</paragraph>
    <paragraph line="129">Tadā mahāsattassa kaniṭṭhā dve haṃsapotakā ‘‘sūriyena saddhiṃ javissāmā’’ti mantetvā mahāsattassa ārocesuṃ ‘‘mayaṃ sūriyena saddhiṃ javissāmā’’ti. ‘‘Tātā, sūriyajavo nāma sīgho, sūriyena saddhiṃ javituṃ na sakkhissatha, antarāva vinassissatha, mā gamitthā’’ti. Te dutiyampi tatiyampi yāciṃsu, bodhisattopi te yāvatatiyaṃ vāresiyeva. Te mānathaddhā attano balaṃ ajānantā mahāsattassa anācikkhitvāva ‘‘sūriyena saddhiṃ javissāmā’’ti sūriye anuggateyeva gantvā yugandharamatthake nisīdiṃsu. Mahāsatto te adisvā ‘‘kahaṃ nu kho gatā’’ti pucchitvā taṃ pavattiṃ sutvā cintesi ‘‘te sūriyena saddhiṃ javituṃ na sakkhissanti, antarāva vinassissanti, jīvitaṃ tesaṃ dassāmī’’ti. Sopi gantvā yugandharamatthakeyeva nisīdi. Atha uggate sūriyamaṇḍale haṃsapotakā uppatitvā sūriyena saddhiṃ pakkhandiṃsu, mahāsattopi tehi saddhiṃ pakkhandi. Kaniṭṭhabhātiko <pageBreak edition="Myanmar" number="4.0214" /> yāva pubbaṇhasamayā javitvā kilami, pakkhasandhīsu aggiuṭṭhānakālo viya ahosi. So bodhisattassa saññaṃ adāsi ‘‘bhātika, na sakkomī’’ti. Atha naṃ mahāsatto ‘‘mā bhāyi, jīvitaṃ te dassāmī’’ti pakkhapañjarena parikkhipitvā <pageBreak edition="Vipassana Research Institut" number="4.0191" /> assāsetvā cittakūṭapabbataṃ netvā haṃsānaṃ majjhe ṭhapetvā puna pakkhanditvā sūriyaṃ patvā itarena saddhiṃ pāyāsi. Sopi yāva upakaṭṭhamajjhanhikā sūriyena <pageBreak edition="Pali Text Society" number="4.0214" /> saddhiṃ javitvā kilami, pakkhasandhīsu aggiuṭṭhānakālo viya ahosi. Tadā bodhisattassa saññaṃ adāsi ‘‘bhātika, na sakkomī’’ti. Tampi mahāsatto tatheva samassāsetvā pakkhapañjarenādāya cittakūṭameva agamāsi. Tasmiṃ khaṇe sūriyo nabhamajjhaṃ pāpuṇi.</paragraph>
    <paragraph line="130">Atha mahāsatto ‘‘mama ajja sarīrabalaṃ vīmaṃsissāmī’’ti cintetvā ekavegena pakkhanditvā yugandharamatthake nisīditvā tato uppatitvā ekavegena sūriyaṃ pāpuṇitvā kālena purato, kālena pacchato javitvā cintesi ‘‘mayhaṃ sūriyena saddhiṃ javanaṃ nāma niratthakaṃ ayonisomanasikārasambhūtaṃ, kiṃ me iminā, bārāṇasiṃ gantvā mama sahāyakassa rañño atthayuttaṃ dhammayuttaṃ kathaṃ kathessāmī’’ti. So nivattitvā sūriye nabhamajjhaṃ anatikkanteyeva sakalacakkavāḷagabbhaṃ antantena anusaṃyāyitvā vegaṃ parihāpento sakalajambudīpaṃ antantena anusaṃyāyitvā bārāṇasiṃ pāpuṇi. Dvādasayojanikaṃ sakalanagaraṃ haṃsacchannaṃ viya ahosi, chiddaṃ nāma na paññāyi, anukkamena vege parihāyante ākāse chiddāni paññāyiṃsu. Mahāsatto vegaṃ parihāpetvā ākāsato otaritvā sīhapañjarassa abhimukhaṭṭhāne aṭṭhāsi. Rājā ‘‘āgato me sahāyo’’ti somanassappatto tassa nisīdanatthāya kañcanapīṭhaṃ paññapetvā ‘‘samma, pavisa, idha nisīdā’’ti vatvā paṭhamaṃ gāthamāha –</paragraph>
    <hangnum line="131" number="27"></hangnum>
    <gatha1 line="132"> ‘‘Idheva haṃsa nipata, piyaṃ me tava dassanaṃ;</gatha1>
    <gathalast line="133">Issarosi anuppatto, yamidhatthi pavedayā’’ti.</gathalast>
    <paragraph line="134">Tattha <bold>‘‘idhā’’</bold>ti kañcanapīṭhaṃ sandhāyāha. <bold>Nipatā</bold>ti nisīda. <bold>Issarosī</bold>ti tvaṃ imassa ṭhānassa issaro sāmi hutvā āgatosīti vadati. <bold>Yamidhatthi pavedayā</bold>ti <pageBreak edition="Myanmar" number="4.0215" /> yaṃ imasmiṃ nivesane atthi, taṃ aparisaṅkanto amhākaṃ kathehīti.</paragraph>
    <paragraph line="135">Mahāsatto kañcanapīṭhe nisīdi. Rājā satapākasahassapākehi telehi tassa pakkhantarāni makkhetvā kañcanataṭṭake madhulāje ca madhurodakañca sakkharodakañca dāpetvā madhurapaṭisanthāraṃ katvā <pageBreak edition="Pali Text Society" number="4.0215" /> ‘‘samma, tvaṃ ekakova āgatosi, kuhiṃ agamitthā’’ti pucchi. So taṃ pavattiṃ vitthārena kathesi. Atha naṃ rājā āha ‘‘samma, mamapi sūriyena saddhiṃ javitavegaṃ dassehī’’ti. Mahārāja, na sakkā so vego dassetunti. Tena hi me sarikkhakamattaṃ <pageBreak edition="Vipassana Research Institut" number="4.0192" /> dassehīti. Sādhu, mahārāja, sarikkhakamattaṃ dassessāmi, akkhaṇavedhī dhanuggahe sannipātehīti. Rājā sannipātesi. Mahāsatto cattāro dhanuggahe gahetvā nivesanā oruyha rājaṅgaṇe silāthambhaṃ nikhaṇāpetvā attano gīvāyaṃ ghaṇṭaṃ bandhāpetvā silāthambhamatthake nisīditvā cattāro dhanuggahe thambhaṃ nissāya catuddisābhimukhe ṭhapetvā ‘‘mahārāja, ime cattāro janā ekappahāreneva catuddisābhimukhā cattāri kaṇḍāni khipantu, tāni ahaṃ pathaviṃ appattāneva āharitvā etesaṃ pādamūle pātessāmi. Mama kaṇḍagahaṇatthāya gatabhāvaṃ ghaṇṭasaddasaññāya jāneyyāsi, maṃ pana na passissasī’’ti vatvā tehi ekappahāreneva khittakaṇḍāni āharitvā tesaṃ pādamūle pātetvā silāthambhamatthake nisinnameva attānaṃ dassetvā ‘‘diṭṭho te, mahārāja, mayhaṃ vego’’ti vatvā ‘‘mahārāja, ayaṃ vego mayhaṃ neva uttamo, majjhimo, paritto lāmakavego esa, evaṃ sīgho, mahārāja, amhākaṃ vego’’ti āha.</paragraph>
    <paragraph line="136">Atha naṃ rājā pucchi ‘‘samma, atthi pana tumhākaṃ vegato añño sīghataro vego’’ti? ‘‘Āma, mahārāja, amhākaṃ uttamavegatopi sataguṇena sahassaguṇena satasahassaguṇena imesaṃ sattānaṃ āyusaṅkhārā sīghataraṃ khīyanti bhijjanti, khayaṃ gacchantī’’ti khaṇikanirodhavasena rūpadhammānaṃ nirodhaṃ dasseti, tato nāmadhammānaṃ. Rājā mahāsattassa kathaṃ sutvā maraṇabhayabhīto satiṃ paccupaṭṭhāpetuṃ asakkonto bhūmiyaṃ pati, mahājano utrāsaṃ patto ahosi. Rañño mukhaṃ udakena siñcitvā <pageBreak edition="Myanmar" number="4.0216" /> satiṃ labhāpesi. Atha naṃ mahāsatto ‘‘mahārāja, mā bhāyi, maraṇassatiṃ <pageBreak edition="Pali Text Society" number="4.0216" /> bhāvehi, dhammaṃ carāhi, dānādīni puññāni karohi, appamatto hohi, devā’’ti ovadi. Atha rājā ‘‘sāmi, mayaṃ tumhādisena ñāṇabalasampannena ācariyena vinā vasituṃ na sakkhissāma, cittakūṭaṃ agantvā mayhaṃ dhammaṃ desento mayhaṃ ovādācariyo hutvā idheva vasāhī’’ti yācanto dve gāthā abhāsi –</paragraph>
    <hangnum line="137" number="28"></hangnum>
    <gatha1 line="138"> ‘‘Savanena ekassa piyā bhavanti, disvā panekassa viyeti chando;</gatha1>
    <gathalast line="139">Disvā ca sutvā ca piyā bhavanti, kaccinnu me pīyasi dassanena.</gathalast>
    <hangnum line="140" number="29"></hangnum>
    <gatha1 line="141"> ‘‘Savanena piyo mesi, bhiyyo cāgamma dassanaṃ;</gatha1>
    <gathalast line="142">Evaṃ piyadassano me, vasa haṃsa mamantike’’ti.</gathalast>
    <paragraph line="143">Tāsaṃ attho – samma haṃsarāja savanena ekassa ekacce piyā honti, ‘‘evaṃ guṇo nāmā’’ti sutvā savanena piyāyati, ekassa pana ekacce disvāva chando vigacchati, pemaṃ antaradhāyati <pageBreak edition="Vipassana Research Institut" number="4.0193" />, khādituṃ āgatā yakkhā viya upaṭṭhahanti, ekassa ekacce disvā ca sutvā cāti ubhayathāpi piyā honti, tena taṃ pucchāmi. <bold>Kaccinnu me pīyasi dassanenā</bold>ti kacci nu tvaṃ maṃ piyāyasi, mayhaṃ pana tvaṃ savanena piyova, dassanaṃ panāgamma atipiyova. Evaṃ mama piyadassano samāno cittakūṭaṃ agantvā idha mama santike vasāti.</paragraph>
    <paragraph line="144">Bodhisatto āha –</paragraph>
    <hangnum line="145" number="30"></hangnum>
    <gatha1 line="146"> ‘‘Vaseyyāma tavāgāre, niccaṃ sakkatapūjitā;</gatha1>
    <gathalast line="147">Matto ca ekadā vajje, haṃsarājaṃ pacantu me’’ti.</gathalast>
    <paragraph line="148">Tattha <bold>matto ca ekadā</bold>ti mahārāja, mayaṃ tava ghare niccaṃ pūjitā vaseyyāma, tvaṃ pana kadāci surāmadamatto maṃsakhādanatthaṃ ‘‘haṃsarājaṃ pacantu me’’ti vadeyyāsi, atha evaṃ tava anujīvino maṃ māretvā paceyyuṃ, tadāhaṃ kiṃ karissāmīti.</paragraph>
    <paragraph line="149">Athassa <pageBreak edition="Pali Text Society" number="4.0217" /><pageBreak edition="Myanmar" number="4.0217" /> rājā ‘‘tena hi majjameva na pivissāmī’’ti paṭiññaṃ dātuṃ imaṃ gāthamāha –</paragraph>
    <hangnum line="150" number="31"></hangnum>
    <gatha1 line="151"> ‘‘Dhiratthu taṃ majjapānaṃ, yaṃ me piyataraṃ tayā;</gatha1>
    <gathalast line="152">Na cāpi majjaṃ pissāmi, yāva me vacchasī ghare’’ti.</gathalast>
    <paragraph line="153">Tato paraṃ bodhisatto cha gāthā āha –</paragraph>
    <hangnum line="154" number="32"></hangnum>
    <gatha1 line="155"> ‘‘Suvijānaṃ siṅgālānaṃ, sakuṇānañca vassitaṃ;</gatha1>
    <gathalast line="156">Manussavassitaṃ rāja, dubbijānataraṃ tato.</gathalast>
    <hangnum line="157" number="33"></hangnum>
    <gatha1 line="158"> ‘‘Api ce maññatī poso, ñāti mitto sakhāti vā;</gatha1>
    <gathalast line="159">Yo pubbe sumano hutvā, pacchā sampajjate diso.</gathalast>
    <hangnum line="160" number="34"></hangnum>
    <gatha1 line="161"> ‘‘Yasmiṃ mano nivisati, avidūre sahāpi so;</gatha1>
    <gathalast line="162">Santikepi hi so dūre, yasmiṃ nāvisate mano.</gathalast>
    <hangnum line="163" number="35"></hangnum>
    <gatha1 line="164"> ‘‘Antopi <pageBreak edition="Vipassana Research Institut" number="4.0194" /> so hoti pasannacitto, pāraṃ samuddassa pasannacitto;</gatha1>
    <gathalast line="165">Antopi so hoti paduṭṭhacitto, pāraṃ samuddassa paduṭṭhacitto.</gathalast>
    <hangnum line="166" number="36"></hangnum>
    <gatha1 line="167"> ‘‘Saṃvasantā vivasanti, ye disā te rathesabha;</gatha1>
    <gathalast line="168">Ārā santo saṃvasanti, manasā raṭṭhavaḍḍhana.</gathalast>
    <hangnum line="169" number="37"></hangnum>
    <gatha1 line="170"> ‘‘Aticiraṃ nivāsena, piyo bhavati appiyo;</gatha1>
    <gathalast line="171">Āmanta kho taṃ gacchāma, purā te homa appiyā’’ti.</gathalast>
    <paragraph line="172">Tattha <bold>vassita</bold>nti mahārāja, tiracchānagatā ujuhadayā, tena tesaṃ vassitaṃ suvijānaṃ, manussā pana kakkhaḷā, tasmā tesaṃ vacanaṃ dubbijānataranti attho. <bold>Yo pubbe</bold>ti yo puggalo paṭhamameva attamano hutvā ‘‘tvaṃ mayhaṃ ñātako mitto pāṇasamo sakhā’’ti api evaṃ maññati, sveva pacchā diso verī sampajjati, evaṃ dubbijānaṃ nāma manussahadayanti. <bold>Nivisatī</bold>ti mahārāja, yasmiṃ puggale pemavasena mano nivisati, so dūre <pageBreak edition="Myanmar" number="4.0218" /> vasantopi avidūre sahāpi vasatiyeva nāma. Yasmiṃ pana puggale mano na nivisati apeti, so santike vasantopi dūreyeva.</paragraph>
    <paragraph line="173"><bold>Antopi so hotī</bold>ti mahārāja, yo sahāyo pasannacitto, so cittena allīnattā pāraṃ samuddassa vasantopi antoyeva <pageBreak edition="Pali Text Society" number="4.0218" /> hoti. Yo pana paduṭṭhacitto, so cittena anallīnattā anto vasantopi pāraṃ samuddassa nāma. <bold>Ye disā te</bold>ti ye verino paccatthikā, te ekato vasantāpi dūre vasantiyeva nāma. Santo pana paṇḍitā ārā ṭhitāpi mettābhāvitena manasā āvajjentā saṃvasantiyeva. <bold>Purā te homā</bold>ti yāva tava appiyā na homa, tāvadeva taṃ āmantetvā gacchāmāti vadati.</paragraph>
    <paragraph line="174">Atha naṃ rājā āha –</paragraph>
    <hangnum line="175" number="38"></hangnum>
    <gatha1 line="176"> ‘‘Evaṃ ce yācamānānaṃ, añjaliṃ nāvabujjhasi;</gatha1>
    <gatha2 line="177">Paricārakānaṃ sataṃ, vacanaṃ na karosi no;</gatha2>
    <gathalast line="178">Evaṃ taṃ abhiyācāma, puna kayirāsi pariyāya’’nti.</gathalast>
    <paragraph line="179">Tattha <pageBreak edition="Vipassana Research Institut" number="4.0195" /><bold>evaṃ ce</bold>ti sace haṃsarāja, evaṃ añjaliṃ paggayha yācamānānaṃ amhākaṃ imaṃ añjaliṃ nāvabujjhasi, tava paricārakānaṃ samānānaṃ vacanaṃ na karosi, atha naṃ evaṃ yācāma. <bold>Puna kayirāsi pariyāya</bold>nti kālena kālaṃ idha āgamanāya vāraṃ kareyyāsīti attho.</paragraph>
    <paragraph line="180">Tato bodhisatto āha –</paragraph>
    <hangnum line="181" number="39"></hangnum>
    <gatha1 line="182"> ‘‘Evaṃ ce no viharataṃ, antarāyo na hessati;</gatha1>
    <gatha2 line="183">Tuyhaṃ cāpi mahārāja, mayhañca raṭṭhavaḍḍhana;</gatha2>
    <gathalast line="184">Appeva nāma passemu, ahorattānamaccaye’’ti.</gathalast>
    <paragraph line="185">Tattha <bold>evaṃ ce no</bold>ti mahārāja, mā cintayittha, sace amhākampi evaṃ viharantānaṃ jīvitantarāyo na bhavissati, appeva nāma ubho aññamaññaṃ passissāma, apica tvaṃ mayā dinnaṃ ovādameva mama ṭhāne ṭhapetvā evaṃ ittarajīvite lokasannivāse appamatto hutvā dānādīni puññāni karonto dasa rājadhamme akopetvā dhammena rajjaṃ kārehi, evañhi <pageBreak edition="Myanmar" number="4.0219" /> me ovādaṃ karonto maṃ passissatiyevāti. Evaṃ mahāsatto rājānaṃ ovaditvā cittakūṭapabbatameva gato.</paragraph>
    <paragraph line="186">Satthā imaṃ dhammadesanaṃ āharitvā ‘‘evaṃ, bhikkhave, pubbe tiracchānayoniyaṃ nibbattenapi mayā āyusaṅkhārānaṃ dubbalabhāvaṃ dassetvā dhammo desito’’ti vatvā jātakaṃ samodhānesi – ‘‘tadā rājā ānando ahosi, kaniṭṭho moggallāno, majjhimo sāriputto, sesahaṃsagaṇā buddhaparisā, javanahaṃso pana ahameva ahosi’’nti.</paragraph>
    <centered line="187">Javanahaṃsajātakavaṇṇanā tatiyā.</centered>
    <hangnum line="188"></hangnum>
    <paragraph line="189"> [477] 4. Cūḷanāradajātakavaṇṇanā</paragraph>
    <paragraph line="190"><bold>Na</bold><pageBreak edition="Pali Text Society" number="4.0219" /><bold>te kaṭṭhāni bhinnānī</bold>ti idaṃ satthā jetavane viharanto thullakumārikāpalobhanaṃ ārabbha kathesi. Sāvatthivāsino kirekassa kulassa pannarasasoḷasavassuddesikā dhītā ahosi sobhaggappattā, na ca naṃ koci vāresi. Athassā mātā cintesi ‘‘mama dhītā vayappattā, na ca naṃ koci vāreti, āmisena macchaṃ viya etāya ekaṃ sākiyabhikkhuṃ palobhetvā uppabbājetvā <pageBreak edition="Vipassana Research Institut" number="4.0196" /> taṃ nissāya jīvissāmī’’ti. Tadā ca sāvatthivāsī eko kulaputto sāsane uraṃ datvā pabbajitvā upasampannakālato paṭṭhāya sikkhākāmataṃ pahāya ālasiyo sarīramaṇḍanamanuyutto vihāsi. Mahāupāsikā gehe yāgukhādanīyabhojanīyāni sampādetvā dvāre ṭhatvā antaravīthiyā gacchantesu bhikkhūsu ekaṃ bhikkhuṃ rasataṇhāya bandhitvā gahetuṃ sakkuṇeyyarūpaṃ upadhārentī tepiṭakaābhidhammikavinayadharānaṃ mahantena parivārena gacchantānaṃ antare kañci gayhupagaṃ adisvā tesaṃ pacchato gacchantānaṃ madhuradhammakathikānaṃ acchinnavalāhakasadisānaṃ piṇḍapātikānampi antare kañci adisvāva ekaṃ yāva bahi apaṅgā akkhīni añjetvā kese osaṇhetvā dukūlantaravāsakaṃ nivāsetvā ghaṭitamaṭṭhaṃ cīvaraṃ pārupitvā maṇivaṇṇapattaṃ ādāya manoramaṃ chattaṃ dhārayamānaṃ vissaṭṭhindriyaṃ kāyadaḷhibahulaṃ āgacchantaṃ disvā ‘‘imaṃ sakkā gaṇhitu’’nti gantvā vanditvā pattaṃ gahetvā ‘‘etha <pageBreak edition="Myanmar" number="4.0220" />, bhante’’ti gharaṃ ānetvā nisīdāpetvā yāguādīhi parivisitvā katabhattakiccaṃ taṃ bhikkhuṃ ‘‘bhante, ito paṭṭhāya idhevāgaccheyyāthā’’ti āha. Sopi tato paṭṭhāya tattheva gantvā aparabhāge vissāsiko ahosi.</paragraph>
    <paragraph line="191">Athekadivasaṃ mahāupāsikā tassa savanapathe ṭhatvā ‘‘imasmiṃ gehe upabhogaparibhogamattā atthi, tathārūpo pana me putto vā jāmātā vā gehaṃ vicārituṃ samattho natthī’’ti āha. So tassā vacanaṃ sutvā ‘‘kimatthaṃ nu kho kathetī’’ti thokaṃ hadaye viddho viya ahosi. Sā dhītaraṃ āha ‘‘imaṃ palobhetvā tava vase vattāpehī’’ti. Sā tato paṭṭhāya maṇḍitapasādhitā itthikuttavilāsehi taṃ palobhesi. Thullakumārikāti <pageBreak edition="Pali Text Society" number="4.0220" /> na ca thūlasarīrā daṭṭhabbā, thūlā vā hotu kisā vā, pañcakāmaguṇikarāgena pana thūlatāya ‘‘thullakumārikā’’ti vuccati. So daharo kilesavasiko hutvā ‘‘na dānāhaṃ buddhasāsane patiṭṭhātuṃ sakkhissāmī’’ti cintetvā ‘‘vihāraṃ gantvā pattacīvaraṃ niyyādetvā asukaṭṭhānaṃ nāma gamissāmi, tatra me vatthāni pesethā’’ti vatvā vihāraṃ gantvā pattacīvaraṃ niyyādetvā ‘‘ukkaṇṭhitosmī’’ti ācariyupajjhāye āha. Te taṃ ādāya satthu santikaṃ netvā ‘‘ayaṃ bhikkhu ukkaṇṭhito’’ti ārocesuṃ. Satthā ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘saccaṃ, bhante’’ti vutte ‘‘kena ukkaṇṭhāpitosī’’ti vatvā ‘‘thullakumārikāya, bhante’’ti vutte ‘‘bhikkhu pubbepesā tava araññe vasantassa brahmacariyantarāyaṃ katvā mahantaṃ anatthamakāsi, puna tvaṃ etameva nissāya kasmā ukkaṇṭhitosī’’ti vatvā bhikkhūhi yācito atītaṃ āhari.</paragraph>
    <paragraph line="192">Atīte <pageBreak edition="Vipassana Research Institut" number="4.0197" /> bārāṇasiyaṃ brahmadatte rajjaṃ kārente bodhisatto kāsiraṭṭhe mahābhoge brāhmaṇakule nibbattitvā uggahitasippo kuṭumbaṃ saṇṭhapesi, athassa bhariyā ekaṃ puttaṃ vijāyitvā kālamakāsi. So ‘‘yatheva me piyabhariyāya, evaṃ mayipi maraṇaṃ āgamissati, kiṃ me gharāvāsena, pabbajissāmī’’ti cintetvā kāme pahāya puttaṃ ādāya himavantaṃ pavisitvā tena saddhiṃ isipabbajjaṃ pabbajitvā jhānābhiññā nibbattetvā vanamūlaphalāhāro araññe vihāsi. Tadā paccantavāsino corā janapadaṃ pavisitvā <pageBreak edition="Myanmar" number="4.0221" /> gāmaṃ paharitvā karamare gahetvā bhaṇḍikaṃ ukkhipāpetvā puna paccantaṃ pāpayiṃsu. Tesaṃ antare ekā abhirūpā kumārikā kerāṭikapaññāya samannāgatā cintesi ‘‘ime amhe gahetvā dāsibhogena paribhuñjissanti, ekena upāyena palāyituṃ vaṭṭatī’’ti. Sā ‘‘sāmi, sarīrakiccaṃ kātukāmāmhi, thokaṃ paṭikkamitvā tiṭṭhathā’’ti vatvā core vañcetvā palāyitvā araññaṃ pavisantī bodhisattassa puttaṃ assame ṭhapetvā phalāphalatthāya gatakāle pubbaṇhasamaye taṃ assamaṃ pāpuṇitvā taṃ tāpasakumāraṃ <pageBreak edition="Pali Text Society" number="4.0221" /> kāmaratiyā palobhetvā sīlamassa bhinditvā attano vase vattetvā ‘‘kiṃ te araññavāsena, ehi gāmaṃ gantvā vasissāma, tatra hi rūpādayo kāmaguṇā sulabhā’’ti āha. Sopi ‘‘sādhū’’ti sampaṭicchitvā ‘‘pitā tāva me araññato phalāphalaṃ āharituṃ gato, taṃ disvā ubhopi ekatova gamissāmā’’ti āha.</paragraph>
    <paragraph line="193">Sā cintesi – ‘‘ayaṃ taruṇadārako na kiñci jānāti, pitarā panassa mahallakakāle pabbajitena bhavitabbaṃ, so āgantvā ‘idha kiṃ karosī’ti maṃ pothetvā pāde gahetvā kaḍḍhetvā araññe khipissati, tasmiṃ anāgateyeva palāyissāmī’’ti. Atha naṃ ‘‘ahaṃ purato gacchāmi, tvaṃ pacchā āgaccheyyāsī’’ti vatvā maggasaññaṃ ācikkhitvā pakkāmi. So tassā gatakālato paṭṭhāya uppannadomanasso yathā pure kiñci vattaṃ akatvā sasīsaṃ pārupitvā antopaṇṇasālāya pajjhāyanto nipajji. Mahāsatto phalāphalaṃ ādāya āgantvā tassā padavalañjaṃ disvā ‘‘ayaṃ mātugāmassa padavalañjo, ‘‘puttassa mama sīlaṃ bhinnaṃ bhavissatī’’ti cintento paṇṇasālaṃ pavisitvā phalāphalaṃ otāretvā puttaṃ pucchanto paṭhamaṃ gāthamāha –</paragraph>
    <hangnum line="194" number="40"></hangnum>
    <gatha1 line="195"> ‘‘Na te kaṭṭhāni bhinnāni, na te udakamābhataṃ;</gatha1>
    <gathalast line="196">Aggīpi te na hāpito, kiṃ nu mandova jhāyasī’’ti.</gathalast>
    <paragraph line="197">Tattha <pageBreak edition="Vipassana Research Institut" number="4.0198" /><bold>aggīpi te na hāpito</bold>ti aggipi te na jālito. <bold>Mandovā</bold>ti nippañño andhabālo viya.</paragraph>
    <paragraph line="198">So pitu kathaṃ sutvā uṭṭhāya pitaraṃ vanditvā gāraveneva araññavāse anussāhaṃ pavedento gāthādvayamāha –</paragraph>
    <hangnum line="199" number="41"></hangnum>
    <gatha1 line="200"> ‘‘Na <pageBreak edition="Myanmar" number="4.0222" /> ussahe vane vatthuṃ, kassapāmantayāmi taṃ;</gatha1>
    <gathalast line="201">Dukkho vāso araññamhi, raṭṭhaṃ icchāmi gantave.</gathalast>
    <hangnum line="202" number="42"></hangnum>
    <gatha1 line="203"> ‘‘Yathā ahaṃ ito gantvā, yasmiṃ janapade vasaṃ;</gatha1>
    <gathalast line="204">Ācāraṃ brahme sikkheyyaṃ, taṃ dhammaṃ anusāsa ma’’nti.</gathalast>
    <paragraph line="205">Tattha <pageBreak edition="Pali Text Society" number="4.0222" /><bold>kassapāmantayāmi ta</bold>nti kassapa āmantayāmi taṃ. <bold>Gantave</bold>ti gantuṃ. <bold>Ācāra</bold>nti yasmiṃ janapade vasāmi, tattha vasanto yathā ācāraṃ janapadacārittaṃ sikkheyyaṃ jāneyyaṃ, taṃ dhammaṃ anusāsa ovadāhīti vadati.</paragraph>
    <paragraph line="206">Mahāsatto ‘‘sādhu, tāta, desacārittaṃ te kathessāmī’’ti vatvā gāthādvayamāha –</paragraph>
    <hangnum line="207" number="43"></hangnum>
    <gatha1 line="208"> ‘‘Sace araññaṃ hitvāna, vanamūlaphalāni ca;</gatha1>
    <gathalast line="209">Raṭṭhe rocayase vāsaṃ, taṃ dhammaṃ nisāmehi me.</gathalast>
    <hangnum line="210" number="44"></hangnum>
    <gatha1 line="211"> ‘‘Visaṃ mā paṭisevittho, papātaṃ parivajjaya;</gatha1>
    <gathalast line="212">Paṅke ca mā visīdittho, yatto cāsīvise care’’ti.</gathalast>
    <paragraph line="213">Tattha <bold>dhamma</bold>nti sace raṭṭhavāsaṃ rocesi, tena hi tvaṃ janapadacārittaṃ dhammaṃ nisāmehi. <bold>Yatto cāsīvise</bold>ti āsīvisassa santike yatto paṭiyatto careyyāsi, sakkonto āsīvisaṃ parivajjeyyāsīti attho.</paragraph>
    <paragraph line="214">Tāpasakumāro saṃkhittena bhāsitassa atthaṃ ajānanto pucchi –</paragraph>
    <hangnum line="215" number="45"></hangnum>
    <gatha1 line="216"> ‘‘Kiṃ <pageBreak edition="Vipassana Research Institut" number="4.0199" /> nu visaṃ papāto vā, paṅko vā brahmacārinaṃ;</gatha1>
    <gathalast line="217">Kaṃ tvaṃ āsīvisaṃ brūsi, taṃ me akkhāhi pucchito’’ti.</gathalast>
    <paragraph line="218">Itaropissa byākāsi –</paragraph>
    <hangnum line="219" number="46"></hangnum>
    <gatha1 line="220"> ‘‘Āsavo tāta lokasmiṃ, surā nāma pavuccati;</gatha1>
    <gatha2 line="221">Manuñño surabhī vaggu, sādu khuddarasūpamo;</gatha2>
    <gathalast line="222">Visaṃ tadāhu ariyā se, brahmacariyassa nārada.</gathalast>
    <hangnum line="223" number="47"></hangnum>
    <gatha1 line="224"> ‘‘Itthiyo <pageBreak edition="Myanmar" number="4.0223" /> tāta lokasmiṃ, pamattaṃ pamathenti tā;</gatha1>
    <gatha2 line="225">Haranti yuvino cittaṃ, tūlaṃ bhaṭṭhaṃva māluto;</gatha2>
    <gathalast line="226">Papāto eso akkhāto, brahmacariyassa nārada.</gathalast>
    <hangnum line="227" number="48"></hangnum>
    <gatha1 line="228"> ‘‘Lābho siloko sakkāro, pūjā parakulesu ca;</gatha1>
    <gathalast line="229">Paṅko eso ca akkhāto, brahmacariyassa nārada.</gathalast>
    <hangnum line="230" number="49"></hangnum>
    <gatha1 line="231"> ‘‘Sasatthā tāta rājāno, āvasanti mahiṃ imaṃ;</gatha1>
    <gathalast line="232">Te tādise manussinde, mahante tāta nārada.</gathalast>
    <hangnum line="233" number="50"></hangnum>
    <gatha1 line="234"> ‘‘Issarānaṃ <pageBreak edition="Pali Text Society" number="4.0223" /> adhipatīnaṃ, na tesaṃ pādato care;</gatha1>
    <gathalast line="235">Āsīvisoti akkhāto, brahmacariyassa nārada.</gathalast>
    <hangnum line="236" number="51"></hangnum>
    <gatha1 line="237"> ‘‘Bhattattho bhattakāle ca, yaṃ gehamupasaṅkame;</gatha1>
    <gathalast line="238">Yadettha kusalaṃ jaññā, tattha ghāsesanaṃ care.</gathalast>
    <hangnum line="239" number="52"></hangnum>
    <gatha1 line="240"> ‘‘Pavisitvā parakulaṃ, pānatthaṃ bhojanāya vā;</gatha1>
    <gathalast line="241">Mitaṃ khāde mitaṃ bhuñje, na ca rūpe manaṃ kare.</gathalast>
    <hangnum line="242" number="53"></hangnum>
    <gatha1 line="243"> ‘‘Goṭṭhaṃ majjaṃ kirāṭañca, sabhā nikiraṇāni ca;</gatha1>
    <gathalast line="244">Ārakā parivajjehi, yānīva visamaṃ patha’’nti.</gathalast>
    <paragraph line="245">Tattha <pageBreak edition="Vipassana Research Institut" number="4.0200" /><bold>āsavo</bold>ti pupphāsavādi. <bold>Visaṃ tadāhū</bold>ti taṃ āsavasaṅkhātaṃ suraṃ ariyā ‘‘brahmacariyassa visa’’nti vadanti. <bold>Pamatta</bold>nti muṭṭhassatiṃ. <bold>Tūlaṃ bhaṭṭhaṃvā</bold>ti rukkhā bhassitvā patitatūlaṃ viya. <bold>Akkhāto</bold>ti buddhādīhi kathito. <bold>Siloko</bold>ti kittivaṇṇo. <bold>Sakkāro</bold>ti añjalikammādi. <bold>Pūjā</bold>ti gandhamālādīhi pūjā. <bold>Paṅko</bold>ti esa osīdāpanaṭṭhena ‘‘paṅko’’ti akkhāto. <bold>Mahante</bold>ti mahantabhāvappatte. <bold>Na tesaṃ pādato care</bold>ti tesaṃ santike na care, rājakulūpako na bhaveyyāsīti attho. Rājāno hi āsīvisā viya muhutteneva kujjhitvā anayabyasanaṃ pāpenti. Apica antepurappavesane vuttādīnavavasenapettha attho veditabbo.</paragraph>
    <paragraph line="246"><bold>Bhattattho</bold>ti <pageBreak edition="Myanmar" number="4.0224" /> bhattena atthiko hutvā. <bold>Yadettha kusala</bold>nti yaṃ tesu upasaṅkamitabbesu gehesu kusalaṃ anavajjaṃ pañcaagocararahitaṃ jāneyyāsi, tattha ghāsesanaṃ careyyāsīti attho. <bold>Na ca rūpe manaṃ kare</bold>ti parakule mattaññū hutvā bhojanaṃ bhuñjantopi tattha itthirūpe manaṃ mā kareyyāsi, mā cakkhuṃ ummīletvā itthirūpe nimittaṃ gaṇheyyāsīti vadati. <bold>Goṭṭhaṃ majjaṃ kirāṭa</bold>nti ayaṃ potthakesu pāṭho, aṭṭhakathāyaṃ pana ‘‘goṭṭhaṃ majjaṃ kirāsañcā’’ti vatvā <bold>‘‘goṭṭha</bold>nti gunnaṃ ṭhitaṭṭhānaṃ. <bold>Majja</bold>nti pānāgāraṃ. <bold>Kirāsa</bold>nti dhuttakerāṭikajana’’nti vuttaṃ. <bold>Sabhā nikiraṇāni cā</bold>ti sabhāyo ca hiraññasuvaṇṇānaṃ nikiraṇaṭṭhānāni ca. <bold>Ārakā</bold>ti etāni sabbāni dūrato parivajjeyyāsi. <bold>Yānīvā</bold>ti sappitelayānena gacchanto visamaṃ maggaṃ viya.</paragraph>
    <paragraph line="247">Māṇavo pitu kathentasseva satiṃ paṭilabhitvā ‘‘tāta, alaṃ me manussapathenā’’ti āha. Athassa pitā <pageBreak edition="Pali Text Society" number="4.0224" /> mettādibhāvanaṃ ācikkhi. So tassovāde ṭhatvā na cirasseva jhānābhiññā nibbattesi. Ubhopi pitāputtā aparihīnajjhānā kālaṃ katvā brahmaloke nibbattiṃsu.</paragraph>
    <paragraph line="248">Satthā imaṃ dhammadesanaṃ āharitvā jātakaṃ samodhānesi – ‘‘tadā sā kumārikā ayaṃ kumārikā ahosi, tāpasakumāro ukkaṇṭhitabhikkhu, pitā pana ahameva ahosi’’nti.</paragraph>
    <centered line="249">Cūḷanāradajātakavaṇṇanā catutthā.</centered>
    <hangnum line="250"></hangnum>
    <paragraph line="251"> [478] 5. Dūtajātakavaṇṇanā</paragraph>
    <paragraph line="252"><bold>Dūte te brahme pāhesi</bold>nti idaṃ satthā jetavane viharanto attano paññāpasaṃsanaṃ ārabbha kathesi. Dhammasabhāyaṃ bhikkhū kathaṃ samuṭṭhāpesuṃ ‘‘passatha, āvuso, dasabalassa upāyakosallaṃ, nandassa <pageBreak edition="Vipassana Research Institut" number="4.0201" /> sakyaputtassa accharāgaṇaṃ dassetvā arahattaṃ adāsi, cūḷapanthakassa pilotikaṃ datvā saha paṭisambhidāhi arahattaṃ adāsi, kammāraputtassa padumaṃ dassetvā arahattaṃ adāsi, evaṃ nānāupāyehi satte vinetī’’ti <pageBreak edition="Myanmar" number="4.0225" />. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva ‘iminā idaṃ hotī’ti upāyakusalo, pubbepi upāyakusaloyevā’’ti vatvā atītaṃ āhari.</paragraph>
    <paragraph line="253">Atīte bārāṇasiyaṃ brahmadatte rajjaṃ kārente janapado ahirañño ahosi. So hi janapadaṃ pīḷetvā dhanameva saṃkaḍḍhi. Tadā bodhisatto kāsigāme brāhmaṇakule nibbattitvā vayappatto takkasilaṃ gantvā ‘‘pacchā dhammena bhikkhaṃ caritvā ācariyadhanaṃ āharissāmī’’ti vatvā sippaṃ paṭṭhapetvā niṭṭhitasippo anuyogaṃ datvā ‘‘ācariya, tumhākaṃ dhanaṃ āharissāmī’’ti āpucchitvā nikkhamma janapade caranto dhammena samena pariyesitvā satta nikkhe labhitvā ‘‘ācariyassa dassāmī’’ti gacchanto antarāmagge gaṅgaṃ otarituṃ nāvaṃ abhiruhi. Tassa tattha nāvāya viparivattamānāya taṃ suvaṇṇaṃ udake pati. So cintesi ‘‘dullabhaṃ hiraññaṃ, janapade puna ācariyadhane pariyesiyamāne <pageBreak edition="Pali Text Society" number="4.0225" /> papañco bhavissati, yaṃnūnāhaṃ gaṅgātīreyeva nirāhāro nisīdeyyaṃ, tassa me nisinnabhāvaṃ anupubbena rājā jānissati, tato amacce pesessati, ahaṃ tehi saddhiṃ na mantessāmi, tato rājā sayaṃ āgamissati, iminā upāyena tassa santike ācariyadhanaṃ labhissāmī’’ti. So gaṅgātīre uttarisāṭakaṃ pārupitvā yaññasuttaṃ bahi ṭhapetvā rajatapaṭṭavaṇṇe vālukatale suvaṇṇapaṭimā viya nisīdi. Taṃ nirāhāraṃ nisinnaṃ disvā mahājano ‘‘kasmā nisinnosī’’ti pucchi, kassaci na kathesi. Punadivase dvāragāmavāsino tassa tattha nisinnabhāvaṃ sutvā āgantvā pucchiṃsu, tesampi na kathesi. Te tassa kilamathaṃ disvā paridevantā pakkamiṃsu. Tatiyadivase nagaravāsino āgamiṃsu, catutthadivase nagarato issarajanā, pañcamadivase rājapurisā. Chaṭṭhadivase rājā amacce pesesi, tehipi saddhiṃ na kathesi. Sattamadivase rājā bhayaṭṭito hutvā tassa santikaṃ gantvā pucchanto paṭhamaṃ gāthamāha –</paragraph>
    <hangnum line="254" number="54"></hangnum>
    <gatha1 line="255"> ‘‘Dūte te brahme pāhesiṃ, gaṅgātīrasmi jhāyato;</gatha1>
    <gathalast line="256">Tesaṃ puṭṭho na byākāsi, dukkhaṃ guyhamataṃ nu te’’ti.</gathalast>
    <paragraph line="257">Tattha <pageBreak edition="Myanmar" number="4.0226" /><bold>dukkhaṃ guyhamataṃ nu te</bold>ti kiṃ nu kho, brāhmaṇa, yaṃ tava dukkhaṃ uppannaṃ, taṃ te guyhameva mataṃ, na aññassa ācikkhitabbanti.</paragraph>
    <paragraph line="258">Taṃ <pageBreak edition="Vipassana Research Institut" number="4.0202" /> sutvā mahāsatto ‘‘mahārāja, dukkhaṃ nāma harituṃ samatthasseva ācikkhitabbaṃ, na aññassā’’ti vatvā satta gāthā abhāsi –</paragraph>
    <hangnum line="259" number="55"></hangnum>
    <gatha1 line="260"> ‘‘Sace te dukkhamuppajje, kāsīnaṃ raṭṭhavaḍḍhana;</gatha1>
    <gathalast line="261">Mā kho naṃ tassa akkhāhi, yo taṃ dukkhā na mocaye.</gathalast>
    <hangnum line="262" number="56"></hangnum>
    <gatha1 line="263"> ‘‘Yo tassa dukkhajātassa, ekaṅgamapi bhāgaso;</gatha1>
    <gathalast line="264">Vippamoceyya dhammena, kāmaṃ tassa pavedaya.</gathalast>
    <hangnum line="265" number="57"></hangnum>
    <gatha1 line="266"> ‘‘Suvijānaṃ siṅgālānaṃ, sakuṇānañca vassitaṃ;</gatha1>
    <gathalast line="267">Manussavassitaṃ rāja, dubbijānataraṃ tato.</gathalast>
    <hangnum line="268" number="58"></hangnum>
    <gatha1 line="269"> ‘‘Api <pageBreak edition="Pali Text Society" number="4.0226" /> ce maññatī poso, ñāti mitto sakhāti vā;</gatha1>
    <gathalast line="270">Yo pubbe sumano hutvā, pacchā sampajjate diso.</gathalast>
    <hangnum line="271" number="59"></hangnum>
    <gatha1 line="272"> ‘‘Yo attano dukkhamanānupuṭṭho, pavedaye jantu akālarūpe;</gatha1>
    <gathalast line="273">Ānandino tassa bhavanti mittā, hitesino tassa dukhī bhavanti.</gathalast>
    <hangnum line="274" number="60"></hangnum>
    <gatha1 line="275"> ‘‘Kālañca ñatvāna tathāvidhassa, medhāvinaṃ ekamanaṃ viditvā;</gatha1>
    <gathalast line="276">Akkheyya tibbāni parassa dhīro, saṇhaṃ giraṃ atthavatiṃ pamuñce.</gathalast>
    <hangnum line="277" number="61"></hangnum>
    <gatha1 line="278"> ‘‘Sace ca jaññā avisayhamattano, na te hi mayhaṃ sukhāgamāya;</gatha1>
    <gathalast line="279">Ekova tibbāni saheyya dhīro, saccaṃ hirottappamapekkhamāno’’ti.</gathalast>
    <paragraph line="280">Tattha <pageBreak edition="Myanmar" number="4.0227" /><bold>uppajje</bold>ti sace tava uppajjeyya. <bold>Mā akkhāhī</bold>ti mā kathehi. <bold>Dubbijānataraṃ tato</bold>ti tato tiracchānagatavassitatopi dubbijānataraṃ, tasmā tathato ajānitvā harituṃ asamatthassa attano dukkhaṃ na kathetabbamevāti. <bold>Api ce</bold>ti gāthā vuttatthāva. <bold>Anānupuṭṭho</bold>ti punappunaṃ puṭṭho. <bold>Pavedaye</bold>ti katheti. <bold>Akālarūpe</bold>ti akāle. <bold>Kāla</bold>nti attano guyhassa kathanakālaṃ. <bold>Tathāvidhassā</bold>ti paṇḍitapurisaṃ attanā saddhiṃ ekamanaṃ viditvā tathāvidhassa ācikkheyya. <bold>Tibbānī</bold>ti dukkhāni.</paragraph>
    <paragraph line="281"><bold>Sace</bold>ti <pageBreak edition="Vipassana Research Institut" number="4.0203" /> yadi attano dukkhaṃ avisayhaṃ attano vā paresaṃ vā purisakārena atekicchaṃ jāneyya. <bold>Te hī</bold>ti te eva lokapaveṇikā, aṭṭhalokadhammāti attho. Idaṃ vuttaṃ hoti – atha ayaṃ lokapaveṇī na mayhaṃ eva sukhāgamāya uppannā, aṭṭhahi lokadhammehi parimutto nāma natthi, evaṃ sante sukhameva patthentena parassa dukkhāropanaṃ nāma na yuttaṃ, netaṃ hirottappasampannena kattabbaṃ, atthi ca me hirī ottappanti saccaṃ saṃvijjamānaṃ attani hirottappaṃ apekkhamānova aññassa anārocetvā ekova tibbāni saheyya dhīroti.</paragraph>
    <paragraph line="282">Evaṃ <pageBreak edition="Pali Text Society" number="4.0227" /> mahāsatto sattahi gāthāhi rañño dhammaṃ desetvā attano ācariyadhanassa pariyesitabhāvaṃ dassento catasso gāthā abhāsi –</paragraph>
    <hangnum line="283" number="62"></hangnum>
    <gatha1 line="284"> ‘‘Ahaṃ raṭṭhe vicaranto, nigame rājadhāniyo;</gatha1>
    <gathalast line="285">Bhikkhamāno mahārāja, ācariyassa dhanatthiko.</gathalast>
    <hangnum line="286" number="63"></hangnum>
    <gatha1 line="287"> ‘‘Gahapatī rājapurise, mahāsāle ca brāhmaṇe;</gatha1>
    <gatha2 line="288">Alatthaṃ satta nikkhāni, suvaṇṇassa janādhipa;</gatha2>
    <gathalast line="289">Te me naṭṭhā mahārāja, tasmā socāmahaṃ bhusaṃ.</gathalast>
    <hangnum line="290" number="64"></hangnum>
    <gatha1 line="291"> ‘‘Purisā te mahārāja, manasānuvicintitā;</gatha1>
    <gathalast line="292">Nālaṃ dukkhā pamocetuṃ, tasmā tesaṃ na byāhariṃ.</gathalast>
    <hangnum line="293" number="65"></hangnum>
    <gatha1 line="294"> ‘‘Tvañca <pageBreak edition="Myanmar" number="4.0228" /> kho me mahārāja, manasānuvicintito;</gatha1>
    <gathalast line="295">Alaṃ dukkhā pamocetuṃ, tasmā tuyhaṃ pavedayi’’nti.</gathalast>
    <paragraph line="296">Tattha <bold>bhikkhamāno</bold>ti ete gahapatiādayo yācamāno. <bold>Te me</bold>ti te satta nikkhā mama gaṅgaṃ tarantassa naṭṭhā, gaṅgāyaṃ patitā. <bold>Purisā te</bold>ti mahārāja, tava dūtapurisā. <bold>Anuvicintitā</bold>ti ‘‘nālaṃ ime maṃ dukkhā mocetu’’nti mayā ñātā. <bold>Tasmā</bold>ti tena kāraṇena tesaṃ attano dukkhaṃ nācikkhiṃ. <bold>Pavedayi</bold>nti kathesiṃ.</paragraph>
    <paragraph line="297">Rājā tassa dhammakathaṃ sutvā ‘‘mā cintayi, brāhmaṇa, ahaṃ te ācariyadhanaṃ dassāmī’’ti dviguṇadhanamadāsi. Tamatthaṃ pakāsento satthā osānagāthamāha –</paragraph>
    <hangnum line="298" number="66"></hangnum>
    <gatha1 line="299"> ‘‘Tassādāsi <pageBreak edition="Vipassana Research Institut" number="4.0204" /> pasannatto, kāsīnaṃ raṭṭhavaḍḍhano;</gatha1>
    <gathalast line="300">Jātarūpamaye nikkhe, suvaṇṇassa catuddasā’’ti.</gathalast>
    <paragraph line="301">Tattha <bold>jātarūpamaye</bold>ti te suvaṇṇassa catuddasa nikkhe jātarūpamayeyeva adāsi, na yassa vā tassa vā suvaṇṇassāti attho.</paragraph>
    <paragraph line="302">Mahāsatto rañño ovādaṃ datvā ācariyassa dhanaṃ datvā dānādīni puññāni katvā rājāpi tassovāde ṭhito dhammena rajjaṃ kāretvā ubhopi yathākammaṃ gatā.</paragraph>
    <paragraph line="303">Satthā <pageBreak edition="Pali Text Society" number="4.0228" /> imaṃ dhammadesanaṃ āharitvā ‘‘na, bhikkhave, idāneva, pubbepi tathāgato upāyakusaloyevā’’ti vatvā jātakaṃ samodhānesi – ‘‘tadā rājā ānando ahosi, ācariyo sāriputto, brāhmaṇamāṇavo pana ahameva ahosi’’nti.</paragraph>
    <centered line="304">Dūtajātakavaṇṇanā pañcamā.</centered>
    <hangnum line="305"></hangnum>
    <paragraph line="306"> [479] 6. Kāliṅgabodhijātakavaṇṇanā</paragraph>
    <paragraph line="307"><bold>Rājā kāliṅgo cakkavattī</bold>ti idaṃ satthā jetavane viharanto ānandattherena kataṃ mahābodhipūjaṃ ārabbha kathesi. Veneyyasaṅgahatthāya hi tathāgate janapadacārikaṃ pakkante sāvatthivāsino gandhamālādihatthā jetavanaṃ gantvā aññaṃ pūjanīyaṭṭhānaṃ alabhitvā gandhakuṭidvāre pātetvā <pageBreak edition="Myanmar" number="4.0229" /> gacchanti, te uḷārapāmojjā na honti. Taṃ kāraṇaṃ ñatvā anāthapiṇḍiko tathāgatassa jetavanaṃ āgatakāle ānandattherassa santikaṃ gantvā ‘‘bhante, ayaṃ vihāro tathāgate cārikaṃ pakkante nipaccayo hoti, manussānaṃ gandhamālādīhi pūjanīyaṭṭhānaṃ na hoti, sādhu, bhante, tathāgatassa imamatthaṃ ārocetvā ekassa pūjanīyaṭṭhānassa sakkuṇeyyabhāvaṃ jānāthā’’ti āha. So ‘‘sādhū’’ti sampaṭicchitvā tathāgataṃ pucchi ‘‘kati nu kho, bhante, cetiyānī’’ti? ‘‘Tīṇi ānandā’’ti. ‘‘Katamāni, bhante, tīṇī’’ti? ‘‘Sārīrikaṃ pāribhogikaṃ uddissaka’’nti. ‘‘Sakkā pana, bhante, tumhesu dharantesuyeva cetiyaṃ kātu’’nti. ‘‘Ānanda, sārīrikaṃ na sakkā kātuṃ. Tañhi buddhānaṃ parinibbānakāle hoti, uddissakaṃ avatthukaṃ mamāyanamattameva hoti, buddhehi paribhutto mahābodhirukkho buddhesu dharantesupi cetiyamevā’’ti. ‘‘Bhante, tumhesu pakkantesu jetavanavihāro appaṭisaraṇo hoti, mahājano pūjanīyaṭṭhānaṃ <pageBreak edition="Vipassana Research Institut" number="4.0205" /> na labhati, mahābodhito bījaṃ āharitvā jetavanadvāre ropessāmi, bhante’’ti. ‘‘Sādhu, ānanda, ropehi, evaṃ sante jetavane mama nibaddhavāso viya bhavissatī’’ti.</paragraph>
    <paragraph line="308">Thero kosalanarindassa anāthapiṇḍikassa visākhādīnañca ārocetvā jetavanadvāre bodhiropanaṭṭhāne āvāṭaṃ khaṇāpetvā mahāmoggallānattheraṃ āha – ‘‘bhante, ahaṃ jetavanadvāre bodhiṃ ropessāmi, mahābodhito me bodhipakkaṃ āharathā’’ti. Thero ‘‘sādhū’’ti sampaṭicchitvā ākāsena bodhimaṇḍaṃ gantvā vaṇṭā parigalantaṃ <pageBreak edition="Pali Text Society" number="4.0229" /> pakkaṃ bhūmiṃ asampattameva cīvarena sampaṭicchitvā gahetvā ānandattherassa adāsi. Ānandatthero ‘‘ajja bodhiṃ ropessāmī’’ti kosalarājādīnaṃ ārocesi. Rājā sāyanhasamaye mahantena parivārena sabbūpakaraṇāni gāhāpetvā āgami, tathā anāthapiṇḍiko visākhā ca añño ca saddho jano. Thero mahābodhiropanaṭṭhāne mahantaṃ suvaṇṇakaṭāhaṃ ṭhapetvā heṭṭhā chiddaṃ kāretvā gandhakalalassa pūretvā ‘‘idaṃ bodhipakkaṃ ropehi, mahārājā’’ti rañño adāsi. So cintesi ‘‘rajjaṃ nāma na sabbakālaṃ amhākaṃ hatthe tiṭṭhati, idaṃ mayā anāthapiṇḍikena ropāpetuṃ vaṭṭatī’’ti <pageBreak edition="Myanmar" number="4.0230" />. So taṃ bodhipakkaṃ mahāseṭṭhissa hatthe ṭhapesi. Anāthapiṇḍiko gandhakalalaṃ viyūhitvā tattha pātesi. Tasmiṃ tassa hatthato muttamatteyeva sabbesaṃ passantānaññeva naṅgalasīsappamāṇo bodhikhandho paṇṇāsahatthubbedho uṭṭhahi, catūsu disāsu uddhañcāti pañca mahāsākhā paṇṇāsahatthāva nikkhamiṃsu. Iti so taṅkhaṇaññeva vanappatijeṭṭhako hutvā aṭṭhāsi. Rājā aṭṭhārasamatte suvaṇṇarajataghaṭe gandhodakena pūretvā nīluppalahatthakādipaṭimaṇḍite mahābodhiṃ parikkhipitvā puṇṇaghaṭe paṭipāṭiyā ṭhapesi, sattaratanamayaṃ vedikaṃ kāresi, suvaṇṇamissakaṃ vālukaṃ okiri, pākāraparikkhepaṃ kāresi, sattaratanamayaṃ dvārakoṭṭhakaṃ kāresi, sakkāro mahā ahosi.</paragraph>
    <paragraph line="309">Thero tathāgataṃ upasaṅkamitvā ‘‘bhante, tumhehi mahābodhimūle samāpannasamāpattiṃ mayā ropitabodhimūle nisīditvā mahājanassa hitatthāya samāpajjathā’’ti āha. ‘‘Ānanda, kiṃ kathesi, mayi mahābodhimūle samāpannasamāpattiṃ samāpajjitvā nisinne añño padeso dhāretuṃ na sakkotī’’ti. ‘‘Bhante, mahājanassa hitatthāya imassa bhūmippadesassa dhuvaniyāmena samāpattisukhena taṃ bodhimūlaṃ paribhuñjathā’’ti. Satthā ekarattiṃ samāpattisukhena paribhuñji. Thero kosalarājādīnaṃ kathetvā bodhimahaṃ nāma kāresi. Sopi kho bodhirukkho ānandattherena ropitattā <bold>ānandabodhi</bold>yevāti paññāyittha. Tadā bhikkhū dhammasabhāyaṃ kathaṃ samuṭṭhāpesuṃ ‘‘āvuso āyasmā ānando dharanteyeva tathāgate bodhiṃ ropetvā mahāpūjaṃ kāresi <pageBreak edition="Pali Text Society" number="4.0230" />, aho mahāguṇo thero’’ti <pageBreak edition="Vipassana Research Institut" number="4.0206" />. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi ānando saparivāresu catūsu mahādīpesu manusse gahetvā bahugandhamālādīni āharitvā mahābodhimaṇḍe bodhimahaṃ kāresiyevā’’ti vatvā atītaṃ āhari.</paragraph>
    <paragraph line="310">Atīte kaliṅgaraṭṭhe dantapuranagare kāliṅgo nāma rājā rajjaṃ kāresi. Tassa mahākāliṅgo, cūḷakāliṅgoti dve puttā ahesuṃ. Nemittakā ‘‘jeṭṭhaputto pitu accayena rajjaṃ kāressati, kaniṭṭho pana isipabbajjaṃ <pageBreak edition="Myanmar" number="4.0231" /> pabbajitvā bhikkhāya carissati, putto panassa cakkavattī bhavissatī’’ti byākariṃsu. Aparabhāge jeṭṭhaputto pitu accayena rājā ahosi, kaniṭṭho pana uparājā. So ‘‘putto kira me cakkavattī bhavissatī’’ti puttaṃ nissāya mānaṃ akāsi. Rājā asahanto ‘‘cūḷakāliṅgaṃ gaṇhā’’ti ekaṃ atthacarakaṃ āṇāpesi. So gantvā ‘‘kumāra, rājā taṃ gaṇhāpetukāmo, tava jīvitaṃ rakkhāhī’’ti āha. So attano lañjanamuddikañca sukhumakambalañca khaggañcāti imāni tīṇi atthacarakāmaccassa dassetvā ‘‘imāya saññāya mama puttassa rajjaṃ dadeyyāthā’’ti vatvā araññaṃ pavisitvā ramaṇīye bhūmibhāge assamaṃ katvā isipabbajjaṃ pabbajitvā nadītīre vāsaṃ kappesi.</paragraph>
    <paragraph line="311">Maddaraṭṭhepi sāgalanagare maddarañño aggamahesī dhītaraṃ vijāyi. Taṃ nemittakā ‘‘ayaṃ bhikkhaṃ caritvā jīvikaṃ kappessati, putto panassā cakkavattī bhavissatī’’ti byākariṃsu. Sakalajambudīpe rājāno taṃ pavattiṃ sutvā ekappahāreneva āgantvā sāgalanagaraṃ rundhiṃsu. Maddarājā cintesi ‘‘sacāhaṃ imaṃ ekassa dassāmi, sesarājāno kujjhissanti, mama dhītaraṃ rakkhissāmī’’ti dhītarañca bhariyañca gahetvā aññātakavesena palāyitvā araññaṃ pavisitvā cūḷakāliṅgakumārassa assamapadato uparibhāge assamaṃ <pageBreak edition="Pali Text Society" number="4.0231" /> katvā pabbajitvā uñchācariyāya jīvikaṃ kappento tattha paṭivasati. Mātāpitaro ‘‘dhītaraṃ rakkhissāmā’’ti taṃ assamapade katvā phalāphalatthāya gacchanti. Sā tesaṃ gatakāle nānāpupphāni gahetvā pupphacumbaṭakaṃ katvā gaṅgātīre ṭhapitasopānapanti viya jāto eko supupphito ambarukkho atthi, taṃ abhiruhitvā kīḷitvā pupphacumbaṭakaṃ udake khipi. Taṃ ekadivasaṃ gaṅgāyaṃ nhāyantassa cūḷakāliṅgakumārassa sīse laggi. So taṃ oloketvā ‘‘idaṃ ekāya itthiyā kataṃ, no ca kho mahallikāya, taruṇakumārikāya katakammaṃ, vīmaṃsissāmi tāva na’’nti kilesavasena uparigaṅgaṃ gantvā tassā ambarukkhe nisīditvā madhurena sarena gāyantiyā saddaṃ sutvā rukkhamūlaṃ gantvā taṃ disvā ‘‘bhadde, kā nāma tva’’nti āha. ‘‘Manussitthīhamasmi sāmī’’ti <pageBreak edition="Vipassana Research Institut" number="4.0207" />. ‘‘Tena hi otarāhī’’ti. ‘‘Na sakkā sāmi, ahaṃ khattiyā’’ti. ‘‘Bhadde, ahampi khattiyoyeva, otarāhī’’ti. Sāmi, na vacanamatteneva khattiyo hoti, yadisi khattiyo, khattiyamāyaṃ <pageBreak edition="Myanmar" number="4.0232" /> kathehī’’ti. Te ubhopi aññamaññaṃ khattiyamāyaṃ kathayiṃsu. Rājadhītā otari.</paragraph>
    <paragraph line="312">Te aññamaññaṃ ajjhācāraṃ cariṃsu. Sā mātāpitūsu āgatesu tassa kāliṅgarājaputtabhāvañceva araññaṃ paviṭṭhakāraṇañca vitthārena tesaṃ kathesi. Te ‘‘sādhū’’ti sampaṭicchitvā taṃ tassa adaṃsu. Tesaṃ piyasaṃvāsena vasantānaṃ rājadhītā gabbhaṃ labhitvā dasamāsaccayena dhaññapuññalakkhaṇasampannaṃ puttaṃ vijāyi, ‘‘kāliṅgo’’tissa nāmaṃ akaṃsu. So vayappatto pitu ceva ayyakassa ca santike sabbasippānaṃ nipphattiṃ pāpuṇi. Athassa pitā nakkhattayogavasena bhātu matabhāvaṃ ñatvā ‘‘tāta, mā tvaṃ araññe vasa, petteyyo te mahākāliṅgo kālakato, tvaṃ dantapuranagaraṃ gantvā kulasantakaṃ sakalarajjaṃ gaṇhāhī’’ti vatvā attanā <pageBreak edition="Pali Text Society" number="4.0232" /> ānītaṃ muddikañca kambalañca khaggañca datvā ‘‘tāta, dantapuranagare asukavīthiyaṃ amhākaṃ atthacarako amacco atthi, tassa gehe sayanamajjhe otaritvā imāni tīṇi ratanāni tassa dassetvā mama puttabhāvaṃ ācikkha, so taṃ rajje patiṭṭhāpessatī’’ti uyyojesi. So mātāpitaro ca ayyakāyyike ca vanditvā puññamahiddhiyā ākāsena gantvā amaccassa sayanapiṭṭheyeva otaritvā ‘‘kosi tva’’nti puṭṭho ‘‘cūḷakāliṅgassa puttomhī’’ti ācikkhitvā tāni ratanāni dassesi. Amacco rājaparisāya ārocesi. Amaccā nagaraṃ alaṅkārāpetvā tassa setacchattaṃ ussāpayiṃsu.</paragraph>
    <paragraph line="313">Athassa kāliṅgabhāradvājo nāma purohito tassa dasa cakkavattivattāni ācikkhi. So taṃ vattaṃ pūresi. Athassa pannarasauposathadivase cakkadahato cakkaratanaṃ, uposathakulato hatthiratanaṃ, valāhakakulato assaratanaṃ, vepullapabbatato maṇiratanaṃ āgami, itthiratanagahapatiratanapariṇāyakaratanāni pātubhavanti. So sakalacakkavāḷagabbhe rajjaṃ gaṇhitvā ekadivasañca chattiṃsayojanāya parisāya parivuto sabbasetaṃ kelāsakūṭapaṭibhāgaṃ hatthiṃ āruyha mahantena sirivilāsena mātāpitūnaṃ santikaṃ pāyāsi. Athassa sabbabuddhānaṃ jayapallaṅkassa pathavīnābhibhūtassa mahābodhimaṇḍassa uparibhāge nāgo gantuṃ nāsakkhi. Rājā punappunaṃ codesi, so nāsakkhiyeva. Tamatthaṃ pakāsento satthā paṭhamaṃ gāthamāha –</paragraph>
    <hangnum line="314" number="67"></hangnum>
    <gatha1 line="315"> ‘‘Rājā <pageBreak edition="Vipassana Research Institut" number="4.0208" /><pageBreak edition="Myanmar" number="4.0233" /> kāliṅgo cakkavatti, dhammena pathavimanusāsaṃ;</gatha1>
    <gathalast line="316">Agamā bodhisamīpaṃ, nāgena mahānubhāvenā’’ti.</gathalast>
    <paragraph line="317">Atha rañño purohito raññā saddhiṃ gacchanto ‘‘ākāse āvaraṇaṃ nāma natthi, kiṃ nu kho rājā hatthiṃ pesetuṃ na sakkoti <pageBreak edition="Pali Text Society" number="4.0233" />, vīmaṃsissāmī’’ti ākāsato oruyha sabbabuddhānaṃyeva jayapallaṅkaṃ pathavīnābhimaṇḍalabhūtaṃ bhūmibhāgaṃ passi. Tadā kira tattha aṭṭharājakarīsamatte ṭhāne kesamassumattampi tiṇaṃ nāma natthi, rajatapaṭṭavaṇṇavālukā vippakiṇṇā honti, samantā tiṇalatāvanappatiyo bodhimaṇḍaṃ padakkhiṇaṃ katvā āvaṭṭetvā bodhimaṇḍābhimukhāva aṭṭhaṃsu. Brāhmaṇo taṃ bhūmibhāgaṃ oloketvā ‘‘idañhi sabbabuddhānaṃ sabbakilesaviddhaṃsanaṭṭhānaṃ, imassa uparibhāge sakkādīhipi na sakkā gantu’’nti cintetvā kāliṅgarañño santikaṃ gantvā bodhimaṇḍassa vaṇṇaṃ kathetvā rājānaṃ ‘‘otarā’’ti āha. Tamatthaṃ pakāsento satthā imā gāthā āha –</paragraph>
    <hangnum line="318" number="68"></hangnum>
    <gatha1 line="319"> ‘‘Kāliṅgo bhāradvājo ca, rājānaṃ kāliṅgaṃ samaṇakolaññaṃ;</gatha1>
    <gathalast line="320">Cakkaṃ vattayato pariggahetvā, pañjalī idamavoca.</gathalast>
    <hangnum line="321" number="69"></hangnum>
    <gatha1 line="322"> ‘‘Paccoroha mahārāja, bhūmibhāgo yathā samaṇuggato;</gatha1>
    <gathalast line="323">Idha anadhivarā buddhā, abhisambuddhā virocanti.</gathalast>
    <hangnum line="324" number="70"></hangnum>
    <gatha1 line="325"> ‘‘Padakkhiṇato āvaṭṭā, tiṇalatā asmiṃ bhūmibhāgasmiṃ;</gatha1>
    <gathalast line="326">Pathaviyā nābhiyaṃ maṇḍo, iti no sutaṃ mante mahārāja.</gathalast>
    <hangnum line="327" number="71"></hangnum>
    <gatha1 line="328"> ‘‘Sāgarapariyantāya, mediniyā sabbabhūtadharaṇiyā;</gatha1>
    <gathalast line="329">Pathaviyā ayaṃ maṇḍo, orohitvā namo karohi.</gathalast>
    <hangnum line="330" number="72"></hangnum>
    <gatha1 line="331"> ‘‘Ye te bhavanti nāgā ca, abhijātā ca kuñjarā;</gatha1>
    <gathalast line="332">Ettāvatā padesaṃ te, nāgā neva mupayanti.</gathalast>
    <hangnum line="333" number="73"></hangnum>
    <gatha1 line="334"> ‘‘Abhijāto nāgo kāmaṃ, pesehi kuñjaraṃ dantiṃ;</gatha1>
    <gathalast line="335">Ettāvatā padeso, sakkā nāgena mupagantuṃ.</gathalast>
    <hangnum line="336" number="74"></hangnum>
    <gatha1 line="337"> ‘‘Taṃ <pageBreak edition="Vipassana Research Institut" number="4.0209" /><pageBreak edition="Myanmar" number="4.0234" /> sutvā rājā kāliṅgo, veyyañjanikavaco nisāmetvā;</gatha1>
    <gathalast line="338">Sampesesi nāgaṃ ñassāma, mayaṃ yathimassidaṃ vacanaṃ.</gathalast>
    <hangnum line="339" number="75"></hangnum>
    <gatha1 line="340"> ‘‘Sampesito ca raññā, nāgo koñcova abhinaditvāna;</gatha1>
    <gathalast line="341">Paṭisakkitvā nisīdi, garuṃva bhāraṃ asahamāno’’ti.</gathalast>
    <paragraph line="342">Tattha <pageBreak edition="Pali Text Society" number="4.0234" /><bold>samaṇakolañña</bold>nti tāpasānaṃ puttaṃ. <bold>Cakkaṃ vattayato</bold>ti cakkaṃ vattayamānaṃ, cakkavattinti attho. <bold>Pariggahetvā</bold>ti bhūmibhāgaṃ vīmaṃsitvā. <bold>Samaṇuggato</bold>ti sabbabuddhehi vaṇṇito. <bold>Anadhivarā</bold>ti atulyā appameyyā. <bold>Virocantī</bold>ti vihatasabbakilesandhakārā taruṇasūriyā viya idha nisinnā virocanti. <bold>Tiṇalatā</bold>ti tiṇāni ca latāyo ca. <bold>Maṇḍo</bold>ti catunahutādhikadviyojanasatasahassabahalāya pathaviyā maṇḍo sāro nābhibhūto acalaṭṭhānaṃ, kappe saṇṭhahante paṭhamaṃ saṇṭhahati, vinassante pacchā vinassati. <bold>Iti no suta</bold>nti evaṃ amhehi lakkhaṇamantavasena sutaṃ. <bold>Orohitvā</bold>ti ākāsato otaritvā imassa sabbabuddhānaṃ kilesaviddhaṃsanaṭṭhānassa <bold>namo karohi,</bold> pūjāsakkāraṃ karohi.</paragraph>
    <paragraph line="343"><bold>Ye te</bold>ti ye cakkavattirañño hatthiratanasaṅkhātā uposathakule nibbattanāgā. <bold>Ettāvatā</bold>ti sabbepi te ettakaṃ padesaṃ neva upayanti, koṭṭiyamānāpi na upagacchantiyeva. <bold>Abhijāto</bold>ti gocariyādīni aṭṭha hatthikulāni abhibhavitvā atikkamitvā uposathakule jāto. <bold>Kuñjara</bold>nti uttamaṃ. <bold>Ettāvatā</bold>ti ettako padeso sakkā etena nāgena upagantuṃ, ito uttari na sakkā, abhikaṅkhanto vajiraṅkusena saññaṃ datvā pesehīti. <bold>Veyyañjanikavaco nisāmetvā</bold>ti bhikkhave, so rājā tassa lakkhaṇapāṭhakassa veyyañjanikassa kāliṅgabhāradvājassa vaco nisāmetvā upadhāretvā ‘‘ñassāma mayaṃ yathā imassa vacanaṃ yadi vā saccaṃ yadi vā alika’’nti vīmaṃsanto nāgaṃ pesesīti attho. <bold>Koñcova abhinaditvānā</bold>ti bhikkhave, so nāgo tena raññā vajiraṅkusena codetvā pesito koñcasakuṇo viya naditvā paṭisakkitvā soṇḍaṃ ukkhipitvā gīvaṃ unnāmetvā garuṃ bhāraṃ vahituṃ asakkonto viya ākāseyeva nisīdi.</paragraph>
    <paragraph line="344">So <pageBreak edition="Myanmar" number="4.0235" /> tena punappunaṃ vijjhiyamāno vedanaṃ sahituṃ asakkonto kālamakāsi. Rājā panassa matabhāvaṃ ajānanto piṭṭhe nisinnova ahosi. Kāliṅgabhāradvājo ‘‘mahārāja, tava nāgo niruddho, aññaṃ hatthiṃ saṅkamā’’ti āha. Tamatthaṃ pakāsento satthā dasamaṃ gāthamāha –</paragraph>
    <hangnum line="345" number="76"></hangnum>
    <gatha1 line="346"> ‘‘Kāliṅgabhāradvājo <pageBreak edition="Vipassana Research Institut" number="4.0210" />, nāgaṃ khīṇāyukaṃ viditvāna;</gatha1>
    <gatha2 line="347">Rājānaṃ kāliṅgaṃ, taramāno ajjhabhāsittha;</gatha2>
    <gathalast line="348">Aññaṃ saṅkama nāgaṃ, nāgo khīṇāyuko mahārājā’’ti.</gathalast>
    <paragraph line="349">Tattha <pageBreak edition="Pali Text Society" number="4.0235" /><bold>nāgo khīṇāyuko</bold>ti nāgo te jīvitakkhayaṃ patto, yaṃ kiñci karontena na sakkā piṭṭhe nisinnena bodhimaṇḍamatthakena gantuṃ. <bold>Aññaṃ nāgaṃ saṅkamā</bold>ti rañño puññiddhibalena añño nāgo uposathakulato āgantvā piṭṭhiṃ upanāmesi.</paragraph>
    <paragraph line="350">Rājā tassa piṭṭhiyaṃ nisīdi. Tasmiṃ khaṇe matahatthī bhūmiyaṃ pati. Tamatthaṃ pakāsento satthā itaraṃ gāthamāha –</paragraph>
    <hangnum line="351" number="77"></hangnum>
    <gatha1 line="352"> ‘‘Taṃ sutvā kāliṅgo, taramāno saṅkamī nāgaṃ;</gatha1>
    <gatha2 line="353">Saṅkanteva raññe nāgo, tattheva pati bhumyā;</gatha2>
    <gathalast line="354">Veyyañjanikavaco, yathā tathā ahu nāgo’’ti.</gathalast>
    <paragraph line="355">Atha rājā ākāsato oruyha bodhimaṇḍaṃ oloketvā pāṭihāriyaṃ disvā bhāradvājassa thutiṃ karonto āha –</paragraph>
    <hangnum line="356" number="78"></hangnum>
    <gatha1 line="357"> ‘‘Kāliṅgo rājā kāliṅgaṃ, brāhmaṇaṃ etadavoca;</gatha1>
    <gathalast line="358">Tvameva asi sambuddho, sabbaññū sabbadassāvī’’ti.</gathalast>
    <paragraph line="359">Brāhmaṇo taṃ anadhivāsento attānaṃ nīcaṭṭhāne ṭhapetvā buddheyeva ukkhipitvā vaṇṇesi. Tamatthaṃ pakāsento satthā imā gāthā abhāsi –</paragraph>
    <hangnum line="360" number="79"></hangnum>
    <gatha1 line="361"> ‘‘Taṃ anadhivāsento kāliṅga, brāhmaṇo idamavoca;</gatha1>
    <gathalast line="362">Veyyañjanikā hi mayaṃ, buddhā sabbaññuno mahārāja.</gathalast>
    <hangnum line="363" number="80"></hangnum>
    <gatha1 line="364"> ‘‘Sabbaññū <pageBreak edition="Myanmar" number="4.0236" /> sabbavidū ca, buddhā na lakkhaṇena jānanti;</gatha1>
    <gathalast line="365">Āgamabalasā hi mayaṃ, buddhā sabbaṃ pajānantī’’ti.</gathalast>
    <paragraph line="366">Tattha <pageBreak edition="Vipassana Research Institut" number="4.0211" /><bold>veyyañjanikā</bold>ti mahārāja, mayaṃ byañjanaṃ disvā byākaraṇasamatthā sutabuddhā nāma, buddhā pana sabbaññū sabbavidū. Buddhā hi atītādibhedaṃ sabbaṃ jānanti ceva passanti ca, sabbaññutaññāṇena te sabbaṃ jānanti, na lakkhaṇena. Mayaṃ pana āgamabalasā attano sippabaleneva jānāma, tañca ekadesameva, buddhā pana sabbaṃ pajānantīti.</paragraph>
    <paragraph line="367">Rājā buddhaguṇe sutvā somanassappatto hutvā sakalacakkavāḷavāsikehi bahugandhamālaṃ āharāpetvā mahābodhimaṇḍe sattāhaṃ vasitvā mahābodhipūjaṃ kāresi. Tamatthaṃ <pageBreak edition="Pali Text Society" number="4.0236" /> pakāsento satthā imaṃ gāthādvayamāha –</paragraph>
    <hangnum line="368" number="81"></hangnum>
    <gatha1 line="369"> ‘‘Mahayitvā sambodhiṃ, nānāturiyehi vajjamānehi;</gatha1>
    <gathalast line="370">Mālāvilepanaṃ abhiharitvā, atha rājā manupāyāsi.</gathalast>
    <hangnum line="371" number="82"></hangnum>
    <gatha1 line="372"> ‘‘Saṭṭhi vāhasahassāni, pupphānaṃ sannipātayi;</gatha1>
    <gathalast line="373">Pūjesi rājā kāliṅgo, bodhimaṇḍamanuttara’’nti.</gathalast>
    <paragraph line="374">Tattha <bold>manupāyāsī</bold>ti mātāpitūnaṃ santikaṃ agamāsi. So mahābodhimaṇḍe aṭṭhārasahatthaṃ suvaṇṇatthambhaṃ ussāpesi. Tassa sattaratanamayā vedikā kāresi, ratanamissakaṃ vālukaṃ okirāpetvā pākāraparikkhittaṃ kāresi, sattaratanamayaṃ dvārakoṭṭhakaṃ kāresi, devasikaṃ pupphānaṃ saṭṭhivāhasahassāni sannipātayi, evaṃ bodhimaṇḍaṃ pūjesi. Pāḷiyaṃ pana ‘‘saṭṭhi vāhasahassāni pupphāna’’nti ettakameva āgataṃ.</paragraph>
    <paragraph line="375">Evaṃ mahābodhipūjaṃ katvā mātāpitaro ayyakāyyike ca ādāya dantapurameva ānetvā dānādīni puññāni katvā tāvatiṃsabhavane nibbatti.</paragraph>
    <paragraph line="376">Satthā <pageBreak edition="Myanmar" number="4.0237" /> imaṃ dhammadesanaṃ āharitvā ‘‘na, bhikkhave, idāneva, pubbepi ānando bodhipūjaṃ kāresiyevā’’ti vatvā jātakaṃ samodhānesi – ‘‘tadā māṇavakakāliṅgo ānando ahosi, kāliṅgabhāradvājo pana ahameva ahosi’’nti.</paragraph>
    <centered line="377">Kāliṅgabodhijātakavaṇṇanā chaṭṭhā.</centered>
    <hangnum line="378"></hangnum>
    <paragraph line="379"> [480] 7. Akittijātakavaṇṇanā</paragraph>
    <paragraph line="380"><bold>Akittiṃ</bold><pageBreak edition="Vipassana Research Institut" number="4.0212" /><bold>disvā sammanta</bold>nti idaṃ satthā jetavane viharanto ekaṃ sāvatthivāsiṃ dānapatiṃ upāsakaṃ ārabbha kathesi. So kira satthāraṃ nimantetvā sattāhaṃ buddhappamukhassa bhikkhusaṅghassa mahādānaṃ datvā pariyosānadivase ariyasaṅghassa sabbaparikkhāre adāsi. Athassa satthā parisamajjheyeva anumodanaṃ karonto ‘‘upāsaka, mahā te pariccāgo, aho dukkaraṃ tayā kataṃ, ayañhi dānavaṃso nāma porāṇakapaṇḍitānaṃ vaṃso, dānaṃ nāma gihināpi pabbajitenāpi dātabbameva. Porāṇakapaṇḍitā pana pabbajitvā araññe vasantāpi aloṇakaṃ vidhūpanaṃ udakamattasittaṃ kārapaṇṇaṃ <pageBreak edition="Pali Text Society" number="4.0237" /> khādamānāpi sampattayācakānaṃ yāvadatthaṃ datvā sayaṃ pītisukhena yāpayiṃsū’’ti vatvā ‘‘bhante, idaṃ tāva sabbaparikkhāradānaṃ mahājanassa pākaṭaṃ, tumhehi vuttaṃ apākaṭaṃ, taṃ no kathethā’’ti tena yācito atītaṃ āhari.</paragraph>
    <paragraph line="381">Atīte bārāṇasiyaṃ brahmadatte rajjaṃ kārente bodhisatto asītikoṭivibhavassa brāhmaṇamahāsālassa kule nibbatti, ‘‘akittī’’tissa nāmaṃ kariṃsu. Tassa padasā gamanakāle bhaginīpi jāyi, ‘‘yasavatī’’tissā nāmaṃ kariṃsu. Mahāsatto soḷasavassakāle takkasilaṃ gantvā sabbasippāni uggaṇhitvā paccāgami. Athassa mātāpitaro kālamakaṃsu. So tesaṃ petakiccāni kāretvā dhanavilokanaṃ karonto ‘‘asuko nāma ettakaṃ dhanaṃ saṇṭhapetvā atīto, asuko ettaka’’nti vacanaṃ sutvā saṃviggamānaso hutvā ‘‘idaṃ dhanameva paññāyati, na dhanassa saṃhārakā, sabbe imaṃ dhanaṃ pahāyeva gatā, ahaṃ pana taṃ ādāya gamissāmī’’ti bhaginiṃ pakkosāpetvā ‘‘tvaṃ imaṃ dhanaṃ paṭipajjāhī’’ti āha <pageBreak edition="Myanmar" number="4.0238" />. ‘‘Tumhākaṃ pana ko ajjhāsayo’’ti? ‘‘Pabbajitukāmomhī’’ti. ‘‘Bhātika, ahaṃ tumhehi chaḍḍitaṃ kheḷaṃ na sirasā sampaṭicchāmi, na me iminā attho, ahampi pabbajissāmī’’ti. So rājānaṃ āpucchitvā bheriṃ carāpesi ‘‘dhanena atthikā akittipaṇḍitassa gehaṃ āgacchantū’’ti.</paragraph>
    <paragraph line="382">So sattāhaṃ mahādānaṃ pavattetvā dhane akhīyamāne cintesi ‘‘ime saṅkhārā khīyanti, kiṃ me dhanakīḷāya, atthikā taṃ gaṇhissantī’’ti nivesanadvāraṃ vivaritvā ‘‘dinnaññeva harantū’’ti sahiraññasuvaṇṇaṃ gehaṃ pahāya ñātimaṇḍalassa paridevantassa bhaginiṃ gahetvā bārāṇasito nikkhami. Yena dvārena nikkhami, taṃ akittidvāraṃ nāma jātaṃ, yena titthena nadiṃ otiṇṇo, tampi akittititthaṃ nāma jātaṃ. So dve tīṇi yojanāni gantvā ramaṇīye ṭhāne paṇṇasālaṃ katvā bhaginiyā saddhiṃ pabbaji. Tassa pabbajitakālato <pageBreak edition="Pali Text Society" number="4.0238" /> paṭṭhāya bahugāmanigamarājadhānivāsino <pageBreak edition="Vipassana Research Institut" number="4.0213" /> pabbajiṃsu. Mahāparivāro ahosi, mahālābhasakkāro nibbatti, buddhuppādakālo viya pavatti. Atha mahāsatto ‘‘ayaṃ lābhasakkāro mahā, parivāropi mahanto, mayā ekakeneva viharituṃ vaṭṭatī’’ti cintetvā avelāya antamaso bhaginimpi ajānāpetvā ekakova nikkhamitvā anupubbena damiḷaraṭṭhaṃ patvā kāvīrapaṭṭanasamīpe uyyāne viharanto jhānābhiññāyo nibbattesi. Tatrāpissa mahālābhasakkāro uppajji. So taṃ jigucchitvā chaḍḍetvā ākāsena gantvā nāgadīpasamīpe kāradīpe otari. Tadā kāradīpo ahidīpo nāma ahosi. So tattha mahantaṃ kārarukkhaṃ upanissāya paṇṇasālaṃ māpetvā vāsaṃ kappesi. Tattha tassa vasanabhāvaṃ na koci jānāti. Athassa bhaginī bhātaraṃ gavesamānā anupubbena damiḷaraṭṭhaṃ patvā taṃ adisvā tena vasitaṭṭhāneyeva vasi, jhānaṃ pana nibbattetuṃ nāsakkhi.</paragraph>
    <paragraph line="383">Mahāsatto appicchatāya katthaci agantvā tassa rukkhassa phalakāle phalāni khādati, pattakāle pattāni udakasittāni khādati. Tassa sīlatejena sakkassa paṇḍukambalasilāsanaṃ uṇhākāraṃ dassesi. Sakko ‘‘ko nu kho maṃ ṭhānā cāvetukāmo’’ti āvajjento akittipaṇḍitaṃ disvā ‘‘kimatthaṃ esa tāpaso sīlāni rakkhati, sakkattaṃ nu kho pattheti, udāhu aññaṃ, vīmiṃsissāmi naṃ. Ayañhi dukkhena jīvikaṃ kappesi, udakasittāni kārapaṇṇāni <pageBreak edition="Myanmar" number="4.0239" /> khādati, sace sakkattaṃ pattheti, attano sittapattāni mayhaṃ dassati, no ce, na dassatī’’ti brāhmaṇavaṇṇena tassa santikaṃ agamāsi. Bodhisatto kārapaṇṇāni sedetvā otāretvā ‘‘sītalabhūtāni khādissāmī’’ti paṇṇasāladvāre nisīdi. Athassa purato sakko bhikkhāya aṭṭhāsi. Mahāsatto taṃ disvā somanassappatto hutvā ‘‘lābhā vata me, yohaṃ yācakaṃ passāmi, ajja me manorathaṃ matthakaṃ <pageBreak edition="Pali Text Society" number="4.0239" /> pāpetvā dānaṃ dassāmī’’ti pakkabhājaneneva ādāya gantvā ‘‘idaṃ me dānaṃ sabbaññutaññāṇassa paccayo hotū’’ti attano asesetvāva tassa bhājane pakkhipi. Brāhmaṇo taṃ gahetvā thokaṃ gantvā antaradhāyi. Mahāsattopi tassa datvā puna apacitvā pītisukheneva vītināmetvā punadivase pacitvā tattheva paṇṇasāladvāre nisīdi.</paragraph>
    <paragraph line="384">Sakko puna brāhmaṇavesena agamāsi. Punapissa datvā mahāsatto tatheva vītināmesi. Tatiyadivasepi tatheva datvā ‘‘aho me lābhā vata, kārapaṇṇāni nissāya mahantaṃ puññaṃ pasuta’’nti somanassappatto tayo divase anāhāratāya dubbalopi samāno majjhanhikasamaye paṇṇasālato nikkhamitvā dānaṃ āvajjento paṇṇasāladvāre nisīdi. Sakkopi cintesi ‘‘ayaṃ <pageBreak edition="Vipassana Research Institut" number="4.0214" /> brāhmaṇo tayo divase nirāhāro hutvā evaṃ dubbalopi dānaṃ dento tuṭṭhacittova deti, cittassa aññathattampi natthi, ahaṃ imaṃ ‘idaṃ nāma patthetvā detī’ti na jānāmi, pucchitvā ajjhāsayamassa sutvā dānakāraṇaṃ jānissāmī’’ti. So majjhanhike vītivatte mahantena sirisobhaggena gaganatale taruṇasūriyo viya jalamāno āgantvā mahāsattassa puratova ṭhatvā ‘‘ambho tāpasa, evaṃ uṇhavāte paharante evarūpe loṇajalaparikkhitte araññe kimatthaṃ tapokammaṃ karosī’’ti pucchi. Tamatthaṃ pakāsento satthā paṭhamaṃ gāthamāha –</paragraph>
    <hangnum line="385" number="83"></hangnum>
    <gatha1 line="386"> ‘‘Akittiṃ disvā sammantaṃ, sakko bhūtapatī bravi;</gatha1>
    <gathalast line="387">Kiṃ patthayaṃ mahābrahme, eko sammasi ghammanī’’ti.</gathalast>
    <paragraph line="388">Tattha <bold>kiṃ patthaya</bold>nti kiṃ manussasampattiṃ patthento, udāhu sakkasampattiādīnaṃ aññataranti.</paragraph>
    <paragraph line="389">Mahāsatto <pageBreak edition="Myanmar" number="4.0240" /> taṃ sutvā sakkabhāvañcassa ñatvā ‘‘nāhaṃ etā sampattiyo patthemi, sabbaññutaṃ pana patthento tapokammaṃ karomī’’ti pakāsetuṃ dutiyaṃ gāthamāha –</paragraph>
    <hangnum line="390" number="84"></hangnum>
    <gatha1 line="391"> ‘‘Dukkho <pageBreak edition="Pali Text Society" number="4.0240" /> punabbhavo sakka, sarīrassa ca bhedanaṃ;</gatha1>
    <gathalast line="392">Sammohamaraṇaṃ dukkhaṃ, tasmā sammāmi vāsavā’’ti.</gathalast>
    <paragraph line="393">Tattha <bold>tasmā</bold>ti yasmā punappunaṃ jāti khandhānaṃ bhedanaṃ sammohamaraṇañca dukkhaṃ, tasmā yatthetāni natthi, taṃ nibbānaṃ patthento idha sammāmīti evaṃ attano nibbānajjhāsayataṃ dīpeti.</paragraph>
    <paragraph line="394">Taṃ sutvā sakko tuṭṭhamānaso ‘‘sabbabhavesu kirāyaṃ ukkaṇṭhito nibbānatthāya araññe viharati, varamassa dassāmī’’ti varena nimantento tatiyaṃ gāthamāha –</paragraph>
    <hangnum line="395" number="85"></hangnum>
    <gatha1 line="396"> ‘‘Etasmiṃ te sulapite, patirūpe subhāsite;</gatha1>
    <gathalast line="397">Varaṃ kassapa te dammi, yaṃ kiñci manasicchasī’’ti.</gathalast>
    <paragraph line="398">Tattha <bold>yaṃ kiñci manasicchasī</bold>ti yaṃ manasā icchasi, taṃ dammi, varaṃ gaṇhāhīti.</paragraph>
    <paragraph line="399">Mahāsatto <pageBreak edition="Vipassana Research Institut" number="4.0215" /> varaṃ gaṇhanto catutthaṃ gāthamāha –</paragraph>
    <hangnum line="400" number="86"></hangnum>
    <gatha1 line="401"> ‘‘Varañce me ado sakka, sabbabhūtānamissara;</gatha1>
    <gatha2 line="402">Yena putte ca dāre ca, dhanadhaññaṃ piyāni ca;</gatha2>
    <gathalast line="403">Laddhā narā na tappanti, so lobho na mayī vase’’ti.</gathalast>
    <paragraph line="404">Tattha <bold>varañce me ado</bold>ti sace varaṃ mayhaṃ desi. <bold>Piyāni cā</bold>ti aññāni ca yāni piyabhaṇḍāni. <bold>Na tappantī</bold>ti punappunaṃ puttādayo patthentiyeva, na tittiṃ upagacchanti. <bold>Na mayī vase</bold>ti mayi mā vasatu mā uppajjatu.</paragraph>
    <paragraph line="405">Athassa sakko tussitvā uttarimpi varaṃ dento mahāsatto ca varaṃ gaṇhanto imā gāthā abhāsiṃsu –</paragraph>
    <hangnum line="406" number="87"></hangnum>
    <gatha1 line="407"> ‘‘Etasmiṃ te sulapite, patirūpe subhāsite;</gatha1>
    <gathalast line="408">Varaṃ kassapa te dammi, yaṃ kiñci manasicchasi.</gathalast>
    <hangnum line="409" number="88"></hangnum>
    <gatha1 line="410"> ‘‘Varañce <pageBreak edition="Myanmar" number="4.0241" /> me ado sakka, sabbabhūtānamissara;</gatha1>
    <gatha2 line="411">Khettaṃ vatthuṃ hiraññañca, gavāssaṃ dāsaporisaṃ;</gatha2>
    <gathalast line="412">Yena jātena jīyanti, so doso na mayī vase.</gathalast>
    <hangnum line="413" number="89"></hangnum>
    <gatha1 line="414"> ‘‘Etasmiṃ te sulapite, patirūpe subhāsite;</gatha1>
    <gathalast line="415">Varaṃ kassapa te dammi, yaṃ kiñci manasicchasi.</gathalast>
    <hangnum line="416" number="90"></hangnum>
    <gatha1 line="417"> ‘‘Varañce me ado sakka, sabbabhūtānamissara;</gatha1>
    <gatha2 line="418">Bālaṃ na passe na suṇe, na ca bālena saṃvase;</gatha2>
    <gathalast line="419">Bālenallāpasallāpaṃ, na kare na ca rocaye.</gathalast>
    <hangnum line="420" number="91"></hangnum>
    <gatha1 line="421"> ‘‘Kiṃ <pageBreak edition="Pali Text Society" number="4.0241" /> nu te akaraṃ bālo, vada kassapa kāraṇaṃ;</gatha1>
    <gathalast line="422">Kena kassapa bālassa, dassanaṃ nābhikaṅkhasi.</gathalast>
    <hangnum line="423" number="92"></hangnum>
    <gatha1 line="424"> ‘‘Anayaṃ <pageBreak edition="Vipassana Research Institut" number="4.0216" /> nayati dummedho, adhurāyaṃ niyuñjati;</gatha1>
    <gatha2 line="425">Dunnayo seyyaso hoti, sammā vutto pakuppati;</gatha2>
    <gathalast line="426">Vinayaṃ so na jānāti, sādhu tassa adassanaṃ.</gathalast>
    <hangnum line="427" number="93"></hangnum>
    <gatha1 line="428"> ‘‘Etasmiṃ te sulapite, patirūpe subhāsite;</gatha1>
    <gathalast line="429">Varaṃ kassapa te dammi, yaṃ kiñci manasicchasi.</gathalast>
    <hangnum line="430" number="94"></hangnum>
    <gatha1 line="431"> ‘‘Varañce me ado sakka, sabbabhūtānamissara;</gatha1>
    <gatha2 line="432">Dhīraṃ passe suṇe dhīraṃ, dhīrena saha saṃvase;</gatha2>
    <gathalast line="433">Dhīrenallāpasallāpaṃ, taṃ kare tañca rocaye.</gathalast>
    <hangnum line="434" number="95"></hangnum>
    <gatha1 line="435"> ‘‘Kiṃ nu te akaraṃ dhīro, vada kassapa kāraṇaṃ;</gatha1>
    <gathalast line="436">Kena kassapa dhīrassa, dassanaṃ abhikaṅkhasi.</gathalast>
    <hangnum line="437" number="96"></hangnum>
    <gatha1 line="438"> ‘‘Nayaṃ nayati medhāvī, adhurāyaṃ na yuñjati;</gatha1>
    <gatha2 line="439">Sunayo seyyaso hoti, sammā vutto na kuppati;</gatha2>
    <gathalast line="440">Vinayaṃ so pajānāti, sādhu tena samāgamo.</gathalast>
    <hangnum line="441" number="97"></hangnum>
    <gatha1 line="442"> ‘‘Etasmiṃ te sulapite, patirūpe subhāsite;</gatha1>
    <gathalast line="443">Varaṃ kassapa te dammi, yaṃ kiñci manasicchasi.</gathalast>
    <hangnum line="444" number="98"></hangnum>
    <gatha1 line="445"> ‘‘Varañce <pageBreak edition="Myanmar" number="4.0242" /> me ado sakka, sabbabhūtānamissara;</gatha1>
    <gatha2 line="446">Tato ratyā vivasāne, sūriyuggamanaṃ pati;</gatha2>
    <gathalast line="447">Dibbā bhakkhā pātubhaveyyuṃ, sīlavanto ca yācakā.</gathalast>
    <hangnum line="448" number="99"></hangnum>
    <gatha1 line="449"> ‘‘Dadato me na khīyetha, datvā nānutapeyyahaṃ;</gatha1>
    <gathalast line="450">Dadaṃ cittaṃ pasādeyyaṃ, etaṃ sakka varaṃ vare.</gathalast>
    <hangnum line="451" number="100"></hangnum>
    <gatha1 line="452"> ‘‘Etasmiṃ te sulapite, patirūpe subhāsite;</gatha1>
    <gathalast line="453">Varaṃ kassapa te dammi, yaṃ kiñci manasicchasi.</gathalast>
    <hangnum line="454" number="101"></hangnum>
    <gatha1 line="455"> ‘‘Varañce <pageBreak edition="Vipassana Research Institut" number="4.0217" /> me ado sakka, sabbabhūtānamissara;</gatha1>
    <gathalast line="456">Na maṃ puna upeyyāsi, etaṃ sakka varaṃ vare.</gathalast>
    <hangnum line="457" number="102"></hangnum>
    <gatha1 line="458"> ‘‘Bahūhi vatacariyāhi, narā ca atha nāriyo;</gatha1>
    <gathalast line="459">Dassanaṃ abhikaṅkhanti, kiṃ nu me dassane bhayaṃ.</gathalast>
    <hangnum line="460" number="103"></hangnum>
    <gatha1 line="461"> ‘‘Taṃ tādisaṃ devavaṇṇaṃ, sabbakāmasamiddhinaṃ;</gatha1>
    <gathalast line="462">Disvā tapo pamajjeyyaṃ, etaṃ te dassane bhaya’’nti.</gathalast>
    <paragraph line="463">Tattha <bold>yena jātenā</bold>ti yena cittena jātena kuddhā sattā pāṇavadhādīnaṃ katattā rājadaṇḍavasena visakhādanādīhi vā attano maraṇavasena <pageBreak edition="Pali Text Society" number="4.0242" /> etāni khettādīni jīyanti, so doso mayi na vaseyyāti yācati. <bold>Na suṇe</bold>ti asukaṭṭhāne nāma vasatītipi imehi kāraṇehi na suṇeyyaṃ. <bold>Kiṃ nu te akara</bold>nti kiṃ nu tava bālena mātā māritā, udāhu tava pitā, aññaṃ vā pana te kiṃ nāma anatthaṃ bālo akaraṃ.</paragraph>
    <paragraph line="464"><bold>Anayaṃ nayatī</bold>ti akāraṇaṃ ‘‘kāraṇa’’nti gaṇhāti, pāṇātipātādīni katvā jīvikaṃ kappessāmīti evarūpāni anatthakammāni cinteti. <bold>Adhurāya</bold>nti saddhādhurasīladhurapaññādhuresu ayojetvā ayoge niyuñjati. <bold>Dunnayo seyyaso hotī</bold>ti dunnayova tassa seyyo hoti. Pañca dussīlakammāni samādāya vattanameva seyyoti gaṇhāti, hitapaṭipattiyā vā dunnayo hoti netuṃ asakkuṇeyyo. <bold>Sammā vutto</bold>ti hetunā <pageBreak edition="Myanmar" number="4.0243" /> kāraṇena vutto kuppati. <bold>Vinaya</bold>nti ‘‘evaṃ abhikkamitabba’’ntiādikaṃ ācāravinayaṃ na jānāti, ovādañca na sampaṭicchati. <bold>Sādhu tassā</bold>ti etehi kāraṇehi tassa adassanameva sādhu.</paragraph>
    <paragraph line="465"><bold>Sūriyuggamanaṃ patī</bold>ti sūriyuggamanavelāya. <bold>Dibbā bhakkhā</bold>ti dibbabhojanaṃ <bold>yācakā</bold>ti tassa dibbabhojanassa paṭiggāhakā. <bold>Vatacariyāhī</bold>ti dānasīlauposathakammehi. <bold>Dassanaṃ abhikaṅkhantī</bold>ti dassanaṃ mama abhikaṅkhanti. <bold>Taṃ tādisa</bold>nti evarūpaṃ dibbālaṅkāravibhūsitaṃ. <bold>Pamajjeyya</bold>nti pamādaṃ āpajjeyyaṃ. Tava sirisampattiṃ pattheyyaṃ, evaṃ nibbānatthāya pavattite tapokamme sakkaṭṭhānaṃ patthento pamatto nāma bhaveyyaṃ, etaṃ tava dassane mayhaṃ bhayanti.</paragraph>
    <paragraph line="466">Sakko ‘‘sādhu, bhante, ito paṭṭhāya na te santikaṃ āgamissāmā’’ti taṃ vanditvā khamāpetvā <pageBreak edition="Vipassana Research Institut" number="4.0218" /> pakkāmi. Mahāsatto yāvajīvaṃ tattheva vasanto brahmavihāre bhāvetvā brahmaloke nibbatti.</paragraph>
    <paragraph line="467">Satthā imaṃ dhammadesanaṃ āharitvā jātakaṃ samodhānesi – ‘‘tadā sakko anuruddho ahosi, akittipaṇḍito pana ahameva ahosi’’nti.</paragraph>
    <centered line="468">Akittijātakavaṇṇanā sattamā.</centered>
    <hangnum line="469"></hangnum>
    <paragraph line="470"> [481] 8. Takkāriyajātakavaṇṇanā</paragraph>
    <paragraph line="471"><bold>Ahameva dubbhāsitaṃ bhāsi bālo</bold>ti idaṃ satthā jetavane viharanto kokālikaṃ ārabbha kathesi. Ekasmiñhi antovasse dve aggasāvakā gaṇaṃ pahāya vivittāvāsaṃ vasitukāmā satthāraṃ āpucchitvā kokālikaraṭṭhe kokālikassa vasanaṭṭhānaṃ gantvā taṃ evamāhaṃsu ‘‘āvuso kokālika, taṃ <pageBreak edition="Pali Text Society" number="4.0243" /> nissāya amhākaṃ, amhe ca nissāya tava phāsuvihāro bhavissati, imaṃ temāsaṃ idha vaseyyāmā’’ti. ‘‘Ko panāvuso, maṃ nissāya tumhākaṃ phāsuvihāro’’ti. Sace tvaṃ āvuso ‘‘dve aggasāvakā idha viharantī’’ti kassaci nāroceyyāsi, mayaṃ sukhaṃ vihareyyāma, ayaṃ taṃ nissāya amhākaṃ phāsuvihāroti. ‘‘Atha <pageBreak edition="Myanmar" number="4.0244" /> tumhe nissāya mayhaṃ ko phāsuvihāro’’ti? ‘‘Mayaṃ tuyhaṃ antotemāsaṃ dhammaṃ vācessāma, dhammakathaṃ kathessāma, esa tuyhaṃ amhe nissāya phāsuvihāro’’ti. ‘‘Vasathāvuso, yathājjhāsayenā’’ti. So tesaṃ patirūpaṃ senāsanaṃ adāsi. Te phalasamāpattisukhena sukhaṃ vasiṃsu. Koci nesaṃ tattha vasanabhāvaṃ na jānāti.</paragraph>
    <paragraph line="472">Te vutthavassā pavāretvā ‘‘āvuso, taṃ nissāya sukhaṃ vutthāmha, satthāraṃ vandituṃ gacchāmā’’ti taṃ āpucchiṃsu. So ‘‘sādhū’’ti sampaṭicchitvā te ādāya dhuragāme piṇḍāya cari. Therā katabhattakiccā gāmato nikkhamiṃsu. Kokāliko te uyyojetvā nivattitvā manussānaṃ ārocesi ‘‘upāsakā, tumhe tiracchānasadisā, dve aggasāvake temāsaṃ dhuravihāre vasante na jānittha, idāni te gatā’’ti. Manussā ‘‘kasmā pana, bhante, amhākaṃ nārocitthā’’ti vatvā bahuṃ sappitelādibhesajjañceva vatthacchādanañca gahetvā there upasaṅkamitvā vanditvā ‘‘khamatha no, bhante, mayaṃ tumhākaṃ aggasāvakabhāvaṃ na jānāma, ajja no kokālikabhadantassa vacanena ñātā, amhākaṃ anukampāya imāni bhesajjavatthacchādanāni gaṇhathā’’ti āhaṃsu.</paragraph>
    <paragraph line="473">Kokāliko <pageBreak edition="Vipassana Research Institut" number="4.0219" /> ‘‘therā appicchā santuṭṭhā, imāni vatthāni attanā aggahetvā mayhaṃ dassantī’’ti cintetvā upāsakehi saddhiṃyeva therānaṃ santikaṃ gato. Therā bhikkhuparipācitattā tato kiñci neva attanā gaṇhiṃsu, na kokālikassa dāpesuṃ. Upāsakā ‘‘bhante, idāni agaṇhantā puna amhākaṃ anukampāya idha āgaccheyyāthā’’ti yāciṃsu. Therā anadhivāsetvā satthu santikaṃ agamiṃsu. Kokāliko ‘‘ime therā attanā agaṇhantā mayhaṃ na dāpesu’’nti āghātaṃ bandhi. Therāpi satthu santike thokaṃ vasitvā attano parivāre pañcabhikkhusate ca ādāya bhikkhusahassena saddhiṃ cārikaṃ caramānā kokālikaraṭṭhaṃ pattā. Te upāsakā paccuggamanaṃ katvā there ādāya tameva vihāraṃ netvā devasikaṃ mahāsakkāraṃ kariṃsu. Pahutaṃ bhesajjavatthacchādanaṃ <pageBreak edition="Pali Text Society" number="4.0244" /> uppajji, therehi saddhiṃ āgatabhikkhū cīvarāni vicārentā saddhiṃ āgatānaṃ bhikkhūnaññeva denti <pageBreak edition="Myanmar" number="4.0245" />, kokālikassa na denti, therāpi tassa na dāpenti. Kokāliko cīvaraṃ alabhitvā ‘‘pāpicchā sāriputtamoggallānā, pubbe dīyamānaṃ lābhaṃ aggahetvā idāni gaṇhanti, pūretuṃ na sakkā, aññe na olokentī’’ti there akkosati paribhāsati. Therā ‘‘ayaṃ amhe nissāya akusalaṃ pasavatī’’ti saparivārā nikkhamitvā ‘‘aññaṃ, bhante, katipāhaṃ vasathā’’ti manussehi yāciyamānāpi nivattituṃ na icchiṃsu.</paragraph>
    <paragraph line="474">Atheko daharo bhikkhu āha – ‘‘upāsakā, kathaṃ therā vasissanti, tumhākaṃ kulūpako thero idha imesaṃ vāsaṃ na sahatī’’ti. Te tassa santikaṃ gantvā ‘‘bhante, tumhe kira therānaṃ idha vāsaṃ na sahatha, gacchatha ne khamāpetvā nivattetha, sace na nivattetha, palāyitvā aññattha vasathā’’ti āhaṃsu. So upāsakānaṃ bhayena gantvā there yāci. Therā ‘‘gacchāvuso, na mayaṃ nivattāmā’’ti pakkamiṃsu. So there nivattetuṃ asakkonto vihārameva paccāgato. Atha naṃ upāsakā pucchiṃsu ‘‘nivattitā te, bhante, therā’’ti. ‘‘Nivattetuṃ nāsakkhiṃ āvuso’’ti. Atha naṃ ‘‘imasmiṃ pāpadhamme vasante idha pesalā bhikkhū na vasissanti, nikkaḍḍhāma na’’nti cintetvā ‘‘bhante, mā tvaṃ idha vasi, amhe nissāya tuyhaṃ kiñci natthī’’ti āhaṃsu. So tehi nikkaḍḍhito pattacīvaramādāya jetavanaṃ gantvā satthāraṃ upasaṅkamitvā ‘‘pāpicchā, bhante, sāriputtamoggallānā, pāpikānaṃ icchānaṃ vasaṃ gatā’’ti āha. Atha naṃ satthā ‘‘mā hevaṃ kokālika, avaca, mā hevaṃ kokālika avaca, pasādehi kokālika, sāriputtamoggallānesu cittaṃ, te pesalā bhikkhū’’ti vāreti. Vāritopi kokāliko ‘‘tumhe, bhante, tumhākaṃ aggasāvakānaṃ saddahatha, ahaṃ paccakkhato addasaṃ, pāpicchā ete paṭicchannakammantā dussīlā’’ti vatvā yāvatatiyaṃ satthārā vāritopi tatheva vatvā uṭṭhāyāsanā pakkāmi. Tassa pakkantamattasseva sakalasarīre sāsapamattā piḷakā uṭṭhahitvā anupubbena vaḍḍhitvā <pageBreak edition="Vipassana Research Institut" number="4.0220" /> beḷuvapakkamattā hutvā bhijjitvā pubbalohitāni pagghariṃsu. So nitthunanto vedanāppatto jetavanadvārakoṭṭhake nipajji. ‘‘Kokālikena dve aggasāvakā akkuṭṭhā’’ti yāva brahmalokā ekakolāhalaṃ ahosi.</paragraph>
    <paragraph line="475">Athassa <pageBreak edition="Myanmar" number="4.0246" /> upajjhāyo turū nāma brahmā <pageBreak edition="Pali Text Society" number="4.0245" /> taṃ kāraṇaṃ ñatvā ‘‘there khamāpessāmī’’ti āgantvā ākāse ṭhatvā ‘‘kokālika, pharusaṃ te kammaṃ kataṃ, aggasāvake pasādehī’’ti āha. ‘‘Ko pana tvaṃ āvuso’’ti? ‘‘Turū brahmā nāmāha’’nti. ‘‘Nanu tvaṃ, āvuso, bhagavatā anāgāmīti byākato, anāgāmī ca anāvattidhammo asmā lokāti vuttaṃ, tvaṃ saṅkāraṭṭhāne yakkho bhavissasī’’ti mahābrahmaṃ apasādesi. So taṃ attano vacanaṃ gāhāpetuṃ asakkonto ‘‘tava vācāya tvaññeva paññāyissasī’’ti vatvā suddhāvāsameva gato. Kokālikopi kālaṃ katvā padumaniraye uppajji. Tassa tattha nibbattabhāvaṃ ñatvā sahampatibrahmā tathāgatassa ārocesi, satthā bhikkhūnaṃ ārocesi. Bhikkhū tassa aguṇaṃ kathentā dhammasabhāyaṃ kathaṃ samuṭṭhāpesuṃ ‘‘āvuso, kokāliko kira sāriputtamoggallāne akkositvā attano mukhaṃ nissāya padumaniraye uppanno’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva kokāliko vacanena hato attano mukhaṃ nissāya dukkhaṃ anubhoti, pubbepi esa attano mukhaṃ nissāya dukkhaṃ anubhosiyevā’’ti vatvā atītaṃ āhari.</paragraph>
    <paragraph line="476">Atīte bārāṇasiyaṃ brahmadatte rajjaṃ kārente tassa purohito piṅgalo nikkhantadāṭho ahosi. Tassa brāhmaṇī aññena brāhmaṇena saddhiṃ aticari, sopi tādisova. Purohito brāhmaṇiṃ punappunaṃ vārentopi vāretuṃ asakkonto cintesi ‘‘imaṃ mama veriṃ sahatthā māretuṃ na sakkā, upāyena naṃ māressāmī’’ti. So rājānaṃ upasaṅkamitvā āha ‘‘mahārāja, tava nagaraṃ sakalajambudīpe agganagaraṃ, tvaṃ aggarājā, evaṃ aggarañño nāma tava dakkhiṇadvāraṃ duyuttaṃ avamaṅgala’’nti. ‘‘Ācariya, idāni kiṃ kātabba’’nti? ‘‘Maṅgalaṃ katvā yojetabba’’nti. ‘‘Kiṃ laddhuṃ vaṭṭatī’’ti. ‘‘Purāṇadvāraṃ hāretvā maṅgalayuttāni dārūni gahetvā nagarapariggāhakānaṃ bhūtānaṃ baliṃ datvā maṅgalanakkhattena patiṭṭhāpetuṃ vaṭṭatī’’ti. ‘‘Tena hi evaṃ karothā’’ti. Tadā bodhisatto takkāriyo nāma māṇavo <pageBreak edition="Myanmar" number="4.0247" /> hutvā <pageBreak edition="Pali Text Society" number="4.0246" /> tassa santike sippaṃ uggaṇhāti. Purohito purāṇadvāraṃ hāretvā navaṃ niṭṭhāpetvā rājānaṃ āha – ‘‘niṭṭhitaṃ, deva, dvāraṃ, sve bhaddakaṃ nakkhattaṃ, taṃ anatikkamitvā baliṃ katvā dvāraṃ patiṭṭhāpetuṃ vaṭṭatī’’ti. ‘‘Ācariya, balikammatthāya kiṃ laddhuṃ vaṭṭatī’’ti? ‘‘Deva, mahesakkhaṃ dvāraṃ mahesakkhāhi devatāhi <pageBreak edition="Vipassana Research Institut" number="4.0221" /> pariggahitaṃ, ekaṃ piṅgalaṃ nikkhantadāṭhaṃ ubhatovisuddhaṃ brāhmaṇaṃ māretvā tassa maṃsalohitena baliṃ katvā sarīraṃ heṭṭhā khipitvā dvāraṃ patiṭṭhāpetabbaṃ, evaṃ tumhākañca nagarassa ca vuḍḍhi bhavissatī’’ti. ‘‘Sādhu ācariya, evarūpaṃ brāhmaṇaṃ māretvā dvāraṃ patiṭṭhāpehī’’ti.</paragraph>
    <paragraph line="477">So tuṭṭhamānaso ‘‘sve paccāmittassa piṭṭhiṃ passissāmī’’ti ussāhajāto attano gehaṃ gantvā mukhaṃ rakkhituṃ asakkonto turitaturito bhariyaṃ āha – ‘‘pāpe caṇḍāli ito paṭṭhāya kena saddhiṃ abhiramissasi, sve te jāraṃ māretvā balikammaṃ karissāmī’’ti. ‘‘Niraparādhaṃ kiṃkāraṇā māressasī’’ti? Rājā ‘‘kaḷārapiṅgalassa brāhmaṇassa maṃsalohitena balikammaṃ katvā nagaradvāraṃ patiṭṭhāpehī’’ti āha, ‘‘jāro ca te kaḷārapiṅgalo, taṃ māretvā balikammaṃ karissāmī’’ti. Sā jārassa santikaṃ sāsanaṃ pāhesi ‘‘rājā kira kaḷārapiṅgalaṃ brāhmaṇaṃ māretvā baliṃ kātukāmo, sace jīvitukāmo, aññepi tayā sadise brāhmaṇe gahetvā kālasseva palāyassū’’ti. So tathā akāsi. Taṃ nagare pākaṭaṃ ahosi, sakalanagarato sabbe kaḷārapiṅgalā palāyiṃsu.</paragraph>
    <paragraph line="478">Purohito paccāmittassa palātabhāvaṃ ajānitvā pātova rājānaṃ upasaṅkamitvā ‘‘deva, asukaṭṭhāne kaḷārapiṅgalo brāhmaṇo atthi, taṃ gaṇhāpethā’’ti āha. Rājā amacce pesesi. Te taṃ apassantā āgantvā ‘‘palāto kirā’’ti ārocesuṃ. ‘‘Aññattha upadhārethā’’ti <pageBreak edition="Pali Text Society" number="4.0247" /> sakalanagaraṃ upadhārentāpi na passiṃsu. Tato ‘‘aññaṃ upadhārethā’’ti vutte ‘‘deva, ṭhapetvā purohitaṃ añño evarūpo natthī’’ti vadiṃsu. Purohitaṃ na sakkā māretunti. ‘‘Deva, kiṃ kathetha, purohitassa kāraṇā ajja dvāre appatiṭṭhāpite nagaraṃ aguttaṃ bhavissati, ācariyo kathento ‘‘ajja nakkhattaṃ atikkamitvā ito saṃvaccharaccayena nakkhattaṃ labhissatī’’ti kathesi, saṃvaccharaṃ nagare advārake paccatthikānaṃ okāso bhavissati, imaṃ māretvā aññena byattena <pageBreak edition="Myanmar" number="4.0248" /> brāhmaṇena balikammaṃ kāretvā dvāraṃ patiṭṭhāpessāmā’’ti. ‘‘Atthi pana añño ācariyasadiso paṇḍito brāhmaṇo’’ti? ‘‘Atthi deva, tassa antevāsī takkāriyamāṇavo nāma, tassa purohitaṭṭhānaṃ datvā maṅgalaṃ karothā’’ti.</paragraph>
    <paragraph line="479">Rājā taṃ pakkosāpetvā sammānaṃ kāretvā purohitaṭṭhānaṃ datvā tathā kātuṃ āṇāpesi. So mahantena parivārena nagaradvāraṃ agamāsi. Purohitaṃ rājānubhāvena bandhitvā ānayiṃsu. Mahāsatto dvāraṭṭhapanaṭṭhāne āvāṭaṃ khaṇāpetvā sāṇiṃ parikkhipāpetvā ācariyena saddhiṃ antosāṇiyaṃ aṭṭhāsi. Ācariyo āvāṭaṃ oloketvā attano patiṭṭhaṃ alabhanto ‘‘attho tāva <pageBreak edition="Vipassana Research Institut" number="4.0222" /> me nipphādito ahosi, bālattā pana mukhaṃ rakkhituṃ asakkonto vegena pāpitthiyā kathesiṃ, attanāva attano vadho ābhato’’ti mahāsattaṃ ālapanto paṭhamaṃ gāthamāha –</paragraph>
    <hangnum line="480" number="104"></hangnum>
    <gatha1 line="481"> ‘‘Ahameva dubbhāsitaṃ bhāsi bālo, bhekovaraññe ahimavhāyamāno;</gatha1>
    <gathalast line="482">Takkāriye sobbhamimaṃ patāmi, na kireva sādhu ativelabhāṇī’’ti.</gathalast>
    <paragraph line="483">Tattha <pageBreak edition="Pali Text Society" number="4.0248" /><bold>dubbhāsitaṃ bhāsī</bold>ti dubbhāsitaṃ bhāsiṃ. <bold>Bhekovā</bold>ti yathā araññe maṇḍūko vassanto attano khādakaṃ ahiṃ avhāyamāno dubbhāsitaṃ bhāsati nāma, evaṃ ahameva dubbhāsitaṃ bhāsiṃ. <bold>Takkāriye</bold>ti tassa nāmaṃ, takkāriyāti itthiliṅgaṃ nāmaṃ, teneva taṃ ālapanto evamāha.</paragraph>
    <paragraph line="484">Taṃ sutvā mahāsatto dutiyaṃ gāthamāha –</paragraph>
    <hangnum line="485" number="105"></hangnum>
    <gatha1 line="486"> ‘‘Pappoti macco ativelabhāṇī, bandhaṃ vadhaṃ sokapariddavañca;</gatha1>
    <gathalast line="487">Attānameva garahāsi ettha, ācera yaṃ taṃ nikhaṇanti sobbhe’’ti.</gathalast>
    <paragraph line="488">Tattha <pageBreak edition="Myanmar" number="4.0249" /><bold>ativelabhāṇī</bold>ti velātikkantaṃ pamāṇātikkantaṃ katvā kathanaṃ nāma na sādhu, ativelabhāṇī puriso na sādhūti attho. <bold>Sokapariddavañcā</bold>ti ācariya, evameva ativelabhāṇī puriso vadhaṃ bandhañca sokañca mahantena saddena paridevañca pappoti. <bold>Garahāsī</bold>ti paraṃ agarahitvā attānaṃyeva garaheyyāsi. <bold>Etthā</bold>ti etasmiṃ kāraṇe. <bold>Ācera yaṃ ta</bold>nti ācariya, yena kāraṇena taṃ nikhaṇanti sobbhe, taṃ tayāva kataṃ, tasmā attānameva garaheyyāsīti vadati.</paragraph>
    <paragraph line="489">Evañca pana vatvā ‘‘ācariya, vācaṃ arakkhitvā na kevalaṃ tvameva dukkhappatto, aññopi dukkhappattoyevā’’ti vatvā atītaṃ āharitvā dassesi.</paragraph>
    <paragraph line="490">Pubbe kira bārāṇasiyaṃ kāḷī nāma gaṇikā ahosi, tassā tuṇḍilo nāma bhātā. Kāḷī ekadivasaṃ sahassaṃ gaṇhāti. Tuṇḍilo pana itthidhutto surādhutto akkhadhutto ahosi. Sā tassa dhanaṃ deti, so laddhaṃ laddhaṃ vināseti. Sā taṃ vārentīpi vāretuṃ nāsakkhi. So ekadivasaṃ jūtaparājito nivatthavatthāni datvā kaṭasārakakhaṇḍaṃ nivāsetvā tassā gehaṃ āgami <pageBreak edition="Vipassana Research Institut" number="4.0223" />. Tāya ca dāsiyo āṇattā honti ‘‘tuṇḍilassa āgatakāle <pageBreak edition="Pali Text Society" number="4.0249" /> kiñci adatvā gīvāyaṃ naṃ gahetvā nīhareyyāthā’’ti. Tā tathā kariṃsu. So dvāramūle rodanto aṭṭhāsi.</paragraph>
    <paragraph line="491">Atheko seṭṭhiputto niccakālaṃ kāḷiyā sahassaṃ āharāpento disvā ‘‘kasmā tuṇḍila rodasī’’ti pucchi. ‘‘Sāmi, jūtaparājito mama bhaginiyā santikaṃ āgatomhi, taṃ maṃ dāsiyo gīvāyaṃ gahetvā nīhariṃsū’’ti. ‘‘Tena hi tiṭṭha, bhaginiyā te kathessāmī’’ti so gantvā ‘‘bhātā te kaṭasārakakhaṇḍaṃ nivāsetvā dvāramūle ṭhito, vatthānissa kimatthaṃ na desī’’ti āha. ‘‘Ahaṃ tāva na demi, sace pana te sineho atthi, tvaṃ dehī’’ti. Tasmiṃ pana gaṇikāya ghare idaṃcārittaṃ – ābhatasahassato pañcasatāni gaṇikāya honti, pañcasatāni vatthagandhamālamūlāni honti. Āgatapurisā tasmiṃ ghare laddhavatthāni nivāsetvā rattiṃ vasitvā punadivase gacchantā ābhatavatthāneva nivāsetvā gacchanti. Tasmā so seṭṭhiputto tāya dinnavatthāni nivāsetvā attano sāṭake tuṇḍilassa dāpesi. So nivāsetvā nadanto <pageBreak edition="Myanmar" number="4.0250" /> gajjanto gantvā surāgehaṃ pāvisi. Kāḷīpi dāsiyo āṇāpesi ‘‘sve etassa gamanakāle vatthāni acchindeyyāthā’’ti. Tā tassa nikkhamanakāle ito cito ca upadhāvitvā vilumpamānā sāṭake gahetvā ‘‘idāni yāhi kumārā’’ti naggaṃ katvā vissajjesuṃ. So naggova nikkhami. Jano parihāsaṃ karoti. So lajjitvā ‘‘mayāvetaṃ kataṃ, ahameva attano mukhaṃ rakkhituṃ nāsakkhi’’nti paridevi. Idaṃ tāva dassetuṃ tatiyaṃ gāthamāha –</paragraph>
    <hangnum line="492" number="106"></hangnum>
    <gatha1 line="493"> ‘‘Kimevahaṃ tuṇḍilamanupucchiṃ, kareyya saṃ bhātaraṃ kāḷikāyaṃ;</gatha1>
    <gathalast line="494">Naggovahaṃ vatthayugañca jīno, ayampi attho bahutādisovā’’ti.</gathalast>
    <paragraph line="495">Tattha <pageBreak edition="Pali Text Society" number="4.0250" /><bold>bahutādisovā</bold>ti seṭṭhiputto hi attanā katena dukkhaṃ patto, tvampi tasmā ayampi tuyhaṃ dukkhappatti attho. Bahūhi kāraṇehi tādisova.</paragraph>
    <paragraph line="496">Aparopi bārāṇasiyaṃ ajapālānaṃ pamādena gocarabhūmiyaṃ dvīsu meṇḍesu yujjhantesu eko kuliṅgasakuṇo ‘‘ime dāni bhinnehi sīsehi marissanti, vāressāmi teti mātulā mā yujjhathā’’ti vāretvā tesaṃ kathaṃ aggahetvā yujjhantānaññeva piṭṭhiyampi sīsepi nisīditvā yācitvā vāretuṃ asakkonto ‘‘tena hi maṃ māretvā yujjhathā’’ti ubhinnampi sīsantaraṃ pāvisi. Te aññamaññaṃ yujjhiṃsuyeva. So saṇhakaraṇiyaṃ pisito viya attanā kateneva vināsaṃ patto. Idampi aparaṃ kāraṇaṃ dassetuṃ catutthaṃ gāthamāha –</paragraph>
    <hangnum line="497" number="107"></hangnum>
    <gatha1 line="498"> ‘‘Yo <pageBreak edition="Vipassana Research Institut" number="4.0224" /> yujjhamānānamayujjhamāno, meṇḍantaraṃ accupatī kuliṅgo;</gatha1>
    <gathalast line="499">So piṃsito meṇḍasirehi tattha, ayampi attho bahutādisovā’’ti.</gathalast>
    <paragraph line="500">Tattha <bold>meṇḍantara</bold>nti meṇḍānaṃ antaraṃ. <bold>Accupatī</bold>ti atigantvā uppati, ākāse sīsānaṃ vemajjhe aṭṭhāsīti attho. <bold>Piṃsito</bold>ti pīḷito.</paragraph>
    <paragraph line="501">Aparepi <pageBreak edition="Myanmar" number="4.0251" /> bārāṇasivāsino gopālakā phalitaṃ tālarukkhaṃ disvā ekaṃ tālaphalatthāya rukkhaṃ āropesuṃ. Tasmiṃ phalāni pātente eko kaṇhasappo vammikā nikkhamitvā tālarukkhaṃ āruhi. Heṭṭhā patiṭṭhitā daṇḍehi paharantā nivāretuṃ nāsakkhiṃsu. Te ‘‘sappo tālaṃ abhiruhatī’’ti itarassa ācikkhiṃsu. So bhīto mahāviravaṃ viravi. Heṭṭhā ṭhitā ekaṃ thirasāṭakaṃ catūsu kaṇṇesu gahetvā ‘‘imasmiṃ sāṭake patā’’ti āhaṃsu. So patanto catunnampi antare sāṭakamajjhe pati. Tassa pana pātanavegena te sandhāretuṃ asakkontā aññamaññaṃ <pageBreak edition="Pali Text Society" number="4.0251" /> sīsehi paharitvā bhinnehi sīsehi jīvitakkhayaṃ pattā. Idampi kāraṇaṃ dassento pañcamaṃ gāthamāha –</paragraph>
    <hangnum line="502" number="108"></hangnum>
    <gatha1 line="503"> ‘‘Caturo janā potthakamaggahesuṃ, ekañca posaṃ anurakkhamānā;</gatha1>
    <gathalast line="504">Sabbeva te bhinnasirā sayiṃsu, ayampi attho bahutādisovā’’ti.</gathalast>
    <paragraph line="505">Tattha <bold>potthaka</bold>nti sāṇasāṭakaṃ. <bold>Sabbeva te</bold>ti tepi cattāro janā attanā kateneva bhinnasīsā sayiṃsu.</paragraph>
    <paragraph line="506">Aparepi bārāṇasivāsino eḷakacorā rattiṃ ekaṃ ajaṃ thenetvā ‘‘divā araññe khādissāmā’’ti tassā avassanatthāya mukhaṃ bandhitvā veḷugumbe ṭhapesuṃ. Punadivase taṃ khādituṃ gacchantā āvudhaṃ pamussitvā agamaṃsu. Te ‘‘ajaṃ māretvā maṃsaṃ pacitvā khādissāma, āharathāvudha’’nti ekassapi hatthe āvudhaṃ adisvā ‘‘vinā āvudhena etaṃ māretvāpi maṃsaṃ gahetuṃ na sakkā, vissajjetha naṃ, puññamassa atthī’’ti vissajjesuṃ. Tadā eko naḷakāro veḷuṃ gahetvā ‘‘punapi āgantvā gahessāmī’’ti naḷakārasatthaṃ veḷugumbantare ṭhapetvā pakkāmi. Ajā ‘‘muttāmhī’’ti tussitvā veḷumūle kīḷamānā pacchimapādehi paharitvā taṃ satthaṃ pātesi. Corā satthasaddaṃ sutvā upadhārentā taṃ disvā tuṭṭhamānasā ajaṃ māretvā maṃsaṃ khādiṃsu. Iti ‘‘sāpi ajā attanā kateneva matā’’ti dassetuṃ chaṭṭhaṃ gāthamāha –</paragraph>
    <hangnum line="507" number="109"></hangnum>
    <gatha1 line="508"> ‘‘Ajā <pageBreak edition="Vipassana Research Institut" number="4.0225" /><pageBreak edition="Myanmar" number="4.0252" /> yathā veḷugumbasmiṃ baddhā, avakkhipantī asimajjhagacchi;</gatha1>
    <gathalast line="509">Teneva tassā galakāvakantaṃ, ayampi attho bahutādisovā’’ti.</gathalast>
    <paragraph line="510">Tattha <bold>avakkhipantī</bold>ti kīḷamānā pacchimapāde khipantī.</paragraph>
    <paragraph line="511">Evañca <pageBreak edition="Pali Text Society" number="4.0252" /> pana vatvā ‘‘attano vacanaṃ rakkhitvā mitabhāṇino nāma maraṇadukkhā muccantī’’ti dassetvā <bold>kinnaravatthuṃ</bold> āhari.</paragraph>
    <paragraph line="512">Bārāṇasivāsī kireko luddako himavantaṃ gantvā ekenupāyena jayampatike dve kinnare gahetvā ānetvā rañño adāsi. Rājā adiṭṭhapubbe kinnare disvā tussitvā ‘‘ludda, imesaṃ ko guṇo’’ti pucchi. ‘‘Deva, ete madhurena saddena gāyanti, manuññaṃ naccanti, manussā evaṃ gāyituñca naccituñca na jānantī’’ti. Rājā luddassa bahuṃ dhanaṃ datvā kinnare ‘‘gāyatha naccathā’’ti āha. Kinnarā ‘‘sace mayaṃ gāyantā byañjanaṃ paripuṇṇaṃ kātuṃ na sakkhissāma, duggītaṃ hoti, amhe garahissanti vadhissanti, bahuṃ kathentānañca pana musāvādopi hotī’’ti musāvādabhayena raññā punappunaṃ vuttāpi na gāyiṃsu na nacciṃsu. Rājā kujjhitvā ‘‘ime māretvā maṃsaṃ pacitvā āharathā’’ti āṇāpento sattamaṃ gāthamāha –</paragraph>
    <hangnum line="513" number="110"></hangnum>
    <gatha1 line="514"> ‘‘Ime na devā na gandhabbaputtā, migā ime atthavasaṃ gatā me;</gatha1>
    <gathalast line="515">Ekañca naṃ sāyamāse pacantu, ekaṃ punappātarāse pacantū’’ti.</gathalast>
    <paragraph line="516">Tattha <bold>migā ime</bold>ti ime sace devā gandhabbā vā bhaveyyuṃ, nacceyyuñceva gāyeyyuñca, ime pana migā tiracchānagatā. <bold>Atthavasaṃ gatā me</bold>ti atthaṃ paccāsīsantena luddena ānītattā atthavasena mama hatthaṃ gatā. Etesu ekaṃ sāyamāse, ekaṃ pātarāse pacantūti.</paragraph>
    <paragraph line="517">Kinnarī cintesi ‘‘rājā kuddho nissaṃsayaṃ māressati, idāni kathetuṃ kālo’’ti aṭṭhamaṃ gāthamāha –</paragraph>
    <hangnum line="518" number="111"></hangnum>
    <gatha1 line="519"> ‘‘Sataṃ <pageBreak edition="Myanmar" number="4.0253" /> sahassāni dubhāsitāni, kalampi nāgghanti subhāsitassa;</gatha1>
    <gathalast line="520">Dubbhāsitaṃ saṅkamāno kileso, tasmā tuṇhī kimpurisā na bālyā’’ti.</gathalast>
    <paragraph line="521">Tattha <pageBreak edition="Vipassana Research Institut" number="4.0226" /><pageBreak edition="Pali Text Society" number="4.0253" /><bold>saṅkamāno kileso</bold>ti kadāci ahaṃ bhāsamāno dubbhāsitaṃ bhāseyyaṃ, evaṃ dubbhāsitaṃ saṅkamāno kilissati kilamati. <bold>Tasmā</bold>ti tena kāraṇena tumhākaṃ na gāyiṃ, na bālabhāvenāti.</paragraph>
    <paragraph line="522">Rājā kinnariyā tussitvā anantaraṃ gāthamāha –</paragraph>
    <hangnum line="523" number="112"></hangnum>
    <gatha1 line="524"> ‘‘Yā mesā byāhāsi pamuñcathetaṃ, giriñca naṃ himavantaṃ nayantu;</gatha1>
    <gathalast line="525">Imañca kho dentu mahānasāya, pātova naṃ pātarāse pacantū’’ti.</gathalast>
    <paragraph line="526">Tattha <bold>yā mesā</bold>ti yā me esā. <bold>Dentū</bold>ti mahānasatthāya dentu.</paragraph>
    <paragraph line="527">Kinnaro rañño vacanaṃ sutvā ‘‘ayaṃ maṃ akathentaṃ avassaṃ māressati, idāni kathetuṃ vaṭṭatī’’ti itaraṃ gāthamāha –</paragraph>
    <hangnum line="528" number="113"></hangnum>
    <gatha1 line="529"> ‘‘Pajjunnanāthā pasavo, pasunāthā ayaṃ pajā;</gatha1>
    <gatha2 line="530">Tvaṃ nāthosi mahārāja, nāthohaṃ bhariyāya me;</gatha2>
    <gathalast line="531">Dvinnamaññataraṃ ñatvā, mutto gaccheyya pabbata’’nti.</gathalast>
    <paragraph line="532">Tattha <bold>pajjunnanāthā pasavo</bold>ti tiṇabhakkhā pasavo meghanāthā nāma. <bold>Pasunāthā ayaṃ pajā</bold>ti ayaṃ pana manussapajā pañcagorasena upajīvantī pasunāthā pasupatiṭṭhā. <bold>Tvaṃ nāthosī</bold>ti tvaṃ mama patiṭṭhā asi. <bold>Nāthoha</bold>nti mama bhariyāya ahaṃ nātho, ahamassā patiṭṭhā. <bold>Dvinnamaññataraṃ ñatvā, mutto gaccheyya pabbata</bold>nti amhākaṃ dvinnaṃ antare eko ekaṃ mataṃ ñatvā sayaṃ maraṇato mutto himavantaṃ gaccheyya, jīvamānā pana mayaṃ aññamaññaṃ na jahāma, tasmā sacepi imaṃ himavantaṃ pesetukāmo, maṃ paṭhamaṃ māretvā pacchā pesehīti.</paragraph>
    <paragraph line="533">Evañca <pageBreak edition="Myanmar" number="4.0254" /> pana vatvā ‘‘mahārāja, na mayaṃ tava vacanaṃ akātukāmatāya tuṇhī ahumha, mayaṃ kathāya pana dosaṃ disvā na kathayimhā’’ti dīpento imaṃ gāthādvayamāha –</paragraph>
    <hangnum line="534" number="114"></hangnum>
    <gatha1 line="535"> ‘‘Na ve nindā suparivajjayetha, nānā janā sevitabbā janinda;</gatha1>
    <gathalast line="536">Yeneva <pageBreak edition="Pali Text Society" number="4.0254" /> eko labhate pasaṃsaṃ, teneva añño labhate ninditāraṃ.</gathalast>
    <hangnum line="537" number="115"></hangnum>
    <gatha1 line="538"> ‘‘Sabbo <pageBreak edition="Vipassana Research Institut" number="4.0227" /> loko paricitto aticitto, sabbo loko cittavā samhi citte;</gatha1>
    <gathalast line="539">Paccekacittā puthu sabbasattā, kassīdha cittassa vasena vatte’’ti.</gathalast>
    <paragraph line="540">Tattha <bold>suparivajjayethā</bold>ti mahārāja, nindā nāma sukhena parivajjetuṃ na sakkā. <bold>Nānā janā</bold>ti nānāchandā janā. <bold>Yenevā</bold>ti yena sīlādiguṇena eko pasaṃsaṃ labhati, teneva añño ninditāraṃ labhati. Amhākañhi kinnarānaṃ antare kathanena pasaṃsaṃ labhati, manussānaṃ antare nindaṃ, iti nindā nāma dupparivajjiyā, svāhaṃ kathaṃ tava santikā pasaṃsaṃ labhissāmīti.</paragraph>
    <paragraph line="541"><bold>Sabbo loko paricitto</bold>ti mahārāja, asappuriso nāma pāṇātipātādicittena, sappuriso pāṇātipātā veramaṇi ādicittena aticittoti, evaṃ sabbo loko paricitto aticittoti attho. <bold>Cittavā samhi citte</bold>ti sabbo pana loko attano hīnena vā paṇītena vā cittena cittavā nāma. <bold>Paccekacittā</bold>ti pāṭiyekkacittā puthuppabhedā sabbe sattā. Tesu kassekassa tava vā aññassa vā cittena kinnarī vā mādiso vā añño vā vatteyya, tasmā ‘‘ayaṃ mama cittavasena na vattatī’’ti, mā mayhaṃ kujjhi. Sabbasattā <pageBreak edition="Myanmar" number="4.0255" /> hi attano cittavasena gacchanti, devāti. Kimpuriso rañño dhammaṃ desesi.</paragraph>
    <paragraph line="542">Rājā ‘‘sabhāvameva katheti paṇḍito kinnaro’’ti somanassappatto hutvā osānagāthamāha –</paragraph>
    <hangnum line="543" number="116"></hangnum>
    <gatha1 line="544"> ‘‘Tuṇhī ahū kimpuriso sabhariyo, yo dāni byāhāsi bhayassa bhīto;</gatha1>
    <gathalast line="545">So dāni mutto sukhito arogo, vācākirevatthavatī narāna’’nti.</gathalast>
    <paragraph line="546">Tattha <bold>vācākirevatthavatī narāna</bold>nti vācāgirā eva imesaṃ sattānaṃ atthavatī hitāvahā hotīti attho.</paragraph>
    <paragraph line="547">Rājā kinnare suvaṇṇapañjare nisīdāpetvā tameva luddaṃ pakkosāpetvā ‘‘gaccha bhaṇe, gahitaṭṭhāneyeva vissajjehī’’ti vissajjāpesi. Mahāsattopi <pageBreak edition="Pali Text Society" number="4.0255" /> ‘‘ācariya, evaṃ kinnarā vācaṃ rakkhitvā pattakāle kathitena subhāsiteneva muttā, tvaṃ pana dukkathitena mahādukkhaṃ patto’’ti idaṃ udāharaṇaṃ dassetvā ‘‘ācariya, mā bhāyi, jīvitaṃ te ahaṃ dassāmī’’ti assāsesi, ‘‘apica kho pana tumhe maṃ rakkheyyāthā’’tivutte ‘‘na tāva nakkhattayogo labbhatī’’ti <pageBreak edition="Vipassana Research Institut" number="4.0228" /> divasaṃ vītināmetvā majjhimayāmasamanantare mataṃ eḷakaṃ āharāpetvā ‘‘brāhmaṇa, yattha katthaci gantvā jīvāhī’’ti kañci ajānāpetvā uyyojetvā eḷakamaṃsena baliṃ katvā dvāraṃ patiṭṭhāpesi.</paragraph>
    <paragraph line="548">Satthā imaṃ dhammadesanaṃ āharitvā ‘‘na, bhikkhave, idāneva, pubbepi kokāliko vācāya hatoyevā’’ti vatvā jātakaṃ samodhānesi – ‘‘tadā kaḷārapiṅgalo kokāliko ahosi, takkāriyapaṇḍito pana ahameva ahosi’’nti.</paragraph>
    <centered line="549">Takkāriyajātakavaṇṇanā aṭṭhamā.</centered>
    <hangnum line="550"></hangnum>
    <paragraph line="551"> [482] 9. Rurumigarājajātakavaṇṇanā</paragraph>
    <paragraph line="552"><bold>Tassa</bold><pageBreak edition="Myanmar" number="4.0256" /><bold>gāmavaraṃ dammī</bold>ti idaṃ satthā veḷuvane viharanto devadattaṃ ārabbha kathesi. So kira bhikkhūhi ‘‘bahūpakāro te āvuso, devadattasatthā, tvaṃ tathāgataṃ nissāya pabbajjaṃ labhi, tīṇi piṭakāni uggaṇhi, lābhasakkāraṃ pāpuṇī’’ti vutto ‘‘āvuso, satthārā mama tiṇaggamattopi upakāro na kato, ahaṃ sayameva pabbajiṃ, sayaṃ tīṇi piṭakāni uggaṇhiṃ, sayaṃ lābhasakkāraṃ pāpuṇi’’nti kathesi. Bhikkhū dhammasabhāyaṃ kathaṃ samuṭṭhāpesuṃ ‘‘akataññū āvuso, devadatto akatavedī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, devadatto idāneva akataññū, pubbepi akataññūyeva, pubbepesa mayā jīvite dinnepi mama guṇamattaṃ na jānātī’’ti vatvā atītaṃ āhari.</paragraph>
    <paragraph line="553">Atīte bārāṇasiyaṃ brahmadatte rajjaṃ kārente eko asītikoṭivibhavo seṭṭhi puttaṃ labhitvā ‘‘mahādhanako’’tissa, nāmaṃ katvā ‘‘sippaṃ uggaṇhanto mama putto kilamissatī’’ti na kiñci sippaṃ uggaṇhāpesi. So gītanaccavāditakhādanabhojanato uddhaṃ na kiñci aññāsi. Taṃ vayappattaṃ patirūpena dārena saṃyojetvā mātāpitaro kālamakaṃsu. So tesaṃ accayena itthidhuttasurādhuttādīhi parivuto nānābyasanamukhehi <pageBreak edition="Pali Text Society" number="4.0256" /> iṇaṃ ādāya taṃ dātuṃ asakkonto iṇāyikehi codiyamāno cintesi ‘‘kiṃ mayhaṃ jīvitena, ekenamhi attabhāvena añño viya jāto, mataṃ me seyyo’’ti. So iṇāyike āha – ‘‘tumhākaṃ iṇapaṇṇāni gahetvā āgacchatha, gaṅgātīre me nidahitaṃ kulasantakaṃ dhanaṃ atthi, taṃ vo dassāmī’’ti. Te tena <pageBreak edition="Vipassana Research Institut" number="4.0229" /> saddhiṃ agamaṃsu. So ‘‘idha dhana’’nti nidhiṭṭhānaṃ ācikkhanto viya ‘‘gaṅgāyaṃ patitvā marissāmī’’ti palāyitvā gaṅgāyaṃ pati. So caṇḍasotena vuyhanto kāruññaravaṃ viravi.</paragraph>
    <paragraph line="554">Tadā mahāsatto rurumigayoniyaṃ nibbattitvā parivāraṃ chaḍḍetvā ekakova gaṅgānivattane ramaṇīye sālamissake supupphitaambavane vasati uposathaṃ upavutthāya. Tassa sarīracchavi sumajjitakañcanapaṭṭavaṇṇā ahosi, hatthapādā <pageBreak edition="Myanmar" number="4.0257" /> lākhārasaparikammakatā viya, naṅguṭṭhaṃ cāmarīnaṅguṭṭhaṃ viya, siṅgāni rajatadāmasadisāni, akkhīni sumajjitamaṇiguḷikā viya, mukhaṃ odahitvā ṭhapitarattakambalageṇḍukaṃ viya. Evarūpaṃ tassa rūpaṃ ahosi. So aḍḍharattasamaye tassa kāruññasaddaṃ sutvā ‘‘manussasaddo sūyati, mā mayi dharante maratu, jīvitamassa dassāmī’’ti cintetvā sayanagumbā uṭṭhāya nadītīraṃ gantvā ‘‘ambho purisa, mā bhāyi, jīvitaṃ te dassāmī’’ti assāsetvā sotaṃ chindanto gantvā taṃ piṭṭhiyaṃ āropetvā tīraṃ pāpetvā attano vasanaṭṭhānaṃ netvā phalāphalāni datvā dvīhatīhaccayena ‘‘bho purisa, ahaṃ taṃ ito araññato nīharitvā bārāṇasimagge ṭhapessāmi, tvaṃ sotthinā gamissasi, apica kho pana tvaṃ ‘asukaṭṭhāne nāma kañcanamigo vasatī’ti dhanakāraṇā maṃ rañño ceva rājamahāmattassa ca mā ācikkhāhī’’ti āha. So ‘‘sādhu sāmī’’ti sampaṭicchi.</paragraph>
    <paragraph line="555">Mahāsatto tassa paṭiññaṃ gahetvā taṃ attano piṭṭhiyaṃ āropetvā bārāṇasimagge otāretvā nivatti. Tassa bārāṇasipavisanadivaseyeva khemā nāma rañño aggamahesī paccūsakāle supinante suvaṇṇavaṇṇaṃ migaṃ attano dhammaṃ desentaṃ disvā <pageBreak edition="Pali Text Society" number="4.0257" /> cintesi ‘‘sace evarūpo migo na bhaveyya, nāhaṃ supine passeyyaṃ, addhā bhavissati, rañño ārocessāmī’’ti. Sā rājānaṃ upasaṅkamitvā ‘‘mahārāja, ahaṃ suvaṇṇavaṇṇaṃ migaṃ passituṃ icchāmi, suvaṇṇavaṇṇamigassa dhammaṃ sotukāmāmhi, labhissāmi ce, jīveyyaṃ, no ce, natthi me jīvita’’nti āha. Rājā taṃ assāsetvā ‘‘sace manussaloke atthi, labhissasī’’ti vatvā brāhmaṇe pakkosāpetvā ‘‘suvaṇṇavaṇṇā migā nāma hontī’’ti pucchitvā ‘‘āma, deva, hontī’’ti sutvā alaṅkatahatthikkhandhe suvaṇṇacaṅkoṭake sahassathavikaṃ ṭhapetvā yo suvaṇṇavaṇṇaṃ migaṃ ācikkhissati, tassa saddhiṃ sahassathavikasuvaṇṇacaṅkoṭakena tañca hatthiṃ tato ca uttari dātukāmo hutvā suvaṇṇapaṭṭe gāthaṃ likhāpetvā ekaṃ amaccaṃ pakkosāpetvā ‘‘ehi tāta, mama vacanena imaṃ gāthaṃ nagaravāsīnaṃ kathehī’’ti imasmiṃ jātake paṭhamaṃ gāthamāha –</paragraph>
    <hangnum line="556" number="117"></hangnum>
    <gatha1 line="557"> ‘‘Tassa <pageBreak edition="Vipassana Research Institut" number="4.0230" /><pageBreak edition="Myanmar" number="4.0258" /> gāmavaraṃ dammi, nāriyo ca alaṅkatā;</gatha1>
    <gathalast line="558">Yo me taṃ migamakkhāti, migānaṃ migamuttama’’nti.</gathalast>
    <paragraph line="559">Amacco suvaṇṇapaṭṭaṃ gahetvā sakalanagare vācāpesi. Atha so seṭṭhiputto bārāṇasiṃ pavisantova taṃ kathaṃ sutvā amaccassa santikaṃ gantvā ‘‘ahaṃ rañño evarūpaṃ migaṃ ācikkhissāmi, maṃ rañño dassehī’’ti āha. Amacco hatthikkhandhato otaritvā taṃ rañño santikaṃ netvā ‘‘ayaṃ kira, deva, taṃ migaṃ ācikkhissatī’’ti dassesi. Rājā ‘‘saccaṃ ambho purisā’’ti pucchi. So ‘‘saccaṃ mahārāja, tvaṃ etaṃ yasaṃ mayhaṃ dehī’’ti vadanto dutiyaṃ gāthamāha –</paragraph>
    <hangnum line="560" number="118"></hangnum>
    <gatha1 line="561"> ‘‘Mayhaṃ gāmavaraṃ dehi, nāriyo ca alaṅkatā;</gatha1>
    <gathalast line="562">Ahaṃ te migamakkhissaṃ, migānaṃ migamuttama’’nti.</gathalast>
    <paragraph line="563">Taṃ sutvā rājā tassa mittadubbhissa tussitvā ‘‘abbho kuhiṃ so migo vasatī’’ti pucchitvā ‘‘asukaṭṭhāne nāma devā’’ti vutte tameva maggadesakaṃ katvā mahantena parivārena taṃ ṭhānaṃ agamāsi. Atha naṃ so mittadubbhī ‘‘senaṃ, deva, sannisīdāpehī’’ti <pageBreak edition="Pali Text Society" number="4.0258" /> vatvā sannisinnāya senāya eso, deva, suvaṇṇamigo etasmiṃ vane vasatī’’ti hatthaṃ pasāretvā ācikkhanto tatiyaṃ gāthamāha –</paragraph>
    <hangnum line="564" number="119"></hangnum>
    <gatha1 line="565"> ‘‘Etasmiṃ vanasaṇḍasmiṃ, ambā sālā ca pupphitā;</gatha1>
    <gathalast line="566">Indagopakasañchannā, ettheso tiṭṭhate migo’’ti.</gathalast>
    <paragraph line="567">Tattha <bold>indagopakasañchannā</bold>ti etassa vanasaṇḍassa bhūmi indagopakavaṇṇāya rattāya sukhasamphassāya tiṇajātiyā sañchannā, sasakucchi viya mudukā, ettha etasmiṃ ramaṇīye vanasaṇḍe eso tiṭṭhatīti dasseti.</paragraph>
    <paragraph line="568">Rājā tassa vacanaṃ sutvā amacce āṇāpesi ‘‘tassa migassa palāyituṃ adatvā khippaṃ āvudhahatthehi purisehi saddhiṃ vanasaṇḍaṃ parivārethā’’ti. Te tathā katvā unnadiṃsu. Rājā katipayehi janehi saddhiṃ ekamantaṃ aṭṭhāsi, sopissa avidūre aṭṭhāsi. Mahāsatto taṃ saddaṃ sutvā cintesi ‘‘mahanto balakāyasaddo, tamhā me purisā <pageBreak edition="Myanmar" number="4.0259" /> bhayena uppannena bhavitabba’’nti <pageBreak edition="Vipassana Research Institut" number="4.0231" />. So uṭṭhāya sakalaparisaṃ oloketvā rañño ṭhitaṭṭhānaṃ disvā ‘‘rañño ṭhitaṭṭhāneyeva me sotthi bhavissati, ettheva mayā gantuṃ vaṭṭatī’’ti cintetvā rājābhimukho pāyāsi. Rājā taṃ āgacchantaṃ disvā ‘‘nāgabalo migo avattharanto viya āgaccheyya, saraṃ sannayhitvā imaṃ migaṃ santāsetvā sace palāyati, vijjhitvā dubbalaṃ katvā gaṇhissāmī’’ti dhanuṃ āropetvā bodhisattābhimukho ahosi. Tamatthaṃ pakāsento satthā imaṃ gāthādvayamāha –</paragraph>
    <hangnum line="569" number="120"></hangnum>
    <gatha1 line="570"> ‘‘Dhanuṃ advejjhaṃ katvāna, usuṃ sannayhupāgami;</gatha1>
    <gathalast line="571">Migo ca disvā rājānaṃ, dūrato ajjhabhāsatha.</gathalast>
    <hangnum line="572" number="121"></hangnum>
    <gatha1 line="573"> ‘‘Āgamehi mahārāja, mā maṃ vijjhi rathesabha;</gatha1>
    <gathalast line="574">Ko nu te idamakkhāsi, ettheso tiṭṭhate migo’’ti.</gathalast>
    <paragraph line="575">Tattha <pageBreak edition="Pali Text Society" number="4.0259" /><bold>advejjhaṃ katvānā</bold>ti jiyāya ca sarena ca saddhiṃ ekameva katvā. <bold>Sannayhā</bold>ti sannayhitvā. <bold>Āgamehī</bold>ti ‘‘tiṭṭha, mahārāja, mā maṃ vijjhi, jīvaggāhameva gaṇhāhī’’ti madhurāya manussavācāya abhāsi.</paragraph>
    <paragraph line="576">Rājā tassa madhurakathāya bandhitvā dhanuṃ otāretvā gāravena aṭṭhāsi. Mahāsattopi rājānaṃ upasaṅkamitvā madhurapaṭisanthāraṃ katvā ekamantaṃ aṭṭhāsi. Mahājanopi sabbāvudhāni chaḍḍetvā āgantvā rājānaṃ parivāresi. Tasmiṃ khaṇe mahāsatto suvaṇṇakiṅkiṇikaṃ cālento viya madhurena sarena rājānaṃ pucchi ‘‘ko nu te idamakkhāsi, ettheso tiṭṭhate migo’’ti? Tasmiṃ khaṇe pāpapuriso thokaṃ paṭikkamitvā sotapatheva aṭṭhāsi. Rājā ‘‘iminā me dassito’’ti kathento chaṭṭhaṃ gāthamāha –</paragraph>
    <hangnum line="577" number="122"></hangnum>
    <gatha1 line="578"> ‘‘Esa pāpacaro poso, samma tiṭṭhati ārakā;</gatha1>
    <gathalast line="579">Soyaṃ me idamakkhāsi, ettheso tiṭṭhate migo’’ti.</gathalast>
    <paragraph line="580">Tattha <bold>pāpacaro</bold>ti vissaṭṭhācāro.</paragraph>
    <paragraph line="581">Taṃ sutvā mahāsatto taṃ mittadubbhiṃ garahitvā raññā saddhiṃ sallapanto sattamaṃ gāthamāha –</paragraph>
    <hangnum line="582" number="123"></hangnum>
    <gatha1 line="583"> ‘‘Saccaṃ <pageBreak edition="Vipassana Research Institut" number="4.0232" /><pageBreak edition="Myanmar" number="4.0260" /> kireva māhaṃsu, narā ekacciyā idha;</gatha1>
    <gathalast line="584">Kaṭṭhaṃ niplavitaṃ seyyo, na tvevekacciyo naro’’ti.</gathalast>
    <paragraph line="585">Tattha <bold>niplavita</bold>nti uttāritaṃ. <bold>Ekacciyo</bold>ti ekacco pana mittadubbhī pāpapuggalo udake patantopi uttārito na tveva seyyo. Kaṭṭhañhi nānappakārena upakārāya saṃvattati, mittadubbhī pana pāpapuggalo vināsāya, tasmā tato kaṭṭhameva varataranti porāṇakapaṇḍitā kathayiṃsu, mayā pana tesaṃ vacanaṃ na katanti.</paragraph>
    <paragraph line="586">Taṃ sutvā rājā itaraṃ gāthamāha –</paragraph>
    <hangnum line="587" number="124"></hangnum>
    <gatha1 line="588"> ‘‘Kiṃ nu ruru garahasi migānaṃ, kiṃ pakkhīnaṃ kiṃ pana mānusānaṃ;</gatha1>
    <gathalast line="589">Bhayaṃ <pageBreak edition="Pali Text Society" number="4.0260" /> hi maṃ vindatinapparūpaṃ, sutvāna taṃ mānusiṃ bhāsamāna’’nti.</gathalast>
    <paragraph line="590">Tattha <bold>migāna</bold>nti migānamaññataraṃ garahasi, udāhu pakkhīnaṃ, mānusānanti pucchi. <bold>Bhayañhi maṃ vindatī</bold>ti bhayaṃ maṃ paṭilabhati, ahaṃ attani anissaro bhayasantako viya homi. <bold>Anapparūpa</bold>nti mahantaṃ.</paragraph>
    <paragraph line="591">Tato mahāsatto ‘‘mahārāja, na migaṃ, na pakkhiṃ garahāmi, manussaṃ pana garahāmī’’ti dassento navamaṃ gāthamāha –</paragraph>
    <hangnum line="592" number="125"></hangnum>
    <gatha1 line="593"> ‘‘Yamuddhariṃ vāhane vuyhamānaṃ, mahodake salile sīghasote;</gatha1>
    <gathalast line="594">Tatonidānaṃ bhayamāgataṃ mama, dukkho have rāja asabbhi saṅgamo’’ti.</gathalast>
    <paragraph line="595">Tattha <bold>vāhane</bold>ti patitapatite vahituṃ samatthe gaṅgāvahe. <bold>Mahodake salile</bold>ti mahāudake mahāsalileti attho. Ubhayenāpi gaṅgāvahasseva bahuudakataṃ dasseti. <bold>Tatonidāna</bold>nti mahārāja, yo mayhaṃ tayā dassito puriso, eso mayā gaṅgāya vuyhamāno aḍḍharattasamaye kāruññaravaṃ viravanto uddharito, tatonidānaṃ me idamajja bhayaṃ āgataṃ, asappurisehi samāgamo nāma dukkho, mahārājāti.</paragraph>
    <paragraph line="596">Taṃ <pageBreak edition="Vipassana Research Institut" number="4.0233" /><pageBreak edition="Myanmar" number="4.0261" /> sutvā rājā tassa kujjhitvā ‘‘evaṃ bahūpakārassa nāma guṇaṃ na jānāti, vijjhitvā naṃ jīvitakkhayaṃ pāpessāmī’’ti dasamaṃ gāthamāha –</paragraph>
    <hangnum line="597" number="126"></hangnum>
    <gatha1 line="598"> ‘‘Sohaṃ catuppattamimaṃ vihaṅgamaṃ, tanucchidaṃ hadaye ossajāmi;</gatha1>
    <gathalast line="599">Hanāmi taṃ mittadubbhiṃ akiccakāriṃ, yo tādisaṃ kammakataṃ na jāne’’ti.</gathalast>
    <paragraph line="600">Tattha <bold>catuppatta</bold>nti catūhi vājapattehi samannāgataṃ. <bold>Vihaṅgama</bold>nti ākāsagāmiṃ. <bold>Tanucchida</bold>nti sarīrachindanaṃ. <bold>Ossajāmī</bold>ti etassa hadaye vissajjemi.</paragraph>
    <paragraph line="601">Tato mahāsatto ‘‘mā esa maṃ nissāya nassatū’’ti cintetvā ekādasamaṃ gāthamāha –</paragraph>
    <hangnum line="602" number="127"></hangnum>
    <gatha1 line="603"> ‘‘Dhīrassa <pageBreak edition="Pali Text Society" number="4.0261" /> bālassa have janinda, santo vadhaṃ nappasaṃsanti jātu;</gatha1>
    <gatha2 line="604">Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dehi;</gatha2>
    <gathalast line="605">Ahañca te kāmakaro bhavāmī’’ti.</gathalast>
    <paragraph line="606">Tattha <bold>kāma</bold>nti kāmena yathāruciyā attano gharaṃ gacchatu. <bold>Yañcassa bhaṭṭhaṃ tadetassa dehī</bold>ti yañca tassa ‘‘idaṃ nāma te dassāmī’’ti tayā kathitaṃ, taṃ tassa dehi. <bold>Kāmakaro</bold>ti icchākaro, yaṃ icchasi, taṃ karohi, maṃsaṃ vā me khāda, kīḷāmigaṃ vā karohi, sabbattha te anukūlavattī bhavissāmīti attho.</paragraph>
    <paragraph line="607">Taṃ sutvā rājā tuṭṭhamānaso mahāsattassa thutiṃ karonto anantaraṃ gāthamāha –</paragraph>
    <hangnum line="608" number="128"></hangnum>
    <gatha1 line="609"> ‘‘Addhā rurū aññataro sataṃ so, yo dubbhato mānusassa na dubbhi;</gatha1>
    <gatha2 line="610">Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dammi;</gatha2>
    <gathalast line="611">Ahañca te kāmacāraṃ dadāmī’’ti.</gathalast>
    <paragraph line="612">Tattha <pageBreak edition="Myanmar" number="4.0262" /><bold>sataṃ so</bold>ti addhā tvaṃ sataṃ paṇḍitānaṃ aññataro. <bold>Kāmacāra</bold>nti ahaṃ tava dhammakathāya pasīditvā tuyhaṃ kāmacāraṃ abhayaṃ dadāmi, ito paṭṭhāya tumhe nibbhayā yathāruciyā viharathāti mahāsattassa varaṃ adāsi.</paragraph>
    <paragraph line="613">Atha <pageBreak edition="Vipassana Research Institut" number="4.0234" /> naṃ mahāsatto ‘‘mahārāja, manussā nāma aññaṃ mukhena bhāsanti, aññaṃ kāyena karontī’’ti pariggaṇhanto dve gāthā abhāsi –</paragraph>
    <hangnum line="614" number="129"></hangnum>
    <gatha1 line="615"> ‘‘Suvijānaṃ siṅgālānaṃ, sakuṇānañca vassitaṃ;</gatha1>
    <gathalast line="616">Manussavassitaṃ rāja, dubbijānataraṃ tato.</gathalast>
    <hangnum line="617" number="130"></hangnum>
    <gatha1 line="618"> ‘‘Api ce maññatī poso, ñāti mitto sakhāti vā;</gatha1>
    <gathalast line="619">Yo pubbe sumano hutvā, pacchā sampajjate diso’’ti.</gathalast>
    <paragraph line="620">Taṃ sutvā rājā ‘‘migarāja, mā maṃ evaṃ maññi, ahañhi rajjaṃ jahantopi na tuyhaṃ dinnavaraṃ jahissaṃ, saddahatha, mayha’’nti <pageBreak edition="Pali Text Society" number="4.0262" /> varaṃ adāsi. Mahāsatto tassa santike varaṃ gaṇhanto attānaṃ ādiṃ katvā sabbasattānaṃ abhayadānaṃ varaṃ gaṇhi. Rājāpi taṃ varaṃ datvā bodhisattaṃ nagaraṃ netvā mahāsattañca nagarañca alaṅkārāpetvā deviyā dhammaṃ desāpesi. Mahāsatto deviṃ ādiṃ katvā rañño ca rājaparisāya ca madhurāya manussabhāsāya dhammaṃ desetvā rājānaṃ dasahi rājadhammehi ovaditvā mahājanaṃ anusāsitvā araññaṃ pavisitvā migagaṇaparivuto vāsaṃ kappesi. Rājā ‘‘sabbesaṃ sattānaṃ abhayaṃ dammī’’ti nagare bheriṃ carāpesi. Tato paṭṭhāya migapakkhīnaṃ koci hatthaṃ pasāretuṃ samattho nāma nāhosi. Migagaṇo manussānaṃ sassāni khādati, koci vāretuṃ na sakkoti. Mahājano rājaṅgaṇaṃ gantvā upakkosi. Tamatthaṃ pakāsento satthā imaṃ gāthamāha –</paragraph>
    <hangnum line="621" number="131"></hangnum>
    <gatha1 line="622"> ‘‘Samāgatā jānapadā, negamā ca samāgatā;</gatha1>
    <gathalast line="623">Migā sassāni khādanti, taṃ devo paṭisedhatū’’ti.</gathalast>
    <paragraph line="624">Tattha <bold>taṃ devo</bold>ti taṃ migagaṇaṃ devo paṭisedhatūti.</paragraph>
    <paragraph line="625">Taṃ sutvā rājā gāthādvayamāha –</paragraph>
    <hangnum line="626" number="132"></hangnum>
    <gatha1 line="627"> ‘‘Kāmaṃ janapado māsi, raṭṭhañcāpi vinassatu;</gatha1>
    <gathalast line="628">Na tvevāhaṃ ruruṃ dubbhe, datvā abhayadakkhiṇaṃ.</gathalast>
    <hangnum line="629" number="133"></hangnum>
    <gatha1 line="630"> ‘‘Mā <pageBreak edition="Vipassana Research Institut" number="4.0235" /><pageBreak edition="Myanmar" number="4.0263" /> me janapado āsi, raṭṭhañcāpi vinassatu;</gatha1>
    <gathalast line="631">Na tvevāhaṃ migarājassa, varaṃ datvā musā bhaṇe’’ti.</gathalast>
    <paragraph line="632">Tattha <bold>māsī</bold>ti kāmaṃ mayhaṃ janapado mā hotu. <bold>Ruru</bold>nti na tveva ahaṃ suvaṇṇavaṇṇassa rurumigarājassa abhayadakkhiṇaṃ datvā dubbhissāmīti.</paragraph>
    <paragraph line="633">Mahājano rañño vacanaṃ sutvā kiñci vattuṃ avisahanto paṭikkami. Sā kathā vitthārikā ahosi. Taṃ sutvā mahāsatto migagaṇaṃ sannipātāpetvā ‘‘ito paṭṭhāya manussānaṃ sassāni mā khādathā’’ti ovaditvā ‘‘attano khettesu paṇṇasaññaṃ bandhantū’’ti <pageBreak edition="Pali Text Society" number="4.0263" /> manussānaṃ ghosāpesi. Te tathā bandhiṃsu, tāya saññāya migā yāvajjatanā sassāni na khādanti.</paragraph>
    <paragraph line="634">Satthā imaṃ dhammadesanaṃ āharitvā ‘‘na, bhikkhave, idāneva, pubbepi devadatto akataññūyevā’’ti vatvā jātakaṃ samodhānesi ‘‘tadā seṭṭhiputto devadatto ahosi, rājā ānando, rurumigarājā pana ahameva ahosi’’nti.</paragraph>
    <centered line="635">Rurumigarājajātakavaṇṇanā navamā.</centered>
    <hangnum line="636"></hangnum>
    <paragraph line="637"> [483] 10. Sarabhamigajātakavaṇṇanā</paragraph>
    <paragraph line="638"><bold>Āsīsetheva puriso</bold>ti idaṃ satthā jetavane viharanto attanā saṃkhittena pucchitapañhassa dhammasenāpatino vitthārena byākaraṇaṃ ārabbha kathesi. Kadā pana satthā theraṃ saṃkhittena pañhaṃ pucchīti? Devorohane. Tatrāyaṃ saṅkhepato anupubbikathā. Rājagahaseṭṭhino hi santake candanapatte āyasmatā piṇḍolabhāradvājena iddhiyā gahite satthā bhikkhūnaṃ iddhipāṭihāriyakaraṇaṃ paṭikkhipi. Tadā titthiyā ‘‘paṭikkhittaṃ samaṇena gotamena iddhipāṭihāriyakaraṇaṃ, idāni sayampi na karissatī’’ti cintetvā maṅkubhūtehi attano sāvakehi ‘‘kiṃ, bhante, iddhiyā pattaṃ na gaṇhathā’’ti vuccamānā ‘‘netaṃ āvuso, amhākaṃ dukkaraṃ, chavassa pana dārupattassatthāya attano saṇhasukhumaguṇaṃ ko gihīnaṃ pakāsessatīti na gaṇhimha, samaṇā pana sakyaputtiyā lolatāya iddhiṃ dassetvā <pageBreak edition="Myanmar" number="4.0264" /> gaṇhiṃsu. Mā ‘amhākaṃ iddhikaraṇaṃ bhāro’ti cintayittha, mayañhi tiṭṭhantu samaṇassa gotamassa sāvakā, ākaṅkhamānā pana <pageBreak edition="Vipassana Research Institut" number="4.0236" /> samaṇena gotamena saddhiṃ iddhiṃ dassessāma, sace hi samaṇo gotamo ekaṃ pāṭihāriyaṃ karissati, mayaṃ dviguṇaṃ karissāmā’’ti kathayiṃsu.</paragraph>
    <paragraph line="639">Taṃ sutvā bhikkhū bhagavato ārocesuṃ ‘‘bhante, titthiyā kira pāṭihāriyaṃ karissantī’’ti. Satthā ‘‘bhikkhave, karontu, ahampi karissāmī’’ti āha. Taṃ sutvā bimbisāro āgantvā bhagavantaṃ pucchi ‘‘bhante, pāṭihāriyaṃ kira karissathā’’ti? ‘‘Āma, mahārājā’’ti. ‘‘Nanu, bhante, sikkhāpadaṃ paññatta’’nti. ‘‘Mahārāja, taṃ mayā sāvakānaṃ paññattaṃ, buddhānaṃ pana sikkhāpadaṃ nāma <pageBreak edition="Pali Text Society" number="4.0264" /> natthi. ‘‘Yathā hi, mahārāja, tava uyyāne pupphaphalaṃ aññesaṃ vāritaṃ, na tava, evaṃsampadamidaṃ daṭṭhabba’’nti. ‘‘Kattha pana, bhante, pāṭihāriyaṃ karissathā’’ti? ‘‘Sāvatthinagaradvāre kaṇḍambarukkhamūle’’ti. ‘‘Amhehi tattha kiṃ kattabba’’nti? ‘‘Natthi kiñci mahārājā’’ti. Punadivase satthā katabhattakicco cārikaṃ pakkāmi. Manussā ‘‘kuhiṃ, bhante, satthā gacchatī’’ti pucchanti. ‘‘Sāvatthinagaradvāre kaṇḍambarukkhamūle titthiyamaddanaṃ yamakapāṭihāriyaṃ kātu’’nti tesaṃ bhikkhū kathayanti. Mahājano ‘‘acchariyarūpaṃ kira pāṭihāriyaṃ bhavissati, passissāma na’’nti gharadvārāni chaḍḍetvā satthārā saddhiṃyeva agamāsi.</paragraph>
    <paragraph line="640">Aññatitthiyā ‘‘mayampi samaṇassa gotamassa pāṭihāriyakaraṇaṭṭhāne pāṭihāriyaṃ karissāmā’’ti upaṭṭhākehi saddhiṃ satthārameva anubandhiṃsu. Satthā anupubbena sāvatthiṃ gantvā raññā ‘‘pāṭihāriyaṃ kira, bhante, karissathā’’ti pucchito ‘‘karissāmī’’ti vatvā ‘‘kadā, bhante’’ti vutte ‘‘ito sattame divase āsāḷhipuṇṇamāsiya’’nti āha. ‘‘Maṇḍapaṃ karomi bhante’’ti? ‘‘Alaṃ mahārāja, mama pāṭihāriyakaraṇaṭṭhāne sakko devarājā dvādasayojanikaṃ ratanamaṇḍapaṃ karissatī’’ti. ‘‘Etaṃ kāraṇaṃ nagare ugghosāpemi, bhante’’ti? ‘‘Ugghosāpehi mahārājā’’ti. Rājā dhammaghosakaṃ alaṅkatahatthipiṭṭhiṃ āropetvā ‘‘bhagavā kira sāvatthinagaradvāre kaṇḍambarukkhamūle titthiyamaddanaṃ pāṭihāriyaṃ karissati ito sattame divase’’ti yāva chaṭṭhadivasā devasikaṃ ghosanaṃ kāresi. Titthiyā ‘‘kaṇḍambarukkhamūle kira karissatī’’ti sāmikānaṃ dhanaṃ <pageBreak edition="Myanmar" number="4.0265" /> datvā sāvatthisāmante ambarukkhe chindāpayiṃsu. Dhammaghosako puṇṇamīdivase pātova ‘‘ajja, bhagavato pāṭihāriyaṃ bhavissatī’’ti ugghosesi. Devatānubhāvena sakalajambudīpe dvāre ṭhatvā ugghositaṃ viya ahosi. Ye ye gantuṃ cittaṃ uppādenti, te te sāvatthiṃ pattameva attānaṃ passiṃsu, dvādasayojanikā parisā ahosi.</paragraph>
    <paragraph line="641">Satthā <pageBreak edition="Vipassana Research Institut" number="4.0237" /> pātova sāvatthiṃ piṇḍāya pavisituṃ nikkhami. Kaṇḍo nāma uyyānapālo piṇḍipakkameva kumbhapamāṇaṃ mahantaṃ ambapakkaṃ rañño haranto satthāraṃ nagaradvāre disvā ‘‘idaṃ tathāgatasseva anucchavika’’nti adāsi. Satthā paṭiggahetvā tattheva ekamantaṃ nisinno paribhuñjitvā ‘‘ānanda, imaṃ ambaṭṭhiṃ uyyānapālakassa imasmiṃ ṭhāne ropanatthāya dehi, esa kaṇḍambo <pageBreak edition="Pali Text Society" number="4.0265" /> nāma bhavissatī’’ti āha. Thero tathā akāsi. Uyyānapālo paṃsuṃ viyūhitvā ropesi. Taṅkhaṇaññeva aṭṭhiṃ bhinditvā mūlāni otariṃsu, naṅgalasīsapamāṇo rattaṅkuro uṭṭhahi, mahājanassa olokentasseva paṇṇāsahatthakkhandho paṇṇāsahatthasākho ubbedhato ca hatthasatiko ambarukkho sampajji, tāvadevassa pupphāni ca phalāni ca uṭṭhahiṃsu. So madhukaraparivuto suvaṇṇavaṇṇaphalabharito nabhaṃ pūretvā aṭṭhāsi, vātappaharaṇakāle madhurapakkāni patiṃsu. Pacchā āgacchantā bhikkhū paribhuñjitvāva āgamiṃsu.</paragraph>
    <paragraph line="642">Sāyanhasamaye sakko devarājā āvajjento ‘‘satthu ratanamaṇḍapakaraṇaṃ amhākaṃ bhāro’’ti ñatvā vissakammadevaputtaṃ pesetvā dvādasayojanikaṃ nīluppalasañchannaṃ sattaratanamaṇḍapaṃ kāresi. Evaṃ dasasahassacakkavāḷadevatā sannipatiṃsu. Satthā titthiyamaddanaṃ asādhāraṇaṃ sāvakehi yamakapāṭihāriyaṃ katvā bahujanassa pasannabhāvaṃ ñatvā oruyha buddhāsane nisinno dhammaṃ desesi. Vīsati pāṇakoṭiyo amatapānaṃ piviṃsu. Tato ‘‘purimabuddhā pana pāṭihāriyaṃ katvā kattha gacchantī’’ti āvajjento ‘‘tāvatiṃsabhavana’’nti ñatvā buddhāsanā uṭṭhāya dakkhiṇapādaṃ yugandharamuddhani ṭhapetvā vāmapādena sinerumatthakaṃ akkamitvā pāricchattakamūle paṇḍukambalasilāyaṃ vassaṃ upagantvā antotemāsaṃ devānaṃ abhidhammapiṭakaṃ kathesi. Parisā satthu gataṭṭhānaṃ ajānantī <pageBreak edition="Myanmar" number="4.0266" /> ‘‘disvāva gamissāmā’’ti tattheva temāsaṃ vasi. Upakaṭṭhāya pavāraṇāya mahāmoggallānatthero gantvā bhagavato ārocesi. Atha naṃ satthā pucchi ‘‘kahaṃ pana etarahi sāriputto’’ti? ‘‘Eso, bhante, pāṭihāriye pasīditvā pabbajitehi pañcahi bhikkhusatehi saddhiṃ saṅkassanagaradvāre vasī’’ti. ‘‘Moggallāna, ahaṃ ito sattame divase saṅkassanagaradvāre otarissāmi, tathāgataṃ daṭṭhukāmā saṅkassanagare ekato sannipatantū’’ti. Thero ‘‘sādhū’’ti paṭissuṇitvā āgantvā parisāya ārocetvā sakalaparisaṃ sāvatthito tiṃsayojanaṃ saṅkassanagaraṃ ekamuhutteneva pāpesi.</paragraph>
    <paragraph line="643">Satthā vutthavasso pavāretvā ‘‘mahārāja, manussalokaṃ gamissāmī’’ti sakkassa ārocesi. Sakko vissakammaṃ āmantetvā ‘‘dasabalassa manussalokagamanatthāya tīṇi sopānāni karohī’’ti āha. So sinerumatthake sopānasīsaṃ saṅkassanagaradvāre dhurasopānaṃ katvā <pageBreak edition="Vipassana Research Institut" number="4.0238" /> majjhe maṇimayaṃ, ekasmiṃ passe rajatamayaṃ, ekasmiṃ passe suvaṇṇamayanti <pageBreak edition="Pali Text Society" number="4.0266" /> tīṇi sopānāni māpesi, sattaratanamayā vedikāparikkhepā. Satthā lokavivaraṇaṃ pāṭihāriyaṃ katvā majjhe maṇimayena sopānena otari. Sakko pattacīvaraṃ aggahesi, suyāmo vālabījaniṃ, sahampati mahābrahmā chattaṃ dhāresi, dasasahassacakkavāḷadevatā dibbagandhamālādīhi pūjayiṃsu. Satthāraṃ dhurasopāne patiṭṭhitaṃ paṭhamameva sāriputtatthero vandi, pacchā sesaparisā. Tasmiṃ samāgame satthā cintesi ‘‘moggallāno ‘‘iddhimā’ti pākaṭo, upāli ‘vinayadharo’ti. Sāriputtassa pana mahāpaññaguṇo apākaṭo, ṭhapetvā maṃ añño etena sadiso samapañño nāma natthi, paññāguṇamassa pākaṭaṃ karissāmī’’ti paṭhamaṃ tāva puthujjanānaṃ visaye pañhaṃ pucchi, taṃ puthujjanāva kathayiṃsu tato sotāpannānaṃ visaye pañhaṃ pucchi, tampi sotāpannāva kathayiṃsu, puthujjanā na jāniṃsu. Evaṃ sakadāgāmivisaye anāgāmivisaye khīṇāsavavisaye mahāsāvakavisaye ca pañhaṃ pucchi, tampi heṭṭhimā heṭṭhimā na jāniṃsu, uparimā uparimāva kathayiṃsu. Aggasāvakavisaye puṭṭhapañhampi aggasāvakāva kathayiṃsu, aññe na jāniṃsu. Tato sāriputtattherassa visaye pañhaṃ pucchi, taṃ therova kathesi, aññe na jāniṃsu.</paragraph>
    <paragraph line="644">Manussā <pageBreak edition="Myanmar" number="4.0267" /> ‘‘ko nāma esa thero satthārā saddhiṃ kathesī’’ti pucchitvā ‘‘dhammasenāpati sāriputtatthero nāmā’’ti sutvā ‘‘aho mahāpañño’’ti vadiṃsu. Tato paṭṭhāya devamanussānaṃ antare therassa mahāpaññaguṇo pākaṭo jāto. Atha naṃ satthā –</paragraph>
    <gatha1 line="645">‘‘Ye ca saṅkhātadhammāse, ye ca sekhā puthū idha;</gatha1>
    <gathalast line="646">Tesaṃ me nipako iriyaṃ, puṭṭho pabrūhi mārisā’’ti. (su. ni. 1044; cūḷani. ajitamāṇavapucchā 63; netti. 14) –</gathalast>
    <unindented line="647">Buddhavisaye pañhaṃ pucchitvā ‘‘imassa nu kho sāriputta, saṃkhittena bhāsitassa kathaṃ vitthārena attho daṭṭhabbo’’ti āha. Thero pañhaṃ oloketvā ‘‘satthā maṃ sekhāsekhānaṃ bhikkhūnaṃ āgamanapaṭipadaṃ pucchatī’’ti pañhe nikkaṅkho hutvā ‘‘āgamanapaṭipadā nāma khandhādivasena bahūhi mukhehi sakkā kathetuṃ, kataṃ nu kho kathento satthu ajjhāsayaṃ gaṇhituṃ sakkhissāmī’’ti ajjhāsaye kaṅkhi. Satthā ‘‘sāriputto pañhe nikkaṅkho, ajjhāsaye pana me kaṅkhati, mayā naye adinne kathetuṃ na sakkhissati, nayamassa dassāmī’’ti <pageBreak edition="Pali Text Society" number="4.0267" /> nayaṃ dadanto ‘‘bhūtamidaṃ sāriputta samanupassā’’ti āha. Evaṃ kirassa ahosi ‘‘sāriputto mama ajjhāsayaṃ <pageBreak edition="Vipassana Research Institut" number="4.0239" /> gahetvā kathento khandhavasena kathessatī’’ti. Therassa saha nayadānena so pañho nayasatena nayasahassena upaṭṭhāsi. So satthārā dinnanaye ṭhatvā buddhavisaye pañhaṃ kathesi.</unindented>
    <paragraph line="648">Satthā dvādasayojanikāya parisāya dhammaṃ desesi. Tiṃsa pāṇakoṭiyo amatapānaṃ piviṃsu. Satthā parisaṃ uyyojetvā cārikaṃ caranto anupubbena sāvatthiṃ gantvā punadivase sāvatthiyaṃ piṇḍāya caritvā piṇḍapātapaṭikkanto bhikkhūhi vatte dassite gandhakuṭiṃ pāvisi. Sāyanhasamaye bhikkhū therassa guṇakathaṃ kathentā dhammasabhāyaṃ nisīdiṃsu ‘‘mahāpañño, āvuso, sāriputto puthupañño javanapañño tikkhapañño nibbedhikapañño dasabalena saṃkhittena pucchitapañhaṃ vitthārena kathesī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi esa saṃkhittena bhāsitassa vitthārena atthaṃ kathesiyevā’’ti vatvā atītaṃ āhari.</paragraph>
    <paragraph line="649">Atīte <pageBreak edition="Myanmar" number="4.0268" /> bārāṇasiyaṃ brahmadatte rajjaṃ kārente bodhisatto sarabhamigayoniyaṃ nibbattitvā araññe vasati. Rājā migavittako ahosi thāmasampanno, aññaṃ manussaṃ ‘‘manusso’’tipi na gaṇeti. So ekadivasaṃ migavaṃ gantvā amacce āha – ‘‘yassa passena migo palāyati, tena so daṇḍo dātabbo’’ti. Te cintayiṃsu ‘‘kadāci vemajjhe ṭhitamigaṃ vijjhanti, kadāci uṭṭhitaṃ, kadāci palāyantampi, ajja pana yena kenaci upāyena rañño ṭhitaṭṭhānaññeva āropessāmā’’ti. Cintetvā ca pana katikaṃ katvā rañño dhuramaggaṃ adaṃsu. Te mahantaṃ gumbaṃ parikkhipitvā muggarādīhi bhūmiṃ pothayiṃsu. Paṭhamameva sarabhamigo uṭṭhāya tikkhattuṃ gubbhaṃ anuparigantvā palāyanokāsaṃ olokento sesadisāsu manusse bāhāya bāhaṃ dhanunā dhanuṃ āhacca nirantare ṭhite disvā rañño ṭhitaṭṭhāneyeva okāsaṃ addasa. So ummīlitesu akkhīsu <pageBreak edition="Pali Text Society" number="4.0268" /> vālukaṃ khipamāno viya rājānaṃ abhimukho agamāsi. Rājā taṃ lahusampattaṃ disvā saraṃ ukkhipitvā vijjhi. Sarabhamigā nāma saraṃ vañcetuṃ chekā honti, sare abhimukhaṃ āgacchante vegaṃ hāpetvā tiṭṭhanti, pacchato āgacchante vegena purato javanti, uparibhāgenāgacchante piṭṭhiṃ nāmenti, passenāgacchante thokaṃ apagacchanti, kucchiṃ sandhāyāgacchante parivattitvā patanti, sare atikkante vātacchinnavalāhakavegena palāyanti.</paragraph>
    <paragraph line="650">Sopi rājā tasmiṃ parivattitvā patite ‘‘sarabhamigo me viddho’’ti nādaṃ muñci. Sarabho uṭṭhāya vātavegena palāyi. Balamaṇḍalaṃ bhijjitvā ubhosu passesu ṭhitaamaccā sarabhaṃ palāyamānaṃ disvā ekato hutvā pucchiṃsu ‘‘migo kassa ṭhitaṭṭhānaṃ abhiruhī’’ti? ‘‘Rañño ṭhitaṭṭhāna’’nti <pageBreak edition="Vipassana Research Institut" number="4.0240" />. ‘‘Rājā ‘viddho me’ti vadati, konena viddho, nibbirajjho bho amhākaṃ rājā, bhūminena viddhā’’ti te nānappakārena raññā saddhiṃ keḷiṃ kariṃsu. Rājā cintesi ‘‘ime maṃ parihasanti, na mama pamāṇaṃ jānantī’’ti gāḷhaṃ nivāsetvā pattikova khaggaṃ ādāya ‘‘sarabhaṃ gaṇhissāmī’’ti vegena pakkhandi. Atha naṃ disvā tīṇi yojanāni anubandhi. Sarabho araññaṃ pāvisi, rājāpi pāvisi. Tattha sarabhamigassa gamanamagge saṭṭhihatthamatto mahāpūtipādanarakāvāṭo <pageBreak edition="Myanmar" number="4.0269" /> atthi, so tiṃsahatthamattaṃ udakena puṇṇo tiṇehi ca paṭicchanno. Sarabho udakagandhaṃ ghāyitvāva āvāṭabhāvaṃ ñatvā thokaṃ osakkitvā gato. Rājā pana ujukameva gacchanto tasmiṃ pati.</paragraph>
    <paragraph line="651">Sarabho tassa padasaddaṃ asuṇanto nivattitvā taṃ apassanto ‘‘narakāvāṭe patito bhavissatī’’ti ñatvā āgantvā olokento taṃ gambhīraudake apatiṭṭhaṃ kilamantaṃ disvā tena kataṃ aparādhaṃ hadaye akatvā <pageBreak edition="Pali Text Society" number="4.0269" /> sañjātakāruñño ‘‘mā mayi passanteva rājā nassatu, imamhā dukkhā naṃ mocessāmī’’ti āvāṭatīre ṭhito ‘‘mā bhāyi, mahārāja, mahantā dukkhā taṃ mocessāmī’’ti vatvā attano piyaputtaṃ uddharituṃ ussāhaṃ karonto viya tassuddharaṇatthāya silāya yoggaṃ katvāva ‘‘vijjhissāmī’’ti āgataṃ rājānaṃ saṭṭhihatthā narakā uddharitvā assāsetvā piṭṭhiṃ āropetvā araññā nīharitvā senāya avidūre otāretvā ovādamassa datvā pañcasu sīlesu patiṭṭhāpesi. Rājā mahāsattaṃ vinā vasituṃ asakkonto āha ‘‘sāmi sarabhamigarāja, mayā saddhiṃ bārāṇasiṃ ehi, dvādasayojanikāya te bārāṇasiyaṃ rajjaṃ dammi, taṃ kārehī’’ti. ‘‘Mahārāja, mayaṃ tiracchānagatā, na me rajjenattho, sace te mayi sineho atthi, mayā dinnāni sīlāni rakkhanto raṭṭhavāsinopi sīlaṃ rakkhāpehī’’ti taṃ ovaditvā araññameva pāvisi.</paragraph>
    <paragraph line="652">So assupuṇṇehi nettehi tassa guṇaṃ sarantova senaṃ pāpuṇitvā senaṅgaparivuto nagaraṃ gantvā ‘‘ito paṭṭhāya sakalanagaravāsino pañca sīlāni rakkhantū’’ti dhammabheriṃ carāpesi. Mahāsattena pana attano kataguṇaṃ kassaci akathetvā sāyanhe nānaggarasabhojanaṃ bhuñjitvā alaṅkatasayane sayitvā paccūsakāle mahāsattassa guṇaṃ saritvā uṭṭhāya sayanapiṭṭhe pallaṅkena nisīditvā pītipuṇṇena hadayena chahi gāthāhi udānesi –</paragraph>
    <hangnum line="653" number="134"></hangnum>
    <gatha1 line="654"> ‘‘Āsīsetheva puriso, na nibbindeyya paṇḍito;</gatha1>
    <gathalast line="655">Passāmi vohaṃ attānaṃ, yathā icchiṃ tathā ahu.</gathalast>
    <hangnum line="656" number="135"></hangnum>
    <gatha1 line="657"> ‘‘Āsīsetheva <pageBreak edition="Vipassana Research Institut" number="4.0241" /> puriso, na nibbindeyya paṇḍito;</gatha1>
    <gathalast line="658">Passāmi vohaṃ attānaṃ, udakā thalamubbhataṃ.</gathalast>
    <hangnum line="659" number="136"></hangnum>
    <gatha1 line="660"> ‘‘Vāyametheva <pageBreak edition="Myanmar" number="4.0270" /> puriso, na nibbindeyya paṇḍito;</gatha1>
    <gathalast line="661">Passāmi vohaṃ attānaṃ, yathā icchiṃ tathā ahu.</gathalast>
    <hangnum line="662" number="137"></hangnum>
    <gatha1 line="663"> ‘‘Vāyametheva puriso, na nibbindeyya paṇḍito;</gatha1>
    <gathalast line="664">Passāmi vohaṃ attānaṃ, udakā thalamubbhataṃ.</gathalast>
    <hangnum line="665" number="138"></hangnum>
    <gatha1 line="666"> ‘‘Dukkhūpanītopi naro sapañño, āsaṃ na chindeyya sukhāgamāya;</gatha1>
    <gathalast line="667">Bahū <pageBreak edition="Pali Text Society" number="4.0270" /> hi phassā ahitā hitā ca, avitakkitā maccumupabbajanti.</gathalast>
    <hangnum line="668" number="139"></hangnum>
    <gatha1 line="669"> ‘‘Acintitampi bhavati, cintitampi vinassati;</gatha1>
    <gathalast line="670">Na hi cintāmayā bhogā, itthiyā purisassa vā’’ti.</gathalast>
    <paragraph line="671">Tattha <bold>āsīsetheva puriso</bold>ti āsacchedakakammaṃ akatvā attano kammesu āsaṃ karotheva na ukkaṇṭheyya. <bold>Yathā icchi</bold>nti ahañhi saṭṭhihatthā narakā uṭṭhānaṃ icchiṃ, somhi tatheva jāto, tato uṭṭhitoyevāti dīpeti. <bold>Ahitā hitā cā</bold>ti dukkhaphassā ca sukhaphassā ca, ‘‘maraṇaphassā jīvitaphassā cā’’tipi attho, sattānañhi maraṇaphasso ahito jīvitaphasso hito, tesaṃ avitakkito acintitopi maraṇaphasso āgacchatīti dasseti. <bold>Acinti tampī</bold>ti mayā ‘‘āvāṭe patissāmī’’ti na cintitaṃ, ‘‘sarabhaṃ māressāmī’’ti cintitaṃ, idāni pana me cintitaṃ naṭṭhaṃ, acintitameva jātaṃ. <bold>Bhogā</bold>ti yasaparivārā. Ete cintāmayā na honti, tasmā ñāṇavatā vīriyameva kātabbaṃ. Vīriyavato hi acintitampi hotiyeva.</paragraph>
    <paragraph line="672">Tassevaṃ udānaṃ udānentasseva aruṇaṃ uṭṭhahi. Purohito ca pātova sukhaseyyapucchanatthaṃ āgantvā rājadvāre ṭhito tassa udānagītasaddaṃ sutvā cintesi ‘‘rājā hiyyo migavaṃ agamāsi, tattha sarabhamigaṃ viraddho bhavissati, tato amaccehi avahasiyamāno ‘māretvā naṃ āharissāmī’ti khattiyamānena taṃ anubandhanto saṭṭhihatthe narake patito bhavissati, dayālunā sarabharājena rañño dosaṃ acintetvā rājā uddharito bhavissati, tena maññe udānaṃ udānetī’’ti. Evaṃ brāhmaṇassa rañño <pageBreak edition="Myanmar" number="4.0271" /> paripuṇṇabyañjanaṃ udānaṃ sutvā sumajjite ādāse mukhaṃ <pageBreak edition="Vipassana Research Institut" number="4.0242" /> olokentassa chāyā viya raññā ca sarabhena ca katakāraṇaṃ pākaṭaṃ ahosi. So nakhaggena dvāraṃ ākoṭesi. Rājā ‘‘ko eso’’ti pucchi. ‘‘Ahaṃ deva purohito’’ti. Athassa dvāraṃ vivaritvā ‘‘ito ehācariyā’’ti āha. So pavisitvā rājānaṃ jayāpetvā ekamantaṃ ṭhito ‘‘ahaṃ, mahārāja, tayā araññe katakāraṇaṃ jānāmi, tvaṃ ekaṃ sarabhamigaṃ anubandhanto narake patito, atha naṃ so sarabho silāya yoggaṃ katvā <pageBreak edition="Pali Text Society" number="4.0271" /> narakato uddhari, so tvaṃ tassa guṇaṃ anussaritvā udānaṃ udānesī’’ti vatvā dve gāthā abhāsi –</paragraph>
    <hangnum line="673" number="140"></hangnum>
    <gatha1 line="674"> ‘‘Sarabhaṃ giriduggasmiṃ, yaṃ tvaṃ anusarī pure;</gatha1>
    <gathalast line="675">Alīnacittassa tuvaṃ, vikkantamanujīvasi.</gathalast>
    <hangnum line="676" number="141"></hangnum>
    <gatha1 line="677"> ‘‘Yo taṃ viduggā narakā samuddhari, silāya yoggaṃ sarabho karitvā;</gatha1>
    <gathalast line="678">Dukkhūpanītaṃ maccumukhā pamocayi, alīnacittaṃ ta migaṃ vadesī’’ti.</gathalast>
    <paragraph line="679">Tattha <bold>anusarī</bold>ti anubandhi. <bold>Vikkanta</bold>nti uddharaṇatthāya kataparakkamaṃ. <bold>Anujīvasī</bold>ti upajīvasi, tassānubhāvena tayā jīvitaṃ laddhanti attho. <bold>Samuddharī</bold>ti uddhari. <bold>Ta migaṃ vadesī</bold>ti taṃ suvaṇṇasarabhamigaṃ idha sirisayane nisinno vaṇṇesi.</paragraph>
    <paragraph line="680">Taṃ sutvā rājā ‘‘ayaṃ mayā saddhiṃ na migavaṃ gato, sabbaṃ pavattiṃ jānāti, kathaṃ nu kho jānāti, pucchissāmi na’’nti cintetvā navamaṃ gāthamāha –</paragraph>
    <hangnum line="681" number="142"></hangnum>
    <gatha1 line="682"> ‘‘Kiṃ tvaṃ nu tattheva tadā ahosi, udāhu te koci naṃ etadakkhā;</gatha1>
    <gathalast line="683">Vivaṭacchaddo nusi sabbadassī, ñāṇaṃ nu te brāhmaṇa bhiṃsarūpa’’nti.</gathalast>
    <paragraph line="684">Tattha <bold>bhiṃsarūpa</bold>nti kiṃ nu te ñāṇaṃ balavajātikaṃ, tenetaṃ jānāsīti.</paragraph>
    <paragraph line="685">Brāhmaṇo <pageBreak edition="Myanmar" number="4.0272" /> ‘‘nāhaṃ sabbaññubuddho, byañjanaṃ amakkhetvā tayā kathitagāthānaṃ pana mayhaṃ attho upaṭṭhātī’’ti dīpento dasamaṃ gāthamāha –</paragraph>
    <hangnum line="686" number="143"></hangnum>
    <gatha1 line="687"> ‘‘Na cevahaṃ tattha tadā ahosiṃ, na cāpi me koci naṃ etadakkhā;</gatha1>
    <gathalast line="688">Gāthāpadānañca <pageBreak edition="Pali Text Society" number="4.0272" /> subhāsitānaṃ, atthaṃ tadānenti janinda dhīrā’’ti.</gathalast>
    <paragraph line="689">Tattha <pageBreak edition="Vipassana Research Institut" number="4.0243" /><bold>subhāsitāna</bold>nti byañjanaṃ amakkhetvā suṭṭhu bhāsitānaṃ. <bold>Atthaṃ tadānentī</bold>ti yo tesaṃ attho, taṃ ānenti upadhārentīti.</paragraph>
    <paragraph line="690">Rājā tassa tussitvā bahuṃ dhanaṃ adāsi. Tato paṭṭhāya dānādipuññābhirato ahosi, manussāpi puññābhiratā hutvā matamatā saggameva pūrayiṃsu. Athekadivasaṃ rājā ‘‘lakkhaṃ vijjhissāmī’’ti purohitamādāya uyyānaṃ gato. Tadā sakko devarājā bahū nave deve ca devakaññāyo ca disvā ‘‘kiṃ nu kho kāraṇa’’nti āvajjento sarabhamigena narakā uddharitvā rañño sīlesu patiṭṭhāpitabhāvaṃ ñatvā ‘‘rañño ānubhāvena mahājano puññāni karoti, tena devaloko paripūrati, idāni kho pana rājā lakkhaṃ vijjhituṃ uyyānaṃ gato, taṃ vīmaṃsitvā sīhanādaṃ nadāpetvā sarabhamigassa guṇaṃ kathāpetvā attano ca sakkabhāvaṃ jānāpetvā ākāse ṭhito dhammaṃ desetvā mettāya ceva pañcannaṃ sīlānañca guṇaṃ kathetvā āgamissāmī’’ti cintetvā uyyānaṃ agamāsi. Rājāpi ‘‘lakkhaṃ vijjhissāmī’’ti dhanuṃ āropetvā saraṃ sannayhi. Tasmiṃ khaṇe sakko rañño ca lakkhassa ca antare attano ānubhāvena sarabhaṃ dassesi. Rājā taṃ disvā saraṃ na muñci. Atha naṃ sakko purohitassa sarīre adhimuccitvā gāthaṃ abhāsi –</paragraph>
    <hangnum line="691" number="144"></hangnum>
    <gatha1 line="692"> ‘‘Ādāya pattiṃ paraviriyaghātiṃ, cāpe saraṃ kiṃ vicikicchase tuvaṃ;</gatha1>
    <gathalast line="693">Nunno saro sarabhaṃ hantu khippaṃ, annañhi etaṃ varapañña rañño’’ti.</gathalast>
    <paragraph line="694">Tattha <pageBreak edition="Myanmar" number="4.0273" /><bold>patti</bold>nti vājapattehi samannāgataṃ. <bold>Paraviriyaghāti</bold>nti paresaṃ vīriyaghātakaṃ. <bold>Cāpe sara</bold>nti etaṃ pattasahitaṃ saraṃ cāpe ādāya sannayhitvā idāni tvaṃ kiṃ vicikicchasi. <bold>Hantū</bold>ti tayā vissaṭṭho hutvā esa saro <pageBreak edition="Pali Text Society" number="4.0273" /> khippaṃ imaṃ sarabhaṃ hanatu. <bold>Annañhi eta</bold>nti varapañña, mahārāja, sarabho nāma rañño āhāro bhakkhoti attho.</paragraph>
    <paragraph line="695">Tato rājā gāthamāha –</paragraph>
    <hangnum line="696" number="145"></hangnum>
    <gatha1 line="697"> ‘‘Addhā pajānāmi ahampi etaṃ, annaṃ migo brāhmaṇa khattiyassa;</gatha1>
    <gathalast line="698">Pubbe katañca apacāyamāno, tasmā migaṃ sarabhaṃ no hanāmī’’ti.</gathalast>
    <paragraph line="699">Tattha <pageBreak edition="Vipassana Research Institut" number="4.0244" /><bold>pubbe katañcā</bold>ti brāhmaṇa, ahametaṃ ekaṃsena jānāmi yathā migo khattiyassa annaṃ, pubbe pana iminā mayhaṃ kataguṇaṃ pūjemi, tasmā taṃ na hanāmīti.</paragraph>
    <paragraph line="700">Tato sakko gāthādvayamāha –</paragraph>
    <hangnum line="701" number="146"></hangnum>
    <gatha1 line="702"> ‘‘Neso migo mahārāja, asureso disampati;</gatha1>
    <gathalast line="703">Etaṃ hantvā manussinda, bhavassu amarādhipo.</gathalast>
    <hangnum line="704" number="147"></hangnum>
    <gatha1 line="705"> ‘‘Sace ca rājā vicikicchase tuvaṃ, hantuṃ migaṃ sarabhaṃ sahāyakaṃ;</gatha1>
    <gathalast line="706">Saputtadāro naravīraseṭṭha, gantā tuvaṃ vetaraṇiṃ yamassā’’ti.</gathalast>
    <paragraph line="707">Tattha <bold>asureso</bold>ti asuro eso, asurajeṭṭhako sakko esoti adhippāyena vadati. <bold>Amarādhipo</bold>ti tvaṃ etaṃ sakkaṃ māretvā sayaṃ sakko devarājā hohīti vadati. <bold>Vetaraṇiṃ yamassā</bold>ti ‘‘sace etaṃ ‘sahāyo me’ti cintetvā na māressasi, saputtadāro yamassa vetaraṇinirayaṃ gato bhavissasī’’ti naṃ tāsesi.</paragraph>
    <paragraph line="708">Tato <pageBreak edition="Myanmar" number="4.0274" /> rājā dve gāthā abhāsi –</paragraph>
    <hangnum line="709" number="148"></hangnum>
    <gatha1 line="710"> ‘‘Kāmaṃ ahaṃ jānapadā ca sabbe, puttā ca dārā ca sahāyasaṅghā;</gatha1>
    <gathalast line="711">Gacchemu taṃ vetaraṇiṃ yamassa, na tveva hañño mama pāṇado yo.</gathalast>
    <hangnum line="712" number="149"></hangnum>
    <gatha1 line="713"> ‘‘Ayaṃ <pageBreak edition="Pali Text Society" number="4.0274" /> migo kicchagatassa mayhaṃ, ekassa kattā vivanasmi ghore;</gatha1>
    <gathalast line="714">Taṃ tādisaṃ pubbakiccaṃ saranto, jānaṃ mahābrahme kathaṃ haneyya’’nti.</gathalast>
    <paragraph line="715">Tattha <bold>mama pāṇado yo</bold>ti brāhmaṇa, yo mama pāṇadado yena me piyaṃ jīvitaṃ dinnaṃ, narakaṃ pavisantena mayā so na tveva hañño na hanitabbo, avajjho esoti vadati. <bold>Ekassa kattā vivanasmi ghore</bold>ti dāruṇe araññe paviṭṭhassa sato ekassa asahāyakassa mama kattā kārako jīvitassa dāyako, svāhaṃ taṃ iminā kataṃ tādisaṃ pubbakiccaṃ sarantoyeva taṃ guṇaṃ jānantoyeva kathaṃ haneyyaṃ.</paragraph>
    <paragraph line="716">Atha <pageBreak edition="Vipassana Research Institut" number="4.0245" /> sakko purohitassa sarīrato apagantvā sakkattabhāvaṃ māpetvā ākāse ṭhatvā rañño guṇaṃ pakāsento gāthādvayamāha –</paragraph>
    <hangnum line="717" number="150"></hangnum>
    <gatha1 line="718"> ‘‘Mittābhirādhī cirameva jīva, rajjaṃ imaṃ dhammaguṇe pasāsa;</gatha1>
    <gathalast line="719">Nārīgaṇehi paricāriyanto, modassu raṭṭhe tidiveva vāsavo.</gathalast>
    <hangnum line="720" number="151"></hangnum>
    <gatha1 line="721"> ‘‘Akkodhano niccapasannacitto, sabbātithī yācayogo bhavitvā;</gatha1>
    <gathalast line="722">Datvā ca bhutvā ca yathānubhāvaṃ, anindito saggamupehi ṭhāna’’nti.</gathalast>
    <paragraph line="723">Tattha <pageBreak edition="Myanmar" number="4.0275" /><bold>mittābhirādhī</bold>ti mitte ārādhento tosento tesu adubbhamāno. <bold>Sabbātithī</bold>ti sabbe dhammikasamaṇabrāhmaṇe atithī pāhunakeyeva katvā pariharanto yācitabbayuttako hutvā. <bold>Anindito</bold>ti dānādīni puññāni karaṇena pamudito devalokena abhinandito hutvā saggaṭṭhānaṃ upehīti.</paragraph>
    <paragraph line="724">Evaṃ <pageBreak edition="Pali Text Society" number="4.0275" /> vatvā sakko ‘‘ahaṃ mahārājaṃ taṃ pariggaṇhituṃ āgato, tvaṃ attānaṃ pariggaṇhituṃ nādāsi, appamatto hohī’’ti taṃ ovaditvā sakaṭṭhānameva gato.</paragraph>
    <paragraph line="725">Satthā imaṃ dhammadesanaṃ āharitvā ‘‘na, bhikkhave, idāneva, pubbepi sāriputto saṃkhittena bhāsitassa vitthārena atthaṃ jānātiyevā’’ti vatvā jātakaṃ samodhānesi – ‘‘tadā rājā ānando ahosi, purohito sāriputto, sarabhamigo pana ahameva ahosi’’nti.</paragraph>
    <centered line="726">Sarabhamigajātakavaṇṇanā dasamā.</centered>
    <paragraph line="727">Jātakuddānaṃ –</paragraph>
    <gatha1 line="728">Amba phandana javana, nārada dūta kaliṅgā;</gatha1>
    <gathalast line="729">Akitti takkāriyaṃ ruru, sarabhaṃ dasa terase.</gathalast>
    <centered line="730">Terasakanipātavaṇṇanā niṭṭhitā.</centered>
  </content>
</document>