<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh03a.att27.xml</normativeSource>
    <archivePath>roman/atthakatha/abhidhammapitaka (atthakatha)/pancapakarana-atthakatha/12. dvadasamavaggo.xml</archivePath>
    <baseFileName>12. dvadasamavaggo</baseFileName>
    <titlePath>12. Dvādasamavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">12. Dvādasamavaggo</chapter>
    <subhead line="2">1. Saṃvaro kammantikathāvaṇṇanā</subhead>
    <paragraph line="3" number="630-632"> Idāni <pageBreak edition="Myanmar" number="0.0230" /><pageBreak edition="Pali Text Society" number="0.0135" /> saṃvaro kammantikathā nāma hoti. Tattha ‘‘cakkhunā rūpaṃ disvā nimittaggāhī <pageBreak edition="Vipassana Research Institut" number="0.0227" /> hoti, na nimittaggāhī hotī’’ti suttaṃ nissāya ‘‘saṃvaropi asaṃvaropi kamma’’nti yesaṃ laddhi, seyyathāpi mahāsaṃghikānaṃ; te sandhāya pucchā sakavādissa, paṭiññā itarassa.</paragraph>
    <paragraph line="4">Atha naṃ yā sakasamaye cetanā ‘‘kamma’’nti vuttā yathā sā kāyavacīmanodvāresu pavattamānā kāyakammādināmaṃ labhati, tathā ‘‘yadi te saṃvaro kammaṃ, sopi cakkhundriyādīsu pavattamāno cakkhukammādināmaṃ labheyyā’’ti codetuṃ <bold>cakkhundriyasaṃvaro cakkhukamma</bold>ntiādimāha. Itaro tādisaṃ suttapadaṃ apassanto catūsu dvāresu paṭikkhipitvā pañcame kāyadvāre pasādakāyaṃ sandhāya paṭikkhipati, viññattikāyaṃ sandhāya paṭijānāti. So hi pasādakāyampi viññattikāyampi kāyindriyantveva icchati. Manodvārepi vipākadvāraṃ sandhāya paṭikkhipati, kammadvāraṃ sandhāya paṭijānāti. Asaṃvarepi eseva nayo. ‘‘Cakkhunā rūpaṃ disvā’’ti suttaṃ tesu dvāresu saṃvarāsaṃvarameva dīpeti, na tassa kammabhāvaṃ, tasmā asādhakanti.</paragraph>
    <centered line="5">Saṃvaro kammantikathāvaṇṇanā.</centered>
    <subhead line="6">2. Kammakathāvaṇṇanā</subhead>
    <paragraph line="7" number="633-635"> Idāni kammakathā nāma hoti. Tattha ‘‘nāhaṃ, bhikkhave, sañcetanikānaṃ <pageBreak edition="Pali Text Society" number="0.0136" /> kammāna’’nti (a. ni. 10.217) suttapadaṃ nissāya ‘‘sabbaṃ kammaṃ savipāka’’nti yesaṃ laddhi, seyyathāpi mahāsaṃghikānaṃ; tesaṃ ‘‘cetanāhaṃ, bhikkhave, kammaṃ vadāmī’’ti (a. ni. 6.63) satthārā avisesena cetanā ‘‘kamma’’nti vuttā; sā ca kusalākusalāva savipākā, abyākatā avipākāti imaṃ vibhāgaṃ dassetuṃ <bold>sabbaṃ kamma</bold>nti pucchā sakavādissa, paṭiññā itarassa. Puna <bold>sabbā cetanā</bold>ti pañhesu abyākataṃ sandhāya paṭikkhepo, kusalākusale sandhāya paṭiññā veditabbā <pageBreak edition="Myanmar" number="0.0231" />. <bold>Vipākābyākatā</bold>tiādi savipākāvipākacetanaṃ sarūpena dassetuṃ vuttaṃ. Sesamettha uttānatthameva. ‘‘Nāhaṃ, bhikkhave’’ti suttaṃ sati paccaye diṭṭhadhammādīsu vipākapaṭisaṃvedanaṃ sandhāya vuttaṃ, tasmā asādhakanti.</paragraph>
    <centered line="8">Kammakathāvaṇṇanā.</centered>
    <subhead line="9">3. Saddo vipākotikathāvaṇṇanā</subhead>
    <paragraph line="10" number="636-637"> Idāni <pageBreak edition="Vipassana Research Institut" number="0.0228" /> saddo vipākotikathā nāma hoti. Tattha ‘‘so tassa kammassa katattā upacitattā ussannattā vipulattā brahmassaro hotī’’tiādīni (dī. ni. 3.236) ayoniso gahetvā ‘‘saddo vipāko’’ti yesaṃ laddhi, seyyathāpi mahāsaṃghikānaṃ; tesaṃ ‘‘kammasamuṭṭhānā arūpadhammāva vipākāti nāmaṃ labhanti. Rūpadhammesu panāyaṃ vohāro natthī’’ti dassetuṃ pucchā sakavādissa, paṭiññā itarassa. <bold>Sukhavedanīyo</bold>tiādi ‘‘vipāko nāma evarūpo hotī’’ti dassanatthaṃ vuttaṃ. ‘‘So tassa kammassā’’ti suttaṃ lakkhaṇapaṭilābhadassanatthaṃ vuttaṃ. Mahāpuriso hi kammassa katattā suciparivāropi hoti, na ca parivāro vipāko, tasmā asādhakametanti.</paragraph>
    <centered line="11">Saddo vipākotikathāvaṇṇanā.</centered>
    <subhead line="12">4. Saḷāyatanakathāvaṇṇanā</subhead>
    <paragraph line="13" number="638-640"> Idāni <pageBreak edition="Pali Text Society" number="0.0137" /> saḷāyatanakathā nāma hoti. Tattha yasmā saḷāyatanaṃ kammassa katattā uppannaṃ, tasmā ‘‘vipāko’’ti yesaṃ laddhi, seyyathāpi mahāsaṃghikānaṃ; te sandhāya <bold>cakkhāyatanaṃ vipāko</bold>ti pucchā sakavādissa, paṭiññā itarassa. Sesaṃ heṭṭhā vuttanayameva. <bold>Saḷāyatanaṃ vipāko</bold>ti ettha manāyatanaṃ siyā vipāko. Sesāni kevalaṃ kammasamuṭṭhānāni, na vipāko. Tasmā asādhakametanti.</paragraph>
    <centered line="14">Saḷāyatanakathāvaṇṇanā.</centered>
    <subhead line="15">5. Sattakkhattuparamakathāvaṇṇanā</subhead>
    <paragraph line="16" number="541-545"> Idāni <pageBreak edition="Myanmar" number="0.0232" /> sattakkhattuparamakathā nāma hoti, tattha yasmā ‘‘sattakkhattuparamo’’ti <pageBreak edition="Vipassana Research Institut" number="0.0229" /> vuttaṃ, tasmā ‘‘sattakkhattuparamo puggalo sattakkhattuparamatāya niyato’’ti yesaṃ laddhi, seyyathāpi uttarāpathakānaṃ; tesaṃ ṭhapetvā ‘‘ariyamaggaṃ añño tassa niyamo natthi, yena so sattakkhattuparamatāya niyato bhaveyyā’’ti imaṃ vibhāgaṃ dassetuṃ pucchā sakavādissa, paṭiññā itarassa.</paragraph>
    <paragraph line="17"><bold>Mātā jīvitā</bold>tiādīsu ayamadhippāyo – dve niyāmā sammattaniyāmo ca micchattaniyāmo ca. Sammattaniyāmo ariyamaggo. So avinipātadhammatañceva phaluppattiñca niyameti. Micchattaniyāmo ānantariyakammaṃ. Taṃ anantarā nirayūpapattiṃ niyameti. Tattha sattakkhattuparamo sotāpattimaggena avinipātadhammatāya ca phaluppattiyā ca niyamito. Sesamagganiyāmo panassa natthi anadhigatattā, ānantariyampi kātuṃ so abhabbo. Tvaṃ panassa niyāmaṃ icchasi, tena taṃ vadāma – ‘‘kiṃ te so iminā micchattaniyāmena niyamito’’ti.</paragraph>
    <paragraph line="18"><bold>Abhabbo antarā</bold>ti pañhesu ānantariyābhāvaṃ <pageBreak edition="Pali Text Society" number="0.0138" /> sandhāya paṭikkhipati, sattakkhattuparamaṃ sandhāya paṭijānāti. <bold>Atthi so niyāmo</bold>ti pañhe sattakkhattuparamatāya niyāmaṃ apassanto paṭikkhipati. <bold>Atthi te satipaṭṭhānā</bold>tiādi niyāmasaṅkhāte maggadhamme dassetuṃ vuttaṃ. Tassa pana puna paṭhamamaggānuppattito tepi natthi, tasmā paṭikkhipati. Sesamettha uttānatthameva. <bold>Nanu so sattakkhattuparamo</bold>ti ettha bhagavā ‘‘ayaṃ puggalo ettake bhave sandhāvitvā parinibbāyissati, ayaṃ ettake’’ti attano ñāṇabalena byākaroti, na bhavaniyāmaṃ nāma kiñci tena sattakkhattuparamo, kolaṃkolo, ekabījī vāti vuttaṃ, tasmā asādhakametanti.</paragraph>
    <centered line="19">Sattakkhattuparamakathāvaṇṇanā.</centered>
    <paragraph line="20" number="646-647"> Kolaṃkolaekabījikathāyopi imināvupāyena veditabbā.</paragraph>
    <centered line="21">Kolaṃkolaekabījikathāvaṇṇanā.</centered>
    <subhead line="22">8. Jīvitāvoropanakathāvaṇṇanā</subhead>
    <paragraph line="23" number="648-649"> Idāni <pageBreak edition="Myanmar" number="0.0233" /><pageBreak edition="Vipassana Research Institut" number="0.0230" /> jīvitāvoropanakathā nāma hoti. Tattha yasmā dosasampayuttena cittena pāṇātipāto hoti, doso ca diṭṭhisampannassa appahīno, tasmā ‘‘diṭṭhisampanno sañcicca pāṇaṃ jīvitā voropeyyā’’ti yesaṃ laddhi, seyyathāpi pubbaseliyāparaseliyānaṃ; te sandhāya <bold>diṭṭhisampanno</bold>ti pucchā sakavādissa, paṭiññā itarassa. <bold>Sañcicca mātara</bold>ntiādipañhesu pana ‘‘aṭṭhānametaṃ anavakāso’’ti suttabhayena paṭikkhipati. <bold>Satthari agāravo</bold>tiādi satthārādīsu sagāravassa sikkhāpadassa vītikkamābhāvadassanatthaṃ vuttaṃ. Itaro pana akusalavasena tassa agāravo nāma <pageBreak edition="Pali Text Society" number="0.0139" /> natthīti paṭikkhipitvā sagāravabhāvañca sampaṭicchitvā puna <bold>agāravo</bold>ti puṭṭho tesu tesu kiccesu pasutatāya vikkhittānaṃ asatiyā amanasikārena cetiye abhivādanapadakkhiṇakaraṇābhāvaṃ sandhāya paṭijānāti. Puna <bold>ohadeyyā</bold>tiādinā nayena puṭṭho tādisāya kiriyāya sañcicca akaraṇato paṭikkhipati. Sesamettha uttānatthamevāti.</paragraph>
    <centered line="24">Jīvitāvoropanakathāvaṇṇanā.</centered>
    <subhead line="25">9. Duggatikathāvaṇṇanā</subhead>
    <paragraph line="26" number="650-652"> Idāni duggatikathā nāma hoti. Tattha ye duggatiñca duggatisattānaṃ rūpādiārammaṇaṃ taṇhañcāti ubhayampi duggatīti gahetvā puna tathā avibhajitvā aviseseneva ‘‘diṭṭhisampannassa pahīnā duggatī’’ti vadanti, seyyathāpi uttarāpathakā; te sandhāya pucchā sakavādissa, paṭiññā itarassa. <bold>Āpāyike rūpe rajjeyyā</bold>tiādi paravādino laddhiyā diṭṭhisampannassa duggati appahīnā, tassa vasena codetuṃ vuttaṃ. Sesamettha uttānatthameva. <bold>Nirayaṃ upapajjeyyā</bold>tiādi duggatipahānameva duggatigāminitaṇhāpahānaṃ vā dīpeti, na duggatisattānaṃ rūpādiārammaṇāya taṇhāya pahānaṃ, tasmā asādhakanti.</paragraph>
    <centered line="27">Duggatikathāvaṇṇanā.</centered>
    <paragraph line="28" number="653"> Sattamabhavikakathāyapi <pageBreak edition="Myanmar" number="0.0234" /><pageBreak edition="Vipassana Research Institut" number="0.0231" /> eseva nayoti.</paragraph>
    <centered line="29">Dvādasamo vaggo.</centered>
  </content>
</document>