<?xml version="1.0"?>
<document>
<metadata>
<normativeSource>http://tipitaka.org/romn/cscd/abh03a.att36.xml</normativeSource>
<archivePath>roman/atthakatha/abhidhammapitaka (atthakatha)/pancapakarana-atthakatha/21. ekavisatimavaggo.xml</archivePath>
<title>21. Ekavīsatimavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">21. Ekavīsatimavaggo</chapter>
<subhead line="2">1. Sāsanakathāvaṇṇanā</subhead>
<paragraph line="3" number="878">Idāni <pageBreak edition="P" number="0.0190" /><pageBreak edition="V" number="0.0274" />sāsanakathā nāma hoti. Tattha tisso saṅgītiyo sandhāya ‘‘sāsanaṃ navaṃ kata’’nti ca ‘‘atthi koci tathāgatassa sāsanaṃ navaṃ karotī’’ti ca ‘‘labbhā tathāgatassa sāsanaṃ navaṃ kātu’’nti ca yesaṃ laddhi, seyyathāpi ekaccānaṃ uttarāpathakānaṃ; te sandhāya tīsupi kathāsu pucchā sakavādissa, paṭiññā itarassa. <bold>Satipaṭṭhānā</bold>tiādi sāsanaṃ nāma satipaṭṭhānādayo ceva ariyadhammā, kusalādīnañca desanā. Tattha yesaṃ bhagavatā desitā satipaṭṭhānādayo, ṭhapetvā te aññesaṃ vā satipaṭṭhānādīnaṃ karaṇena akusalādīnaṃ vā kusalādibhāvakaraṇena sāsanaṃ navaṃkataṃ nāma bhaveyya, kiṃ taṃ evaṃ kataṃ kenaci, atthi vā koci evaṃ karoti, labbhā vā evaṃ kātunti tīsupi pucchāsu codanatthaṃ vuttaṃ. Sesaṃ sabbattha yathāpāḷimeva niyyātīti.</paragraph>
<centered line="4">Sāsanakathāvaṇṇanā.</centered>
<subhead line="5">2. Avivittakathāvaṇṇanā</subhead>
<paragraph line="6" number="879-880">Idāni <pageBreak edition="M" number="0.0276" />avivittakathā nāma hoti. Tattha yassa puggalassa yo dhammo paccuppanno, so tena avivitto nāmāti idaṃ sakasamaye sanniṭṭhānaṃ. Yasmā pana puthujjanena tedhātukā dhammā apariññātā, tasmā so ekakkhaṇeyeva sabbehipi tedhātukehi dhammehi avivittoti yesaṃ laddhi, seyyathāpi tesaññeva, te <pageBreak edition="P" number="0.0191" />sandhāya pucchā sakavādissa, paṭiññā itarassa. <bold>Phassehī</bold>tiādi sabbesaṃ phassādīnaṃ ekakkhaṇe pavattidosadassanatthaṃ vuttaṃ. Sesaṃ sabbattha uttānatthamevāti.</paragraph>
<centered line="7">Avivittakathāvaṇṇanā.</centered>
<subhead line="8">3. Saññojanakathāvaṇṇanā</subhead>
<paragraph line="9" number="881-882">Idāni <pageBreak edition="V" number="0.0275" />saññojanakathā nāma hoti. Tattha yasmā arahā sabbaṃ buddhavisayaṃ na jānāti, tasmā tassa tattha avijjāvicikicchāhi appahīnāhi bhavitabbanti saññāya ‘‘atthi kiñci saññojanaṃ appahāya arahattappattī’’ti yesaṃ laddhi, seyyathāpi mahāsaṅghikānaṃ, te sandhāya pucchā sakavādissa, paṭiññā itarassa. <bold>Atthi kiñci sakkāyadiṭṭhī</bold>tiādi arahato sabbasaṃyojanappahānadassanatthaṃ vuttaṃ. <bold>Sabbaṃ buddhavisaya</bold>nti pañhadvaye arahato sabbaññutaññāṇābhāvena paṭisedho kato, na avijjāvicikicchānaṃ appahānena. Itaro pana tesaṃ appahīnataṃ sandhāya <bold>tena hī</bold>ti laddhiṃ patiṭṭhapeti. Sā ayoniso patiṭṭhāpitattā appatiṭṭhitāva hotīti.</paragraph>
<centered line="10">Saññojanakathāvaṇṇanā.</centered>
<subhead line="11">4. Iddhikathāvaṇṇanā</subhead>
<paragraph line="12" number="883-884">Idāni iddhikathā nāma hoti. Tattha iddhi nāmesā katthaci ijjhati, katthaci na ijjhati, aniccādīnaṃ niccādikaraṇe ekanteneva na ijjhati. Sabhāgasantatiṃ pana parivattetvā visabhāgasantatikaraṇe vā sabhāgasantativaseneva <pageBreak edition="M" number="0.0277" />ciratarappavattane vā yesaṃ atthāya kariyati, tesaṃ puññādīni kāraṇāni nissāya katthaci ijjhati, bhikkhūnaṃ atthāya pānīyassa sappikhīrādikaraṇe viya mahādhātunidhāne dīpādīnaṃ cirasantānappavattane viya cāti idaṃ sakasamaye sanniṭṭhānaṃ. Yaṃ <pageBreak edition="P" number="0.0192" />pana āyasmā pilindavaccho rañño pāsādaṃ suvaṇṇantveva adhimucci, taṃ nissāya yesaṃ ‘‘atthi adhippāyaiddhī’’ti laddhi, seyyathāpi andhakānaṃ; te sandhāya <bold>atthi adhippāyaiddhī</bold>ti pucchā sakavādissa. Tattha <bold>adhippāyaiddhī</bold>ti adhippāyaiddhi, yathādhippāyaṃ ijjhanaiddhīti attho. <bold>Āmantā</bold>ti laddhimatte ṭhatvā paṭiññā paravādissa. Atha naṃ aniccādīnaṃ niccāditāya anuyuñjituṃ <bold>niccapaṇṇā rukkhā hontū</bold>tiādimāha. Sesamettha uttānatthameva. Laddhipatiṭṭhāpane <bold>suvaṇṇo ca panāsī</bold>ti rañño puññūpanissayena āsi, na kevalaṃ therassa adhippāyeneva. Tasmā asādhakametanti.</paragraph>
<centered line="13">Iddhikathāvaṇṇanā.</centered>
<subhead line="14">5. Buddhakathāvaṇṇanā</subhead>
<paragraph line="15" number="885">Idāni <pageBreak edition="V" number="0.0276" />buddhakathā nāma hoti. Tattha ṭhapetvā tasmiṃ tasmiṃ kāle sarīravemattataṃ āyuvemattataṃ pabhāvemattatañca sesehi buddhadhammehi buddhānaṃ buddhehi hīnātirekatā nāma natthi. Yesaṃ pana aviseseneva atthīti laddhi, seyyathāpi andhakānaṃ; te sandhāya <bold>atthi buddhāna</bold>nti pucchā sakavādissa, paṭiññā itarassa. Atha naṃ buddhadhammehi anuyuñjituṃ <bold>satipaṭṭhānato</bold>tiādimāha. Itaro tesaṃ vasena hīnātirekataṃ apassanto paṭikkhipatiyevāti.</paragraph>
<centered line="16">Buddhakathāvaṇṇanā.</centered>
<subhead line="17">6. Sabbadisākathāvaṇṇanā</subhead>
<paragraph line="18" number="886">Idāni sabbadisākathā nāma hoti. Tattha catūsu disāsu heṭṭhā <pageBreak edition="P" number="0.0193" />uparīti samantato lokadhātusannivāsaṃ, sabbalokadhātūsu ca <pageBreak edition="M" number="0.0278" />buddhā atthīti attano vikappasippaṃ uppādetvā ‘‘sabbadisāsu buddhā tiṭṭhantī’’ti yesaṃ laddhi, seyyathāpi mahāsaṅghikānaṃ; te sandhāya pucchā sakavādissa, paṭiññā itarassa. <bold>Puratthimāyā</bold>ti puṭṭho sakyamuniṃ sandhāya paṭikkhipati. Puna puṭṭho laddhivasena aññalokadhātuyaṃ ṭhitaṃ sandhāya paṭijānāti. <bold>Kinnāmo so bhagavā</bold>tiādi ‘‘sace tvaṃ jānāsi, nāmādivasena naṃ kathehī’’ti codanatthaṃ vuttaṃ. Iminā upāyena sabbattha attho veditabboti.</paragraph>
<centered line="19">Sabbadisākathāvaṇṇanā.</centered>
<subhead line="20">7. Dhammakathāvaṇṇanā</subhead>
<paragraph line="21" number="887-888">Idāni dhammakathā nāma hoti. Tattha yasmā rūpādayo rūpādisabhāvena niyatā <pageBreak edition="V" number="0.0277" />na taṃ sabhāvaṃ vijahanti, tasmā sabbadhammā niyatāti yesaṃ laddhi, seyyathāpi andhakānañceva ekaccānañca uttarāpathakānaṃ; te sandhāya <bold>sabbe dhammā</bold>ti pucchā sakavādissa, paṭiññā itarassa. Atha naṃ ‘‘sace te niyatā, micchattaniyatā vā siyuṃ sammattaniyatā vā, ito añño niyāmo nāma natthī’’ti codetuṃ <bold>micchattaniyatā</bold>tiādimāha. Tattha paṭikkhepo ca paṭiññā ca paravādissa. <bold>Rūpaṃ rūpaṭṭhenā</bold>tiādi yenatthena niyatāti vadati, tassa vasena codetuṃ vuttaṃ. Tatrāyaṃ adhippāyo – rūpañhi rūpaṭṭhena niyatanti rūpaṃ rūpameva, na vedanādisabhāvanti adhippāyena vattabbaṃ, ito aññathā na vattabbaṃ. Kasmā? Rūpaṭṭhato aññassa rūpassa abhāvā. Rūpasabhāvo hi rūpaṭṭho, rūpasabhāvo ca rūpameva, na rūpato añño. Vedanādīhi panassa nānattapaññāpanatthaṃ esa vohāro hotīti. Tasmā ‘‘rūpaṃ rūpaṭṭhena niyata’’nti vadantena rūpaṃ niyatanti vuttaṃ hoti. Niyatañca nāma micchattaniyataṃ <pageBreak edition="P" number="0.0194" />vā siyā sammattaniyataṃ vā, ito añño niyāmo nāma natthīti. Atha kasmā paṭijānātīti? Atthantaravasena. <bold>Rūpaṃ rūpaṭṭhena niyata</bold>nti ettha hi rūpaṃ rūpameva, na vedanādisabhāvanti ayamattho. Tasmā paṭijānāti. Ito aññathā panassa niyatattaṃ natthīti puna teneva nayena codetuṃ <bold>micchattaniyata</bold>ntiādimāha <pageBreak edition="M" number="0.0279" />. Taṃ sabbaṃ uttānatthameva. <bold>Tena hi rūpa</bold>nti laddhipi ayoniso patiṭṭhāpitattā appatiṭṭhitāva hotīti.</paragraph>
<centered line="22">Dhammakathāvaṇṇanā.</centered>
<subhead line="23">8. Kammakathāvaṇṇanā</subhead>
<paragraph line="24" number="889-891">Idāni kammakathā nāma hoti. Tattha ‘‘yasmā diṭṭhadhammavedanīyādīni diṭṭhadhammavedanīyaṭṭhādīhi niyatāni, tasmā sabbe kammā niyatā’’ti yesaṃ laddhi, seyyathāpi tesaññeva; te sandhāya pucchā sakavādissa, paṭiññā itarassa. <bold>Diṭṭhadhammavedanīyaṭṭhena niyata</bold>nti ettha diṭṭhadhammavedanīyaṃ diṭṭhadhammavedanīyaṭṭhameva. Sace diṭṭheva dhamme vipākaṃ dātuṃ sakkoti deti, no ce ahosikammaṃ nāma hotīti imamatthaṃ sandhāya paṭiññā sakavādissa. Micchattasammattaniyāmavasena panetaṃ aniyatamevāti sabbaṃ heṭṭhā vuttanayeneva veditabbanti.</paragraph>
<centered line="25">Kammakathāvaṇṇanā.</centered>
<centered line="26">Ekavīsatimo vaggo.</centered>
</body>
</document>