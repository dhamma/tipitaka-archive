<?xml version="1.0"?>
<document>
<metadata>
<normativeSource>http://tipitaka.org/romn/cscd/abh03a.att48.xml</normativeSource>
<archivePath>roman/atthakatha/abhidhammapitaka (atthakatha)/pancapakarana-atthakatha/9. dhammayamakam.xml</archivePath>
<title>9. Dhammayamakaṃ - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">9. Dhammayamakaṃ</chapter>
<subhead line="2">1. Paṇṇattiuddesavāravaṇṇanā</subhead>
<paragraph line="3" number="1-16">Idāni <pageBreak edition="M" number="0.0335" />tesaññeva mūlayamake desitānaṃ kusalādidhammānaṃ mātikaṃ ṭhapetvā cittayamakānantaraṃ desitassa dhammayamakassa vaṇṇanā hoti. Tattha khandhayamake vuttanayeneva pāḷivavatthānaṃ veditabbaṃ. Yathā hi tattha paṇṇattivārādayo tayo mahāvārā, avasesā antaravārā ca honti, tathā idhāpi. ‘‘Yo kusalaṃ dhammaṃ bhāveti, so akusalaṃ dhammaṃ pajahatī’’ti āgatattā panettha pariññāvāro, bhāvanāvāro nāmāti veditabbo. Tattha yasmā abyākato dhammo neva bhāvetabbo, na pahātabbo, tasmā taṃ padameva na uddhaṭaṃ. Paṇṇattivāre panettha tiṇṇaṃ kusalādidhammānaṃ vasena padasodhanavāro, padasodhanamūlacakkavāro, suddhadhammavāro, suddhadhammamūlacakkavāroti <pageBreak edition="P" number="0.0103" />imesu catūsu vāresu yamakagaṇanā veditabbā.</paragraph>
<subhead line="4">1. Paṇṇattiniddesavāravaṇṇanā</subhead>
<paragraph line="5" number="17-32">Paṇṇattivāraniddese pana <bold>kusalā kusaladhammā</bold>ti kusalānaṃ ekantena kusaladhammattā ‘‘āmantā’’ti vuttaṃ. Sesavissajjanesupi eseva nayo. <bold>Avasesā dhammā na akusalā dhammā</bold>ti avasesā dhammā akusalā na honti, dhammā pana hontīti attho. Iminā nayena sabbavissajjanāni veditabbāni.</paragraph>
<centered line="6">Paṇṇattivāravaṇṇanā.</centered>
<subhead line="7">2. Pavattivāravaṇṇanā</subhead>
<paragraph line="8" number="33-34">Pavattivāre <pageBreak edition="V" number="0.0335" />panettha paccuppannakāle puggalavārassa anulomanaye ‘‘yassa kusalā dhammā uppajjanti, tassa akusalā dhammā uppajjanti; yassa vā pana akusalā dhammā uppajjanti, tassa kusalā dhammā uppajjantī’’ti kusaladhammamūlakāni dve yamakāni, akusaladhammamūlakaṃ ekanti tīṇi yamakāni honti. Tassa paṭilomanayepi okāsavārādīsupi eseva nayo. Evamettha sabbavāresu tiṇṇaṃ tiṇṇaṃ yamakānaṃ vasena yamakagaṇanā veditabbā. Atthavinicchaye panettha idaṃ lakkhaṇaṃ – imassa hi dhammayamakassa <pageBreak edition="M" number="0.0336" />pavattimahāvāre ‘‘uppajjanti nirujjhantī’’ti imesu uppādanirodhesu kusalākusaladhammā tāva ekantena pavattiyaṃyeva labbhanti, na cutipaṭisandhīsu. Abyākatadhammā pana pavatte ca cutipaṭisandhīsu cāti tīsupi kālesu labbhanti. Evamettha yaṃ yattha yattha labbhati, tassa vasena tattha tattha vinicchayo veditabbo.</paragraph>
<paragraph line="9">Tatridaṃ nayamukhaṃ – kusalākusalānaṃ tāva ekakkhaṇe anuppajjanato ‘‘no’’ti paṭisedho kato. <bold>Abyākatā cā</bold>ti cittasamuṭṭhānarūpavasena vuttaṃ.</paragraph>
<paragraph line="10" number="35-36"><bold>Yattha kusalā dhammā nuppajjantī</bold>ti asaññabhavaṃ sandhāya vuttaṃ. Tenevettha ‘‘āmantā’’ti vissajjanaṃ kataṃ. <bold>Uppajjantī</bold>ti idampi asaññabhavaṃyeva sandhāya vuttaṃ. Abyākatānaṃ pana anuppattiṭṭhānassa abhāvā ‘‘natthī’’ti paṭikkhepo kato.</paragraph>
<paragraph line="11" number="49"><bold>Dutiye akusale</bold>ti bhavaṃ assādetvā uppannesu nikantijavanesu dutiye javanacitte. <bold>Dutiye citte vattamāne</bold>ti paṭisandhito dutiye bhavaṅgacitte vattamāne saha vā paṭisandhiyā bhavaṅgaṃ vipākavasena ekameva katvā bhavanikantiyā āvajjanacitte. Tañhi kiriyacittattā abyākatajātiyaṃ vipākato dutiyaṃ nāma hoti.</paragraph>
<paragraph line="12" number="57"><bold>Yassa cittassa anantarā</bold><pageBreak edition="P" number="0.0104" /><bold>aggamagga</bold>nti gotrabhucittaṃ sandhāya vuttaṃ. <bold>Kusalā dhammā uppajjissantī</bold>ti te aggamaggadhammeyeva sandhāya vuttaṃ.</paragraph>
<paragraph line="13" number="79"><bold>Yassa</bold><pageBreak edition="V" number="0.0336" /><bold>cittassa anantarā aggamaggaṃ paṭilabhissanti, tassa cittassa uppādakkhaṇe</bold>ti idaṃ cittajātivasena vuttaṃ. Tajjātikassa hi ekāvajjanena uppannassa tato orimacittassa uppādakkhaṇepi etaṃ lakkhaṇaṃ labbhateva.</paragraph>
<paragraph line="14" number="99">Nirodhavārepi kusalākusalānaṃ ekato anirujjhanato ‘‘no’’ti vuttaṃ. Iminā nayamukhena sabbattha vinicchayo veditabboti.</paragraph>
<centered line="15">Dhammayamakavaṇṇanā niṭṭhitā.</centered>
</body>
</document>