<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh03a.att64.xml</normativeSource>
    <source>roman/atthakatha/abhidhammapitaka (atthakatha)/pancapakarana-atthakatha/13-18. anulomapaccaniyapatthanavannana.xml</source>
    <script>roman</script>
    <directory>/atthakatha/abhidhammapitaka (atthakatha)/pancapakarana-atthakatha</directory>
    <basename>13-18. anulomapaccaniyapatthanavannana</basename>
    <titlePath>13-18. Anulomapaccanīyapaṭṭhānavaṇṇanā - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">13-18. Anulomapaccanīyapaṭṭhānavaṇṇanā</chapter>
    <paragraph line="2" number="1"> Idāni kusalādīsu dhammesu paccayadhammaṃ appaṭikkhipitvā paccayuppannassa kusalādibhāvapaṭikkhepavasena dhammānaṃ anulomapaccanīyatāya laddhanāmaṃ <bold>anulomapaccanīyapaṭṭhānaṃ</bold> dassetuṃ <bold>kusalaṃ dhammaṃ paṭicca na kusalo dhammo uppajjati hetupaccayā</bold>tiādi āraddhaṃ. Tattha <bold>kusalaṃ dhammaṃ paṭiccā</bold>ti kusalassa paccayabhāvaṃ anujānāti. <bold>Na kusalo dhammo uppajjatī</bold>ti kusalasseva uppattiṃ vāreti. Tasmā ‘‘kusale khandhe paṭicca cittasamuṭṭhānaṃ rūpa’’ntiādinā nayena vissajjanaṃ dassitaṃ, taṃ sabbaṃ pāḷiṃ oloketvā sādhukaṃ sallakkhetabbaṃ. Yampi yena sadisaṃ, yañca yattha labbhati, yo ca yesaṃ vissajjanānaṃ yesu paccayesu gaṇanaparicchedo, so sabbo pāḷiyaṃ dassito, tasmā pāḷiyeva ettha attho. Yathā cettha, evaṃ dukapaṭṭhānādīsupīti.</paragraph>
    <paragraph line="3">Ettāvatā –</paragraph>
    <gatha1 line="4">Tikañca <pageBreak edition="Vipassana Research Institut" number="0.0490" /> paṭṭhānavaraṃ dukuttamaṃ,</gatha1>
    <gatha2 line="5">Dukaṃ tikañceva tikaṃ dukañca;</gatha2>
    <gatha3 line="6">Tikaṃ tikañceva dukaṃ dukañca,</gatha3>
    <gathalast line="7">Cha anulomapaccanīyamhi nayā sugambhīrāti. –</gathalast>
    <unindented line="8">Aṭṭhakathāyaṃ vuttagāthāya dīpitā <bold>dhammānulomapaccanīyapaṭṭhāne</bold> cha nayā niddiṭṭhā honti. Paccayavasena panettha ekekasmiṃ paṭṭhāne anulomādayo cattāro cattāro nayāti ekena pariyāyena catuvīsatinayapaṭimaṇḍitaṃ anulomapaccanīyapaṭṭhānaññeva veditabbaṃ.</unindented>
    <centered line="9">Anulomapaccanīyapaṭṭhānavaṇṇanā.</centered>
  </content>
</document>