<?xml version="1.0"?>
<document>
<metadata>
<normativeSource>http://tipitaka.org/romn/cscd/abh03a.att44.xml</normativeSource>
<archivePath>roman/atthakatha/abhidhammapitaka (atthakatha)/pancapakarana-atthakatha/5. saccayamakam.xml</archivePath>
<title>5. Saccayamakaṃ - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">5. Saccayamakaṃ</chapter>
<subhead line="2">1. Paṇṇattivāravaṇṇanā</subhead>
<paragraph line="3" number="1-9">Idāni <pageBreak edition="V" number="0.0310" />teyeva mūlayamake desite kusalādidhamme saccavasena saṅgaṇhitvā dhātuyamakānantaraṃ desitassa saccayamakassa vaṇṇanā hoti. Tatthāpi heṭṭhā vuttanayeneva paṇṇattivārādayo tayo mahāvārā <pageBreak edition="M" number="0.0311" />antaravārādayo ca avasesappabhedā veditabbā. Paṇṇattivāre panettha catunnaṃ saccānaṃ vasena padasodhanavāro, padasodhanamūlacakkavāro, suddhasaccavāro, suddhasaccamūlacakkavāroti imesu catūsu vāresu yamakagaṇanā veditabbā.</paragraph>
<paragraph line="4" number="10-26">Paṇṇattivāraniddese pana <bold>avasesaṃ dukkhasacca</bold>nti dukkhavedanāya ceva taṇhāya ca vinimuttā tebhūmakadhammā veditabbā. <bold>Avaseso samudayo</bold>ti saccavibhaṅge niddiṭṭhakāmāvacarakusalādibhedo dukkhasaccassa paccayo. <bold>Avaseso nirodho</bold>ti tadaṅgavikkhambhanasamucchedapaṭipassaddhinirodho ceva khaṇabhaṅganirodho ca. <bold>Avaseso maggo</bold>ti ‘‘tasmiṃ kho pana samaye pañcaṅgiko maggo hoti, aṭṭhaṅgiko maggo, micchāmaggo, jaṅghamaggo, sakaṭamaggo’’ti evamādiko.</paragraph>
<centered line="5">Paṇṇattivāravaṇṇanā.</centered>
<subhead line="6">2. Pavattivāravaṇṇanā</subhead>
<paragraph line="7" number="27-164">Pavattivāre <pageBreak edition="P" number="0.0078" />panettha paccuppannakāle puggalavārassa anulomanaye ‘‘yassa dukkhasaccaṃ uppajjati, tassa samudayasaccaṃ uppajjati; yassa vā pana samudayasaccaṃ uppajjati, tassa dukkhasaccaṃ uppajjatī’’ti dukkhasaccamūlakehi tīhi, samudayasaccamūlakehi dvīhi, nirodhasaccamūlakena ekenāti labbhamānañca alabbhamānañca gahetvā pāḷivasena chahi yamakehi <pageBreak edition="V" number="0.0311" />bhavitabbaṃ. Tesu yasmā nirodhassa neva uppādo, na nirodho yujjati, tasmā dukkhasaccamūlakāni samudayasaccamaggasaccehi saddhiṃ dve, samudayasaccamūlakaṃ maggasaccena saddhiṃ ekanti tīṇi yamakāni āgatāni. Tassa paṭilomanayepi okāsavārādīsupi eseva nayo. Evamettha sabbavāresu tiṇṇaṃ tiṇṇaṃ yamakānaṃ vasena yamakagaṇanā veditabbā. Atthavinicchaye panettha idaṃ lakkhaṇaṃ – imassa hi saccayamakassa pavattivāre nirodhasaccaṃ tāva na labbhateva. Sesesu pana tīsu samudayasaccamaggasaccāni ekantena pavattiyaṃyeva labbhanti. Dukkhasaccaṃ cutipaṭisandhīsupi pavattepi labbhati. Paccuppannādayo pana tayo kālā cutipaṭisandhīnampi pavattiyāpi vasena labbhanti. Evamettha yaṃ yaṃ labbhati, tassa tassa vasena atthavinicchayo veditabbo.</paragraph>
<paragraph line="8">Tatridaṃ <pageBreak edition="M" number="0.0312" />nayamukhaṃ – <bold>sabbesaṃ upapajjantāna</bold>nti antamaso suddhāvāsānampi. Tepi hi dukkhasacceneva upapajjanti. <bold>Taṇhāvippayuttacittassā</bold>ti idaṃ dukkhasaccasamudayasaccesu ekakoṭṭhāsassa uppattidassanatthaṃ vuttaṃ. Tasmā pañcavokāravaseneva gahetabbaṃ. Catuvokāre pana taṇhāvippayuttassa phalasamāpatticittassa uppādakkhaṇe ekampi saccaṃ nuppajjati. Idaṃ idha na gahetabbaṃ. <bold>Tesaṃ dukkhasaccañcā</bold>ti tasmiñhi khaṇe taṇhaṃ ṭhapetvā sesaṃ dukkhasaccaṃ nāma hotīti sandhāyetaṃ vuttaṃ. Maggassa uppādakkhaṇepi eseva nayo. Tattha pana rūpameva dukkhasaccaṃ nāma. Sesā maggasampayuttakā dhammā saccavinimuttā. Teneva kāraṇena <pageBreak edition="P" number="0.0079" />‘‘arūpe maggassa uppādakkhaṇe tesaṃ maggasaccaṃ uppajjati, no ca tesaṃ dukkhasaccaṃ uppajjatī’’ti vuttaṃ. <bold>Sabbesaṃ upapajjantānaṃ pavatte taṇhāvippayuttacittassa uppādakkhaṇe tesaṃ tatthā</bold>ti tesaṃ tasmiṃ upapattikkhaṇe taṇhāvippayuttacittuppattikkhaṇe cāti evamettha khaṇavasena okāso veditabbo. Aññesupi evarūpesu eseva nayo. <bold>Anabhisametāvīna</bold>nti catusaccapaṭivedhasaṅkhātaṃ abhisamayaṃ appattasattānaṃ. <bold>Abhisametāvīna</bold>nti abhisamitasaccānanti. Iminā nayamukhena sabbattha atthavinicchayo veditabbo.</paragraph>
<centered line="9">Pavattivāravaṇṇanā.</centered>
<subhead line="10">3. Pariññāvāravaṇṇanā</subhead>
<paragraph line="11" number="165-170">Pariññāvāre <pageBreak edition="V" number="0.0312" />pana ñātapariññā, tīraṇapariññā, pahānapariññāti tissopettha pariññāyo labbhanti. Yasmā ca lokuttaradhammesu pariññā nāma natthi; tasmā idha dve saccāni gahitāni. Tattha <bold>dukkhasaccaṃ parijānātī</bold>ti ñātatīraṇapariññāvaseneva vuttaṃ. <bold>Samudayasaccaṃ pajahatī</bold>ti ñātapahānapariññāvasena. Iti imāsaṃ pariññānaṃ vasena sabbapadesu attho veditabboti.</paragraph>
<centered line="12">Pariññāvāravaṇṇanā.</centered>
<centered line="13">Saccayamakavaṇṇanā niṭṭhitā.</centered>
</body>
</document>