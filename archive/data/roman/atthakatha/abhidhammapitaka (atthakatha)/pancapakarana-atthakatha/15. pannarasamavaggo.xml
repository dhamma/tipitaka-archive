<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh03a.att30.xml</normativeSource>
    <archivePath>roman/atthakatha/abhidhammapitaka (atthakatha)/pancapakarana-atthakatha/15. pannarasamavaggo.xml</archivePath>
    <baseFileName>15. pannarasamavaggo</baseFileName>
    <titlePath>15. Pannarasamavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">15. Pannarasamavaggo</chapter>
    <subhead line="2">1. Paccayatākathāvaṇṇanā</subhead>
    <paragraph line="3" number="711-717"> Idāni <pageBreak edition="Pali Text Society" number="0.0153" /><pageBreak edition="Vipassana Research Institut" number="0.0242" /> paccayatākathā nāma hoti. Tattha yo dhammo hetupaccayena paccayo, so yesaṃ hetupaccayena paccayo, tesaññeva yasmā ārammaṇānantarasamanantarapaccayena paccayo na hoti, yo vā ārammaṇapaccayena paccayo, so yasmā tesaṃyeva anantarasamanantarapaccayena paccayo na hoti, tasmā paccayatā vavatthitāti yesaṃ laddhi, seyyathāpi mahāsaṅghikānaṃ; te sandhāya pucchā sakavādissa, paṭiññā itarassa. Sesamettha yathāpāḷimeva niyyātīti.</paragraph>
    <centered line="4">Paccayatākathāvaṇṇanā.</centered>
    <subhead line="5">2. Aññamaññapaccayakathāvaṇṇanā</subhead>
    <paragraph line="6" number="718-719"> Idāni aññamaññapaccayakathā nāma hoti. Tattha yesaṃ samaye ‘‘avijjāpaccayā saṅkhārā’’ti ayameva tanti, ‘‘saṅkhārapaccayāpi avijjā’’ti ayaṃ natthi, tasmā avijjāva saṅkhārānaṃ paccayo, na pana saṅkhārā avijjāyāti laddhi, seyyathāpi mahāsaṅghikānaṃ; te sandhāya avijjāsaṅkhārādīnaṃ aññamaññapaccayatāpi atthīti dassetuṃ pucchā sakavādissa, paṭiññā itarassa <pageBreak edition="Myanmar" number="0.0245" />. <bold>Avijjā saṅkhārenā</bold>ti ettha apuññābhisaṅkhārova gahito. Tasmā saṅkhārapaccayāpi avijjāti ettha sahajātaaññamaññaatthiavigatasampayuttavasena paccayatā veditabbā. <bold>Upādānapaccayāpi taṇhā</bold>ti ettha ṭhapetvā kāmupādānaṃ sesāni tīṇi upādānāni avijjāya saṅkhārā viya taṇhāya paccayā hontīti veditabbāni. Sesaṃ <pageBreak edition="Pali Text Society" number="0.0154" /> yathāpāḷimeva niyyāti. <bold>Jarāmaraṇapaccayā</bold>ti pucchā paravādissa, <bold>nāmarūpaṃ viññāṇapaccayā</bold>ti sakavādissāti.</paragraph>
    <centered line="7">Aññamaññapaccayakathāvaṇṇanā.</centered>
    <subhead line="8">3. Addhākathāvaṇṇanā</subhead>
    <paragraph line="9" number="720-721"> Idāni <pageBreak edition="Vipassana Research Institut" number="0.0243" /> addhākathā nāma hoti. Tattha ‘‘tīṇimāni, bhikkhave, kathāvatthūnī’’ti (a. ni. 3.68) suttaṃ nissāya kālasaṅkhāto addhā nāma parinipphanno atthīti yesaṃ laddhi; tesaṃ ‘‘addhā nāma koci parinipphanno natthi aññatra kālapaññattimattā. Rūpādayo pana khandhāva parinipphannā’’ti vibhāgaṃ dassetuṃ <bold>addhā parinipphanno</bold>ti pucchā sakavādissa, paṭiññā itarassa. Atha naṃ ‘‘sace so parinipphanno, rūpādīsu anena aññatarena bhavitabba’’nti codetuṃ <bold>rūpa</bold>ntiādimāha. Itaro paṭikkhipati. Sesaṃ yathāpāḷimeva niyyātīti.</paragraph>
    <centered line="10">Addhākathāvaṇṇanā.</centered>
    <subhead line="11">4. Khaṇalayamuhuttakathāvaṇṇanā</subhead>
    <paragraph line="12" number="722-723"> Khaṇalayamuhuttakathāsupi eseva nayo. Sabbepi hete khaṇādayo addhāpariyāyā evāti.</paragraph>
    <centered line="13">Khaṇalayamuhuttakathāvaṇṇanā.</centered>
    <subhead line="14">5. Āsavakathāvaṇṇanā</subhead>
    <paragraph line="15" number="724-725"> Idāni āsavakathā nāma hoti. Tattha yasmā catūhi āsavehi uttari añño āsavo nāma natthi, yena cattāro āsavā <pageBreak edition="Myanmar" number="0.0246" /> sāsavā siyuṃ, tasmā <pageBreak edition="Pali Text Society" number="0.0155" /> cattāro āsavā anāsavāti yesaṃ laddhi, seyyathāpi hetuvādānaṃ; te sandhāya pucchā sakavādissa, paṭiññā itarassa. Atha naṃ ‘‘yadi te āsavā anāsavā, evaṃ sante tehi maggādilakkhaṇappattehi bhavitabba’’nti codetuṃ <bold>maggo</bold>tiādimāha. Sesamettha uttānatthamevāti.</paragraph>
    <centered line="16">Āsavakathāvaṇṇanā.</centered>
    <subhead line="17">6. Jarāmaraṇakathāvaṇṇanā</subhead>
    <paragraph line="18" number="726-727"> Idāni <pageBreak edition="Vipassana Research Institut" number="0.0244" /> jarāmaraṇakathā nāma hoti. Tattha jarāmaraṇaṃ nāma aparinipphannattā lokiyanti vā lokuttaranti vā na vattabbaṃ. ‘‘Lokiyā dhammā lokuttarā dhammā’’ti hi duke jarāmaraṇaṃ neva lokiyapade, na lokuttarapade niddiṭṭhaṃ. Tattha yesaṃ imaṃ lakkhaṇaṃ anādiyitvā lokuttarānaṃ dhammānaṃ jarāmaraṇaṃ lokuttaranti laddhi, seyyathāpi mahāsaṅghikānaṃ, te sandhāya pucchā sakavādissa, paṭiññā itarassa. Sesamettha yathāpāḷimeva niyyātīti.</paragraph>
    <centered line="19">Jarāmaraṇakathāvaṇṇanā.</centered>
    <subhead line="20">7. Saññāvedayitakathāvaṇṇanā</subhead>
    <paragraph line="21" number="728-729"> Idāni saññāvedayitakathā nāma hoti. Tattha saññāvedayitanirodhasamāpatti nāma na koci dhammo, catunnaṃ pana khandhānaṃ nirodho. Iti sā neva lokiyā na lokuttarā. Yasmā pana lokiyā na hoti, tasmā lokuttarāti yesaṃ laddhi, seyyathāpi hetuvādānaṃyeva; te sandhāya pucchā sakavādissa, paṭiññā itarassa. Sesaṃ purimakathāsadisamevāti.</paragraph>
    <centered line="22">Saññāvedayitakathāvaṇṇanā.</centered>
    <subhead line="23">8. Dutiyasaññāvedayitakathāvaṇṇanā</subhead>
    <paragraph line="24" number="730-731"> Idāni <pageBreak edition="Pali Text Society" number="0.0156" /><pageBreak edition="Myanmar" number="0.0247" /> yasmā sā lokuttarā na hoti, tasmā lokiyāti yesaṃ laddhi, seyyathāpi hetuvādānaṃ, te sandhāya pucchā sakavādissa, paṭiññā itarassa. Sesaṃ purimasadisamevāti.</paragraph>
    <centered line="25">Dutiyasaññāvedayitakathāvaṇṇanā.</centered>
    <subhead line="26">9. Tatiyasaññāvedayitakathāvaṇṇanā</subhead>
    <paragraph line="27" number="732"> Idāni <pageBreak edition="Vipassana Research Institut" number="0.0245" /> yasmā ‘‘asuko maraṇadhammo, asuko na maraṇadhammo’’ti sattānaṃ maraṇadhammatāya niyāmo natthīti saññāvedayitanirodhaṃ samāpannopi kālaṃ kareyyāti yesaṃ laddhi, seyyathāpi rājagirikānaṃ; tesaṃ samāpannāyapi maraṇadhammatāya maraṇasamayañca amaraṇasamayañca dassetuṃ pucchā sakavādissa, paṭiññā itarassa. Atha naṃ yasmā kālaṃ karontassa nāma maraṇantikehi phassādīhi bhavitabbaṃ, tasmā tenākārena codetuṃ <bold>atthī</bold>tiādimāha.</paragraph>
    <paragraph line="28"><bold>Aphassakassa kālakiriyā</bold>tiādīni puṭṭho sesasatte sandhāya paṭikkhipati <bold>visaṃ kameyyā</bold>tiādīni puṭṭho samāpattiānubhāvaṃ sandhāya paṭikkhipati. Dutiyavāre sarīrapakatiṃ sandhāya paṭijānāti. Evaṃ sante pana samāpattiānubhāvo nāma na hoti, teneva <bold>na nirodhasamāpanno</bold>ti anuyuñjati.</paragraph>
    <paragraph line="29" number="733-734"><bold>Na kālaṃ kareyyā</bold>ti pucchā paravādissa. <bold>Atthi so niyāmo</bold>ti paravādissa pañhe pana yasmā evarūpo niyāmo nāma natthi, tasmā paṭikkhipati. Cakkhuviññāṇasamaṅgītiādi sakavādinā ‘‘niyāme asantepi maraṇasamayeneva marati, nāsamayenā’’ti dassetuṃ vuttaṃ. Tatrāyamadhippāyo – yadi niyāmābhāvena kālakiriyā bhaveyya, cakkhuviññāṇasamaṅginopi bhaveyya. Tato ‘‘pañcahi viññāṇehi na cavati, na upapajjatī’’ti <pageBreak edition="Pali Text Society" number="0.0157" /> suttavirodho siyā. Yathā pana cakkhuviññāṇasamaṅgissa kālakiriyā na hoti, tathā nirodhasamāpannassāpīti.</paragraph>
    <centered line="30">Tatiyasaññāvedayitakathāvaṇṇanā.</centered>
    <subhead line="31">10. Asaññasattupikākathāvaṇṇanā</subhead>
    <paragraph line="32" number="735"> Idāni <pageBreak edition="Myanmar" number="0.0248" /> asaññasattupikākathā nāma hoti. Tattha saññāvirāgavasena pavattabhāvanā asaññasamāpattipi nirodhasamāpattipi saññāvedayitanirodhasamāpatti nāma. Iti dve <pageBreak edition="Vipassana Research Institut" number="0.0246" /> saññāvedayitanirodhasamāpattiyo lokiyā ca lokuttarā ca. Tattha lokiyā puthujjanassa asaññasattupikā hoti, lokuttarā ariyānaṃ, sā ca nāsaññasattupikā. Imaṃ pana vibhāgaṃ akatvā avisesena saññāvedayitanirodhasamāpatti asaññasattupikāti yesaṃ laddhi, seyyathāpi hetuvādānaṃ; te sandhāya pucchā sakavādissa, paṭiññā itarassa. Atha naṃ yasmā asaññasamāpattiṃ samāpannassa alobhādayo atthi, na nirodhasamāpattiṃ, tasmā tesaṃ vasena codetuṃ <bold>atthī</bold>tiādimāha.</paragraph>
    <paragraph line="33" number="736"><bold>Idhāpi asaññī</bold>ti pañhe idha saññāvirāgavasena samāpannattā asaññitā anuññātā, <bold>tatrāpi</bold> asaññasatteneva. Tasmā imaṃ paṭiññaṃ gahetvā laddhiṃ patiṭṭhapentena chalena patiṭṭhāpitā hoti. Idha vā nirodhasamāpattiṃ sandhāya asaññitā anuññātā. Tatrāpi ito cutassa anāgāmino nirodhasamāpattimeva tasmāpi imāya paṭiññāya patiṭṭhāpitā laddhi appatiṭṭhitāyevāti.</paragraph>
    <centered line="34">Asaññasattupikākathāvaṇṇanā.</centered>
    <subhead line="35">11. Kammūpacayakathāvaṇṇanā</subhead>
    <paragraph line="36" number="737"> Idāni kammūpacayakathā nāma hoti. Tattha yesaṃ kammūpacayo <pageBreak edition="Pali Text Society" number="0.0158" /> nāma kammato añño cittavippayutto abyākato anārammaṇoti laddhi, seyyathāpi andhakānañceva sammitiyānañca; te sandhāya <bold>aññaṃ kamma</bold>nti pucchā sakavādissa, paṭiññā itarassa. Atha naṃ ‘‘yadi kammato añño kammūpacayo, phassāditopi aññena phassūpacayādinā bhavitabba’’nti codetuṃ <bold>añño phasso</bold>tiādimāha. Itaro laddhiyā abhāvena paṭikkhipati.</paragraph>
    <paragraph line="37" number="738-739"><bold>Kammena</bold><pageBreak edition="Myanmar" number="0.0249" /><bold>sahajāto</bold>ti pañhesu cittavippayuttaṃ sandhāya paṭikkhipati, cittasampayuttaṃ sandhāya paṭijānāti. <bold>Kusalo</bold>ti pañhesupi cittavippayuttaṃ sandhāya paṭijānāti. Parato <bold>akusalo</bold>tipañhesupi eseva nayo.</paragraph>
    <paragraph line="38" number="740"><bold>Sārammaṇo</bold>ti <pageBreak edition="Vipassana Research Institut" number="0.0247" /> puṭṭho pana ekantaṃ anārammaṇameva icchati, tasmā paṭikkhipati. <bold>Cittaṃ bhijjamāna</bold>nti yadā cittaṃ bhijjamānaṃ hoti, tadā kammaṃ bhijjatīti attho. Bhummatthe vā paccattaṃ, citte bhijjamāneti attho. Ayameva vā pāṭho. Tattha yasmā sampayutto bhijjati, vippayutto na bhijjati, tasmā paṭijānāti ceva paṭikkhipati ca.</paragraph>
    <paragraph line="39" number="741"><bold>Kammamhi kammūpacayo</bold>ti kamme sati kammūpacayo, kamme vā patiṭṭhite kammūpacayo, kammūpacayatova vipāko nibbattati. Tasmiṃ pana kamme niruddhe yāva aṃkuruppādā bījaṃ viya yāva vipākuppādā kammūpacayo tiṭṭhatītissa laddhi, tasmā paṭijānāti. <bold>Taññeva kammaṃ, so kammūpacayo, so kammavipāko</bold>ti yasmā kammamhi kammūpacayo, so ca yāva vipākuppādā tiṭṭhatītissa laddhi, tasmā naṃ tesaṃ tiṇṇampi ekattaṃ pucchati <bold>vipāko sārammaṇo</bold>ti idaṃ vipāko viya vipākadhammadhammopi ārammaṇapaṭibaddhoyevāti codanatthaṃ pucchati. Itaro pana laddhivasenekaṃ paṭijānāti, ekaṃ paṭikkhipati. Paṭilomepi eseva nayo. Sesamettha yathāpāḷimeva niyyātīti.</paragraph>
    <centered line="40">Kammūpacayakathāvaṇṇanā.</centered>
    <centered line="41">Pannarasamo vaggo.</centered>
    <centered line="42">Tatiyapaṇṇāsako samatto.</centered>
  </content>
</document>