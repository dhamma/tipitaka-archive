<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh03a.att65.xml</normativeSource>
    <archivePath>roman/atthakatha/abhidhammapitaka (atthakatha)/pancapakarana-atthakatha/19-24. paccaniyanulomapatthanavannana.xml</archivePath>
    <baseFileName>19-24. paccaniyanulomapatthanavannana</baseFileName>
    <titlePath>19-24. Paccanīyānulomapaṭṭhānavaṇṇanā - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">19-24. Paccanīyānulomapaṭṭhānavaṇṇanā</chapter>
    <paragraph line="2" number="1"> Idāni kusalādīsu dhammesu paccayadhammaṃ paṭikkhipitvā paccayuppannassa kusalādibhāvaṃ appaṭikkhepavasena dhammānaṃ paccanīyānulomatāya laddhanāmaṃ <bold>paccanīyānulomapaṭṭhānaṃ</bold> dassetuṃ <bold>nakusalaṃ dhammaṃ paṭicca akusalo dhammo uppajjati hetupaccayā</bold>tiādi āraddhaṃ. Tattha <bold>nakusalaṃ dhammaṃ paṭiccā</bold>ti kusalassa paccayabhāvaṃ vāreti. <bold>Akusalo dhammo uppajjatī</bold>ti akusalassa uppattiṃ anujānāti. Nakusalañhi akusalaṃ abyākataṃ vā, tañca sahajātapaccayaṃ katvā uppajjamāno kusalo nāma natthi, tasmā akusalābyākatavasena desanā katā. Tattha ‘‘akusalaṃ ekaṃ khandhaṃ paṭicca tayo khandhā’’ti evaṃ nakusalaṃ dhammaṃ paṭicca vissajjanaṃ veditabbaṃ. <bold>Abyākato dhammo uppajjati hetupaccayā</bold>ti ayaṃ pana pañho ‘‘vipākābyākataṃ kiriyābyākataṃ ekaṃ khandhaṃ paṭicca tayo khandhā cittasamuṭṭhānañca rūpa’’nti vissajjitova. Iti sabbapañhesu avissajjitassa atthānurūpaṃ vissajjitassa ca pāḷiāgatameva vissajjanaṃ. Ekekasmiñca tikaduke vārappabhedapaccayagaṇanavidhānaṃ sabbaṃ heṭṭhā vuttanayānusāreneva veditabbaṃ.</paragraph>
    <paragraph line="3">Ettāvatā ca –</paragraph>
    <gatha1 line="4">Tikañca paṭṭhānavaraṃ dukuttamaṃ,</gatha1>
    <gatha2 line="5">Dukaṃ tikañceva tikaṃ dukañca;</gatha2>
    <gatha3 line="6">Tikaṃ <pageBreak edition="Vipassana Research Institut" number="0.0491" /> tikañceva dukaṃ dukañca,</gatha3>
    <gathalast line="7">Cha paccanīyānulomamhi nayā sugambhīrāti. –</gathalast>
    <unindented line="8">Aṭṭhakathāyaṃ vuttagāthāya dīpitā. <bold>Dhammapaccanīyānulomapaṭṭhāne</bold> cha nayā niddiṭṭhā honti. Paccayavasena panettha ekekasmiṃ paṭṭhāne anulomādayo cattāro cattāro nayāti ekena pariyāyena catuvīsatinayapaṭimaṇḍitaṃ paccanīyānulomapaṭṭhānaññeva veditabbaṃ.</unindented>
    <centered line="9">Paccanīyānulomapaṭṭhānavaṇṇanā.</centered>
    <paragraph line="10">Evaṃ <pageBreak edition="Myanmar" number="0.0497" /> dhammānulomādivasena catūsu vāresu ekekasmiṃ catuvīsatiyā catuvīsatiyā nayānaṃ vasena channavuti nayā honti. Tattha paccayanaye aggahetvā ekekasmiṃ paṭṭhāne tikadukādīnaññeva channaṃ channaṃ nayānaṃ vasenetaṃ catuvīsatinayapaṭimaṇḍitaṃ <bold>samantapaṭṭhānamahāpakaraṇaṃ</bold> veditabbaṃ. Keci pana ‘‘kusalārammaṇo dhammo akusalārammaṇo dhammo’’tiādinā nayena ārammaṇamātikaṃ nāma ṭhapetvā ‘‘kusalārammaṇo dhammo kusalārammaṇassa dhammassa hetupaccayena paccayo’’tiādinā nayena ārammaṇapaṭṭhānaṃ nāma dassetvā aparampi phassādīnaṃ vasenapi phassapaṭṭhānaṃ nāma uddharitvā dassenti. Taṃ neva pāḷiyaṃ na aṭṭhakathāsu sandissatīti idha na vicāritaṃ. Saṅgītiāruḷhapāḷivaseneva panettha vaṇṇanā katāti veditabbā.</paragraph>
    <paragraph line="11">Ettāvatā ca –</paragraph>
    <gatha1 line="12">Sammūḷhā yattha pajā, tantākulādibhāvamāpannā;</gatha1>
    <gathalast line="13">Nekavidhadukkhagahanaṃ, saṃsāraṃ nātivattanti.</gathalast>
    <gatha1 line="14">Paccayabhede kusalo, loke garutampi paccayākāraṃ;</gatha1>
    <gathalast line="15">Atinippuṇagambhīraṃ, javanabbhūmiṃ buddhañāṇassa.</gathalast>
    <gatha1 line="16">Kusalādidhammabhedaṃ, nissāya nayehi vividhagaṇanehi;</gatha1>
    <gathalast line="17">Vitthārento sattama-mabhidhammappakaraṇaṃ satthā.</gathalast>
    <gatha1 line="18">Suvihitasanniṭṭhāno <pageBreak edition="Vipassana Research Institut" number="0.0492" />, paṭṭhānaṃ nāma yaṃ pakāsesi;</gatha1>
    <gathalast line="19">Saddhāya samāraddhā, yā aṭṭhakathā mayā tassa.</gathalast>
    <gatha1 line="20">Ācariyānaṃ vādaṃ, avihāya vibhajjavādisissānaṃ;</gatha1>
    <gathalast line="21">Atibahuvidhantarāye, lokamhi anantarāyena.</gathalast>
    <gatha1 line="22">Sā evaṃ ajja katā, cuddasamattehi bhāṇavārehi;</gatha1>
    <gathalast line="23">Atthaṃ pakāsayantī, paṭṭhānavarassa sakalassa.</gathalast>
    <gatha1 line="24">Sanniṭṭhānaṃ pattā yatheva niṭṭhaṃ tathā bahujanassa;</gatha1>
    <gathalast line="25">Sampāpuṇantu sīghaṃ, kalyāṇā sabbasaṅkappā.</gathalast>
    <paragraph line="26">Ettāvatā <pageBreak edition="Myanmar" number="0.0498" /> –</paragraph>
    <gatha1 line="27">Sattappakaraṇaṃ nātho, abhidhammamadesayi;</gatha1>
    <gathalast line="28">Devātidevo devānaṃ, devalokamhi yaṃ pure.</gathalast>
    <gatha1 line="29">Tassa aṭṭhakathā esā, sakalassāpi niṭṭhitā;</gatha1>
    <gathalast line="30">Ciraṭṭhitatthaṃ dhammassa, niṭṭhapentena taṃ mayā.</gathalast>
    <gatha1 line="31">Yaṃ pattaṃ kusalaṃ tassa, ānubhāvena pāṇino;</gatha1>
    <gathalast line="32">Sabbe saddhammarājassa, ñatvā dhammaṃ sukhāvahaṃ.</gathalast>
    <gatha1 line="33">Pāpuṇantu visuddhāya, sukhāya paṭipattiyā;</gatha1>
    <gathalast line="34">Asokamanupāyāsaṃ, nibbānasukhamuttamaṃ.</gathalast>
    <gatha1 line="35">Ciraṃ tiṭṭhatu saddhammo, dhamme hontu sagāravā;</gatha1>
    <gathalast line="36">Sabbepi sattā kālena, sammā devo pavassatu.</gathalast>
    <gatha1 line="37">Yathā <pageBreak edition="Vipassana Research Institut" number="0.0493" /> rakkhiṃsu porāṇā, surājāno tathevimaṃ;</gatha1>
    <gathalast line="38">Rājā rakkhatu dhammena, attanova pajaṃ pajanti.</gathalast>
    <centered line="39">Paṭṭhānappakaraṇa-aṭṭhakathā niṭṭhitā.</centered>
    <centered line="40">Niṭṭhitā ca pañcapakaraṇaṭṭhakathāti.</centered>
    <subhead line="41">Nigamanakathā</subhead>
    <paragraph line="42">Paramavisuddhasaddhābuddhivīriyapaṭimaṇḍitena <pageBreak edition="Myanmar" number="0.0499" /> sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇapaṭimaṇḍite uttarimanussadhamme suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā <bold>buddhaghoso</bold>ti garūhi gahitanāmadheyyena therena katā ayaṃ sakalassapi abhidhammapiṭakassa aṭṭhakathā –</paragraph>
    <gatha1 line="43">Tāva tiṭṭhatu lokasmiṃ, lokanittharaṇesinaṃ;</gatha1>
    <gathalast line="44">Dassentī kulaputtānaṃ, nayaṃ paññāvisuddhiyā.</gathalast>
    <gatha1 line="45">Yāva buddhoti nāmampi, suddhacittassa tādino;</gatha1>
    <gathalast line="46">Lokamhi lokajeṭṭhassa, pavattati mahesinoti.</gathalast>
    <centered line="47">Abhidhammapiṭaka-aṭṭhakathā niṭṭhitā.</centered>
  </content>
</document>