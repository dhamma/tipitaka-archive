<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh03a.att25.xml</normativeSource>
    <source>roman/atthakatha/abhidhammapitaka (atthakatha)/pancapakarana-atthakatha/10. dasamavaggo.xml</source>
    <script>roman</script>
    <directory>/atthakatha/abhidhammapitaka (atthakatha)/pancapakarana-atthakatha</directory>
    <basename>10. dasamavaggo</basename>
    <titlePath>10. Dasamavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">10. Dasamavaggo</chapter>
    <subhead line="2">1. Nirodhakathāvaṇṇanā</subhead>
    <paragraph line="3" number="571-572"> Idāni <pageBreak edition="Pali Text Society" number="0.0121" /><pageBreak edition="Vipassana Research Institut" number="0.0215" /> nirodhakathā nāma hoti. Tattha yesaṃ ‘‘upapattesiyanti saṅkhaṃ gatassa bhavaṅgacittassa bhaṅgakkhaṇena saheva kiriyāti saṅkhaṃ gatā <pageBreak edition="Myanmar" number="0.0219" /> kusalā vā akusalā vā cattāro khandhā cittasamuṭṭhānarūpañcāti pañcakkhandhā uppajjanti. Tesu hi anuppannesu bhavaṅge niruddhe santativicchedo bhaveyyā’’ti laddhi, seyyathāpi andhakānaṃ; te sandhāya <bold>upapattesiye</bold>ti pucchā sakavādissa, paṭiññā itarassa. Tattha <bold>upapattesiye</bold>ti catūsupi padesu bahuvacanabhummatthe ekavacanabhummaṃ. Upapattesiyesu pañcasu khandhesu aniruddhesūti ayañhettha attho. <bold>Dasanna</bold>nti upapattesiyakhandhānañca kiriyakhandhānañca vasena vuttaṃ. Tattha paṭhamapañhe khandhalakkhaṇavasena kiriyavasena ca pañceva nāma te khandhāti paṭikkhipati. Dutiyapañhe purimapacchimavasena upapattesiyakiriyavasena ca nānattaṃ sandhāya paṭijānāti. Dvinnaṃ pana phassānaṃ cittānañca samodhānaṃ puṭṭho suttalesābhāvena paṭikkhipati.</paragraph>
    <paragraph line="4"><bold>Kiriyā cattāro</bold>ti rūpena vinā kusalā akusalā vā cattāro gahitā. <bold>Kiriyāñāṇa</bold>nti paravādinā cakkhuviññāṇasamaṅgikkhaṇe arahato anuññātaṃ anārammaṇañāṇaṃ. <bold>Niruddhe maggo uppajjatī</bold>ti pucchā paravādissa, aniruddhe anuppajjanato paṭiññā sakavādissa. <bold>Mato maggaṃ bhāvetī</bold>ti <pageBreak edition="Pali Text Society" number="0.0122" /> chalena pucchā paravādissa. Yasmā pana paṭisandhito yāva cuticittā satto jīvatiyeva nāma, tasmā sakavādī <bold>na heva</bold>nti paṭikkhipati.</paragraph>
    <centered line="5">Nirodhakathāvaṇṇanā.</centered>
    <subhead line="6">2. Rūpaṃmaggotikathāvaṇṇanā</subhead>
    <paragraph line="7" number="573-575"> Idāni <pageBreak edition="Vipassana Research Institut" number="0.0216" /> rūpaṃ maggotikathā nāma hoti. Tattha yesaṃ ‘‘sammāvācākammantājīvā rūpa’’nti laddhi, seyyathāpi mahisāsakasammitiyamahāsaṃghikānaṃ; te sandhāya <bold>maggasamaṅgissā</bold>ti pucchā sakavādissa, paṭiññā itarassa. Atha naṃ ‘‘yadi te sammāvācādayo rūpaṃ, na viratiyo, yathā sammādiṭṭhādimaggo sārammaṇādisabhāvo, evaṃ tampi rūpaṃ siyā’’ti codetuṃ <bold>sārammaṇo</bold>tiādimāha. Tattha paṭikkhepo ca paṭiññā ca paravādino laddhianurūpena veditabbā. Sesamettha uttānatthamevāti.</paragraph>
    <centered line="8">Rūpaṃ maggotikathāvaṇṇanā.</centered>
    <subhead line="9">3. Pañcaviññāṇasamaṅgissa maggakathāvaṇṇanā</subhead>
    <paragraph line="10" number="576"> Idāni <pageBreak edition="Myanmar" number="0.0220" /> pañcaviññāṇasamaṅgissa maggakathā nāma hoti. Tattha yesaṃ ‘‘cakkhunā rūpaṃ disvā na nimittaggāhī hotī’’ti suttaṃ nissāya ‘‘pañcaviññāṇasamaṅgissa atthi maggabhāvanā’’ti laddhi, seyyathāpi mahāsaṃghikānaṃ, te sandhāya pucchā sakavādissa, paṭiññā itarassa. Atha naṃ ‘‘sace tassa maggabhāvanā atthi, pañcaviññāṇagatikena vā maggena, maggagatikehi vā pañcaviññāṇehi bhavitabbaṃ, na ca tāni maggagatikāni anibbānārammaṇattā alokuttarattā ca, na maggo pañcaviññāṇagatiko tesaṃ lakkhaṇena asaṅgahitattā’’ti codetuṃ <bold>nanu pañcaviññāṇā uppannavatthukā</bold>tiādimāha. Tatrāyaṃ adhippāyo – yadi <pageBreak edition="Pali Text Society" number="0.0123" /> pañcaviññāṇasamaṅgissa maggabhāvanā siyā, yena manoviññāṇena maggo sampayutto, tampi pañcaviññāṇasamaṅgissa siyā. Evaṃ sante yadidaṃ ‘‘pañcaviññāṇā uppannavatthukā’’tiādi lakkhaṇaṃ vuttaṃ, taṃ evaṃ avatvā ‘‘cha viññāṇā’’ti vattabbaṃ siyā. Tathā pana avatvā ‘‘pañcaviññāṇā’’tveva vuttaṃ, tasmā na vatabbaṃ ‘‘pañcaviññāṇasamaṅgissa atthi maggabhāvanā’’ti. Yasmā cettha ayameva adhippāyo, tasmā sakavādī taṃ lakkhaṇaṃ paravādiṃ sampaṭicchāpetvā <bold>no ca vata re vattabbe pañcaviññāṇasamaṅgissa atthi maggabhāvanā</bold>ti āha.</paragraph>
    <paragraph line="11">Aparo <pageBreak edition="Vipassana Research Institut" number="0.0217" /> nayo – pañcaviññāṇā uppannavatthukā, maggo avatthukopi hoti. Te ca uppannārammaṇā, maggo navattabbārammaṇo. Te purejātavatthukāva maggo avatthukopi. Te purejātārammaṇā, maggo apurejātārammaṇo. Te ajjhattikavatthukāva maggo avatthukopi hoti. Te ca rūpādivasena bāhirārammaṇā, maggo nibbānārammaṇo. Te aniruddhaṃ vatthuṃ nissayaṃ katvā pavattanato asambhinnavatthukā, maggo avatthukopi. Te aniruddhāneva rūpādīni ārabbha pavattanato asambhinnārammaṇā, maggo nibbānārammaṇo. Te nānāvatthukā, maggo avatthuko vā ekavatthuko vā. Te nānārammaṇā maggo ekārammaṇo. Te attano attanova rūpādigocare pavattanato na aññamaññassa gocaravisayaṃ paccanubhonti, maggo rūpādīsu ekampi gocaraṃ na karoti. Te kiriyamanodhātuṃ purecārikaṃ katvā uppajjanato na asamannāhārā na amanasikārā uppajjanti, maggo nirāvajjanova. Te sampaṭicchanādīhi vokiṇṇā uppajjanti, maggassa vokāroyeva natthi. Te aññamaññaṃ pubbacarimabhāvena <pageBreak edition="Myanmar" number="0.0221" /> uppajjanti, maggassa tehi saddhiṃ purimapacchimatāva natthi, tesaṃ anuppattikāle tikkhavipassanāsamaye, tesaṃ anuppattidese āruppepi ca uppajjanato. Te sampaṭicchanādīhi antaritattā na aññamaññassa samanantarā uppajjanti, maggassa sampaṭicchanādīhi antaritabhāvova natthi. Tesaṃ aññatra abhinipātā ābhogamattampi kiccaṃ natthi, maggassa kilesasamugghātanaṃ kiccanti. Yasmā cettha ayampi <pageBreak edition="Pali Text Society" number="0.0124" /> adhippāyo, tasmā sakavādī imehākārehi paravādiṃ maggassa apañcaviññāṇagatikabhāvaṃ sampaṭicchāpetvā <bold>no ca vata re vattabbe pañcaviññāṇasamaṅgissa atthi maggabhāvanā</bold>ti āha.</paragraph>
    <paragraph line="12" number="577"><bold>Suññataṃ ārabbhā</bold>ti ‘‘yathā lokuttaramaggo suññataṃ nibbānaṃ ārabbha, lokiyo suddhasaṅkhārapuñjaṃ ārabbha uppajjati, kiṃ te evaṃ cakkhuviññāṇa’’nti pucchati. Itaro ‘‘cakkhuñca paṭicca rūpe cā’’ti vacanato paṭikkhipati. Dutiyaṃ puṭṭho ‘‘na nimittaggāhī’’ti vacanato yaṃ tattha animittaṃ, tadeva suññatanti sandhāya paṭijānāti. <bold>Cakkhuñca paṭiccā</bold>ti pañhadvayepi eseva nayo.</paragraph>
    <paragraph line="13" number="578-579"><bold>Cakkhuviññāṇaṃ atītānāgataṃ ārabbhā</bold>ti ettha ayamadhippāyo – manoviññāṇasamaṅgissa atthi maggabhāvanā, manoviññāṇañca atītānāgatampi ārabbha uppajjati, kiṃ te evaṃ cakkhuviññāṇampīti. <bold>Phassaṃ ārabbhā</bold>tiādīsupi eseva nayo. <bold>Cakkhunā</bold><pageBreak edition="Vipassana Research Institut" number="0.0218" /><bold>rūpaṃ disvā na nimittaggāhī</bold>ti ettha javanakkhaṇe na nimittaggāhitā vuttā, na cakkhuviññāṇakkhaṇe. Tasmā lokiyamaggampi sandhāyetaṃ asādhakanti.</paragraph>
    <centered line="14">Pañcaviññāṇasamaṅgissa maggakathāvaṇṇanā.</centered>
    <subhead line="15">4. Pañcaviññāṇā kusalāpītikathāvaṇṇanā</subhead>
    <paragraph line="16" number="580-583"> Idāni pañcaviññāṇā kusalāpītikathā nāma hoti. Sā heṭṭhā vuttanayeneva atthato veditabbāti.</paragraph>
    <centered line="17">Pañcaviññāṇā kusalāpītikathāvaṇṇanā.</centered>
    <subhead line="18">5. Pañcaviññāṇā sābhogātikathāvaṇṇanā</subhead>
    <paragraph line="19" number="584-586"> Idāni <pageBreak edition="Myanmar" number="0.0222" /> pañcaviññāṇā sābhogātikathā nāma hoti. Tattha ābhogo nāma kusalākusalavasena hoti satthārā <pageBreak edition="Pali Text Society" number="0.0125" /> ca ‘‘cakkhunā rūpaṃ disvā nimittaggāhī hoti, na nimittaggāhī hotī’’tiādi vuttaṃ, taṃ ayoniso gahetvā ‘‘pañcaviññāṇā sābhogā’’ti yesaṃ laddhi, seyyathāpi mahāsaṃghikānaṃ, te sandhāya pucchā sakavādissa, paṭiññā itarassa. Sesamettha purimakathāsadisamevāti.</paragraph>
    <centered line="20">Pañcaviññāṇā sābhogātikathāvaṇṇanā.</centered>
    <subhead line="21">6. Dvīhi sīlehītikathāvaṇṇanā</subhead>
    <paragraph line="22" number="587-589"> Idāni <pageBreak edition="Vipassana Research Institut" number="0.0219" /> dvīhi sīlehītikathā nāma hoti. Tattha ‘‘sīle patiṭṭhāya naro sapañño’’tiādivacanato (saṃ. ni. 1.23) yasmā lokiyena sīlena sīlavā lokuttaraṃ maggaṃ bhāveti, tasmā ‘‘purimena ca lokiyena maggakkhaṇe lokuttarena cāti dvīhi sīlehi samannāgato nāma hotī’’ti yesaṃ laddhi, seyyathāpi mahāsaṃghikānaṃyeva, te sandhāya <bold>maggasamaṅgī</bold>ti pucchā sakavādissa, paṭiññā itarassa. Atha naṃ ‘‘yadi so ekakkhaṇe lokiyalokuttarehi dvīhi sīlehi samannāgato, dvīhi phassādīhipi tena samannāgatena bhavitabba’’nti codetuṃ <bold>dvīhi phassehī</bold>tiādimāha. Itaro tathārūpaṃ nayaṃ apassanto paṭikkhipati. <bold>Lokiyena ca lokuttarena cā</bold>ti pañhe pubbe samādinnañca maggakkhaṇe uppannasammāvācādīni ca sandhāya paṭijānāti.</paragraph>
    <paragraph line="23"><bold>Lokiye sīle niruddhe</bold>ti pucchā paravādissa, khaṇabhaṅganirodhaṃ sandhāya paṭiññā sakavādissa. Itaro pana taṃ vītikkamaṃ viya sallakkhento <bold>dussīlo</bold>tiādimāha. Laddhipatiṭṭhāpanaṃ panassa pubbe abhinnasīlataṃyeva dīpeti, na dvīhi samannāgatataṃ. Tasmā appatiṭṭhitāva laddhīti.</paragraph>
    <centered line="24">Dvīhi sīlehītikathāvaṇṇanā.</centered>
    <subhead line="25">7. Sīlaṃ acetasikantikathāvaṇṇanā</subhead>
    <paragraph line="26" number="590-594"> Idāni <pageBreak edition="Pali Text Society" number="0.0126" /><pageBreak edition="Myanmar" number="0.0223" /> sīlaṃ acetasikantikathā nāma hoti. Tattha yasmā sīle uppajjitvā niruddhepi samādānahetuko sīlopacayo nāma atthi, yena so sīlavāyeva nāma hoti, tasmā ‘‘sīlaṃ acetasika’’nti yesaṃ laddhi, seyyathāpi mahāsaṃghikānaṃ, te sandhāya pucchā sakavādissa, paṭiññā itarassa. Sesamettha ‘‘dānaṃ acetasika’’ntikathāyaṃ vuttanayeneva veditabbaṃ. Laddhipatiṭṭhāpanampi ayoniso gahitattā appatiṭṭhāpanamevāti.</paragraph>
    <centered line="27">Sīlaṃ acetasikantikathāvaṇṇanā.</centered>
    <subhead line="28">8. Sīlaṃ na cittānuparivattītikathāvaṇṇanā</subhead>
    <paragraph line="29" number="595-597"> Idāni <pageBreak edition="Vipassana Research Institut" number="0.0220" /> sīlaṃ na cittānuparivattītikathā nāma hoti. Tattha <bold>na cittānuparivattī</bold>ti bhāsantarameva nānaṃ, sesaṃ purimakathāsadisamevāti.</paragraph>
    <centered line="30">Sīlaṃ na cittānuparivattītikathāvaṇṇanā.</centered>
    <subhead line="31">9. Samādānahetukathāvaṇṇanā</subhead>
    <paragraph line="32" number="598-600"> Idāni samādānahetukathā nāma hoti. Tattha ‘‘ārāmaropā’’ti gāthāya atthaṃ ayoniso gahetvā ‘‘sadā puññaṃ pavaḍḍhatī’’ti vacanato ‘‘samādānahetukaṃ sīlaṃ vaḍḍhatī’’ti yesaṃ laddhi, seyyathāpi mahāsaṃghikānaññeva, te sandhāya pucchā sakavādissa, cittavippayuttaṃ sīlopacayaṃ sandhāya paṭiññā paravādissa. Sesaṃ purimakathāsadisamevāti.</paragraph>
    <centered line="33">Samādānahetukathāvaṇṇanā.</centered>
    <subhead line="34">10. Viññatti sīlantikathāvaṇṇanā</subhead>
    <paragraph line="35" number="601-602"> Idāni <pageBreak edition="Pali Text Society" number="0.0127" /> viññatti sīlantikathā nāma hoti. Tattha kāyaviññatti kāyakammaṃ, vacīviññatti vacīkammanti gahitattā ‘‘viññatti sīla’’nti yesaṃ laddhi, seyyathāpi mahāsaṃghikānañceva sammitiyānañca; te sandhāya <bold>viññattī</bold>ti <pageBreak edition="Myanmar" number="0.0224" /> pucchā sakavādissa, paṭiññā itarassa. Atha naṃ yasmā sīlaṃ nāma virati, na rūpadhammo, tasmā tenatthena codetuṃ <bold>pāṇātipātā veramaṇī</bold>tiādimāha. <bold>Abhivādanaṃ sīla</bold>ntiādi yathārūpaṃ viññattiṃ so ‘‘sīla’’nti maññati taṃ uddharitvā dassetuṃ vuttaṃ. Yasmā pana sā virati na hoti, tasmā puna <bold>pāṇātipātā</bold>tiādimāha. Laddhi panassa chalena patiṭṭhitattā appatiṭṭhitāyevāti.</paragraph>
    <centered line="36">Viññatti sīlantikathāvaṇṇanā.</centered>
    <subhead line="37">11. Aviññatti dussīlyantikathāvaṇṇanā</subhead>
    <paragraph line="38" number="603-604"> Idāni <pageBreak edition="Vipassana Research Institut" number="0.0221" /> aviññatti dussīlyantikathā nāma hoti. Tattha cittavippayuttaṃ apuññūpacayañceva āṇattiyā ca pāṇātipātādīsu aṅgapāripūriṃ sandhāya ‘‘aviññatti dussīlya’’nti yesaṃ laddhi, seyyathāpi mahāsaṃghikānaṃ, te sandhāya pucchā sakavādissa, paṭiññā itarassa. Atha naṃ ‘‘sace sā dussīlyaṃ, pāṇātipātādīsu aññatarā siyā’’ti codetuṃ <bold>pāṇātipāto</bold>tiādimāha. <bold>Pāpakammaṃ samādiyitvā</bold>ti ‘‘asukaṃ nāma ghātessāmi, asukaṃ bhaṇḍaṃ avaharissāmī’’ti evaṃ pāpasamādānaṃ katvā. <bold>Ubho vaḍḍhantī</bold>ti puṭṭho dānakkhaṇe pāpassa anuppattiṃ sandhāya paṭikkhipati. Dutiyaṃ puṭṭho cittavippayuttaṃ pāpūpacayaṃ sandhāya paṭijānāti. Sesamettha paribhogamayakathāyaṃ vuttanayeneva <pageBreak edition="Pali Text Society" number="0.0128" /> veditabbaṃ. Laddhipatiṭṭhāpanampissa pāpasamādinnapubbabhāgameva sādheti; na aviññattiyā dussīlabhāvanti.</paragraph>
    <centered line="39">Aviññatti dussīlyantikathāvaṇṇanā.</centered>
    <centered line="40">Dasamo vaggo.</centered>
    <centered line="41">Dutiyapaṇṇāsako samatto.</centered>
  </content>
</document>