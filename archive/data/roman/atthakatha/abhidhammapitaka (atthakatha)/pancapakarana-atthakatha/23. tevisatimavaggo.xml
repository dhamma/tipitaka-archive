<?xml version="1.0"?>
<document>
<metadata>
<normativeSource>http://tipitaka.org/romn/cscd/abh03a.att38.xml</normativeSource>
<archivePath>roman/atthakatha/abhidhammapitaka (atthakatha)/pancapakarana-atthakatha/23. tevisatimavaggo.xml</archivePath>
<title>23. Tevīsatimavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">23. Tevīsatimavaggo</chapter>
<subhead line="2">1. Ekādhippāyakathāvaṇṇanā</subhead>
<paragraph line="3" number="908">Idāni <pageBreak edition="P" number="0.0199" /><pageBreak edition="V" number="0.0282" />ekādhippāyakathā nāma hoti. Tattha kāruññena vā ekena adhippāyena ekādhippāyo, saṃsāre vā ekato bhavissāmāti itthiyā saddhiṃ buddhapūjādīni katvā paṇidhivasena eko adhippāyo assāti ekādhippāyo. Evarūpo dvinnampi janānaṃ ekādhippāyo methuno dhammo paṭisevitabboti yesaṃ laddhi, seyyathāpi andhakānañceva vetullakānañca; te sandhāya pucchā sakavādissa, paṭiññā itarassa. Sesamettha yathāpāḷimeva niyyātīti.</paragraph>
<centered line="4">Ekādhippāyakathāvaṇṇanā.</centered>
<subhead line="5">2. Arahantavaṇṇakathāvaṇṇanā</subhead>
<paragraph line="6" number="909">Idāni arahantavaṇṇakathā nāma hoti. Tattha iriyāpathasampanne ākappasampanne pāpabhikkhū disvā ‘‘arahantānaṃ vaṇṇena amanussā methunaṃ dhammaṃ paṭisevantī’’ti yesaṃ laddhi, seyyathāpi ekaccānaṃ uttarāpathakānaṃ; te sandhāya pucchā sakavādissa, paṭiññā itarassa. Sesamettha uttānatthamevāti.</paragraph>
<centered line="7">Arahantavaṇṇakathāvaṇṇanā.</centered>
<subhead line="8">3-7. Issariyakāmakārikākathāvaṇṇanā</subhead>
<paragraph line="9" number="910-914">Idāni <pageBreak edition="M" number="0.0284" />issariyakāmakārikākathā nāma hoti. Chaddantajātakādīni sandhāya <pageBreak edition="V" number="0.0283" />‘‘bodhisatto issariyakāmakārikāhetu vinipātaṃ <pageBreak edition="P" number="0.0200" />gacchati, gabbhaseyyaṃ okkamati, dukkarakārikaṃ akāsi, aparantapaṃ akāsi, aññaṃ satthāraṃ uddisī’’ti yesaṃ laddhi, seyyathāpi andhakānaṃ, te sandhāya pucchā sakavādissa, paṭiññā itarassa. Sesaṃ paṭhamakathāyaṃ uttānatthameva. Dutiyakathāyaṃ <bold>iddhimā</bold>ti yadi issariyakāmakārikāhetu gaccheyya, iddhiyā gaccheyya, na kammavasenāti codanatthaṃ vuttaṃ. Itaro pana paṭhamapañhe bhāvanāmayaṃ sandhāya paṭikkhipati. Dutiyapañhe puññiddhiṃ sandhāya paṭijānāti. Tatiyakathāyaṃ issariyakāmakārikāhetu nāma dukkarakārikā micchādiṭṭhiyā kariyati. Yadi ca so taṃ kareyya, sassatādīnipi gaṇheyyāti codanatthaṃ <bold>sassato loko</bold>tiādi vuttaṃ. Catutthakathāyampi eseva nayoti.</paragraph>
<centered line="10">Issariyakāmakārikākathāvaṇṇanā.</centered>
<subhead line="11">8. Patirūpakathāvaṇṇanā</subhead>
<paragraph line="12" number="915-916">Idāni rāgapatirūpakathā nāma hoti. Tattha mettākaruṇāmuditāyo sandhāya ‘‘na rāgo rāgapatirūpako’’ti ca issāmacchariyakukkuccāni sandhāya ‘‘na doso dosapatirūpako’’ti ca hasituppādaṃ sandhāya ‘‘na moho mohapatirūpako’’ti ca dummaṅkūnaṃ puggalānaṃ niggahaṃ pesalānaṃ bhikkhūnaṃ anuggahaṃ pāpagarahitaṃ kalyāṇapasaṃsaṃ āyasmato pilindavacchassa vasalavādaṃ bhagavato kheḷāsakavādaṃ moghapurisavādañca sandhāya ‘‘na kileso kilesapatirūpako’’ti ca yesaṃ laddhi, seyyathāpi andhakānaṃ; te sandhāya sabbakathāsu pucchā sakavādissa, paṭiññā itarassa. Atha naṃ yasmā phassādipatirūpakā naphassādayo nāma natthi, tasmā rāgādipatirūpakā narāgādayopi natthīti <pageBreak edition="M" number="0.0285" />codetuṃ <bold>atthi na phasso</bold>tiādimāha <pageBreak edition="P" number="0.0201" />. Itaro tesaṃ abhāvā paṭikkhipati. Sesaṃ sabbattha uttānatthamevāti.</paragraph>
<centered line="13">Patirūpakathāvaṇṇanā.</centered>
<subhead line="14">9. Aparinipphannakathāvaṇṇanā</subhead>
<paragraph line="15" number="917-918">Idāni <pageBreak edition="V" number="0.0284" />aparinipphannakathā nāma hoti. Tattha –</paragraph>
<gatha1 line="16">‘‘Dukkhameva hi sambhoti, dukkhaṃ tiṭṭhati veti ca;</gatha1>
<gathalast line="17">Nāññatra dukkhā sambhoti, nāññaṃ dukkhā nirujjhatī’’ti. (saṃ. ni. 1.171) –</gathalast>
<paragraph line="18">Vacanaṃ nissāya dukkhaññeva parinipphannaṃ, sesā khandhāyatanadhātuindriyadhammā aparinipphannāti yesaṃ laddhi, seyyathāpi ekaccānaṃ uttarapathakānañceva hetuvādānañca; te sandhāya <bold>rūpaṃ aparinipphanna</bold>nti pucchā sakavādissa, paṭiññā itarassa. Atha naṃ ‘‘sace rūpaṃ aparinipphannaṃ, na aniccādisabhāvaṃ siyā’’ti codetuṃ <bold>rūpaṃ na anicca</bold>ntiādimāha. Itaro tathārūpaṃ rūpaṃ apassanto paṭikkhipati. Sakavādī <bold>nanu rūpaṃ anicca</bold>ntiādi vacanena tassa ekaṃ laddhiṃ paṭisedhetvā dutiyaṃ pucchanto <bold>dukkhaññeva parinipphanna</bold>ntiādimāha. Athassa tampi laddhiṃ paṭisedhetuṃ <bold>na yadanicca</bold>ntiādimāha. Tatrāyaṃ adhippāyo – na kevalañhi paṭhamasaccameva dukkhaṃ. Yaṃ pana kiñci aniccaṃ, taṃ dukkhameva. Rūpañca aniccaṃ, tasmā tampi parinipphannaṃ. Iti yaṃ tvaṃ vadesi ‘‘rūpaṃ aparinipphannaṃ, dukkhaññeva parinipphanna’’nti, taṃ no vata re vattabbe ‘‘dukkhaññeva parinipphanna’’nti. Vedanādimūlikādīsupi yojanāsu eseva nayo. Dhammāyatanadhammadhātūsu pana ṭhapetvā nibbānaṃ sesadhammānaṃ vasena aniccatā veditabbā. Indriyāni aniccānevāti.</paragraph>
<centered line="19">Aparinipphannakathāvaṇṇanā.</centered>
<centered line="20">Tevīsatimo vaggo.</centered>
<subhead line="21">Nigamanakathā</subhead>
<paragraph line="22">Ettāvatā <pageBreak edition="M" number="0.0286" /><pageBreak edition="P" number="0.0202" /><pageBreak edition="V" number="0.0285" />ca –</paragraph>
<gatha1 line="23">Paṇṇāsakehi catūhi, tīhi vaggehi ceva ca;</gatha1>
<gathalast line="24">Saṅgahetvā kathā sabbā, ūnatisatabhedanā.</gathalast>
<gatha1 line="25">Kathāvatthuppakaraṇaṃ, kathāmaggesu kovido;</gatha1>
<gathalast line="26">Yaṃ jino desayi tassa, niṭṭhitā atthavaṇṇanā.</gathalast>
<gatha1 line="27">Imaṃ terasamattehi, bhāṇavārehi tantiyā;</gatha1>
<gathalast line="28">Ciraṭṭhitatthaṃ dhammassa, saṅkharontena yaṃ mayā.</gathalast>
<gatha1 line="29">Yaṃ pattaṃ kusalaṃ tena, lokoyaṃ sanarāmaro;</gatha1>
<gathalast line="30">Dhammarājassa saddhamma-rasamevādhigacchatūti.</gathalast>
<centered line="31">Kathāvatthu-aṭṭhakathā niṭṭhitā.</centered>
<centered line="32">Namo tassa bhagavato arahato sammāsambuddhassa</centered>
<nikaya line="33">Abhidhammapiṭake</nikaya>
</body>
</document>