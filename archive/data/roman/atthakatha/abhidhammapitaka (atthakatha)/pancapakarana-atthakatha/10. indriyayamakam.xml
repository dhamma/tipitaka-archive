<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh03a.att49.xml</normativeSource>
    <source>roman/atthakatha/abhidhammapitaka (atthakatha)/pancapakarana-atthakatha/10. indriyayamakam.xml</source>
    <script>roman</script>
    <directory>/atthakatha/abhidhammapitaka (atthakatha)/pancapakarana-atthakatha</directory>
    <basename>10. indriyayamakam</basename>
    <titlePath>10. Indriyayamakaṃ - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">10. Indriyayamakaṃ</chapter>
    <paragraph line="2">Idāni <pageBreak edition="Myanmar" number="0.0337" /> tesaññeva mūlayamake desitānaṃ kusalādidhammānaṃ labbhamānavasena ekadesaṃ saṃgaṇhitvā dhammayamakānantaraṃ desitassa indriyayamakassa vaṇṇanā hoti. Tattha khandhayamakādīsu vuttanayeneva pāḷivavatthānaṃ veditabbaṃ. Idhāpi hi paṇṇattivārādayo tayo mahāvārā avasesā antaravārā ca saddhiṃ kālappabhedādīhi khandhayamakādīsu āgatasadisāva. Indriyānaṃ pana bahutāya dhātuyamakatopi bahutarāni yamakāni honti. Yathā pana heṭṭhā puggalavārādīsu cakkhāyatanacakkhudhātumūlake naye cakkhāyatanacakkhudhātūhi saddhiṃ jivhāyatanakāyāyatanāni na yojitāni. Jivhāyatanakāyāyatanamūlakāni ca yamakāneva na gahitāni, tathā idhāpi cakkhundriyamūlake naye jivhindriyakāyindriyāni na yojitāni, jivhindriyakāyindriyamūlakāni ca yamakāneva na gahitāni. Tesaṃ aggahaṇe kāraṇaṃ tattha vuttanayeneva veditabbaṃ. Manindriyaṃ pana yathā cakkhundriyādimūlakehi tatheva itthindriyādimūlakehipi saddhiṃ yasmā yojanaṃ gacchati, tasmā nikkhittapaṭipāṭiyā ayojetvā sabbehipi cakkhundriyamūlakādīhi saddhiṃ pariyosāne yojitanti veditabbaṃ. Cakkhundriyena saddhiṃ itthindriyapurisindriyajīvitindriyāni <pageBreak edition="Pali Text Society" number="0.0105" /> yojitāni sukhindriyadukkhindriyadomanassindriyāni paṭisandhiyaṃ natthīti na gahitāni. Somanassindriyaupekkhindriyāni paṭisandhiyaṃ uppattisabbhāvato gahitāni. Tathā saddhindriyādīni pañca. Lokuttarāni tīṇi paṭisandhiyaṃ abhāveneva na gahitāni. Iti yāni gahitāni, tesaṃ <pageBreak edition="Vipassana Research Institut" number="0.0337" /> vasenettha cakkhundriyamūlake naye yamakagaṇanā veditabbā. Yathā cettha, evaṃ sabbattha. Yāni pana na gahitāni, tesaṃ vasena yamakāni na gaṇetabbāni. Gaṇentena vā moghapucchāvasena gaṇetabbānīti evaṃ tāva sabbavāresu pāḷivavatthānameva veditabbaṃ.</paragraph>
    <subhead line="3">Pavattivāravaṇṇanā</subhead>
    <paragraph line="4" number="1-86"> Atthavinicchaye panettha idaṃ nayamukhaṃ – <bold>sacakkhukānaṃ na itthīna</bold>nti brahmapārisajjādīnañceva rūpīnaṃ purisanapuṃsakānañca vasena vuttaṃ. Tesañhi itthindriyaṃ nuppajjati. <bold>Sacakkhukānaṃ na purisāna</bold>nti rūpībrahmānañceva itthinapuṃsakānañca vasena vuttaṃ. Tesañhi purisindriyaṃ nuppajjati. <bold>Acakkhukānaṃ upapajjantānaṃ tesaṃ jīvitindriyaṃ uppajjatī</bold>ti ekavokāracatuvokārakāmadhātusatte sandhāya vuttaṃ. <bold>Sacakkhukānaṃ vinā somanassenā</bold>ti upekkhāsahagatānaṃ <pageBreak edition="Myanmar" number="0.0338" /> catunnaṃ mahāvipākapaṭisandhīnaṃ vasena vuttaṃ. <bold>Sacakkhukānaṃ vinā upekkhāyā</bold>ti somanassasahagatapaṭisandhikānaṃ vasena vuttaṃ. <bold>Upekkhāya acakkhukāna</bold>nti ahetukapaṭisandhivasena vuttaṃ. <bold>Ahetukāna</bold>nti ahetukapaṭisandhicittena saddhiṃ saddhindriyādīnaṃ abhāvato vuttaṃ. Tattha hi ekanteneva saddhāsatipaññāyo natthi. Samādhivīriyāni pana indriyappattāni na honti. <bold>Sahetukānaṃ acakkhukāna</bold>nti gabbhaseyyakavasena ceva arūpīvasena ca vuttaṃ. Añño hi sahetuko acakkhuko nāma natthi. <bold>Sacakkhukānaṃ ahetukāna</bold>nti apāye opapātikavasena vuttaṃ. <bold>Sacakkhukānaṃ ñāṇavippayuttāna</bold>nti kāmadhātuyaṃ duhetukapaṭisandhikānaṃ vasena vuttaṃ. <bold>Sacakkhukānaṃ ñāṇasampayuttāna</bold>nti rūpībrahmāno ceva kāmāvacaradevamanusse ca sandhāya vuttaṃ. <bold>Ñāṇasampayuttānaṃ acakkhukāna</bold>nti arūpino ca tihetukagabbhaseyyake ca sandhāya vuttaṃ.</paragraph>
    <paragraph line="5" number="190"> Jīvitindriyamūlake <bold>vinā somanassena upapajjantāna</bold>nti dvepi jīvitindriyāni sandhāya vuttaṃ. <bold>Pavatte</bold><pageBreak edition="Pali Text Society" number="0.0106" /><bold>somanassavippayuttacittassa uppādakkhaṇe</bold>ti arūpajīvitindriyaṃ sandhāya vuttaṃ. Iminā nayena sabbatthāpi paṭisandhipavattivasena jīvitindriyayojanā veditabbā. Somanassindriyādimūlakesupi paṭisandhipavattivasenevattho gahetabbo. Paṭilomanaye pana nirodhavāre ca etesañceva aññesañca dhammānaṃ yathālābhavasena cutipaṭisandhipavattesu tīsupi anuppādanirodhā veditabbā.</paragraph>
    <paragraph line="6" number="281"> Anāgatavāre <pageBreak edition="Vipassana Research Institut" number="0.0338" /><bold>eteneva bhāvenā</bold>ti etena purisabhāveneva, antarā itthibhāvaṃ anāpajjitvā purisapaṭisandhiggahaṇenevāti attho. <bold>Katici bhave dassetvā parinibbāyissantī</bold>ti katici paṭisandhiyo gahetvā itthibhāvaṃ appatvāva parinibbāyissantīti attho. Dutiyapucchāyapi eseva nayo.</paragraph>
    <paragraph line="7" number="361"> Paccuppannena atītavāre <bold>suddhāvāsānaṃ upapatticittassa bhaṅgakkhaṇe manindriyañca nuppajjitthā</bold>ti cittayamake viya uppādakkhaṇātikkamavasena atthaṃ aggahetvā tasmiṃ bhave anuppannapubbavasena gahetabboti. Iminā nayamukhena sabbasmimpi pavattivāre atthavinicchayo veditabbo.</paragraph>
    <centered line="8">Pavattivāravaṇṇanā.</centered>
    <subhead line="9">Pariññāvāravaṇṇanā</subhead>
    <paragraph line="10" number="435-482"> Pariññāvāre <pageBreak edition="Myanmar" number="0.0339" /> pana cakkhumūlakādīsu ekameva cakkhusotayamakaṃ dassitaṃ. Yasmā pana sesānipi lokiyaabyākatāni ceva lokiyaabyākatamissakāni ca pariññeyyāneva, tasmā tāni anupadiṭṭhānipi imināva dassitāni honti. Yasmā pana akusalaṃ ekantato pahātabbameva, ekantaṃ kusalaṃ bhāvetabbameva, lokuttarābyākataṃ sacchikātabbaṃ, tasmā ‘‘domanassindriyaṃ pajahatī’’ti ‘‘anaññātaññassāmītindriyaṃ bhāvetī’’ti ‘‘aññātāvindriyaṃ sacchikarotī’’ti vuttaṃ. Aññindriyaṃ pana bhāvetabbampi atthi sacchikātabbampi, taṃ bhāvanāvaseneva gahitaṃ. Tattha <bold>dve puggalā</bold>ti sakadāgāmimaggasamaṅgī ca, arahattamaggasamaṅgī ca. Tesu eko samucchindituṃ asamatthattā domanassindriyaṃ na pajahati nāma. Eko pahīnadosattā <bold>cakkhundriyaṃ na parijānātī</bold>ti anuppādaṃ āpādetuṃ <pageBreak edition="Pali Text Society" number="0.0107" /> asamatthatāya na parijānāti. Iminā nayena sabbavissajjanesu attho veditabboti.</paragraph>
    <centered line="11">Pariññāvāravaṇṇanā.</centered>
    <centered line="12">Indriyayamakavaṇṇanā niṭṭhitā.</centered>
    <subhead line="13">Nigamanakathā</subhead>
    <paragraph line="14">Ettāvatā <pageBreak edition="Vipassana Research Institut" number="0.0339" /> ca –</paragraph>
    <gatha1 line="15">Yassovāde ṭhatvā, niṭṭhitakiccassa kiccasampanno;</gatha1>
    <gathalast line="16">Yuvatijanopi atīto, suvihitaniyamo yamassāṇaṃ.</gathalast>
    <gatha1 line="17">Devaparisāya majjhe, devapure sabbadevadevena;</gatha1>
    <gathalast line="18">Yamakaṃ nāma pakāsitaṃ, yamāmalalomena yaṃ tena.</gathalast>
    <gatha1 line="19">Pāḷivavatthānavidhiṃ, pucchāvissajjane ca atthanayaṃ;</gatha1>
    <gathalast line="20">Dassetuṃ āraddhā, yamakaaṭṭhakathā mayā tassa.</gathalast>
    <gatha1 line="21">Sā <pageBreak edition="Myanmar" number="0.0340" /> subahuantarāye, lokamhi yathā anantarāyena;</gatha1>
    <gathalast line="22">Ayamajja pañcamattehi, tantiyā bhāṇavārehi.</gathalast>
    <gatha1 line="23">Niṭṭhaṃ pattā evaṃ, niṭṭhānaṃ pāpuṇantu sabbepi;</gatha1>
    <gathalast line="24">Hitasukhanibbattikarā, manorathā sabbasattānanti.</gathalast>
    <centered line="25">Yamakappakaraṇa-aṭṭhakathā niṭṭhitā.</centered>
    <centered line="26"> Namo tassa bhagavato arahato sammāsambuddhassa</centered>
    <nikaya line="27">Abhidhammapiṭake</nikaya>
  </content>
</document>