<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh03a.att7.xml</normativeSource>
    <archivePath>roman/atthakatha/abhidhammapitaka (atthakatha)/pancapakarana-atthakatha/nidanakatha.xml</archivePath>
    <baseFileName>nidanakatha</baseFileName>
    <titlePath>Nidānakathā - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">Nidānakathā</chapter>
    <paragraph line="2">Yamakapāṭihīrāvasānasmiñhi bhagavā tidasapure pāricchattakamūle paṇḍukambalasilāyaṃ vassaṃ upagantvā mātaraṃ kāyasakkhiṃ katvā devaparisāya abhidhammakathaṃ kathento dhammasaṅgaṇīvibhaṅgadhātukathāpuggalapaññattippakaraṇāni desayitvā kathāvatthudesanāya vāre sampatte ‘‘anāgate mama sāvako mahāpañño <bold>moggaliputtatissatthero</bold> nāma uppannaṃ sāsanamalaṃ sodhetvā tatiyasaṅgītiṃ karonto bhikkhusaṅghassa majjhe nisinno sakavāde pañca suttasatāni paravāde pañcāti suttasahassaṃ <pageBreak edition="P" number="0.0002" /> samodhānetvā imaṃ pakaraṇaṃ bhājessatī’’ti tassokāsaṃ karonto yā cesā puggalavāde tāva catūsu pañhesu dvinnaṃ pañcakānaṃ vasena aṭṭhamukhā vādayutti, taṃ ādiṃ katvā sabbakathāmaggesu asampuṇṇabhāṇavāramattāya tantiyā mātikaṃ ṭhapesi. Athāvasesaṃ <pageBreak edition="M" number="0.0106" /> abhidhammakathaṃ vitthāranayeneva kathetvā vutthavasso suvaṇṇarajatasopānamajjhe maṇimayena sopānena devalokato saṅkassanagare oruyha sattahitaṃ sampādento yāvatāyukaṃ ṭhatvā anupādisesāya nibbānadhātuyā parinibbāyi.</paragraph>
    <paragraph line="3">Athassa mahākassapappamukho vasīgaṇo ajātasatturājānaṃ sahāyaṃ gahetvā dhammavinayasarīraṃ saṅgahaṃ āropesi. Tato vassasatassa accayena vajjiputtakā bhikkhū dasa vatthūni dīpayiṃsu. Tāni sutvā kākaṇḍakassa brāhmaṇassa putto yasatthero susunāgaputtaṃ kālāsokaṃ nāma rājānaṃ sahāyaṃ gahetvā dvādasannaṃ bhikkhusatasahassānaṃ antare sattatherasatāni uccinitvā tāni dasavatthūni madditvā dhammavinayasarīraṃ saṅgahaṃ āropesi.</paragraph>
    <paragraph line="4">Tehi pana dhammasaṅgāhakattherehi niggahitā dasasahassā vajjiputtakā bhikkhū pakkhaṃ pariyesamānā attano anurūpaṃ dubbalapakkhaṃ labhitvā visuṃ mahāsaṅghikācariyakulaṃ nāma akaṃsu <pageBreak edition="V" number="0.0102" />. Tato bhijjitvā aparāni dve ācariyakulāni jātāni – gokulikā ca ekabyohārikā ca. Gokulikanikāyato bhijjitvā aparāni dve ācariyakulāni jātāni – paṇṇattivādā ca bāhuliyā ca. Bahussutikātipi tesaṃyeva nāmaṃ. Tesaṃyeva antare cetiyavādā nāma apare ācariyavādā uppannā. Evaṃ mahāsaṅghikācariyakulato dutiye vassasate pañcācariyakulāni uppannāni. Tāni mahāsaṅghikehi saddhiṃ cha honti.</paragraph>
    <paragraph line="5">Tasmiṃyeva <pageBreak edition="P" number="0.0003" /> dutiye vassasate theravādato bhijjitvā dve ācariyavādā uppannā – mahisāsakā ca vajjiputtakā ca. Tattha vajjiputtakavādato bhijjitvā apare cattāro ācariyavādā uppannā – dhammuttariyā, bhadrayānikā, channāgārikā, samitiyāti. Puna tasmiṃyeva dutiye vassasate mahisāsakavādato bhijjitvā sabbatthivādā dhammaguttikāti dve ācariyavādā uppannā. Puna sabbatthivādakulato bhijjitvā kassapikā nāma jātā. Kassapikesu bhinnesu apare saṅkantikā nāma jātā. Saṅkantikesu bhinnesu suttavādā nāma jātāti theravādato bhijjitvā ime ekādasa <pageBreak edition="M" number="0.0107" /> ācariyavādā uppannā. Te theravādehi saddhiṃ dvādasa honti. Iti ime ca dvādasa, mahāsaṅghikānañca cha ācariyavādāti sabbeva aṭṭhārasa ācariyavādā dutiye vassasate uppannā. Aṭṭhārasa nikāyātipi, aṭṭhārasācariyakulānītipi etesaṃyeva nāmaṃ. Etesu pana sattarasa vādā bhinnakā, theravādo asambhinnakoti veditabbo. Vuttampi cetaṃ <bold>dīpavaṃse</bold> –</paragraph>
    <gatha1 line="6">‘‘Nikkaḍḍhitā pāpabhikkhū, therehi vajjiputtakā;</gatha1>
    <gathalast line="7">Aññaṃ pakkhaṃ labhitvāna, adhammavādī bahū janā.</gathalast>
    <gatha1 line="8">‘‘Dasasahassā samāgantvā, akaṃsu dhammasaṅgahaṃ;</gatha1>
    <gathalast line="9">Tasmāyaṃ dhammasaṅgīti, mahāsaṅgīti vuccati.</gathalast>
    <gatha1 line="10">‘‘Mahāsaṅgītikā bhikkhū, vilomaṃ akaṃsu sāsane;</gatha1>
    <gathalast line="11">Bhinditvā mūlasaṅgahaṃ, aññaṃ akaṃsu saṅgahaṃ.</gathalast>
    <gatha1 line="12">‘‘Aññatra <pageBreak edition="P" number="0.0004" /><pageBreak edition="V" number="0.0103" /> saṅgahitā suttaṃ, aññatra akariṃsu te;</gatha1>
    <gathalast line="13">Atthaṃ dhammañca bhindiṃsu, vinaye nikāyesu ca pañcasu.</gathalast>
    <gatha1 line="14">‘‘Pariyāyadesitañcāpi, atho nippariyāyadesitaṃ;</gatha1>
    <gathalast line="15">Nītatthañceva neyyatthaṃ, ajānitvāna bhikkhavo.</gathalast>
    <gatha1 line="16">‘‘Aññaṃ sandhāya bhaṇitaṃ, aññaṃ atthaṃ ṭhapayiṃsu te;</gatha1>
    <gathalast line="17">Byañjanacchāyāya te bhikkhū, bahuṃ atthaṃ vināsayuṃ.</gathalast>
    <gatha1 line="18">‘‘Chaḍḍetvāna ekadesaṃ, suttaṃ vinayagambhīraṃ;</gatha1>
    <gathalast line="19">Patirūpaṃ suttaṃ vinayaṃ, tañca aññaṃ kariṃsu te.</gathalast>
    <gatha1 line="20">‘‘Parivāraṃ atthuddhāraṃ, abhidhammaṃ chappakaraṇaṃ;</gatha1>
    <gathalast line="21">Paṭisambhidañca niddesaṃ, ekadesañca jātakaṃ.</gathalast>
    <gatha1 line="22">‘‘Ettakaṃ vissajjitvāna, aññāni akariṃsu te;</gatha1>
    <gathalast line="23">Nāmaṃ liṅgaṃ parikkhāraṃ, ākappakaraṇāni ca.</gathalast>
    <gatha1 line="24">‘‘Pakatibhāvaṃ jahitvā, tañca aññaṃ akaṃsu te;</gatha1>
    <gathalast line="25">Pubbaṅgamā bhinnavādā, mahāsaṅgītikārakā.</gathalast>
    <gatha1 line="26">‘‘Tesañca <pageBreak edition="M" number="0.0108" /> anukārena, bhinnavādā bahū ahu;</gatha1>
    <gathalast line="27">Tato aparakālamhi, tasmiṃ bhedo ajāyatha.</gathalast>
    <gatha1 line="28">‘‘Gokulikā ekabyohāri, dvidhā bhijjittha bhikkhavo;</gatha1>
    <gathalast line="29">Gokulikānaṃ dve bhedā, aparakālamhi jāyatha.</gathalast>
    <gatha1 line="30">‘‘Bahussutikā <pageBreak edition="V" number="0.0104" /> ca paññatti, dvidhā bhijjittha bhikkhavo;</gatha1>
    <gathalast line="31">Cetiyā ca punavādī, mahāsaṅgītibhedakā.</gathalast>
    <gatha1 line="32">‘‘Pañcavādā ime sabbe, mahāsaṅgītimūlakā;</gatha1>
    <gathalast line="33">Atthaṃ dhammañca bhindiṃsu, ekadesañca saṅgahaṃ.</gathalast>
    <gatha1 line="34">‘‘Ganthañca ekadesañhi, chaḍḍetvā aññaṃ akaṃsu te;</gatha1>
    <gathalast line="35">Nāmaṃ <pageBreak edition="P" number="0.0005" /> liṅgaṃ parikkhāraṃ, ākappakaraṇāni ca.</gathalast>
    <gatha1 line="36">‘‘Pakatibhāvaṃ jahitvā, tañca aññaṃ akaṃsu te;</gatha1>
    <gathalast line="37">Visuddhattheravādamhi, puna bhedo ajāyatha.</gathalast>
    <gatha1 line="38">‘‘Mahisāsakā vajjiputtakā, dvidhā bhijjittha bhikkhavo;</gatha1>
    <gathalast line="39">Vajjiputtakavādamhi, catudhā bhedo ajāyatha.</gathalast>
    <gatha1 line="40">‘‘Dhammuttarikā bhaddayānikā, channāgārikā ca samiti;</gatha1>
    <gathalast line="41">Mahisāsakānaṃ dve bhedā, aparakālamhi ajāyatha.</gathalast>
    <gatha1 line="42">‘‘Sabbatthivādā dhammaguttā, dvidhā bhijjittha bhikkhavo;</gatha1>
    <gathalast line="43">Sabbatthivādānaṃ kassapikā, saṅkantikassapikena ca.</gathalast>
    <gatha1 line="44">‘‘Saṅkantikānaṃ suttavādī, anupubbena bhijjatha;</gatha1>
    <gathalast line="45">Ime ekādasa vādā, sambhinnā theravādato.</gathalast>
    <gatha1 line="46">‘‘Atthaṃ dhammañca bhindiṃsu, ekadesañca saṅgahaṃ;</gatha1>
    <gathalast line="47">Ganthañca ekadesañhi, chaḍḍetvā aññaṃ akaṃsu te.</gathalast>
    <gatha1 line="48">‘‘Nāmaṃ <pageBreak edition="V" number="0.0105" /> liṅgaṃ parikkhāraṃ, ākappakaraṇāni ca;</gatha1>
    <gathalast line="49">Pakatibhāvaṃ jahitvā, tañca aññaṃ akaṃsu te.</gathalast>
    <gatha1 line="50">‘‘Sattarasa bhinnavādā, ekavādo abhinnako;</gatha1>
    <gathalast line="51">Sabbevaṭṭhārasa honti, bhinnavādena te saha.</gathalast>
    <gatha1 line="52">‘‘Nigrodhova <pageBreak edition="M" number="0.0109" /> mahārukkho, thera vādānamuttamo;</gatha1>
    <gathalast line="53">Anūnaṃ anadhikañca, kevalaṃ jinasāsanaṃ.</gathalast>
    <gatha1 line="54">‘‘Santakā viya rukkhamhi, nibbattā vādasesakā;</gatha1>
    <gatha1 line="55">Paṭhame vassasate natthi, dutiye vassasatantare;</gatha1>
    <gathalast line="56">Bhinnā sattarasa vādā, uppannā jinasāsane’’ti.</gathalast>
    <paragraph line="57">Aparāparaṃ pana hemavatikā, rājagirikā, siddhatthikā, pubbaseliyā, aparaseliyā, vājiriyāti aññepi cha ācariyavādā uppannā. Te idha anadhippetā. Purimakānaṃ <pageBreak edition="P" number="0.0006" /> pana aṭṭhārasannaṃ ācariyavādānaṃ vasena pavattamāne sāsane paṭiladdhasaddho asoko dhammarājā divase divase buddhapūjāya satasahassaṃ, dhammapūjāya satasahassaṃ, saṅghapūjāya satasahassaṃ, attano ācariyassa nigrodhattherassa satasahassaṃ, catūsu dvāresu bhesajjatthāya satasahassanti pañcasatasahassāni pariccajanto sāsane uḷāraṃ lābhasakkāraṃ pavattesi.</paragraph>
    <paragraph line="58">Titthiyā hatalābhasakkārā antamaso ghāsacchādanamattampi alabhantā lābhasakkāraṃ patthayamānā bhikkhūsu pabbajitvā sakāni sakāni diṭṭhigatāni – ‘‘ayaṃ dhammo, ayaṃ vinayo, idaṃ satthusāsana’’nti dīpenti. Pabbajjaṃ alabhamānāpi sayameva kese chinditvā kāsāyāni vatthāni acchādetvā vihāresu vicarantā uposathakammādikaraṇakāle saṅghamajjhaṃ pavisanti. Te bhikkhusaṅghena dhammena vinayena satthusāsanena niggayhamānāpi dhammavinayānulomāya paṭipattiyā asaṇṭhahantā anekarūpaṃ sāsanassa abbudañca malañca kaṇṭakañca samuṭṭhāpenti. Keci aggiṃ paricaranti, keci pañcātape tapanti, keci ādiccaṃ anuparivattanti, keci ‘‘dhammañca vinayañca vobhindissāmā’’ti tathā tathā paggaṇhiṃsu. Tadā bhikkhusaṅgho na tehi saddhiṃ <pageBreak edition="V" number="0.0106" /> uposathaṃ vā pavāraṇaṃ vā akāsi. Asokārāme satta vassāni uposatho upacchijji.</paragraph>
    <paragraph line="59">Rājā ‘‘āṇāya kāressāmī’’ti vāyamantopi kāretuṃ nāsakkhi, aññadatthu duggahitagāhinā bālena amaccena anekesu bhikkhūsu jīvitā voropitesu vippaṭisārī ahosi. So tañca vippaṭisāraṃ tañca sāsane uppannaṃ abbudaṃ vūpasametukāmo ‘‘ko nu kho imasmiṃ atthe paṭibalo’’ti <pageBreak edition="M" number="0.0110" /> saṅghaṃ pucchitvā ‘‘moggaliputtatissatthero, mahārājā’’ti sutvā saṅghassa vacanena ahogaṅgāpabbatato theraṃ pakkosāpetvā iddhipāṭihāriyadassanena therassa ānubhāve nibbicikiccho attano kukkuccaṃ pucchitvā vippaṭisāraṃ vūpasamesi. Theropi taṃ rājuyyāneyeva vasanto satta divasāni samayaṃ uggaṇhāpesi. So uggahitasamayo sattame divase asokārāme bhikkhusaṅghaṃ sannipātāpetvā sāṇipākāraṃ parikkhipāpetvā sāṇipākārantare nisinno ekaladdhike ekaladdhike bhikkhū <pageBreak edition="P" number="0.0007" /> ekato ekato kāretvā ekamekaṃ bhikkhusamūhaṃ pakkosāpetvā pucchi – ‘‘bhante, kiṃvādī sammāsambuddho’’ti? Tato sassatavādino – ‘‘sassatavādī’’ti āhaṃsu. Ekaccasassatikā, antānantikā, amarāvikkhepikā, adhiccasamuppannikā, saññīvādā, asaññīvādā, nevasaññīnāsaññīvādā, ucchedavādā, diṭṭhadhammanibbānavādā – ‘‘diṭṭhadhammanibbānavādī’’ti āhaṃsu. Rājā paṭhamameva samayassa uggahitattā nayime bhikkhū aññatitthiyā imeti ñatvā tesaṃ setakāni vatthāni datvā uppabbājesi. Te sabbepi saṭṭhisahassā ahesuṃ.</paragraph>
    <paragraph line="60">Athaññe bhikkhū pakkosāpetvā pucchi – ‘‘kiṃvādī, bhante, sammāsambuddho’’ti? ‘‘Vibhajjavādī, mahārājā’’ti. Evaṃ vutte rājā theraṃ pucchi – ‘‘vibhajjavādī, bhante, sammāsambuddho’’ti? ‘‘Āma, mahārājā’’ti. Tato rājā ‘suddhaṃ dāni, bhante, sāsanaṃ, karotu bhikkhusaṅgho uposatha’nti ārakkhaṃ datvā nagaraṃ pāvisi. Samaggo saṅgho sannipatitvā uposathaṃ akāsi. Tasmiṃ sannipāte saṭṭhibhikkhusatasahassāni ahesuṃ. Tasmiṃ samāgame moggaliputtatissatthero yāni ca tadā uppannāni vatthūni, yāni ca āyatiṃ uppajjissanti, sabbesampi tesaṃ paṭibāhanatthaṃ satthārā dinnanayavaseneva tathāgatena ṭhapitamātikaṃ vibhajanto sakavāde pañca suttasatāni paravāde pañcāti suttasahassaṃ āharitvā imaṃ parappavādamathanaṃ āyatilakkhaṇaṃ <bold>kathāvatthuppakaraṇaṃ</bold> abhāsi.</paragraph>
    <paragraph line="61">Tato <pageBreak edition="V" number="0.0107" /> saṭṭhisatasahassasaṅkhyesu bhikkhū uccinitvā tipiṭakapariyattidharānaṃ pabhinnapaṭisambhidānaṃ bhikkhūnaṃ sahassamekaṃ gahetvā yathā mahākassapatthero ca yasatthero ca dhammañca vinayañca saṅgāyiṃsu; evameva saṅgāyanto <pageBreak edition="M" number="0.0111" /> sāsanamalaṃ visodhetvā tatiyasaṅgītiṃ akāsi. Tattha abhidhammaṃ saṅgāyanto imaṃ yathābhāsitaṃ pakaraṇaṃ saṅgahaṃ āropesi. Tena vuttaṃ –</paragraph>
    <gatha1 line="62">‘‘Yaṃ <pageBreak edition="P" number="0.0008" /> puggalakathādīnaṃ, kathānaṃ vatthubhāvato;</gatha1>
    <gathalast line="63">Kathāvatthuppakaraṇaṃ, saṅkhepena adesayī.</gathalast>
    <gatha1 line="64">‘‘Mātikāṭhapaneneva, ṭhapitassa surālaye;</gatha1>
    <gathalast line="65">Tassa moggaliputtena, vibhattassa mahītale.</gathalast>
    <gatha1 line="66">‘‘Idāni yasmā sampatto, atthasaṃvaṇṇanākkamo;</gatha1>
    <gathalast line="67">Tasmā naṃ vaṇṇayissāmi, taṃ suṇātha samāhitā’’ti.</gathalast>
    <centered line="68">Nidānakathā niṭṭhitā.</centered>
    <title line="69">Mahāvaggo</title>
  </content>
</document>