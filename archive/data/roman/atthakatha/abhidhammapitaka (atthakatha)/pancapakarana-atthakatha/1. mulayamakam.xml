<?xml version="1.0"?>
<document>
<metadata>
<normativeSource>http://tipitaka.org/romn/cscd/abh03a.att40.xml</normativeSource>
<archivePath>roman/atthakatha/abhidhammapitaka (atthakatha)/pancapakarana-atthakatha/1. mulayamakam.xml</archivePath>
<title>1. Mūlayamakaṃ - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">1. Mūlayamakaṃ</chapter>
<subhead line="2">Uddesavāravaṇṇanā</subhead>
<paragraph line="3" number="1">Mūlayamakaṃ <pageBreak edition="V" number="0.0287" />, khandhayamakaṃ, āyatanayamakaṃ, dhātuyamakaṃ, saccayamakaṃ, saṅkhārayamakaṃ, anusayayamakaṃ, cittayamakaṃ, dhammayamakaṃ, indriyayamakanti imesaṃ dasannaṃ yamakānaṃ vasena idaṃ pakaraṇaṃ dasavidhena vibhattanti hi vuttaṃ. Tattha yesaṃ dasannaṃ yamakānaṃ vasena idaṃ pakaraṇaṃ dasavidhena vibhattaṃ, tesañceva imassa ca pakaraṇassa nāmattho tāva evaṃ veditabbo – kenaṭṭhena yamakanti? Yugaḷaṭṭhena. Yugaḷañhi yamakanti vuccati – ‘yamakapāṭihāriyaṃ, yamakasālā’tiādīsu viya. Iti yugaḷasaṅkhātānaṃ yamakānaṃ vasena desitattā imesu dasasu ekekaṃ yamakaṃ nāma. Imesaṃ pana yamakānaṃ samūhabhāvato sabbampetaṃ pakaraṇaṃ yamakanti veditabbaṃ.</paragraph>
<paragraph line="4">Tattha mūlavasena pucchāvissajjanaṃ katvā desitattā dasannaṃ tāva sabbapaṭhamaṃ mūlayamakanti vuttaṃ. Tassa uddesavāro, niddesavāroti dve vārā honti <pageBreak edition="M" number="0.0288" />. Tesu uddiṭṭhānukkamena niddisitabbattā uddesavāro paṭhamo. Tassa <bold>ye keci kusalā dhammā, sabbe te kusalamūlā; ye vā pana kusalamūlā, sabbe te dhammā kusalā</bold>ti idaṃ yamakaṃ ādi <pageBreak edition="P" number="0.0053" />. Tassa kusalākusalamūlasaṅkhātānaṃ dvinnaṃ atthānaṃ vasena atthayamakanti vā, tesaññeva atthānaṃ vasena anulomapaṭilomato pavattapāḷidhammavasena dhammayamakanti vā, anulomapaṭilomato pavattapucchāvasena pucchāyamakanti vā tidhā yamakabhāvo veditabbo. Sesesupi eseva nayo.</paragraph>
<paragraph line="5">Idāni imesaṃ yamakānaṃ vasena desite imasmiṃ mūlayamake uddesavārassa tāva nayayamakapucchāatthavārappabhedavasena pāḷivavatthānameva evaṃ veditabbaṃ – kusalattikamātikāya hi ‘kusalā dhammā’ti idaṃ ādipadaṃ nissāya mūlanayo, mūlamūlanayo, mūlakanayo, mūlamūlakanayoti ime cattāro nayā honti. Tesaṃ ekekasmiṃ naye mūlayamakaṃ, ekamūlayamakaṃ, aññamaññamūlayamakanti tīṇi tīṇi yamakāni. Evaṃ catūsu nayesu dvādasa yamakāni, ekekasmiṃ <pageBreak edition="V" number="0.0288" />yamake anulomapaṭilomavasena dve dve pucchāti catuvīsati pucchā, ekekāya pucchāya sanniṭṭhānasaṃsayavasena dve dve atthāti aṭṭhacattālīsa atthāti.</paragraph>
<paragraph line="6">Tattha <bold>ye keci kusalā dhammā</bold>ti kusalesu ‘‘kusalā nu kho, na kusalā nu kho’’ti sandehābhāvato imasmiṃ pade sanniṭṭhānattho veditabbo. <bold>Sabbe te kusalamūlā</bold>ti ‘‘sabbe te kusalā dhammā kusalamūlā nu kho, nanu kho’’ti evaṃ vimativasena pucchitattā imasmiṃ pade saṃsayattho veditabbo. So ca kho veneyyānaṃ saṃsayaṭṭhāne saṃsayadīpanatthaṃ vutto, tathāgatassa pana saṃsayo nāma natthi. Ito paresupi pucchāpadesu eseva nayo.</paragraph>
<paragraph line="7">Yathā ca kusalapadaṃ nissāya ime cattāro nayā, ekekasmiṃ naye tiṇṇaṃ tiṇṇaṃ yamakānaṃ vasena dvādasa yamakāni, ekekasmiṃ yamake dvinnaṃ dvinnaṃ pucchānaṃ vasena catuvīsati pucchā; ekekāya pucchāya dvinnaṃ dvinnaṃ atthānaṃ vasena aṭṭhacattālīsa atthā ca honti. Akusalapadaṃ nissāyapi tatheva. Abyākatapadaṃ nissāyapi tatheva. Tīṇipi padāni ekato katvā niddiṭṭhaṃ nāmapadaṃ nissāyapi tathevāti kusalattikamātikāya catūsu padesu sabbepi soḷasa nayā, aṭṭhacattālīsa yamakāni <pageBreak edition="M" number="0.0289" />, channavuti <pageBreak edition="P" number="0.0054" />pucchā, dvenavutisataṃ atthā ca uddesavasena vuttāti veditabbā. Ettāvatā mūlavāro nāma paṭhamaṃ uddiṭṭho hoti.</paragraph>
<paragraph line="8">Tato paraṃ <bold>ye keci kusalā dhammā, sabbe te kusalahetū</bold>tiādayo tasseva mūlavārassa vevacanavasena nava vārā uddiṭṭhā. Iti mūlavāro, hetuvāro, nidānavāro, sambhavavāro, pabhavavāro, samuṭṭhānavāro, āhāravāro, ārammaṇavāro, paccayavāro, samudayavāroti sabbepi dasa vārā honti. Tattha mūlavāre āgataparicchedeneva sesesupi nayādayo veditabbāti sabbesupi dasasu vāresu saṭṭhisatanayā, asītiadhikāni cattāri yamakasatāni, saṭṭhiadhikāni navapucchāsatāni, vīsādhikāni ekūnavīsati atthasatāni ca uddiṭṭhānīti veditabbāni. Evaṃ tāva uddesavāre nayayamakapucchāatthavārappabhedavasena pāḷivavatthānameva veditabbaṃ.</paragraph>
<paragraph line="9"><bold>Mūlaṃ hetu nidānañcā</bold>ti gāthā dasannampi vārānaṃ uddānagāthā nāma. Tattha mūlādīni sabbānipi kāraṇavevacanāneva. Kāraṇañhi patiṭṭhānaṭṭhena mūlaṃ. Attano phalanipphādanatthaṃ hinoti pavattatīti hetu. ‘Handa, naṃ gaṇhāthā’ti dassentaṃ viya attano phalaṃ nidetīti nidānaṃ. Etasmā phalaṃ sambhotīti sambhavo. Pabhavatīti pabhavo. Samuṭṭhāti ettha phalaṃ, etena vā samuṭṭhātīti samuṭṭhānaṃ. Attano phalaṃ āharatīti āhāro. Appaṭikkhipitabbena attano phalena ālambiyatīti ālambaṇaṃ. Etaṃ paṭicca appaṭikkhipitvā phalaṃ eti pavattatīti paccayo. Etasmā phalaṃ samudetīti samudayo. Evametesaṃ padānaṃ vacanattho veditabbo.</paragraph>
<centered line="10">Uddesavāravaṇṇanā.</centered>
<subhead line="11">Niddesavāravaṇṇanā</subhead>
<paragraph line="12" number="50">Idāni <bold>yekeci kusalā dhammā</bold>tiādinā nayena niddesavāro āraddho. Tattha <bold>ye kecī</bold>ti anavasesavacanaṃ. <bold>Kusalā dhammā</bold>ti kusalattikassa padabhājane vuttalakkhaṇā anavajjasukhavipākā <pageBreak edition="P" number="0.0055" />kusalasabhāvā. <bold>Sabbe te kusalamūlā</bold>ti kiṃ te sabbeyeva kusalamūlāti pucchati. <bold>Tīṇeva</bold><pageBreak edition="M" number="0.0290" /><bold>kusalamūlānī</bold>ti na te sabbe kusalamūlāni, alobhādīni pana tīṇi eva kusalamūlānīti attho. <bold>Avasesā kusalā dhammā na kusalamūlā</bold>ti avasesā phassādayo kusalā dhammā kusalamūlāni nāma na honti. Atha vā avasesā phassādayo kusalā dhammāyeva nāma, na kusalamūlānītipi attho. <bold>Ye vā pana kusalamūlā</bold>ti ye vā pana paṭhamapucchāya dutiyapadena kusalamūlāti tayo alobhādayo gahitā. <bold>Sabbe te dhammā kusalā</bold>ti kiṃ te sabbe tayopi dhammā kusalāti pucchati. <bold>Āmantā</bold>ti sabbesampi kusalamūlānaṃ kusalabhāvaṃ sampaṭicchanto āha. Ayaṃ tāva mūlanaye mūlayamakassa attho. Iminā upāyena sabbapucchāsu vissajjananayo veditabbo. Yaṃ pana yattha visesamattaṃ atthi, tadeva vaṇṇayissāma.</paragraph>
<paragraph line="13" number="51">Ekamūlayamake tāva <bold>sabbe te kusalamūlena ekamūlā</bold>ti gaṇanaṭṭhena ekamūlakaṃ aggahetvā samānaṭṭhena gahetabbā. Ayañhettha attho – sabbe te kusalamūlena samānamūlā. Yaṃ phassassa mūlaṃ, tadeva vedanādīnanti. Atha nesaṃ tathābhāvaṃ sampaṭicchanto <bold>āmantā</bold>ti āha. <bold>Kusalasamuṭṭhāna</bold>nti kusalacittasamuṭṭhānarūpaṃ dassitaṃ. <bold>Ekamūla</bold>nti alobhādinā kusalamūlena samānamūlaṃ <pageBreak edition="V" number="0.0290" />. Yatheva hi phassādīnaṃ alobhādayo hetupaccayattā mūlaṃ, tathā taṃ samuṭṭhānarūpassāpi, kusalalakkhaṇābhāvena pana taṃ na kusalaṃ.</paragraph>
<paragraph line="14" number="52">Aññamaññayamake ‘yekeci kusalā’ti apucchitvā <bold>yekeci kusalamūlena ekamūlā</bold>ti pucchā katā. Kasmā? Imināpi byañjanena tassevatthassa sambhavato. <bold>Kusalamūlānī</bold>ti idaṃ purimassa visesanaṃ. ‘Mūlāni yāni ekato uppajjantī’ti hi vuttaṃ, tāni pana kusalamūlānipi honti akusalaabyākatamūlānipi, idha kusalamūlānīti visesadassanatthamidaṃ vuttaṃ. <bold>Aññamaññamūlāni cā</bold>ti aññamaññaṃ hetupaccayena paccayā hontīti attho. Tasseva paṭilomapucchāya ‘sabbe te dhammā <pageBreak edition="P" number="0.0056" />kusalamūlena ekamūlā’ti avatvā <bold>sabbe te dhammā kusalā</bold>ti vuttaṃ. Kasmā? Atthavisesābhāvato. Kusalamūlena ekamūlāti hi pucchāya katāya ‘mūlāni yāni ekato uppajjantī’ti heṭṭhā vuttanayeneva vissajjanaṃ kātabbaṃ bhaveyya, evañca sati atthavisesābhāvo hoti. Tasmā tathā akatvā <pageBreak edition="M" number="0.0291" />evaṃ pucchā katā. Iminā upāyena mūlamūlanayādīsupi aññamaññamūlayamake pucchāviseso veditabbo.</paragraph>
<paragraph line="15" number="53-55">Mūlamūlanaye <bold>sabbe te kusalamūlamūlā</bold>ti sabbe te kusalamūlasaṅkhātā mūlāti pucchati. <bold>Ekamūlamūlā</bold>ti samānaṭṭhena ekameva mūlamūlaṃ etesanti ekamūlamūlā. <bold>Aññamaññamūlamūlā</bold>ti aññamaññassa mūlaṃ aññamaññamūlaṃ, aññamaññamūlaṃ hetupaccayaṭṭhena mūlaṃ etesanti aññamaññamūlamūlā.</paragraph>
<paragraph line="16" number="56">Mūlakanaye <bold>kusalamūlakā</bold>ti hetupaccayaṭṭhena kusalaṃ mūlaṃ etesanti kusalamūlakā.</paragraph>
<paragraph line="17" number="57-61">Mūlamūlakanaye <bold>kusalamūlamūlakā</bold>ti kusalānaṃ mūlaṃ kusalamūlaṃ. Hetupaccayaṭṭheneva kusalamūlaṃ mūlaṃ etesanti kusalamūlamūlakāti. Ayaṃ tāva kusalapadaṃ nissāya nayayamakapucchāsu visesattho.</paragraph>
<paragraph line="18" number="62-73"><bold>Akusalapadā</bold>dīsupi eseva nayo. Ayaṃ pana viseso, <bold>ahetukaṃ akusala</bold>nti vicikicchāya ceva uddhaccena ca sampayuttaṃ mohaṃ sandhāya vuttaṃ.</paragraph>
<paragraph line="19" number="74-85"><bold>Ahetukaṃ</bold><pageBreak edition="V" number="0.0291" /><bold>abyākata</bold>nti aṭṭhārasa cittuppādā rūpaṃ, nibbānañca. <bold>Abyākatamūlena na ekamūla</bold>nti idha pana ṭhapetvā sahetukaabyākatasamuṭṭhānaṃ rūpaṃ, sesaṃ labbhati. Sahetukaabyākatasamuṭṭhānaṃ rūpaṃ abyākatamūlena ekamūlaṃ hoti, taṃ abbohārikaṃ katvā ekato labbhamānakavaseneva cetaṃ vissajjanaṃ kataṃ.</paragraph>
<paragraph line="20" number="86-97"><bold>Nāmā dhammā</bold>ti nāmasaṅkhātā dhammā. Te atthato cattāro arūpino khandhā, nibbānañca. <bold>Naveva nāmamūlānī</bold>ti kusalākusalaabyākatamūlavasena nava mūlāni. <bold>Ahetukaṃ nāmaṃ nāmamūlena na ekamūla</bold>nti ahetukaṃ sabbampi aṭṭhārasa cittuppādavicikicchuddhaccasampayuttamohanibbānasaṅkhātaṃ nāmaṃ nāmamūlena na ekamūlaṃ <pageBreak edition="P" number="0.0057" />. Na hi taṃ tena saddhiṃ uppajjati. <bold>Sahetukaṃ</bold><pageBreak edition="M" number="0.0292" /><bold>nāmaṃ nāmamūlenā</bold>ti padepi sahetukaṃ nāmaṃ nāmamūlenāti attho. Sesaṃ sabbattha uttānatthamevāti.</paragraph>
<centered line="21">Mūlavāravaṇṇanā.</centered>
<paragraph line="22" number="98-99">Hetuvārādīsupi imināvupāyena attho veditabbo. <bold>Mūlaṃ hetu nidānañcā</bold>tigāthā yathāniddiṭṭhānaṃ dasannampi vārānaṃ puna uddānavaseneva vuttāti.</paragraph>
<centered line="23">Mūlayamakavaṇṇanā.</centered>
</body>
</document>