<?xml version="1.0"?>
<document>
<metadata>
<normativeSource>http://tipitaka.org/romn/cscd/abh03a.att34.xml</normativeSource>
<archivePath>roman/atthakatha/abhidhammapitaka (atthakatha)/pancapakarana-atthakatha/19. ekunavisatimavaggo.xml</archivePath>
<title>19. Ekūnavīsatimavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">19. Ekūnavīsatimavaggo</chapter>
<subhead line="2">1. Kilesapajahanakathāvaṇṇanā</subhead>
<paragraph line="3" number="828-831">Idāni <pageBreak edition="P" number="0.0179" />kilesapajahanakathā nāma hoti. Tattha ‘‘yasmā kilesapahānaṃ nāma atthi, pahīnakilesassa ca atītāpi kilesā pahīnāva honti, anāgatāpi, paccuppannāpi, tasmā atītepi kilese pajahati, anāgatepi, paccuppannepī’’ti yesaṃ laddhi, seyyathāpi ekaccānaṃ uttarāpathakānaṃ; te sandhāya <bold>atīte</bold>tiādipucchā sakavādissa, paṭiññā itarassa <pageBreak edition="V" number="0.0265" />. Sesaṃ yathāpāḷimeva niyyāti. <bold>Natthi kilese jahatī</bold>ti imasmiṃ pana paravādissa pañhe yasmā kacavaraṃ pajahantassa kacavare chaḍḍanavāyāmo viya kilese pajahantassa na atītādibhedesu kilesesu vāyāmo atthi, nibbānārammaṇe pana ariyamagge pavattite kilesā anuppannāyeva nuppajjantīti pahīnā nāma honti, tasmā <bold>na heva</bold>nti paṭikkhipati. <bold>Tena hi atīte kilese pajahatī</bold>tiādi pana yasmā ‘‘natthi kilesapajahanā’’ti na vattabbaṃ, tasmā atītādibhede pajahatīti chalena vuttaṃ.</paragraph>
<centered line="4">Kilesapajahanakathāvaṇṇanā.</centered>
<subhead line="5">2. Suññatakathāvaṇṇanā</subhead>
<paragraph line="6" number="832">Idāni <pageBreak edition="M" number="0.0267" />suññatakathā nāma hoti. Tattha <bold>suññatā</bold>ti dve suññatā khandhānañca anattalakkhaṇaṃ nibbānañca. Tesu anattalakkhaṇaṃ <pageBreak edition="P" number="0.0180" />tāva ekaccaṃ ekena pariyāyena siyā saṅkhārakkhandhapariyāpannaṃ, nibbānaṃ, apariyāpannameva. Imaṃ pana vibhāgaṃ aggahetvā ‘‘suññatā saṅkhārakkhandhapariyāpannā’’ti yesaṃ laddhi, seyyathāpi andhakānaṃ, te sandhāya pucchā sakavādissa, paṭiññā itarassa. <bold>Animitta</bold>nti sabbanimittarahitaṃ nibbānaṃ. ‘‘Appaṇihito’’tipi tasseva nāmaṃ. Kasmā panetaṃ ābhatanti? Avibhajjavādīvāde dosāropanatthaṃ. Yassa hi avibhajitvā ‘‘ekadeseneva suññatā saṅkhārakkhandhapariyāpannā’’ti laddhi, tassa nibbānampi saṅkhārakkhandhapariyāpannanti āpajjati. Imassa dosassāropanatthaṃ ‘‘animittaṃ appaṇihita’’nti ābhataṃ. Itaro tassa pariyāpannabhāvaṃ anicchanto paṭikkhipati. <bold>Saṅkhārakkhandho na anicco</bold>tiādi nibbānasaṅkhātāya suññatāya aniccabhāvāpattidosadassanatthaṃ vuttaṃ.</paragraph>
<paragraph line="7" number="833"><bold>Saṅkhārakkhandhassa suññatā</bold>ti ‘‘yadi aññassa khandhassa suññatā aññakkhandhapariyāpannā, saṅkhārakkhandhasuññatāyapi sesakkhandhapariyāpannāya bhavitabba’’nti codanatthaṃ vuttaṃ. <bold>Saṅkhārakkhandhassa suññatā na vattabbā</bold>tiādi ‘‘yadi saṅkhārakkhandhasuññatā sesakkhandhapariyāpannā <pageBreak edition="V" number="0.0266" />na hoti, sesakkhandhasuññatāpi saṅkhārakkhandhapariyāpannā na hotī’’ti paṭilomadassanatthaṃ vuttaṃ.</paragraph>
<paragraph line="8" number="834"><bold>Suññamidaṃ, bhikkhave, saṅkhārā</bold>ti suttaṃ parasamayato ābhataṃ. Tattha <bold>saṅkhārā</bold>ti ‘‘sabbe saṅkhārā aniccā’’ti āgataṭṭhāne viya pañcakkhandhā, te ca attattaniyasuññattā suññatāti sāsanāvacaraṃ hoti, na virujjhati, tasmā anuññātaṃ. Yasmā panetaṃ na suññatāya saṅkhārakkhandhapariyāpannabhāvaṃ dīpeti, tasmā asādhakanti.</paragraph>
<centered line="9">Suññatakathāvaṇṇanā.</centered>
<subhead line="10">3. Sāmaññaphalakathāvaṇṇanā</subhead>
<paragraph line="11" number="835-836">Idāni sāmaññaphalakathā nāma hoti. Tattha maggavīthiyampi phalasamāpattivīthiyampi ariyamaggassa vipākacittaṃ <pageBreak edition="P" number="0.0181" />sāmaññaphalaṃ nāmāti <pageBreak edition="M" number="0.0268" />sakasamaye sanniṭṭhānaṃ. Yesaṃ pana tathā aggahetvā ‘‘kilesapahānañceva phaluppatti ca sāmaññaphalaṃ, tasmā asaṅkhata’’nti laddhi, seyyathāpi pubbaseliyānaṃ; te sandhāya pucchā sakavādissa, paṭiññā itarassa. Sesamettha heṭṭhā vuttanayattā yathā pāḷimeva niyyātīti.</paragraph>
<centered line="12">Sāmaññaphalakathāvaṇṇanā.</centered>
<subhead line="13">4. Pattikathāvaṇṇanā</subhead>
<paragraph line="14" number="837-840">Idāni pattikathā nāma hoti. Tattha ‘‘yaṃ yaṃ paṭilabbhati, tassa tassa paṭilābho patti nāma. Sā ca asaṅkhatā’’ti yesaṃ laddhi, seyyathāpi pubbaseliyānaññeva; te sandhāya pucchā sakavādissa, paṭiññā itarassa. Sesamidhāpi heṭṭhā vuttanayattā yathāpāḷimeva niyyātīti <pageBreak edition="V" number="0.0267" />. <bold>Na vattabba</bold>ntiādi yāya laddhiyā patti asaṅkhatāti maññati, taṃ pakāsetuṃ vuttaṃ. Tattha sakavādī ‘‘na hevaṃ vattabbe’’ti paṭikkhipanto kevalaṃ pattiyā rūpādibhāvaṃ na sampaṭicchati. Na hi patti nāma koci dhammo atthi, na pana asaṅkhatabhāvaṃ anujānāti. Itaro pana paṭikkhepamatteneva asaṅkhatāti laddhiṃ patiṭṭhapeti, sā ayoniso patiṭṭhāpitattā appatiṭṭhitāyevāti.</paragraph>
<centered line="15">Pattikathāvaṇṇanā.</centered>
<subhead line="16">5. Tathatākathāvaṇṇanā</subhead>
<paragraph line="17" number="841-843">Idāni tathatākathā nāma hoti. Tattha yesaṃ ‘‘rūpādīnaṃ sabbadhammānaṃ rūpādisabhāvatāsaṅkhātā tathatā nāma atthi, sā ca saṅkhatesu rūpādīsu apariyāpannattā asaṅkhatā’’ti laddhi, seyyathāpi ekaccānaṃ uttarāpathakānaṃ, te sandhāya pucchā sakavādissa <pageBreak edition="P" number="0.0182" />, paṭiññā itarassa. Sesamidhāpi heṭṭhā vuttanayattā pākaṭamevāti.</paragraph>
<centered line="18">Tathatākathāvaṇṇanā.</centered>
<subhead line="19">6. Kusalakathāvaṇṇanā</subhead>
<paragraph line="20" number="844-846">Idāni <pageBreak edition="M" number="0.0269" />kusalakathā nāma hoti. Tattha anavajjampi kusalaṃ iṭṭhapākampi. Anavajjaṃ nāma kilesavippayuttaṃ. Ayaṃ nayo ṭhapetvā akusalaṃ sabbadhamme bhajati. Iṭṭhavipākaṃ nāma āyatiṃ upapattipavattesu iṭṭhaphalanipphādakaṃ puññaṃ. Ayaṃ nayo kusalattike ādipadameva bhajati. Yesaṃ pana imaṃ vibhāgaṃ aggahetvā anavajjabhāvamatteneva nibbānaṃ kusalanti laddhi, seyyathāpi andhakānaṃ, tesaṃ iṭṭhavipākaṭṭhena nibbānassa kusalatābhāvaṃ dīpetuṃ <pageBreak edition="V" number="0.0268" />pucchā sakavādissa, attano laddhivasena paṭiññā itarassa. Sesamidhāpi heṭṭhā vuttanayattā uttānatthamevāti.</paragraph>
<centered line="21">Kusalakathāvaṇṇanā.</centered>
<subhead line="22">7. Accantaniyāmakathāvaṇṇanā</subhead>
<paragraph line="23" number="847">Idāni accantaniyāmakathā nāma hoti. Tattha yesaṃ ‘‘sakiṃ nimuggo nimuggova hotī’’ti (a. ni. 7.15) suttaṃ nissāya ‘‘atthi puthujjanassa accantaniyāmatā’’ti laddhi, seyyathāpi ekaccānaṃ uttarāpathakānaṃ, te sandhāya pucchā sakavādissa, paṭiññā itarassa. <bold>Mātughātako</bold>tiādi ‘‘niyatamicchādiṭṭhikassa ca mātughātakādīnañca samāne micchattaniyāme mātughātakādīhipi te accantaniyatehi bhavitabba’’nti codanatthaṃ vuttaṃ. Itaro ‘‘niyatamicchādiṭṭhiko saṃsārakhāṇuko bhavantarepi niyatova ime pana ekasmiññeva attabhāve’’ti laddhiyā <bold>na heva</bold>nti paṭikkhipati <pageBreak edition="P" number="0.0183" />.</paragraph>
<paragraph line="24" number="848"><bold>Vicikicchā uppajjeyyā</bold>ti ‘‘ayaṃ niyato vā no vā’’ti evaṃ uppajjeyyāti pucchati. Itaro anuppattikāraṇaṃ apassanto paṭijānāti. <bold>Nuppajjeyyā</bold>ti puṭṭho pana yaṃ diṭṭhiṃ āsevanto niyāmaṃ okkanto, tattha anuppattiṃ sandhāya paṭijānāti. Tato <bold>pahīnā</bold>ti puṭṭho maggena appahīnattā paṭikkhipati, taṃ diṭṭhiṃ ārabbha asamudācārato paṭijānāti. Atha naṃ yasmā pahānaṃ nāma vinā ariyamaggena natthi, tasmā tassa vasena codetuṃ <bold>sotāpattimaggenā</bold>tiādimāha. So ekamaggenāpi appahīnattā <pageBreak edition="M" number="0.0270" />paṭikkhipati. Puna <bold>katamenā</bold>ti puṭṭho micchāmaggaṃ sandhāya <bold>akusalenā</bold>tiādimāha.</paragraph>
<paragraph line="25" number="849"><bold>Ucchedadiṭṭhi uppajjeyyā</bold>ti dutiyaniyāmuppattiṃ pucchati. Itaro yasmā ‘‘yepi te okkalā vayabhiññā natthikavādā akiriyavādā ahetukavādā’’ti (ma. ni. 3.143) vacanato tissopi niyatamicchādiṭṭhiyo ekassa uppajjanti, tasmā paṭijānāti.</paragraph>
<paragraph line="26" number="850">Atha <pageBreak edition="V" number="0.0269" />naṃ ‘‘na ca nāma so accantaniyāmo’’ti codetuṃ <bold>hañcī</bold>tiādimāha. Accantaniyatassa hi dutiyaniyāmo niratthako. <bold>Nuppajjeyyā</bold>ti pañhe yaṃ sassatadiṭṭhiyā sassatanti gahitaṃ, tadeva ucchijjissatīti gahetvā anuppattiṃ sandhāya paṭijānāti. <bold>Pahīnā</bold>ti puṭṭho maggena appahīnattā paṭikkhipati, vuttanayena anuppajjanato paṭijānāti. <bold>Sassatadiṭṭhi uppajjeyyā</bold>tiādīsupi eseva nayo. Sesaṃ vicikicchāvāre vuttanayameva.</paragraph>
<paragraph line="27" number="851-852"><bold>Na vattabba</bold>nti pucchā paravādissa, suttassa atthitāya paṭiññā sakavādissa. Na pana so bhavantarepi nimuggova. Imasmiññeva hi bhave abhabbo so taṃ diṭṭhiṃ pajahitunti ayamettha adhippāyo, tasmā asādhakametanti. <bold>Sabbakālaṃ ummujjitvā nimujjatī</bold>tiādi vacanamatte abhinivesaṃ akatvā attho pariyesitabboti dassanatthaṃ vuttanti.</paragraph>
<centered line="28">Accantaniyāmakathāvaṇṇanā.</centered>
<subhead line="29">8. Indriyakathāvaṇṇanā</subhead>
<paragraph line="30" number="853-856">Idāni indriyakathā nāma hoti. Tattha lokiyā saddhā saddhā <pageBreak edition="P" number="0.0184" />eva nāma, na saddhindriyaṃ. Tathā lokiyaṃ vīriyaṃ…pe… sati… samādhi… paññā paññāyeva nāma, na paññindriyanti yesaṃ laddhi, seyyathāpi hetuvādānañceva mahisāsakānañca; te sandhāya pucchā sakavādissa, paṭiññā itarassa <pageBreak edition="M" number="0.0271" />. <bold>Natthi lokiyā saddhā</bold>tiādi yasmā lokiyāpi saddhādayova dhammā adhipatiyaṭṭhena indriyaṃ, na saddhādīhi aññaṃ saddhindriyādi nāma atthi, tasmā lokiyānampi saddhādīnaññeva saddhindriyādibhāvadassanatthaṃ vuttaṃ. <bold>Atthi lokiyo mano</bold>tiādi yathā te lokiyāpi manādayo dhammā manindriyādīni, evaṃ lokiyā saddhādayopi saddhindriyānīti upamāya tassatthassa vibhāvanatthaṃ vuttaṃ. Sesamettha yathāpāḷimeva niyyātīti.</paragraph>
<centered line="31">Indriyakathāvaṇṇanā.</centered>
<centered line="32">Ekūnavīsatimo vaggo.</centered>
</body>
</document>