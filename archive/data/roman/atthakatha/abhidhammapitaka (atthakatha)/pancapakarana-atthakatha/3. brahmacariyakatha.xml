<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh03a.att10.xml</normativeSource>
    <source>roman/atthakatha/abhidhammapitaka (atthakatha)/pancapakarana-atthakatha/3. brahmacariyakatha.xml</source>
    <script>roman</script>
    <directory>/atthakatha/abhidhammapitaka (atthakatha)/pancapakarana-atthakatha</directory>
    <basename>3. brahmacariyakatha</basename>
    <titlePath>3. Brahmacariyakathā - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">3. Brahmacariyakathā</chapter>
    <subhead line="2">1. Suddhabrahmacariyakathāvaṇṇanā</subhead>
    <paragraph line="3" number="269"> Idāni <pageBreak edition="Pali Text Society" number="0.0041" /><pageBreak edition="Myanmar" number="0.0146" /><pageBreak edition="Vipassana Research Institut" number="0.0141" /> brahmacariyakathā hoti. Tattha dve brahmacariyavāsā, maggabhāvanā ca pabbajjā ca. Pabbajjā sabbadevesu natthi. Maggabhāvanā ṭhapetvā asaññasatte sesesu appaṭisiddhā. Tattha ye paranimmitavasavattideve upādāya taduparidevesu maggabhāvanampi na icchanti seyyathāpi sammitiyā, te sandhāya <bold>natthi devesū</bold>ti pucchā sakavādissa. ‘‘Tīhi, bhikkhave, ṭhānehi jambudīpakā manussā uttarakuruke ca manusse adhiggaṇhanti deve ca tāvatiṃse. Katamehi tīhi? Sūrā satimanto idha brahmacariyavāso’’ti (a. ni. 9.21) idaṃ suttaṃ nissāya dvepi brahmacariyavāsā natthi devesūti uppannaladdhivasena paṭiññā paravādissa. Puna dvinnampi brahmacariyānaṃ antarāyikadhammavaseneva <bold>sabbe devā jaḷā</bold>ti pucchā sakavādissa. Tattha <bold>hatthasaṃvācikā</bold>ti mūgā viya hatthamuddhāya vattāro. Parato <bold>atthi devesū</bold>ti pucchā paravādissa, maggabhāvanaṃ sandhāya paṭiññā sakavādissa. Paṭiññāya adhippāyaṃ asallakkhetvā pabbajjāvasena anuyogo paravādissa.</paragraph>
    <paragraph line="4" number="270"><bold>Yattha natthi pabbajjā</bold>ti pañhe gihīnañceva ekaccānañca devānaṃ maggapaṭilābhaṃ sandhāya paṭikkhepo tasseva. Puna puṭṭho paccantavāsino ceva asaññasatte ca sandhāya paṭiññā tasseva. <bold>Yo pabbajatī</bold>tiādīsu pucchāsupi eseva nayo. Puna ‘‘atthi devesū’’ti pañhepi maggabhāvanaṃ sandhāyeva paṭiññā sakavādissa, ‘‘sabbadevesū’’ti vutte asaññasatte sandhāya paṭikkhepo tasseva.</paragraph>
    <paragraph line="5" number="271"><bold>Manussesū</bold>ti <pageBreak edition="Vipassana Research Institut" number="0.0142" /> pañhadvaye jambudīpake sandhāya paṭiññā. Paccantavāsino sandhāya paṭikkhepo veditabbo.</paragraph>
    <paragraph line="6"><bold>Atthi yattha atthī</bold>ti atthi te devā, atthi vā so padeso, yattha atthīti evaṃ sattapadesavibhāgamukhena vissajjanaṃ sakavādissa. Iminā nayena sabbe ekantarikapañhā veditabbā.</paragraph>
    <paragraph line="7" number="272"> Suttānuyoge <pageBreak edition="Myanmar" number="0.0147" /><bold>kuhiṃ phaluppattī</bold>ti tassa anāgāmino arahattaphaluppatti kuhinti pucchā sakavādissa. <bold>Tatthevā</bold>ti suddhāvāsesūti attho.</paragraph>
    <paragraph line="8"><bold>Handa hī</bold>ti kāraṇatthe nipāto. Idaṃ vuttaṃ hoti – yasmā anāgāmipuggalo idha loke bhāvitena maggena tattha suddhāvāsesu phalaṃ sacchikaroti, na tattha aññaṃ maggaṃ bhāveti, tasmā natthi devesu brahmacariyavāsoti.</paragraph>
    <subhead line="9">2. Saṃsandanabrahmacariyavaṇṇanā</subhead>
    <paragraph line="10" number="273"> Idāni <pageBreak edition="Pali Text Society" number="0.0042" /> yadi aññattha bhāvitena maggena aññattha phalasacchikiriyā hoti, sotāpannādīnampi siyāti etamatthaṃ dassetuṃ puna <bold>anāgāmī</bold>tiādīnaṃ saṃsandanapucchā sakavādissa. Tattha anāgāmissa phalasacchikiriyāya paṭiññā, sesānaṃ phalasacchikiriyāya paṭikkhepo paravādissa. Idha bhāvitamaggo hi anāgāmī idhavihāyaniṭṭho nāma hoti. So idha anāgāmimaggaṃ bhāvetvā ‘‘opapātiko tatthaparinibbāyī’’ti vacanato ‘‘puna maggabhāvanaṃ vinā upapattivaseneva arahattaphalaṃ sacchikarotī’’ti tassa laddhi. Sotāpannasakadāgāmino pana tattha maggaṃ bhāvetvā tatrupapattikā nāma hontīti tesaṃ idhāgamanaññeva natthi. Iti so anāgāmissa phalasacchikiriyaṃ puṭṭho paṭijānāti. Itaresaṃ paṭikkhipati.</paragraph>
    <paragraph line="11"><bold>Anāgāmī puggalo tattha bhāvitena maggenā</bold>ti pañhe ‘‘anāgāmino tattha maggabhāvanāva natthī’’ti laddhiyā paṭikkhipati. <bold>Maggo ca bhāvīyati, na ca kilesā pahīyantī</bold>ti pucchā sakavādissa <pageBreak edition="Vipassana Research Institut" number="0.0143" />, rūpāvacaramaggaṃ sandhāya paṭiññā itarassa. Rūpāvacaramaggena hi so idhavihāyaniṭṭho nāma jāto.</paragraph>
    <paragraph line="12"><bold>Anāgāmī puggalo katakaraṇīyo</bold>ti pañhe ‘‘opapātiko tatthaparinibbāyī’’ti vacanato upapattiyāvassa katakaraṇīyādibhāvaṃ sandhāya paṭijānāti. <bold>Arahā</bold>ti pañhe idhaparinibbāyino arahato vaseneva paṭikkhipati. Puna puṭṭho tatthaparinibbāyino vasena paṭijānāti.</paragraph>
    <paragraph line="13"><bold>Atthi arahato punabbhavo</bold>tiādīsupi tatthaparinibbāyī idhaparinibbāyīnaṃ vaseneva attho veditabbo. <bold>Appaṭividdhākuppova tatthaparinibbāyatī</bold>ti puṭṭho <pageBreak edition="Myanmar" number="0.0148" /> idheva bhāvitena maggena tassa akuppapaṭivedhaṃ icchanto paṭikkhipati.</paragraph>
    <paragraph line="14"><bold>Yathā migo</bold>ti paṭhamaṃ udāharaṇaṃ paravādissa, dutiyaṃ sakavādissa. Sesaṃ sabbattha uttānatthamevāti.</paragraph>
    <centered line="15">Brahmacariyakathā niṭṭhitā.</centered>
    <subhead line="16">3. Odhisokathāvaṇṇanā</subhead>
    <paragraph line="17" number="274"> Idāni odhisokathā nāma hoti. Tattha ye sotāpannādīnaṃ nānābhisamayavasena dukkhadassanādīhi odhiso odhiso <pageBreak edition="Pali Text Society" number="0.0043" /> ekadesena ekadesena kilesappahānaṃ icchanti seyyathāpi etarahi sammitiyādayo, tesaṃ taṃ laddhiṃ bhindituṃ <bold>odhiso</bold>ti pucchā sakavādissa, paṭiññā paravādissa. Puna anuyogo sakavādissa, ekadesena sotāpannādibhāvassa abhāvato paṭikkhepo paravādissa. Iminā upāyena sabbavāresu attho veditabboti.</paragraph>
    <centered line="18">Odhisokathāvaṇṇanā.</centered>
  </content>
</document>