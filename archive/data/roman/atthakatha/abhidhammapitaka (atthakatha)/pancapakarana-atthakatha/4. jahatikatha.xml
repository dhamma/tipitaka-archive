<?xml version="1.0"?>
<document>
<metadata>
<normativeSource>http://tipitaka.org/romn/cscd/abh03a.att11.xml</normativeSource>
<archivePath>roman/atthakatha/abhidhammapitaka (atthakatha)/pancapakarana-atthakatha/4. jahatikatha.xml</archivePath>
<titlePath>4. Jahatikathā - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">4. Jahatikathā</chapter>
<subhead line="2">1. Nasuttāharaṇakathāvaṇṇanā</subhead>
<paragraph line="3" number="279"> Idāni <pageBreak edition="V" number="0.0144" /> jahatikathā nāma hoti. Tattha yesaṃ ‘‘jhānalābhī puthujjano saha saccābhisamayā anāgāmī nāma hoti, tassa puthujjanakāleyeva kāmarāgabyāpādā pahīnā’’ti laddhi seyyathāpi etarahi sammitiyānaṃ, tesaṃ taṃ laddhiṃ bhindituṃ <bold>jahati puthujjano</bold>ti pucchā sakavādissa, jhānavikkhambhitānaṃ pana tesaṃ pariyuṭṭhānaṃ apassantassa paṭiññā paravādissa. Yasmā pana tesaṃ jhānavikkhambhitānampi anāgāmimaggeneva accantaṃ <pageBreak edition="M" number="0.0149" /> pahānaṃ hoti, tasmā puna <bold>accanta</bold>ntiādianuyogo sakavādissa, tathārūpassa pahānassa abhāvato paṭikkhepo itarassa. Vikkhambhetīti accantavikkhambhanameva sandhāya pucchā sakavādissa. Tato paraṃ anāgāmimaggaṭṭhena saddhiṃ puthujjanasaṃsandanaṃ hoti. Taṃ uttānatthameva.</paragraph>
<paragraph line="4" number="280"> Tato paraṃ <bold>anāgāmiphale saṇṭhātī</bold>ti puṭṭho jhānānāgāmitaṃ sandhāya paṭijānāti. <bold>Arahatte saṇṭhātī</bold>ti puṭṭho dassanamaggena uddhambhāgiyānaṃ pahānābhāvato paṭikkhipati.</paragraph>
<paragraph line="5"><bold>Apubbaṃ acarimaṃ tayo magge</bold>ti puṭṭho tathārūpāya bhāvanāya abhāvā paṭikkhipati. Puna puṭṭho tiṇṇaṃ maggānaṃ kiccasabbhāvaṃ sandhāya paṭijānāti. Sāmaññaphalapucchāsupi eseva nayo. <bold>Katamena maggenā</bold>ti puṭṭho <bold>anāgāmimaggenā</bold>ti jhānānāgāmitaṃ sandhāya vadati. Puna saṃyojanappahānaṃ puṭṭho tiṇṇaṃ anāgāmimaggena tesaṃ kilesānaṃ appaheyyattā paṭikkhipati. Dutiyaṃ puṭṭho paṭhamamaggasseva <pageBreak edition="P" number="0.0044" /> jhānānāgāmimaggabhāvaṃ sandhāya paṭijānāti. Sesamettha uttānatthamevāti.</paragraph>
<centered line="6">Jahatikathā.</centered>
</body>
</document>