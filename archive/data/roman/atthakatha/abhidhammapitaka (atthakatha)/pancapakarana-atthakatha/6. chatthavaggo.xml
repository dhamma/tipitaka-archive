<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh03a.att21.xml</normativeSource>
    <archivePath>roman/atthakatha/abhidhammapitaka (atthakatha)/pancapakarana-atthakatha/6. chatthavaggo.xml</archivePath>
    <baseFileName>6. chatthavaggo</baseFileName>
    <titlePath>6. Chaṭṭhavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">6. Chaṭṭhavaggo</chapter>
    <subhead line="2">1. Niyāmakathāvaṇṇanā</subhead>
    <paragraph line="3" number="445-447"> Idāni <pageBreak edition="M" number="0.0191" /><pageBreak edition="P" number="0.0089" /> niyāmakathā nāma hoti. Tattha <bold>niyāmo</bold>ti ‘‘bhabbo niyāmaṃ okkamituṃ kusalesu dhammesu sammatta’’nti (pu. pa. 13) vacanato ariyamaggo vuccati. Yasmā pana tasmiṃ uppajjitvā niruddhepi puggalo aniyato nāma na hoti, tasmā ‘‘so niyāmo niccaṭṭhena asaṅkhato’’ti yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. Tato ‘‘yadi so asaṅkhato, evarūpena tena bhavitabba’’nti dīpento <bold>nibbāna</bold>ntiādimāha. Saṃsandanapucchā uttānatthāyeva.</paragraph>
    <paragraph line="4"><bold>Atthi</bold><pageBreak edition="V" number="0.0187" /><bold>kecī</bold>tiādi niyāmassa saṅkhatabhāvadīpanatthaṃ vuttaṃ. <bold>Maggo asaṅkhato</bold>tipañhe tassa uppādanirodhabhāvato paṭikkhipatīti. <bold>Niyāmo saṅkhato</bold>tipañhe niruddhepi magge niyāmassa atthitaṃ sandhāya paṭikkhipati. <bold>Sotāpattiniyāmo</bold>tiādipañhesupi anulomato ca paṭilomato ca imināva nayena attho veditabbo. <bold>Pañca asaṅkhatānī</bold>ti puṭṭho pañcannaṃ asaṅkhatānaṃ āgataṭṭhānaṃ apassanto paṭikkhipati. Dutiyaṃ puṭṭho catunnaṃ sammattaniyāmānaṃ niyāmavacanato nibbānassa ca asaṅkhatabhāvato paṭijānāti. Micchattaniyāmapañho niyāmavacanamattena asaṅkhatatāya ayuttabhāvadīpanatthaṃ vuttoti.</paragraph>
    <centered line="5">Niyāmakathāvaṇṇanā.</centered>
    <subhead line="6">2. Paṭiccasamuppādakathāvaṇṇanā</subhead>
    <paragraph line="7" number="448"> Idāni paṭiccasamuppādakathā nāma hoti. Tattha yesaṃ nidānavagge ‘‘uppādā vā tathāgatānaṃ anuppādā vā tathāgatānaṃ <pageBreak edition="P" number="0.0090" /> ṭhitāva sā dhātu dhammaṭṭhitatā’’tiādivacanato (saṃ. ni. 2.20) ‘‘paṭiccasamuppādo asaṅkhato’’ti laddhi, seyyathāpi pubbaseliyānañca mahisāsakānañca; te sandhāya pucchā sakavādissa, paṭiññā itarassa.</paragraph>
    <paragraph line="8" number="449"><bold>Avijjā</bold><pageBreak edition="M" number="0.0192" /><bold>asaṅkhatā</bold>ti ādayo pañhā avijjādīnaṃyeva paṭiccasamuppādabhāvadassanatthaṃ vuttā. Yena panatthena tattha ekekaṃ aṅgaṃ ‘‘paṭiccasamuppādo’’ti vuccati, so paṭiccasamuppādavibhaṅge vuttoyeva.</paragraph>
    <paragraph line="9" number="451"><bold>Avijjāpaccayā saṅkhārāti yā tattha dhammaṭṭhitatā</bold>tiādi yena suttena laddhi patiṭṭhāpitā, tasseva atthadassanena laddhibhindanatthaṃ vuttaṃ. Ayañhettha attho – yā ayaṃ heṭṭhā ‘‘ṭhitāva sā dhātu dhammaṭṭhitatā dhammaniyāmatā’’ti vuttā na sā aññatra avijjādīhi visuṃ ekā atthi. Avijjādīnaṃ pana paccayānaṃyevetaṃ nāmaṃ. Uppannepi hi tathāgate anuppannepi avijjāto saṅkhārā sambhavanti, saṅkhārādīhi ca viññāṇādīni, tasmā ‘‘avijjāpaccayā saṅkhārā’’ti <pageBreak edition="V" number="0.0188" /> yā etasmiṃ pade saṅkhāradhammānaṃ kāraṇaṭṭhena ṭhitatāti dhammaṭṭhitatā. Tesaṃyeva ca dhammānaṃ kāraṇaṭṭheneva niyāmatāti dhammaniyāmatāti avijjā vuccati. Sā ca asaṅkhatā, nibbānañca asaṅkhatanti pucchati. Paravādī laddhivasena paṭijānitvā puna <bold>dve asaṅkhatānī</bold>ti puṭṭho suttābhāvena paṭikkhipitvā laddhivaseneva paṭijānāti. Sesapadesupi eseva nayo. Heṭṭhā vuttasadisaṃ pana tattha vuttanayeneva veditabbanti.</paragraph>
    <centered line="10">Paṭiccasamuppādakathāvaṇṇanā.</centered>
    <subhead line="11">3. Saccakathāvaṇṇanā</subhead>
    <paragraph line="12" number="452-454"> Idāni saccakathā nāma hoti. Tattha yesaṃ ‘‘cattārimāni, bhikkhave, tathāni avitathānī’’ti (saṃ. ni. 5.1090) suttaṃ nissāya ‘‘cattāri saccāni niccāni asaṅkhatānī’’ti laddhi, seyyathāpi pubbaseliyānaṃ; te sandhāya pucchā sakavādissa, paṭiññā itarassa. Ayañhissa adhippāyo – dukkhasamudayamaggesu vatthusaccaṃ saṅkhataṃ, lakkhaṇasaccaṃ <pageBreak edition="P" number="0.0091" /> asaṅkhataṃ. Nirodhe vatthusaccaṃ nāma natthi asaṅkhatameva tanti. Tasmā <bold>āmantā</bold>ti āha. Taṃ panassa laddhimattameva. So hi dukkhaṃ vatthusaccaṃ icchati, tathā samudayaṃ maggañca. Yāni pana nesaṃ bādhanapabhavaniyyānikalakkhaṇāni, tāni lakkhaṇasaccaṃ nāmāti, na ca bādhanalakkhaṇādīhi aññāni dukkhādīni nāma atthīti. <bold>Tāṇānī</bold>tiādīsu adhippāyo vuttanayeneva veditabbo.</paragraph>
    <paragraph line="13"><bold>Dukkhasacca</bold>nti <pageBreak edition="M" number="0.0193" /> pañhe laddhivasena lakkhaṇaṃ sandhāya paṭijānāti. <bold>Dukkha</bold>nti pañhe vatthuṃ sandhāya paṭikkhipati. Ito paraṃ suddhikapañhā ca saṃsandanapañhā ca sabbe pāḷianusāreneva veditabbā. Avasāne laddhipatiṭṭhāpanatthaṃ āhaṭasuttaṃ atthassa micchā gahitattā anāhaṭasadisamevāti.</paragraph>
    <centered line="14">Saccakathāvaṇṇanā.</centered>
    <subhead line="15">4. Āruppakathāvaṇṇanā</subhead>
    <paragraph line="16" number="455-456"> Idāni <pageBreak edition="V" number="0.0189" /> āruppakathā nāma hoti. Tattha yesaṃ ‘‘cattāro āruppā āneñjā’’ti vacanaṃ nissāya ‘‘sabbepi te dhammā asaṅkhatā’’ti laddhi, te sandhāya <bold>ākāsānañcāyatana</bold>nti pucchā sakavādissa, paṭiññā itarassa. Sesamettha uttānatthamevāti. Sādhakasuttampi atthaṃ ajānitvā āhaṭattā anāhaṭasadisamevāti.</paragraph>
    <centered line="17">Āruppakathāvaṇṇanā.</centered>
    <subhead line="18">5. Nirodhasamāpattikathāvaṇṇanā</subhead>
    <paragraph line="19" number="457-459"> Idāni nirodhasamāpattikathā nāma hoti. Tattha <bold>nirodhasamāpattī</bold>ti catunnaṃ khandhānaṃ appavatti. Yasmā pana sā kariyamānā kariyati, samāpajjiyamānā samāpajjiyati, tasmā nipphannāti vuccati. Saṅkhatāsaṅkhatalakkhaṇānaṃ pana <pageBreak edition="P" number="0.0092" /> abhāvena na vattabbā ‘‘saṅkhatāti vā asaṅkhatā’’ti vā. Tattha yesaṃ ‘‘yasmā saṅkhatā na hoti, tasmā asaṅkhatā’’ti laddhi, seyyathāpi andhakānañceva uttarāpathakānañca; te sandhāya <bold>nirodhasamāpattī</bold>ti pucchā sakavādissa, paṭiññā itarassa. <bold>Uppādentī</bold>tiādi samāpajjanapaṭilābhavaseneva vuttaṃ. Yathā pana rūpādayo asaṅkhatadhamme uppādenti; na tathā taṃ keci uppādenti nāma. <bold>Nirodhā vodānaṃ vuṭṭhāna</bold>nti phalasamāpatti veditabbā. Asaṅkhatā pana taṃ <pageBreak edition="M" number="0.0194" /> natthiyeva, tasmā paṭikkhipati. <bold>Tena hī</bold>ti yasmā saṅkhatā na hoti, tasmā asaṅkhatāti laddhi. Idaṃ pana asaṅkhatabhāve kāraṇaṃ na hotīti vuttampi avuttasadisamevāti.</paragraph>
    <centered line="20">Nirodhasamāpattikathāvaṇṇanā.</centered>
    <subhead line="21">6. Ākāsakathāvaṇṇanā</subhead>
    <paragraph line="22" number="460-462"> Idāni ākāsakathā nāma hoti. Tattha tividho ākāso – paricchedākāso <pageBreak edition="V" number="0.0190" />, kasiṇugghāṭimākāso, ajaṭākāso. ‘‘Tucchākāso’’tipi tasseva nāmaṃ. Tesu paricchedākāso saṅkhato, itare <bold>dve</bold> paññattimattā. Yesaṃ pana ‘‘duvidhopi yasmā saṅkhato na hoti, tasmā asaṅkhato’’ti laddhi, seyyathāpi uttarāpathakānaṃ mahisāsakānañca; te sandhāya <bold>ākāso</bold>ti pucchā sakavādissa, paṭiññā itarassa. Sesamettha uttānatthamevāti.</paragraph>
    <centered line="23">Ākāsakathāvaṇṇanā.</centered>
    <subhead line="24">7. Ākāso sanidassanotikathāvaṇṇanā</subhead>
    <paragraph line="25" number="463-464"> Idāni ākāso sanidassanotikathā nāma hoti. Tattha yesaṃ tāḷacchiddādīsu ñāṇappavattiṃ nissāya ‘‘sabbopi ajaṭākāso <pageBreak edition="P" number="0.0093" /> sanidassano’’ti laddhi, seyyathāpi andhakānaṃ <pageBreak edition="V" number="0.0191" />; te sandhāya <bold>ākāso sanidassano</bold>ti pucchā sakavādissa, paṭiññā itarassa. Atha naṃ ‘‘yadi sanidassano, evaṃvidho bhaveyyā’’ti codanatthaṃ <bold>rūpanti</bold>ādi vuttaṃ. <bold>Cakkhuñca paṭiccā</bold>tipañhesu evarūpassa suttassa abhāvena paṭikkhipitvā tulantarikādīnaṃ upaladdhiṃ nissāya paṭijānāti. <bold>Dvinnaṃ rukkhānaṃ antara</bold>nti ettha rukkharūpaṃ cakkhunā disvā antare rūpābhāvato ākāsanti manodvāraviññāṇaṃ uppajjati, na cakkhuviññāṇaṃ. Sesesupi eseva nayo. Tasmā asādhakametanti.</paragraph>
    <centered line="26">Ākāso sanidassanotikathāvaṇṇanā.</centered>
    <subhead line="27">10. Pathavīdhātusanidassanātiādikathāvaṇṇanā</subhead>
    <paragraph line="28" number="465-470"> Idāni <pageBreak edition="M" number="0.0195" /> pathavīdhātu sanidassanātiādikathā nāma hoti. Tattha yesaṃ pāsāṇaudakajālarukkhacalanānañceva pañcindriyapatiṭṭhokāsānañca vaṇṇāyatanaṃ kāyaviññattikāle hatthapādādirūpañca disvā ‘‘pathavīdhātuādayo sanidassanā’’ti laddhi, seyyathāpi andhakānaṃ; te sandhāya sabbakathāsu ādipucchā sakavādissa, paṭiññā itarassa. Sesaṃ sabbattha pāḷianusārena ceva heṭṭhā vuttanayena ca veditabbanti. <bold>Pathavīdhātu sanidassanā</bold>ti ādiṃ katvā <bold>kāyakammaṃ sanidassana</bold>nti pariyosānakathā niṭṭhitā.</paragraph>
    <centered line="29">Chaṭṭho vaggo.</centered>
  </content>
</document>