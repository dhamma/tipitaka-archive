<?xml version="1.0"?>
<document>
<metadata>
<normativeSource>http://tipitaka.org/romn/cscd/abh03a.att31.xml</normativeSource>
<archivePath>roman/atthakatha/abhidhammapitaka (atthakatha)/pancapakarana-atthakatha/16. solasamavaggo.xml</archivePath>
<titlePath>16. Soḷasamavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">16. Soḷasamavaggo</chapter>
<subhead line="2">1. Niggahakathāvaṇṇanā</subhead>
<paragraph line="3" number="743-744"> Idāni <pageBreak edition="P" number="0.0159" /><pageBreak edition="M" number="0.0250" /> niggahakathā nāma hoti. Tattha ye loke balappattā vasībhūtā, te yadi parassa cittaṃ niggaṇhituṃ na sakkuṇeyyuṃ, kā tesaṃ balappatti, ko vasībhāvo. Balappattiyā pana vasībhāvena ca addhā te parassa cittaṃ niggaṇhantīti yesaṃ laddhi, seyyathāpi mahāsaṅghikānaṃ; te sandhāya <bold>paro parassā</bold>ti pucchā sakavādissa, paṭiññā itarassa. Tattha <pageBreak edition="V" number="0.0248" /><bold>niggaṇhātī</bold>ti saṃkilesāpattito nivāreti. Sesamettha yathāpāḷimeva niyyātīti. Paggahakathāyapi eseva nayo.</paragraph>
<centered line="4">Niggahakathāvaṇṇanā.</centered>
<subhead line="5">3. Sukhānuppadānakathāvaṇṇanā</subhead>
<paragraph line="6" number="747-748"> Idāni sukhānuppadānakathā nāma hoti. Tattha ‘‘bahūnaṃ vata no bhagavā sukhadhammānaṃ upahattā’’ti (ma. ni. 2.148) suttaṃ nissāya paro parassa sukhaṃ anuppadetīti yesaṃ laddhi, seyyathāpi hetuvādānaṃ; te sandhāya pucchā sakavādissa, paṭiññā itarassa. <bold>Dukkhaṃ anuppadetī</bold>ti puṭṭho pana tādisaṃ suttapadaṃ apassanto paṭikkhipati. <bold>Attano sukha</bold>ntiādipañhe yaṃ <pageBreak edition="P" number="0.0160" /> attano parassa vā, taṃ anuppadātuṃ na sakkā. Yaṃ tasseva, kiṃ tattha anuppadānaṃ nāmāti paṭikkhipati. <bold>Nevattano</bold>tiādipañhe pana yaṃ evarūpaṃ, na taṃ anuppadinnaṃ nāma bhavitumarahatīti laddhiyāpaṭijānāti. <bold>No ca vata re</bold>titādisassa sukhassa abhāvā vuttaṃ. <bold>Sukhadhammānaṃ upahattā</bold>tivacanaṃ bhagavato paresaṃ sukhuppattiyā paccayabhāvaṃ dīpeti, na annādīnaṃ viya sukhassa anuppadānaṃ, tasmā asādhakanti.</paragraph>
<centered line="7">Sukhānuppadānakathāvaṇṇanā.</centered>
<subhead line="8">4. Adhigayhamanasikārakathāvaṇṇanā</subhead>
<paragraph line="9" number="749-753"> Idāni <pageBreak edition="M" number="0.0251" /> adhigayha manasikārakathā nāma hoti. Tattha duvidho manasikāro nayato ca ārammaṇato ca. Tattha ekasaṅkhārassāpi aniccatāya diṭṭhāya sabbe saṅkhārā aniccāti avasesesu nayato manasikāro hoti. Atīte pana saṅkhāre manasikaronto na anāgate manasikātuṃ sakkoti. Atītādīsu aññataraṃ manasikaroto ārammaṇato manasikāro hoti <pageBreak edition="V" number="0.0249" />. Tattha paccuppanne manasikaronto yena cittena te manasikaroti, taṃ paccuppannakkhaṇe manasikātuṃ na sakkoti. Tattha yesaṃ ‘‘sabbe saṅkhārā aniccā’’tiādivacanaṃ nissāya ‘‘manasikaronto nāma adhigayha adhigaṇhitvā saṅgaṇhitvā sabbe saṅkhāre ekato manasikarotī’’ti laddhi, seyyathāpi pubbaseliyāparaseliyānaṃ; te sandhāya pucchā sakavādissa, paṭiññā itarassa.</paragraph>
<paragraph line="10">Atha naṃ yasmā sabbe ekato manasikarontena yena cittena te manasikaroti, tampi manasikātabbaṃ hoti. Tasmā taṃcittatāya codetuṃ <bold>tena cittenā</bold>ti āha. Itaro ārammaṇaṃ katvā na sakkā jānitunti sandhāya paṭikkhipati. Evaṃlakkhaṇaṃ cittanti ñātattā pana tampi cittaṃ ñātameva hotīti sandhāya paṭijānāti. Atha vā taññeva tassa ārammaṇaṃ na hotīti paṭikkhipati. ‘‘Sabbe saṅkhārā aniccā, yadā paññāya passatī’’tiādīni nissāya uppannaladdhivasena <pageBreak edition="P" number="0.0161" /> paṭijānāti. Sesapañhadvayepi eseva nayo. <bold>Tena phassenā</bold>tiādīsu pana tathārūpaṃ suttaṃ apassanto paṭikkhipateva. Atītādipañhesu heṭṭhā vuttanayeneva paṭikkhepapaṭiññā veditabbā. Sesaṃ yathāpāḷimeva niyyātīti. <bold>Sabbe saṅkhārā</bold>tiādivacanaṃ nayato dassanaṃ sandhāya vuttaṃ, na ekakkhaṇe ārammaṇato, tasmā asādhakanti.</paragraph>
<centered line="11">Adhigayhamanasikārakathāvaṇṇanā.</centered>
<subhead line="12">5. Rūpaṃ hetūtikathāvaṇṇanā</subhead>
<paragraph line="13" number="754-756"> Idāni rūpaṃ hetūti kathānāma hoti. Tattha <bold>hetū</bold>ti kusalamūlādino hetuhetussāpi nāmaṃ, yassa kassaci paccayassāpi. Imaṃ <pageBreak edition="M" number="0.0252" /> pana vibhāgaṃ akatvā ‘‘cattāro mahābhūtā hetū’’ti vacanamattaṃ nissāya aviseseneva rūpaṃ hetūti yesaṃ laddhi, seyyathāpi uttarāpathakānaṃ; te sandhāya pucchā sakavādissa, paṭiññā itarassa. <bold>Alobho hetū</bold>ti kiṃ te rūpaṃ alobhasaṅkhāto hetūti pucchati, itaro paṭikkhipati. Sesesupi eseva nayo. <bold>Mahābhūtā upādāyarūpānaṃ upādāyahetū</bold>ti ettha paccayaṭṭhena hetubhāvo vutto, na mūlaṭṭhena, tasmā asādhakanti.</paragraph>
<centered line="14">Rūpaṃ hetūtikathāvaṇṇanā.</centered>
<paragraph line="15" number="757-759"> Sahetukakathāyampi <pageBreak edition="V" number="0.0250" /> imināva nayena attho veditabboti.</paragraph>
<centered line="16">Rūpaṃ sahetukantikathāvaṇṇanā.</centered>
<subhead line="17">7. Rūpaṃ kusalākusalantikathāvaṇṇanā</subhead>
<paragraph line="18" number="760-764"> Idāni rūpaṃ kusalākusalantikathā nāma hoti. Tattha ‘‘kāyakammaṃ vacīkammaṃ kusalampi akusalampī’’tivacanaṃ <pageBreak edition="P" number="0.0162" /> nissāya kāyavacīkammasaṅkhātaṃ kāyaviññattivacīviññattirūpaṃ kusalampi akusalampīti yesaṃ laddhi, seyyathāpi mahisāsakānañceva sammitiyānañca; te sandhāya <bold>rūpaṃ kusala</bold>nti pucchā sakavādissa paṭiññā itarassa. Atha naṃ ‘‘yadi te rūpaṃ kusalaṃ, evaṃvidhena anena bhavitabba’’nti codetuṃ <bold>sārammaṇa</bold>nti ādimāha. Parato akusalapañhepi eseva nayo. Sesamettha uttānatthamevāti.</paragraph>
<centered line="19">Rūpaṃ kusalākusalantikathāvaṇṇanā.</centered>
<subhead line="20">8. Rūpaṃ vipākotikathāvaṇṇanā</subhead>
<paragraph line="21" number="765-767"> Idāni rūpaṃ vipākotikathā nāma hoti. Tattha yaṃ kammassa katattā uppannā cittacetasikā viya kammassa katattā uppannaṃ taṃ rūpampi vipākoti yesaṃ laddhi, seyyathāpi andhakānañceva sammitiyānañca; te <pageBreak edition="M" number="0.0253" /> sandhāya pucchā sakavādissa, paṭiññā itarassa. Atha naṃ ‘‘yadi te rūpaṃ vipāko, evaṃvidhena anena bhavitabba’’nti codetuṃ <bold>sukhavedanīya</bold>ntiādimāha. Sesaṃ yathāpāḷimeva niyyātīti.</paragraph>
<centered line="22">Rūpaṃ vipākotikathāvaṇṇanā.</centered>
<subhead line="23">9. Rūpaṃ rūpāvacarārūpāvacarantikathāvaṇṇanā</subhead>
<paragraph line="24" number="768-770"> Idāni <pageBreak edition="V" number="0.0251" /> rūpaṃ rūpāvacarārūpāvacarantikathā nāma hoti. Tattha yaṃ kāmāvacarakammassa katattā rūpaṃ, taṃ yasmā kāmāvacaraṃ, tasmā rūpāvacarārūpāvacarakammānampi katattā rūpena rūpāvacarārūpāvacarena bhavitabbanti <pageBreak edition="P" number="0.0163" /> yesaṃ laddhi, seyyathāpi andhakānaṃ; te sandhāya <bold>atthi rūpaṃ rūpāvacarārūpāvacara</bold>nti pucchā sakavādissa, paṭiññā itarassa. Sesamettha heṭṭhā vuttanayamevāti.</paragraph>
<centered line="25">Rūpaṃ rūpāvacarārūpāvacarantikathāvaṇṇanā.</centered>
<subhead line="26">10. Rūpārūpadhātupariyāpannakathāvaṇṇanā</subhead>
<paragraph line="27" number="771-775"> Idāni rūparāgo rūpadhātupariyāpanno arūparāgo arūpadhātupariyāpannoti kathā nāma hoti. Tattha yasmā kāmarāgo kāmadhātupariyāpanno, tasmā rūparāgārūparāgehipi rūpadhātuarūpadhātupariyāpannehi bhavitabbanti yesaṃ laddhi, seyyathāpi andhakānaṃ, te sandhāya pucchā sakavādissa, paṭiññā itarassa. Sesaṃ heṭṭhā vuttanayeneva veditabbaṃ. Kevalañhi tattha ‘‘rūpadhātuṃ anuseti, arūpadhātuṃ anusetī’’ti padaṃ viseso. Sā ca laddhi andhakānañceva sammitiyānañca. Ayaṃ andhakānaṃyevāti.</paragraph>
<paragraph line="28">Rūparāgo rūpadhātupariyāpanno arūparāgo arūpadhātupariyāpannotikathāvaṇṇanā.</paragraph>
<centered line="29">Rūpārūpadhātupariyāpannakathāvaṇṇanā.</centered>
<centered line="30">Soḷasamo vaggo.</centered>
</body>
</document>