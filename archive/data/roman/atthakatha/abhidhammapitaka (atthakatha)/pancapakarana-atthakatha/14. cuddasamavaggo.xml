<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh03a.att29.xml</normativeSource>
    <archivePath>roman/atthakatha/abhidhammapitaka (atthakatha)/pancapakarana-atthakatha/14. cuddasamavaggo.xml</archivePath>
    <baseFileName>14. cuddasamavaggo</baseFileName>
    <titlePath>14. Cuddasamavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">14. Cuddasamavaggo</chapter>
    <subhead line="2">1. Kusalākusalapaṭisandahanakathāvaṇṇanā</subhead>
    <paragraph line="3" number="686-690"> Idāni <pageBreak edition="Pali Text Society" number="0.0147" /><pageBreak edition="Myanmar" number="0.0240" /> kusalākusalapaṭisandahanakathā nāma hoti. Tattha kusalaṃ vā akusalassa, akusalaṃ vā kusalassa anantarā uppajjanakaṃ nāma natthīti tesaṃ aññamaññaṃ paṭisandhānaṃ na yujjati. Ye pana yasmā ekavatthusmiññeva rajjati virajjati ca, tasmā taṃ aññamaññaṃ paṭisandahatīti laddhiṃ gahetvā ṭhitā, seyyathāpi mahāsaṅghikā; te sandhāya pucchā sakavādissa; paṭiññā itarassa. <bold>Āvaṭṭanā paṇidhī</bold>ti ubhayaṃ āvajjanasseva nāmaṃ. Tañhi bhavaṅgaṃ āvaṭṭetīti āvaṭṭanā. Bhavaṅgārammaṇato aññasmiṃ ārammaṇe cittaṃ paṇidahati ṭhapetīti paṇidhi. <bold>Kusalaṃ anāvaṭṭentassā</bold>ti yaṃ taṃ akusalānantaraṃ paṭisandahantaṃ kusalaṃ uppajjati, taṃ anāvaṭṭentassa uppajjatīti pucchati. Itaro pana vinā āvajjanena kusalassa uppattiṃ apassanto paṭikkhipati. <bold>Kusalaṃ ayoniso manasikaroto</bold>ti idaṃ yadi akusalānantaraṃ kusalaṃ uppajjeyya, akusalasseva āvajjanena ayoniso manasikaroto uppajjeyyāti codanatthaṃ vuttaṃ. Sesaṃ yathāpāḷimeva niyyāti. <bold>Nanu yasmiṃyeva vatthusmi</bold>nti vacanaṃ ekārammaṇe sarāgavirāguppattiṃ dīpeti, na kusalākusalānaṃ anantarataṃ, tasmā asādhakanti.</paragraph>
    <centered line="4">Kusalākusalapaṭisandahanakathāvaṇṇanā.</centered>
    <subhead line="5">2. Saḷāyatanuppattikathāvaṇṇanā</subhead>
    <paragraph line="6" number="691-692"> Idāni <pageBreak edition="Pali Text Society" number="0.0148" /><pageBreak edition="Vipassana Research Institut" number="0.0238" /> saḷāyatanuppattikathā nāma hoti. Tattha upapattesiyena paṭisandhicittena saheva opapātikānaṃ saḷāyatanaṃ uppajjati. Gabbhaseyyakānaṃ ajjhattikāyatanesu manāyatanakāyāyatanāneva paṭisandhikkhaṇe uppajjanti. Sesāni cattāri sattasattatirattimhi. Tāni ca kho yena kammunā paṭisandhi gahitā, tasseva aññassa vā katattāti ayaṃ sakasamaye vādo. Yesaṃ pana ekakammasambhavattā sampannasākhāviṭapānaṃ rukkhādīnaṃ aṃkuro viya bījamattaṃ saḷāyatanaṃ mātukucchismiṃ paṭisandhikkhaṇeyeva uppajjatīti laddhi, seyyathāpi pubbaseliyānaṃ; te sandhāya <bold>saḷāyatana</bold>nti pucchā sakavādissa, paṭiññā itarassa. <bold>Sabbaṅgapaccaṅgī</bold>tiādi saḷāyatane <pageBreak edition="Myanmar" number="0.0241" /> sati evarūpo hutvā okkameyyāti codanatthaṃ vuttaṃ. <bold>Mātukucchigatassā</bold>ti pucchā paravādissa. Parato <bold>mātukucchigatassa pacchā kesā</bold>ti pucchā sakavādissa. Sesamettha uttānatthamevāti.</paragraph>
    <centered line="7">Saḷāyatanuppattikathāvaṇṇanā.</centered>
    <subhead line="8">3. Anantarapaccayakathāvaṇṇanā</subhead>
    <paragraph line="9" number="693-697"> Idāni anantarapaccayakathā nāma hoti. Tattha naccagītādīsu rūpadassanasaddasavanādīnaṃ lahuparivattitaṃ disvā ‘‘imāni viññāṇāni aññamaññassa anantarā uppajjantī’’ti yesaṃ laddhi, seyyathāpi uttarāpathakānaṃ; te sandhāya <bold>cakkhuviññāṇassā</bold>ti pucchā sakavādissa, paṭiññā itarassa. <bold>Sotaviññāṇaṃ rūpārammaṇaṃyevā</bold>ti yadi cakkhuviññāṇassa anantarā uppajjeyya, vipākamanodhātu viya rūpārammaṇaṃ siyāti codetuṃ vuttaṃ. <bold>Cakkhuñca paṭicca rūpe ca uppajjati sotaviññāṇa</bold>nti pañhesu suttābhāvena paṭikkhipitvā anantaruppattiṃ sallakkhento laddhivasena paṭijānāti. <bold>Taññeva cakkhuviññāṇaṃ</bold><pageBreak edition="Pali Text Society" number="0.0149" /><bold>taṃ sotaviññāṇa</bold>nti yathā paṭhamajavanānantaraṃ dutiyajavanaṃ manoviññāṇabhāvena taññeva hoti, kiṃ te tathā etampi dvayaṃ ekamevāti pucchati. Iminā nayena sabbavāresu attho veditabbo. <bold>Naccati gāyatī</bold>tiādivacanaṃ <pageBreak edition="Vipassana Research Institut" number="0.0239" /> ārammaṇasamodhāne lahuparivattitāya vokiṇṇabhāvaṃ dīpeti, na anantarapaccayataṃ, tasmā asādhakanti.</paragraph>
    <centered line="10">Anantarapaccayakathāvaṇṇanā.</centered>
    <subhead line="11">4. Ariyarūpakathāvaṇṇanā</subhead>
    <paragraph line="12" number="698-699"> Idāni ariyarūpakathā nāma hoti. Tattha sammāvācākammantā rūpaṃ, tañca kho ‘‘sabbaṃ rūpaṃ cattāri ca mahābhūtāni catunnañca mahābhūtānaṃ upādāyarūpa’’nti (ma. ni. 3.67) vacanato upādāyarūpanti yesaṃ laddhi, seyyathāpi uttarāpathakānaṃ; te sandhāya <bold>ariyarūpaṃ mahābhūtānaṃ upādāyā</bold>ti pucchā <pageBreak edition="Myanmar" number="0.0242" /> sakavādissa. Tattha ariyānaṃ rūpaṃ, ariyaṃ vā rūpanti <bold>ariyarūpaṃ. Āmantā</bold>ti laddhiyaṃ ṭhatvā paṭiññā itarassa. <bold>Kusala</bold>nti puṭṭho laddhivaseneva paṭijānāti. Anāsavapucchādīsupi eseva nayo. <bold>Yaṃ kiñci rūpa</bold>nti suttaṃ ṭhapetvā bhūtāni sesarūpassa upādābhāvaṃ dīpeti, na sammāvācākammantānaṃ. Tesañhi rūpamattaññeva asiddhaṃ, kuto upādārūpatā; tasmā asādhakanti.</paragraph>
    <centered line="13">Ariyarūpakathāvaṇṇanā.</centered>
    <subhead line="14">5. Añño anusayotikathāvaṇṇanā</subhead>
    <paragraph line="15" number="700-701"> Idāni añño anusayotikathā nāma hoti. Tattha yasmā puthujjano kusalābyākate citte vattamāne sānusayoti vattabbo, na pariyuṭṭhitoti tasmā añño anusayo, aññaṃ pariyuṭṭhānanti <pageBreak edition="Pali Text Society" number="0.0150" /> yesaṃ laddhi, seyyathāpi andhakānaṃ; te sandhāya <bold>añño kāmarāgānusayo</bold>ti pucchā sakavādissa paṭiññā itarassa. Sesaṃ heṭṭhā anusayakathāyaṃ vuttanayeneva veditabbaṃ. <bold>Sānusayo</bold>tiādi pana tasmiṃ samaye anusayassa appahīnattā sānusayoti <pageBreak edition="Vipassana Research Institut" number="0.0240" /> vattabbataṃ, anuppannattā ca pariyuṭṭhitoti avattabbataṃ dīpeti, na anusayapariyuṭṭhānānaṃ aññattaṃ, tasmā asādhakanti.</paragraph>
    <centered line="16">Añño anusayotikathāvaṇṇanā.</centered>
    <subhead line="17">6. Pariyuṭṭhānaṃ cittavippayuttantikathāvaṇṇanā</subhead>
    <paragraph line="18" number="702"> Idāni pariyuṭṭhānaṃ cittavippayuttantikathā nāma hoti. Tattha yasmā aniccādito manasikarotopi rāgādayo uppajjanti. Vuttampi cetaṃ – ‘‘appekadā, bho bhāradvāja, asubhato manasikarissāmīti subhatova manasikarotī’’ti (saṃ. ni. 4.127). Tasmā pariyuṭṭhānaṃ cittavippayuttanti yesaṃ laddhi, seyyathāpi andhakānaṃyeva; te sandhāya pucchā sakavādissa, paṭiññā itarassa. Sesamettha uttānatthamevāti.</paragraph>
    <centered line="19">Pariyuṭṭhānaṃ cittavippayuttantikathāvaṇṇanā.</centered>
    <subhead line="20">7. Pariyāpannakathāvaṇṇanā</subhead>
    <paragraph line="21" number="703-705"> Idāni <pageBreak edition="Myanmar" number="0.0243" /> pariyāpannakathā nāma hoti. Tattha yasmā kāmarāgo kāmadhātuṃ anuseti, kāmadhātupariyāpannoti ca vuccati, tasmā rūparāgārūparāgāpi rūpadhātuarūpadhātuyo anusenti. Rūpadhātuarūpadhātupariyāpannāyeva ca nāma hontīti yesaṃ laddhi, seyyathāpi andhakānañceva sammitiyānañca; te sandhāya <bold>rūparāgo</bold>ti pucchā sakavādissa, paṭiññā itarassa <pageBreak edition="Pali Text Society" number="0.0151" />. Tattha <bold>anusetī</bold>ti yathā kāmarāgo kāmavitakkasaṅkhātaṃ kāmadhātuṃ sahajātavasena anuseti, kiṃ te evaṃ rūparāgo rūpadhātunti pucchati. <bold>Pariyāpanno</bold>ti yathā ca so tividhāya kāmadhātuyā kilesakāmavasena pariyāpannattā kāmadhātupariyāpanno, kiṃ te evaṃ rūparāgopi rūpadhātupariyāpannoti pucchati. Itaro panassa adhippāyaṃ asallakkhento kevalaṃ laddhivasena āmantāti <pageBreak edition="Vipassana Research Institut" number="0.0241" /> paṭijānāti. Atha naṃ tamatthaṃ sallakkhāpetuṃ kusalavipākakiriyasaṅkhātehi samāpattesiyādīhi saṃsanditvā pucchituṃ <bold>samāpattesiyo</bold>tiādimāha. Sesamettha yathāpāḷimeva niyyāti. <bold>Nanu kāmarāgo</bold>tiādivacanampi kāmarāgasseva kāmadhātuyaṃ anusayabhāvaṃ pariyāpannatañca dīpeti, na itaresaṃ itaradhātūsūti.</paragraph>
    <centered line="22">Pariyāpannakathāvaṇṇanā.</centered>
    <subhead line="23">8. Abyākatakathāvaṇṇanā</subhead>
    <paragraph line="24" number="706-708"> Idāni abyākatakathā nāma hoti. Tattha vipākakiriyarūpanibbānasaṅkhātaṃ catubbidhaṃ abyākataṃ avipākattā abyākatanti vuttaṃ. Diṭṭhigataṃ ‘‘sassato lokoti kho, vaccha, abyākatameta’’nti (saṃ. ni. 4.416 thokaṃ visadisaṃ) sassatādibhāvena akathitattā. Yesaṃ pana imaṃ vibhāgaṃ aggahetvā purimābyākataṃ viya diṭṭhigatampi abyākatanti laddhi, seyyathāpi andhakānañceva uttarāpathakānañca; tesaṃ taṃ vibhāgaṃ dassetuṃ <bold>diṭṭhigataṃ abyākata</bold>nti pucchā sakavādissa, paṭiññā itarassa. Sesamettha yathāpāḷimeva niyyātīti.</paragraph>
    <centered line="25">Abyākatakathāvaṇṇanā.</centered>
    <subhead line="26">9. Apariyāpannakathāvaṇṇanā</subhead>
    <paragraph line="27" number="709-710"> Idāni <pageBreak edition="Myanmar" number="0.0244" /> apariyāpannakathā nāma hoti. Tattha yasmā puthujjano jhānalābhī kāmesu vītarāgoti vattabbo hoti, na pana vigatadiṭṭhikoti <pageBreak edition="Pali Text Society" number="0.0152" />, tasmā diṭṭhigataṃ apariyāpannanti yesaṃ laddhi, seyyathāpi pubbaseliyānaṃ; te sandhāya pucchā sakavādissa, paṭiññā itarassa. Sesamettha yathāpāḷimeva niyyātīti.</paragraph>
    <centered line="28">Apariyāpannakathāvaṇṇanā.</centered>
    <centered line="29">Cuddasamo vaggo.</centered>
  </content>
</document>