<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh03a.att17.xml</normativeSource>
    <archivePath>roman/atthakatha/abhidhammapitaka (atthakatha)/pancapakarana-atthakatha/2. dutiyavaggo.xml</archivePath>
    <baseFileName>2. dutiyavaggo</baseFileName>
    <titlePath>2. Dutiyavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">2. Dutiyavaggo</chapter>
    <subhead line="2">1. Parūpahāravaṇṇanā</subhead>
    <paragraph line="3" number="307"> Idāni <pageBreak edition="Pali Text Society" number="0.0055" /><pageBreak edition="Myanmar" number="0.0160" /> parūpahārakathā nāma hoti. Tattha ye arahattaṃ paṭijānantānaṃ appatte pattasaññīnaṃ adhimānikānaṃ kuhakānaṃ vā arahattaṃ paṭijānantānaṃ sukkavissaṭṭhiṃ disvā ‘‘mārakāyikā devatā arahato asuciṃ upasaṃharantī’’ti maññanti; seyyathāpi etarahi pubbaseliyā ca aparaseliyā ca; te sandhāya <bold>atthi arahato</bold>ti pucchā sakavādissa, paṭiññā itarassa. Idāni yasmā sukkavissaṭṭhi nāma rāgasamuṭṭhānā hoti, tasmā <bold>atthi arahato rāgo</bold>ti anuyogo āraddho. So sabbopi uttānatthoyeva.</paragraph>
    <paragraph line="4"><bold>Mārakāyikā devatā attano</bold>tiādipañhe yasmā tāsaṃ devatānaṃ sukkavissaṭṭhi nāma natthi, aññesampi sukkaṃ gahetvā na upasaṃharanti, arahato pana sukkameva natthi, tasmā <bold>na heva</bold>nti paṭikkhipati.</paragraph>
    <paragraph line="5"><bold>Neva attano</bold>tipañhe pana nimminitvā upasaṃharantīti laddhiyā paṭijānāti. <bold>Lomakūpehī</bold>tipañhe sappitelānaṃ viya lomakūpehi upasaṃharaṇābhāvaṃ disvā paṭikkhipati.</paragraph>
    <paragraph line="6" number="308"><bold>Handa</bold><pageBreak edition="Vipassana Research Institut" number="0.0156" /><bold>hī</bold>ti vacasāyatthe nipāto. ‘‘Arahā nu kho ahaṃ, no’’ti evaṃ vimatiṃ gāhayissāmāti evaṃ vacasāyaṃ katvā upasaṃharantīti attho. <bold>Atthi arahato vimatī</bold>ti puṭṭho aṭṭhavatthukaṃ vicikicchaṃ sandhāya paṭikkhipati, dutiyaṃ puṭṭho itthipurisānaṃ nāmagottādīsu sanniṭṭhānābhāvaṃ sandhāya paṭijānāti.</paragraph>
    <paragraph line="7" number="309"><bold>Atthi tassa āsayo</bold>ti tassa sukkassa uccārapassāvānaṃ viya patiṭṭhānokāso atthīti pucchati.</paragraph>
    <paragraph line="8" number="312"><bold>Sadhammakusalassā</bold>ti attano arahattadhammamatteyeva kusalassa. Paññāvimuttaṃ sandhāyevaṃ <pageBreak edition="Pali Text Society" number="0.0056" /> vadati. <bold>Paradhammakusalassā</bold>ti sadhammato parasmiṃ <pageBreak edition="Myanmar" number="0.0161" /> aṭṭhasamāpattidhammepi kusalassa. Ubhatobhāgavimuttaṃ sandhāyevaṃ vadati. Sesamettha pāḷianusāreneva veditabbanti.</paragraph>
    <centered line="9">Parūpahārakathāvaṇṇanā.</centered>
    <subhead line="10">2-3-4. Aññāṇādikathāvaṇṇanā</subhead>
    <paragraph line="11" number="314"> Idāni aññāṇaṃ, kaṅkhā, paravitaraṇāti tisso kathā nāma honti. Tattha yesaṃ ‘‘arahato itthipurisādīnaṃ nāmagottādīsu ñāṇappavattiyā abhāvena atthi aññāṇaṃ, tattheva sanniṭṭhānābhāvena atthi kaṅkhā. Yasmā ca nesaṃ tāni vatthūni pare vitaranti pakāsenti ācikkhanti, tasmā nesaṃ atthi paravitaraṇā’’ti imā laddhiyo, seyyathāpi etarahi pubbaseliyādīnaṃ; tesaṃ tā laddhiyo bhindituṃ tīsupi kathāsu pucchā sakavādissa, paṭiññā ca paṭikkhepo ca itarassa. Tattha sabbesupi pañhesu ceva vissajjanesu ca pāḷiṃ anugantvāva attho veditabboti.</paragraph>
    <centered line="12">Aññāṇādikathāvaṇṇanā.</centered>
    <subhead line="13">5. Vacībhedakathāvaṇṇanā</subhead>
    <paragraph line="14" number="326"> Idāni <pageBreak edition="Vipassana Research Institut" number="0.0157" /> vacībhedakathā nāma hoti. Tattha yesaṃ ‘‘sotāpattimaggakkhaṇe paṭhamaṃ jhānaṃ samāpannassa dukkhanti vācā bhijjatī’’ti laddhi, seyyathāpi etarahi pubbaseliyādīnaṃ; te sandhāya <bold>samāpannassa atthi vacībhedo</bold>ti pucchā sakavādissa, laddhiyaṃ ṭhatvā paṭiññā paravādissa. Puna <bold>sabbatthā</bold>ti tayo bhave sandhāya puṭṭho arūpaṃ sandhāya paṭikkhipati. <bold>Sabbadā</bold>ti <pageBreak edition="Pali Text Society" number="0.0057" /> kālavasena puṭṭho paṭhamamaggakkhaṇe paṭhamajjhānikasamāpattito aññaṃ sabbaṃ samāpattikālaṃ sandhāya paṭikkhipati. <bold>Sabbesaṃ samāpannāna</bold>nti puṭṭho lokiyasamāpattiyo samāpanne sandhāya paṭikkhipati. <bold>Sabbasamāpattīsū</bold>ti puṭṭho dutiyajjhānādikaṃ lokuttaraṃ sabbañca lokiyasamāpattiṃ sandhāya paṭikkhipati.</paragraph>
    <paragraph line="15"><bold>Kāyabhedo</bold>ti <pageBreak edition="Myanmar" number="0.0162" /> abhikkamādivasena pavattakāyaviññatti. Idaṃ ‘‘yāni cittāni vacīviññattiṃ samuṭṭhāpenti, tāneva kāyaviññattiṃ. Evaṃ sante kasmā kāyabhedopi na hotī’’ti codanatthaṃ pucchati. Itaro laddhivasena paṭikkhipati ceva paṭijānāti ca. Idāni yadi so maggakkhaṇe ‘‘dukkha’’nti vācaṃ bhāsati, ‘‘samudayo’’tiādikampi bhāseyya. Yadi vā taṃ na bhāsati, itarampi na bhāseyyāti codanatthaṃ <bold>dukkhanti jānanto</bold>tiādayo pañhā vuttā. Itaro pana attano laddhivaseneva paṭijānāti ceva paṭikkhipati ca. Lokuttaraṃ paṭhamajjhānaṃ samāpanno dukkhadukkhanti vipassatīti hissa laddhi.</paragraph>
    <paragraph line="16" number="328"><bold>Ñāṇa</bold>nti lokuttaraṃ catusaccañāṇaṃ. <bold>Sota</bold>nti sotaviññāṇaṃ adhippetaṃ, yena taṃ saddaṃ suṇāti. <bold>Dvinnaṃ phassāna</bold>nti sotasamphassamanosamphassānaṃ.</paragraph>
    <paragraph line="17" number="329"><bold>No vata re vattabbe</bold>ti yadi avisesena yaṃkiñci samāpannassa natthi vacībhedo, na avisesena vattabbaṃ ‘‘samāpannassa atthi vacībhedo’’ti. Sesamettha uttānatthameva saddhiṃ suttasādhanāya. Yaṃ panetena ‘‘sikhissa ānanda, bhagavato’’ti pariyosāne suttaṃ ābhataṃ, tattha yena samāpatticittena so vacībhedo samuṭṭhito, kāyabhedopi tena samuṭṭhātiyeva, na ca taṃ lokuttaraṃ paṭhamajjhānacittaṃ, tasmā asādhakanti.</paragraph>
    <centered line="18">Vacībhedakathāvaṇṇanā.</centered>
    <subhead line="19">6. Dukkhāhārakathāvaṇṇanā</subhead>
    <paragraph line="20" number="334"> Idāni <pageBreak edition="Vipassana Research Institut" number="0.0158" /> dukkhāhārakathā nāma hoti. Tattha ‘‘dukkhaṃ dukkhanti vācaṃ bhāsanto dukkhe ñāṇaṃ āharati, taṃ dukkhāhāro nāma vuccati <pageBreak edition="Pali Text Society" number="0.0058" />. Tañca panetaṃ maggaṅgaṃ maggapariyāpanna’’nti yesaṃ laddhi, seyyathāpi etarahi pubbaseliyānaṃ; te sandhāya <bold>dukkhāhāro</bold>ti pucchā sakavādissa, paṭiññā paravādissa. <bold>Ye kecī</bold>ti paṭhamapañhe avipassake sandhāya paṭikkhipati, dutiyapañhe <pageBreak edition="Myanmar" number="0.0163" /> vipassake sandhāya paṭijānāti, taṃ panassa laddhimattameva. Tasmā ‘‘sabbe te’’ti vādassa bhindanatthaṃ <bold>bālaputhujjanā</bold>tiādimāha. Taṃ uttānatthamevāti.</paragraph>
    <centered line="21">Dukkhāhārakathāvaṇṇanā.</centered>
    <subhead line="22">7. Cittaṭṭhitikathāvaṇṇanā</subhead>
    <paragraph line="23" number="335"> Idāni cittaṭṭhitikathā nāma hoti. Tattha yesaṃ samāpatticittañceva bhavaṅgacittañca anuppabandhena pavattamānaṃ disvā ‘‘ekameva cittaṃ ciraṃ tiṭṭhatī’’ti laddhi seyyathāpi etarahi heṭṭhā vuttappabhedānaṃ andhakānaṃ, taṃladdhivisodhanatthaṃ <bold>ekaṃ, cittaṃ divasaṃ tiṭṭhatī</bold>ti pucchā sakavādissa, paṭiññā paravādissa. <bold>Upaḍḍhadivaso uppādakkhaṇo</bold>ti ettha ṭhitikkhaṇaṃ anāmasitvā ‘‘aniccā vata saṅkhārā, uppādavayadhammino’’ti (saṃ. ni. 1.186; 2.143) desanānayena uppādavayavaseneva pucchā katā.</paragraph>
    <paragraph line="24"><bold>Te dhammā cittena lahuparivattā</bold>ti puṭṭho cittato lahutaraparivattino dhamme apassanto paṭikkhipati. Dutiyaṃ puṭṭho yassa cittassa dīghaṭṭhitiṃ icchati, taṃ sandhāya paṭijānāti. <bold>Yāvatāyukaṃ tiṭṭhatī</bold>ti pañhe ‘‘cullāsītisahassāni, kappā tiṭṭhanti ye marū’’tiādivacanavasena (mahāni. 10) āruppato aññatra paṭikkhipati, āruppe paṭijānāti. <bold>Muhuttaṃ muhuttaṃ uppajjatī</bold>ti pañhe paravādissa ‘‘uppādavayadhammino’’tiādisuttavirodhabhayena paṭijānāti. Ṭhitiṃ panassa laddhivasena icchati. Sesamettha uttānatthamevāti.</paragraph>
    <centered line="25">Cittaṭṭhitikathāvaṇṇanā.</centered>
    <subhead line="26">8. Kukkuḷakathāvaṇṇanā</subhead>
    <paragraph line="27" number="338"> Idāni <pageBreak edition="Pali Text Society" number="0.0059" /><pageBreak edition="Vipassana Research Institut" number="0.0159" /> kukkuḷakathā nāma hoti. Tattha yesaṃ ‘‘sabbaṃ, bhikkhave, ādittaṃ (saṃ. ni. 4.28; mahāva. 54) sabbe saṅkhārā dukkhā’’tiādīni (dha. pa. 278) suttāni ayoniso gahetvā <pageBreak edition="Myanmar" number="0.0164" /> ‘‘nippariyāyeneva sabbe saṅkhārā kukkuḷā vītaccitaṅgārasammissā chārikanirayasadisā’’ti laddhi, seyyathāpi etarahi gokulikānaṃ; tesaṃ nānappakārasukhasandassanena taṃ laddhiṃ vivecetuṃ pucchā sakavādissa, paṭiññā paravādissa. Tattha <bold>anodhiṃ katvā</bold>ti odhiṃ mariyādaṃ koṭṭhāsaṃ akaritvā, avisesena sabbeyevāti attho. Sesaṃ sabbaṃ pāḷinayeneva veditabbaṃ saddhiṃ suttasādhanāyāti.</paragraph>
    <centered line="28">Kukkuḷakathāvaṇṇanā.</centered>
    <subhead line="29">9. Anupubbābhisamayakathāvaṇṇanā</subhead>
    <paragraph line="30" number="339"> Idāni anupubbābhisamayakathā nāma hoti. Tattha yesaṃ –</paragraph>
    <gatha1 line="31">‘‘Anupubbena medhāvī, thokaṃ thokaṃ khaṇe khaṇe;</gatha1>
    <gathalast line="32">Kammāro rajatasseva, niddhame malamattano’’ti. (dha. pa. 239) –</gathalast>
    <unindented line="33">Ādīni suttāni ayoniso gahetvā ‘‘sotāpattiphalasacchikiriyāya paṭipanno ekacce kilese dukkhadassanena pajahati, ekacce samudayanirodhamaggadassanena, tathā sesāpīti evaṃ soḷasahi koṭṭhāsehi anupubbena kilesappahānaṃ katvā arahattapaṭilābho hotī’’ti evarūpā nānābhisamayaladdhi uppannā, seyyathāpi etarahi andhakasabbatthikasammitiyabhadrayānikānaṃ; tesaṃ laddhivivecanatthaṃ <bold>anupubbābhisamayo</bold>ti pucchā sakavādissa, paṭiññā itarassa. <bold>Anupubbena sotāpattimagga</bold>nti puṭṭho pana ekassa maggassa bahubhāvāpattibhayena paṭikkhipati. Dutiyaṃ puṭṭho dukkhadassanādivasena paṭijānāti. Tāni vā cattāripi ñāṇāni eko sotāpattimaggoyevāti <pageBreak edition="Vipassana Research Institut" number="0.0160" /> paṭijānāti, phalaṃ pana ekameva icchati, tasmā paṭikkhipati. Sakadāgāmimaggādīsupi <pageBreak edition="Pali Text Society" number="0.0060" /> eseva nayo.</unindented>
    <paragraph line="34" number="344"><bold>Magge diṭṭhe phale ṭhito</bold>ti pañhe yasmā dukkhadassanādīhi dassanaṃ apariniṭṭhitaṃ, maggadassanena pariniṭṭhitaṃ nāma hoti, tadā so phale ṭhitoti saṅkhaṃ gacchati, tasmā paṭijānāti.</paragraph>
    <paragraph line="35" number="345"><bold>Dukkhe</bold><pageBreak edition="Myanmar" number="0.0165" /><bold>diṭṭhe cattāri saccānī</bold>ti pucchā paravādissa, ekābhisamayavasena paṭiññā sakavādissa. Puna <bold>dukkhasaccaṃ cattāri saccānī</bold>ti anuyoge catunnampi nānāsabhāvattā paṭikkhepo tasseva.</paragraph>
    <paragraph line="36"><bold>Rūpakkhandhe aniccato diṭṭhe</bold>ti pucchā sakavādissa, samuddato ekabindussa rase paṭividdhe sesaudakassa paṭivedho viya ekadhamme aniccādito paṭividdhe sabbepi paṭividdhā hontīti laddhiyā paṭiññā paravādissa.</paragraph>
    <paragraph line="37"><bold>Catūhi ñāṇehī</bold>ti dukkhe ñāṇādīhi. <bold>Aṭṭhahi ñāṇehī</bold>ti sāvakānaṃ sādhāraṇehi saccañāṇehi ceva paṭisambhidāñāṇehi ca. <bold>Dvādasahi ñāṇehī</bold>ti dvādasaṅgapaṭiccasamuppādañāṇehi. <bold>Catucattārīsāya ñāṇehī</bold>ti ‘‘jarāmaraṇe ñāṇaṃ, jarāmaraṇasamudaye ñāṇa’’nti evaṃ nidānavagge vuttañāṇehi. <bold>Sattasattatiyā ñāṇehī</bold>ti ‘‘jarāmaraṇaṃ, bhikkhave, aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhamma’’nti (saṃ. ni. 2.20) evaṃ tattheva vuttañāṇehi. Sesamettha pāḷinayeneva veditabbaṃ saddhiṃ suttasādhanenāti.</paragraph>
    <centered line="38">Anupubbābhisamayakathāvaṇṇanā.</centered>
    <subhead line="39">10. Vohārakathāvaṇṇanā</subhead>
    <paragraph line="40" number="347"> Idāni <pageBreak edition="Vipassana Research Institut" number="0.0161" /> vohārakathā nāma hoti. Tattha buddho bhagavā lokuttarena vohārena voharatīti yesaṃ laddhi, seyyathāpi etarahi andhakānaṃ; te sandhāya pucchā sakavādissa, laddhivasena paṭiññā paravādissa. <bold>Lokuttare sote</bold>tiādīni tassa ayuttavādībhāvadīpanatthaṃ vuttāni. Ayañhettha adhippāyo – ‘‘saddāyatanameva te lokuttaraṃ, udāhu sotādīnipī’’ti.</paragraph>
    <paragraph line="41"><bold>Hañci buddhassa bhagavato vohāro lokiye sote paṭihaññatī</bold>ti ettha yadi so lokuttare paṭihaññeyya. Lokuttaro siyāti evamattho na gahetabbo. Lokiye <pageBreak edition="Pali Text Society" number="0.0061" /> paṭihaññamānassa pana lokuttaratā nāma natthīti ayametthādhippāyo. <bold>Lokiyena viññāṇenā</bold>ti etthāpi lokiyenevāti <pageBreak edition="Myanmar" number="0.0166" /> attho. Itarathā anekantatā siyā. Lokuttarañhi lokiyenapi ñāṇena ñāyatī. Evaṃ sabbaṃ yathānurūpato veditabbaṃ. <bold>Sabbe te maggaṃ bhāventī</bold>ti pañhesu ye maggaṃ nappaṭilabhanti, te sandhāya paṭikkhipati. Ye paṭilabhanti, te sandhāya paṭijānāti.</paragraph>
    <paragraph line="42" number="351"><bold>Sovaṇṇamayāyā</bold>ti suvaṇṇamayāya. Idaṃ paravādissa udāharaṇaṃ.</paragraph>
    <paragraph line="43"><bold>Eḷaṇḍiyāyā</bold>ti eḷaṇḍamayāya. Idaṃ sakavādissa udāharaṇaṃ. Lokiyaṃ voharantassa lokiyoti ayampi ekā laddhi. Sā etarahi ekaccānaṃ andhakānaṃ laddhi. Sesamettha uttānatthamevāti.</paragraph>
    <centered line="44">Vohārakathāvaṇṇanā.</centered>
    <subhead line="45">11. Nirodhakathāvaṇṇanā</subhead>
    <paragraph line="46" number="353"> Idāni nirodhakathā nāma hoti. Tattha yesaṃ appaṭisaṅkhānirodhañca paṭisaṅkhānirodhañca dvepi ekato katvā nirodhasaccanti laddhi, seyyathāpi etarahi mahisāsakānañceva andhakānañca; te sandhāya <bold>dve nirodhā</bold>ti pucchā sakavādissa, paṭiññā paravādissa <pageBreak edition="Vipassana Research Institut" number="0.0162" />. <bold>Dve dukkhanirodhā</bold>ti pañhesu yasmā dve dukkhasaccāni na icchati, tasmā paṭikkhipati. Yasmā dvīhākārehi dukkhaṃ nirujjhatīti icchati, tasmā paṭijānāti. <bold>Dve nirodhasaccānī</bold>tipañhesu dvinnaṃ dukkhasaccānaṃ nirodhavasenaanicchanto paṭikkhipati. Dvīhākārehi dukkhassa nirujjhanato paṭijānāti. <bold>Dve tāṇānī</bold>tiādīsupi eseva nayo.</paragraph>
    <paragraph line="47"><bold>Atthi dvinnaṃ nibbānāna</bold>ntiādīsu pucchāsu uccanīcatādīni apassanto paṭikkhipati.</paragraph>
    <paragraph line="48"><bold>Appaṭisaṅkhāniruddhe</bold>ti ye paṭisaṅkhāya lokuttarena ñāṇena aniruddhā suddhapakatikattā vā uddesaparipucchādīnaṃ vā vasena na samudācaraṇato niruddhāti vuccanti, te saṅkhāre. <bold>Paṭisaṅkhā nirodhentī</bold>ti. Lokuttarañāṇena nirodhenti anuppattibhāvaṃ gamenti. <bold>Nanu appaṭisaṅkhāniruddhā saṅkhārā</bold>ti <pageBreak edition="Pali Text Society" number="0.0062" /> pucchā paravādissa <pageBreak edition="Myanmar" number="0.0167" />. Tattha bhaggānaṃ puna abhañjanato appaṭisaṅkhāniruddhānaṃ vā ariyamagge uppanne tathā nirujjhanatova sakavādī accantabhaggataṃ paṭijānāti. Sesamettha uttānatthamevāti.</paragraph>
    <centered line="49">Nirodhakathāvaṇṇanā.</centered>
    <centered line="50">Dutiyo vaggo.</centered>
  </content>
</document>