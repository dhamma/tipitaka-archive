<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh03a.att33.xml</normativeSource>
    <archivePath>roman/atthakatha/abhidhammapitaka (atthakatha)/pancapakarana-atthakatha/18. attharasamavaggo.xml</archivePath>
    <baseFileName>18. attharasamavaggo</baseFileName>
    <titlePath>18. Aṭṭhārasamavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">18. Aṭṭhārasamavaggo</chapter>
    <subhead line="2">1. Manussalokakathāvaṇṇanā</subhead>
    <paragraph line="3" number="802-803"> Idāni <pageBreak edition="Pali Text Society" number="0.0172" /><pageBreak edition="Vipassana Research Institut" number="0.0259" /> manussalokakathā nāma hoti. Tattha ‘‘tathāgato loke, jāto loke saṃvaḍḍho, lokaṃ abhibhuyya viharati <pageBreak edition="Myanmar" number="0.0261" /> anupalitto lokenā’’ti (saṃ. ni. 3.94) suttaṃ ayoniso gahetvā ‘‘bhagavā tusitabhavane nibbatto tattheva vasati, na manussalokaṃ āgacchati, nimmitarūpamattakaṃ panettha dassetī’’ti yesaṃ laddhi, seyyathāpi etarahi vetullakānaṃyeva, te sandhāya pucchā sakavādissa, paṭiññā itarassa. Atha naṃ puṭṭhokāsena ceva suttasādhanena ca saññāpetuṃ <bold>nanu atthī</bold>tiādimāha. <bold>Loke jāto</bold>ti paravādī tusitapuraṃ sandhāya vadati. Satthārā panetaṃ manussalokaññeva sandhāya lokaṃ vuttaṃ. <bold>Lokaṃ abhibhuyyā</bold>ti paravādī manussalokaṃ abhibhavitvāti diṭṭhiyā vadati, satthā pana ārammaṇalokaṃ abhibhavitvā vihāsi. <bold>Anupalitto lokenā</bold>ti paravādī manussalokena anupalittataṃva sandhāya vadati, satthā pana lokadhammesu kilesehi anupalitto vihāsi. Tasmā asādhakametanti.</paragraph>
    <centered line="4">Manussalokakathāvaṇṇanā.</centered>
    <subhead line="5">2. Dhammadesanākathāvaṇṇanā</subhead>
    <paragraph line="6" number="804-806"> Idāni dhammadesanākathā nāma hoti. Tattha ‘‘tusitapure ṭhito bhagavā dhammadesanatthāya abhinimmitaṃ pesesi, tena ceva tassa ca desanaṃ sampaṭicchitvā āyasmatā ānandena dhammo <pageBreak edition="Pali Text Society" number="0.0173" /> desito, na buddhena bhagavatā’’ti yesaṃ laddhi, seyyathāpi vetullakānaññeva; te sandhāya pucchā sakavādissa, paṭiññā itarassa. Atha naṃ ‘‘yadi tena dhammo desito, sveva satthā bhaveyyā’’ti codetuṃ <bold>abhinimmito jino</bold>tiādimāha. Itaro tathā asampaṭicchanto paṭikkhipati. Sesamettha uttānatthamevāti.</paragraph>
    <centered line="7">Dhammadesanākathāvaṇṇanā.</centered>
    <subhead line="8">3. Karuṇākathāvaṇṇanā</subhead>
    <paragraph line="9" number="807-808"> Idāni <pageBreak edition="Vipassana Research Institut" number="0.0260" /> karuṇākathā nāma hoti. Tattha piyāyitānaṃ vatthūnaṃ vipattiyā sarāgānaṃ rāgavasena karuṇāpatirūpikaṃ pavattiṃ disvā ‘‘rāgova <pageBreak edition="Myanmar" number="0.0262" /> karuṇā nāma, so ca bhagavato natthi, tasmā natthi buddhassa bhagavato karuṇā’’ti yesaṃ laddhi, seyyathāpi uttarāpathakānaṃ; te sandhāya pucchā sakavādissa, paṭiññā itarassa. Atha naṃ ‘‘karuṇā nāmesā nikkilesatāya ceva sattārammaṇatāya ca cetovimuttitāya ca ekādasānisaṃsatāya ca mettādīhi samānajātikā, tasmā yadi bhagavato karuṇā natthi, mettādayopissa na siyu’’nti codanatthaṃ <bold>natthi buddhassa bhagavato mettā</bold>tiādimāha. <bold>Ākāruṇiko</bold>ti pañhe tathārūpaṃ vohāraṃ apassanto paṭikkhipati. Sesamettha uttānatthamevāti.</paragraph>
    <centered line="10">Karuṇākathāvaṇṇanā.</centered>
    <subhead line="11">4. Gandhajātakathāvaṇṇanā</subhead>
    <paragraph line="12" number="809"> Idāni gandhajātakathā nāma hoti. Tattha yesaṃ buddhe bhagavati ayoniso pemavasena ‘‘bhagavato uccārapassāvo aññe gandhajāte ativiya adhigaṇhāti, natthi tato ca sugandhataraṃ gandhajāta’’nti laddhi, seyyathāpi ekaccānaṃ andhakānañceva <pageBreak edition="Pali Text Society" number="0.0174" /> uttarāpathakānañca; te sandhāya pucchā sakavādissa, paṭiññā itarassa. Sesamettha yathāpāḷimeva niyyātīti.</paragraph>
    <centered line="13">Gandhajātakathāvaṇṇanā.</centered>
    <subhead line="14">5. Ekamaggakathāvaṇṇanā</subhead>
    <paragraph line="15" number="810-811"> Idāni ekamaggakathā nāma hoti. Tattha yesaṃ buddhe bhagavati ayoniso pemavaseneva <pageBreak edition="Vipassana Research Institut" number="0.0261" /> ‘‘bhagavā sotāpanno hutvā sakadāgāmī, sakadāgāmī hutvā anāgāmī, anāgāmī hutvā arahattaṃ sacchākāsi, ekeneva pana ariyamaggena cattāri phalāni sacchākāsī’’ti laddhi, seyyathāpi tesaññeva; te sandhāya pucchā sakavādissa, paṭiññā itarassa. Atha naṃ catūhi phalehi saddhiṃ uppannānaṃ catunnaṃ phassādīnaṃ ekato <pageBreak edition="Myanmar" number="0.0263" /> samodhānavasena codetuṃ <bold>catunnaṃ phassāna</bold>ntiādimāha. <bold>Sotāpattimaggenā</bold>tiādi ‘‘kataramaggena sacchikarotī’’ti pucchanatthaṃ vuttaṃ. <bold>Arahattamaggenā</bold>ti ca vutte tena sakkāyadiṭṭhiādīnaṃ pahānābhāvavasena codeti. <bold>Bhagavā sotāpanno</bold>ti buddhabhūtassa sotāpannabhāvo natthīti paṭikkhipati. Parato pañhadvayepi eseva nayo. Sesamettha yathāpāḷimeva niyyātīti.</paragraph>
    <centered line="16">Ekamaggakathāvaṇṇanā.</centered>
    <subhead line="17">6. Jhānasaṅkantikathāvaṇṇanā</subhead>
    <paragraph line="18" number="813-816"> Idāni jhānasaṅkantikathā nāma hoti. Tattha yesaṃ ‘‘idha, bhikkhave, bhikkhu vivicceva kāmehi paṭhamaṃ jhānaṃ upasampajja viharati, vitakkavicārānaṃ vūpasamā dutiyaṃ jhānaṃ, tatiyaṃ jhānaṃ, catutthaṃ jhānaṃ upasampajja viharatī’’ti (saṃ. ni. 5.923-934) imaṃ paṭipāṭidesanaṃ <pageBreak edition="Pali Text Society" number="0.0175" /> nissāya ‘‘tassa tassa jhānassa upacārappavattiṃ vināva jhānā jhānaṃ saṅkamatī’’ti laddhi, seyyathāpi mahisāsakānañceva ekaccānañca andhakānaṃ; te sandhāya pucchā sakavādissa, paṭiññā itarassa. Atha naṃ ‘‘yadi te dutiyajjhānūpacāraṃ appatvā uppaṭipāṭiyā paṭhamajjhānā dutiyajjhānameva saṅkamati, paṭhamato tatiyaṃ, dutiyato catutthampi saṅkameyyā’’ti codetuṃ <bold>paṭhamā jhānā</bold>tiādimāha. <bold>Yā paṭhamassā</bold>tiādi ‘‘yadi paṭhamato anantaraṃ dutiyaṃ, dutiyādīhi vā tatiyādīni samāpajjati, ekāvajjanena samāpajjeyyā’’ti codanatthaṃ vuttaṃ. <bold>Kāme ādīnavato</bold>ti paṭhamaṃ kāme ādīnavato manasi karoto pacchā uppajjati. Jhānakkhaṇe panesa nimittameva manasi karoti. <bold>Taññeva paṭhama</bold>nti ‘‘yadi purimajavanato pacchimajavanaṃ viya anantaraṃ uppajjeyya, ṭhapetvā purimapacchimabhāvaṃ lakkhaṇato taññeva taṃ bhaveyyā’’ti codetuṃ pucchati. Iminā upāyena <pageBreak edition="Vipassana Research Institut" number="0.0262" /> sabbattha attho veditabbo. <bold>Vivicceva kāmehī</bold>tiādīhi paṭipāṭiyā jhānānaṃ desitabhāvaṃ dīpeti, na anantaruppattiṃ, tasmā asādhakanti.</paragraph>
    <centered line="19">Jhānasaṅkantikathāvaṇṇanā.</centered>
    <subhead line="20">7. Jhānantarikakathāvaṇṇanā</subhead>
    <paragraph line="21" number="817-818"> Idāni <pageBreak edition="Myanmar" number="0.0264" /> jhānantarikakathā nāma hoti. Tattha yesaṃ samaye ‘‘pañcakanaye pañca jhānāni vibhattāni, kevalaṃ tayo samādhī uddiṭṭhā’’ti avitakkavicāramattassa samādhino okāsaṃ ajānantānaṃ ‘‘paṭhamassa ca dutiyassa ca jhānassa antare jhānantarikā nāma esā’’ti laddhi, seyyathāpi sammitiyānañceva ekaccānañca andhakānaṃ; te sandhāya pucchā sakavādissa, paṭiññā itarassa. Atha naṃ ‘‘jhānampi cetasikā dhammā, phassādayopi, tasmā yadi jhānantarikā nāma bhaveyya, phassantarikādīhipi bhavitabba’’nti codanatthaṃ <bold>atthi phassantarikā</bold>tiādimāha <pageBreak edition="Pali Text Society" number="0.0176" />.</paragraph>
    <paragraph line="22"><bold>Dutiyassa ca jhānassā</bold>ti ‘‘yadi jhānantarikā nāma bhaveyya, dutiyatatiyādīnipi jhānāneva, tesampi antarikāya bhavitabba’’nti codanatthaṃ vuttaṃ. So kevalaṃ laddhiyā abhāvena paṭikkhipati ceva paṭijānāti ca. <bold>Paṭhamassa cā</bold>ti puṭṭho laddhivasena paṭijānāti.</paragraph>
    <paragraph line="23" number="819"><bold>Savitakko savicāro</bold>tiādi ‘‘tiṇṇampi samādhīnaṃ samādhibhāve samāne avitakko vicāramattova samādhi jhānantariko, na itaroti ko ettha visesahetū’’ti codanatthaṃ vuttaṃ.</paragraph>
    <paragraph line="24" number="820-822"><bold>Dvinnaṃ jhānānaṃ paṭuppannāna</bold>nti paṭhamadutiyāni sandhāya pucchati. Itaro ‘‘tesaṃ paccuppannānaṃyeva antare avitakko vicāramatto samādhi jhānantariko nāma hotī’’ti laddhiyā paṭijānāti. <bold>Paṭhamaṃ jhānaṃ niruddha</bold>nti puṭṭho tiṇṇaṃ ekakkhaṇe pavatti na yuttāti paṭijānāti <pageBreak edition="Vipassana Research Institut" number="0.0263" />. <bold>Avitakko vicāramatto samādhi paṭhamaṃ jhāna</bold>nti catukkanayavasena pucchati. Sakavādī tasmiṃ naye tassa abhāvā paṭikkhipati. <bold>Nanu tayo samādhī</bold>ti etthāyamadhippāyo – yathā tesu tīsu samādhīsu dve samādhī jhānāneva, na jhānantarikā, evaṃ itarenapi jhāneneva bhavitabbaṃ, na jhānantarikāyāti.</paragraph>
    <centered line="25">Jhānantarikakathāvaṇṇanā.</centered>
    <subhead line="26">8. Samāpanno saddaṃ suṇātītikathāvaṇṇanā</subhead>
    <paragraph line="27" number="823-825"> Idāni <pageBreak edition="Myanmar" number="0.0265" /> samāpanno saddaṃ suṇātītikathā nāma hoti. Tattha ‘‘yasmā paṭhamassa jhānassa saddo kaṇḍako vutto bhagavatā, yadi ca samāpanno taṃ na suṇeyya, kathaṃ kaṇḍako siyā. Tasmā samāpanno saddaṃ, suṇātī’’ti yesaṃ laddhi, seyyathāpi pubbaseliyānaṃ; te sandhāya pucchā sakavādissa, paṭiññā itarassa. <bold>Cakkhunā rūpaṃ passatī</bold>tiādi ‘‘samāpannassa tāva pañcadvārappavattaṃ natthi, tasmiṃ asati <pageBreak edition="Pali Text Society" number="0.0177" /> yadi so saddaṃ suṇeyya, rūpampi passeyyā’’ti codanatthaṃ vuttaṃ. <bold>Saddo kaṇḍako</bold>ti vikkhepakarattā vuttaṃ. Oḷārikena hi saddena sote ghaṭṭite paṭhamajjhānato vuṭṭhānaṃ hoti, tenetaṃ vuttaṃ, tasmā asādhakaṃ. <bold>Dutiyassa jhānassā</bold>tiādi ‘‘yathā aññopi kaṇḍako antosamāpattiyaṃ natthi, evaṃ saddassavanampī’’ti bodhanatthaṃ vuttaṃ, taṃ sabbaṃ uttānatthamevāti.</paragraph>
    <centered line="28">Samāpanno saddaṃ suṇātītikathāvaṇṇanā.</centered>
    <subhead line="29">9. Cakkhunārūpaṃpassatītikathāvaṇṇanā</subhead>
    <paragraph line="30" number="826-827"> Idāni cakkhunā rūpaṃ passatītikathā nāma hoti. Tattha ‘‘cakkhunā rūpaṃ disvā’’ti vacanaṃ nissāya ‘‘pasādacakkhumeva rūpaṃ passatī’’ti yesaṃ laddhi, seyyathāpi mahāsaṅghikānaṃ <pageBreak edition="Vipassana Research Institut" number="0.0264" />, te sandhāya pucchā sakavādissa, paṭiññā itarassa. Atha naṃ ‘‘yadi cakkhunā rūpaṃ passeyya, rūpena rūpaṃ passeyyātī’’ti codetuṃ <bold>rūpena rūpaṃ passatī</bold>ti āha. Itaro rūpāyatanaṃ sandhāya paṭikkhipitvā puna puṭṭho cakkhumeva sandhāya paṭijānāti. <bold>Paṭivijānātī</bold>ti ettha ayamadhippāyo – passatīti hi mayaṃ paṭijānanaṃ sandhāya pucchāma, na cakkhūpasaṃhāramattaṃ. Tasmā vadehi tāva ‘‘kiṃ te cakkhumā rūpena rūpaṃ paṭivijānātī’’ti. Itaro purimanayeneva paṭikkhipati ceva paṭijānāti ca. Atha naṃ ‘‘evaṃ sante rūpaṃ manoviññāṇaṃ āpajjati, tañhi paṭivijānāti nāmā’’ti codetuṃ <bold>rūpaṃ manoviññāṇa</bold>nti āha. Itaro lesaṃ alabhanto paṭikkhipateva. <bold>Atthi cakkhussa āvaṭṭanā</bold>tiādi ‘‘yadi cakkhu paṭivijānanaṭṭhena passati, cakkhuviññāṇassa viya tassāpi āvajjanāya <pageBreak edition="Myanmar" number="0.0266" /> bhavitabba’’nti codetuṃ pucchati. Itaro yasmā na āvajjanapaṭibaddhaṃ cakkhu, na taṃ āvajjanānantaraṃ uppajjati, tasmā <bold>na heva</bold>nti paṭikkhipati. <bold>Sotena sadda</bold>ntiādīsupi <pageBreak edition="Pali Text Society" number="0.0178" /> eseva nayo. <bold>Idha, bhikkhave, bhikkhu cakkhunā rūpaṃ passatī</bold>ti sasambhārakathānayena vuttaṃ. Yathā hi usunā vijjhantopi ‘‘dhanunā vijjhatī’’ti vuccati, evaṃ cakkhuviññāṇena passantopi ‘‘cakkhunā passatī’’ti vutto, tasmā asādhakametaṃ. Sesesupi eseva nayopi.</paragraph>
    <centered line="31">Cakkhunā rūpaṃ passatītikathāvaṇṇanā.</centered>
    <centered line="32">Aṭṭhārasamo vaggo.</centered>
  </content>
</document>