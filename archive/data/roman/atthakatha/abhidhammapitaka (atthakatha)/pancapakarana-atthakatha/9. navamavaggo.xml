<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh03a.att24.xml</normativeSource>
    <archivePath>roman/atthakatha/abhidhammapitaka (atthakatha)/pancapakarana-atthakatha/9. navamavaggo.xml</archivePath>
    <baseFileName>9. navamavaggo</baseFileName>
    <titlePath>9. Navamavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">9. Navamavaggo</chapter>
    <subhead line="2">1. Ānisaṃsadassāvīkathāvaṇṇanā</subhead>
    <paragraph line="3" number="547"> Idāni <pageBreak edition="Pali Text Society" number="0.0114" /><pageBreak edition="Myanmar" number="0.0213" /> ānisaṃsadassāvīkathā nāma hoti. Tattha sakasamaye saṅkhāre ādīnavato nibbānañca ānisaṃsato passantassa saṃyojanappahānaṃ hotīti nicchayo. Yesaṃ pana tesu dvīsupi ekaṃsikavādaṃ gahetvā ‘‘ānisaṃsadassāvinova saṃyojanappahānaṃ hotī’’ti laddhi, seyyathāpi andhakānaṃ; te sandhāya pucchā sakavādissa, paṭiññā itarassa. Athassa ‘‘ekaṃsikavādo tayā gahito, ādīnavopi daṭṭhabboyevā’’ti vibhāgadassanatthaṃ sakavādī <bold>saṅkhāre</bold>tiādimāha.</paragraph>
    <paragraph line="4"><bold>Saṅkhāre</bold><pageBreak edition="Vipassana Research Institut" number="0.0209" /><bold>ca aniccato manasikaroti, nibbāne ca ānisaṃsadassāvī hotī</bold>ti pañhasmiṃ ayamadhippāyo – ānisaṃsadassāvissa saṃyojanānaṃ pahānaṃ hotīti tesaṃ laddhi. Nanu saṅkhāre aniccato manasikaroto saṃyojanā pahīyantīti ca puṭṭho āmantāti paṭijānāti. Tena te saṅkhāre ca aniccato manasikaroti, nibbāne ca ānisaṃsadassāvī hotīti idaṃ āpajjati, kiṃ sampaṭicchasi etanti. Tato paravādī ekacittakkhaṇaṃ sandhāya paṭikkhipati, dutiyaṃ puṭṭho nānācittavasena paṭijānāti. Sakavādī panassa adhippāyaṃ madditvā aniccamanasikārassa ānisaṃsadassāvitāya ca ekato paṭiññātattā <bold>dvinnaṃ phassānaṃ dvinnaṃ cittānaṃ samodhānaṃ hotī</bold>ti pucchati. Itaro dvinnaṃ samodhānaṃ apassanto paṭikkhipati. <bold>Dukkhato</bold>tiādipañhesupi eseva nayo. Kiṃ panettha sanniṭṭhānaṃ, kiṃ aniccādito manasikaroto saṃyojanā pahīyanti, udāhu nibbāne ānisaṃsadassāvissa, udāhu dvepi ekato karontassāti. Yadi tāva aniccādito manasikaroto pahānaṃ <pageBreak edition="Pali Text Society" number="0.0115" /> bhaveyya, vipassanācitteneva bhaveyya. Atha ānisaṃsadassāvino, anussavavasena nibbāne ānisaṃsaṃ passantassa vipassanācitteneva bhaveyya, atha dvepi ekato karontassa bhaveyya, dvinnaṃ phassādīnaṃ samodhānaṃ bhaveyya. Yasmā pana ariyamaggakkhaṇe aniccādimanasikārassa kiccaṃ nipphattiṃ gacchati puna niccatotiādigahaṇassa anuppattidhammabhāvato, nibbāne ca paccakkhatova ānisaṃsadassanaṃ ijjhati, tasmā kiccanipphattivasena aniccādito <pageBreak edition="Myanmar" number="0.0214" /> manasikaroto ārammaṇaṃ katvā pavattivasena ca nibbāne ānisaṃsadassāvissa saṃyojanānaṃ pahānaṃ hotīti veditabbaṃ.</paragraph>
    <paragraph line="5" number="548"><bold>Nibbāne sukhānupassī</bold>ti suttaṃ nibbāne sukhānupassanādibhāvameva sādheti, na ānisaṃsadassāvitāmattena saṃyojanānaṃ pahānaṃ. Tasmā ābhatampi anābhatasadisamevāti.</paragraph>
    <centered line="6">Ānisaṃsadassāvīkathāvaṇṇanā.</centered>
    <subhead line="7">2. Amatārammaṇakathāvaṇṇanā</subhead>
    <paragraph line="8" number="549"> Idāni amatārammaṇakathā nāma hoti. Tattha yesaṃ ‘‘nibbānaṃ maññatī’’tiādīnaṃ <pageBreak edition="Vipassana Research Institut" number="0.0210" /> ayoniso atthaṃ gahetvā amatārammaṇaṃ saṃyojanaṃ hotīti laddhi, seyyathāpi pubbaseliyānaṃ, te sandhāya pucchā sakavādissa, paṭiññā itarassa. Atha naṃ sace amatārammaṇaṃ saṃyojanaṃ, amatassa saṃyojaniyādibhāvo āpajjatīti codetuṃ <bold>amataṃ saṃyojaniya</bold>ntiādimāha. Itaro suttavirodhabhayena sabbaṃ paṭikkhipati. Iminā upāyena sabbavāresu attho veditabbo. <bold>Nibbānaṃ nibbānato</bold>ti āhaṭasuttaṃ pana diṭṭhadhammanibbānaṃ sandhāya bhāsitaṃ, tasmā asādhakanti.</paragraph>
    <centered line="9">Amatārammaṇakathāvaṇṇanā.</centered>
    <subhead line="10">3. Rūpaṃ sārammaṇantikathāvaṇṇanā</subhead>
    <paragraph line="11" number="552-553"> Idāni <pageBreak edition="Pali Text Society" number="0.0116" /> rūpaṃ sārammaṇantikathā nāma hoti. Tattha rūpaṃ sappaccayaṭṭhena sārammaṇaṃ nāma hoti, na aññaṃ ārammaṇaṃ karotīti ārammaṇapaccayavasena. Yesaṃ pana avisesena rūpaṃ sārammaṇanti laddhi, seyyathāpi uttarāpathakānaṃ; te sandhāya ārammaṇatthassa vibhāgadassanatthaṃ pucchā sakavādissa, paṭiññā itarassa. Sesamettha pāḷianusāreneva veditabbaṃ. <bold>Na vattabba</bold>nti pañhe olubbhārammaṇaṃ sandhāya paṭiññā sakavādissa. Dutiyapañhepi paccayārammaṇaṃ sandhāya paṭiññā tasseva. Iti sappaccayaṭṭhenevettha sārammaṇatā siddhāti.</paragraph>
    <centered line="12">Rūpaṃ sārammaṇantikathāvaṇṇanā.</centered>
    <subhead line="13">4. Anusayā anārammaṇakathāvaṇṇanā</subhead>
    <paragraph line="14" number="554-556"> Idāni <pageBreak edition="Myanmar" number="0.0215" /> anusayā anārammaṇātikathā nāma hoti. Tattha yesaṃ anusayā nāma cittavippayuttā ahetukā abyākatā, teneva ca anārammaṇāti laddhi, seyyathāpi andhakānañceva ekaccānañca uttarāpathakānaṃ; te sandhāya <bold>anusayā</bold>ti pucchā sakavādissa, paṭiññā <pageBreak edition="Vipassana Research Institut" number="0.0211" /> itarassa. Atha naṃ anārammaṇena nāma evaṃvidhena bhavitabbanti codetuṃ <bold>rūpa</bold>ntiādimāha. <bold>Kāmarāgo</bold>tiādi kāmarāgānusayato anaññattā dassitaṃ. <bold>Saṅkhārakkhandho anārammaṇo</bold>ti pañhe cittasampayuttasaṅkhārakkhandhaṃ sandhāya paṭikkhipati. Anusayaṃ jīvitindriyaṃ kāyakammādirūpañca saṅkhārakkhandhapariyāpannaṃ, taṃ sandhāya paṭijānāti. Imināvupāyena sabbavāresu attho veditabbo. <bold>Sānusayo</bold>ti pañhe pana appahīnānusayattā sānusayatā anuññātā. Na anusayānaṃ pavattisabbhāvā. Yo hi appahīno, na so atīto, nānāgato, na paccuppanno ca. Maggavajjhakileso panesa appahīnattāva atthīti <pageBreak edition="Pali Text Society" number="0.0117" /> vuccati. Evarūpassa ca idaṃ nāma ārammaṇanti na vattabbaṃ. Tasmā taṃ paṭikkhittaṃ. Taṃ panetaṃ na kevalaṃ anusayassa, rāgādīnampi tādisameva, tasmā anusayānaṃ anārammaṇatāsādhakaṃ na hotīti.</paragraph>
    <centered line="15">Anusayā anārammaṇātikathāvaṇṇanā.</centered>
    <subhead line="16">5. Ñāṇaṃ anārammaṇantikathāvaṇṇanā</subhead>
    <paragraph line="17" number="557-558"> Idāni ñāṇaṃ anārammaṇantikathā nāma hoti. Tattha yasmā arahā cakkhuviññāṇasamaṅgī ñāṇīti vuccati, tassa ñāṇassa tasmiṃ khaṇe ārammaṇaṃ natthi, tasmā ñāṇaṃ anārammaṇanti yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. Sesamettha anusayakathāyaṃ vuttanayeneva veditabbanti.</paragraph>
    <centered line="18">Ñāṇaṃ anārammaṇantikathāvaṇṇanā.</centered>
    <subhead line="19">6. Atītānāgatārammaṇakathāvaṇṇanā</subhead>
    <paragraph line="20" number="559-561"> Idāni atītānāgatārammaṇakathā nāma hoti. Tattha yasmā atītānāgatārammaṇaṃ nāma natthi, tasmā tadārammaṇena cittena ārammaṇassa <pageBreak edition="Myanmar" number="0.0216" /> natthitāya anārammaṇena <pageBreak edition="Vipassana Research Institut" number="0.0212" /> bhavitabbanti atītaṃ anārammaṇanti yesaṃ laddhi, seyyathāpi uttarāpathakānaṃ, te sandhāya <bold>atītārammaṇa</bold>nti pucchā sakavādissa, paṭiññā itarassa. Sesamettha yathāpāḷimeva niyyātīti.</paragraph>
    <centered line="21">Atītānāgatārammaṇakathāvaṇṇanā.</centered>
    <subhead line="22">7. Vitakkānupatitakathāvaṇṇanā</subhead>
    <paragraph line="23" number="562"> Idāni <pageBreak edition="Pali Text Society" number="0.0118" /> vitakkānupatitakathā nāma hoti. Tattha vitakkānupatitā nāma duvidhā – ārammaṇato ca sampayogato ca. Tattha asukacittaṃ nāma vitakkassārammaṇaṃ na hotīti niyamābhāvato siyā sabbaṃ cittaṃ vitakkānupatitaṃ, vitakkavippayuttacittasabbhāvato pana na sabbaṃ cittaṃ vitakkānupatitaṃ. Iti imaṃ vibhāgaṃ akatvā aviseseneva sabbaṃ cittaṃ vitakkānupatitanti yesaṃ laddhi, seyyathāpi uttarāpathakānaṃ, te sandhāya pucchā sakavādissa, paṭiññā itarassa. Sesamettha pāḷivaseneva niyyātīti.</paragraph>
    <centered line="24">Vitakkānupatitakathāvaṇṇanā.</centered>
    <subhead line="25">8. Vitakkavipphārasaddakathāvaṇṇanā</subhead>
    <paragraph line="26" number="563"> Idāni vitakkavipphārasaddakathā nāma hoti. Tattha yasmā ‘‘vitakkavicārā vacīsaṅkhārā’’ti vuttā, tasmā sabbaso vitakkayato vicārayato antamaso manodhātupavattikālepi vitakkavipphāro saddoyevāti yesaṃ laddhi, seyyathāpi pubbaseliyānaṃ; te sandhāya <bold>sabbaso</bold>ti pucchā sakavādissa paṭiññā itarassa. Atha naṃ yadi vitakkavipphāramattaṃ saddo, phassādivipphāropi saddo bhaveyyāti codetuṃ <bold>sabbaso phusayato</bold>tiādimāha. Itaro tādisaṃ suttalesaṃ apassanto paṭikkhipati. <bold>Vitakkavipphāro saddo sotaviññeyyo</bold>ti vitakkassa vipphāramattameva <pageBreak edition="Vipassana Research Institut" number="0.0213" /> saddoti katvā pucchati, na vitakkavipphārasamuṭṭhitaṃ suttapamattānaṃ <pageBreak edition="Myanmar" number="0.0217" /> saddaṃ, itaro paṭikkhipati. <bold>Nanu vitakkavipphārasaddo na sotaviññeyyo</bold>ti idaṃ tasseva laddhiyā dasseti. So hi vitakkavipphāramattameva saddaṃ vadati, so na sotaviññeyyoti. Itaro pana ‘‘vitakkavipphārasaddaṃ sutvā ādisatī’’ ti (dī. ni. 3.148) vacanato sotaviññeyyovāti vadati.</paragraph>
    <centered line="27">Vitakkavipphārasaddakathāvaṇṇanā.</centered>
    <subhead line="28">9. Nayathācittassa vācātikathāvaṇṇanā</subhead>
    <paragraph line="29" number="564"> Idāni <pageBreak edition="Pali Text Society" number="0.0119" /> nayathācittassa vācātikathā nāma hoti. Tattha yasmā koci aññaṃ bhaṇissāmīti aññaṃ bhaṇati, tasmā nayathācittassa vācā cittānurūpā cittānugatikā na hoti, vināpi cittena pavattatīti yesaṃ laddhi; seyyathāpi pubbaseliyānaṃ; te sandhāya pucchā sakavādissa, paṭiññā itarassa. Atha naṃ ‘‘yadi taṃsamuṭṭhāpakaṃ cittaṃ na siyā, phassādayopi tasmiṃ khaṇe na siyu’’nti codetuṃ <bold>aphassakassā</bold>tiādimāha. <bold>Na bhaṇitukāmo</bold>tiādīsu yasmā aññaṃ bhaṇissāmīti aññaṃ bhaṇantopi bhaṇitukāmoyeva nāma hoti, tasmā na hevāti paṭikkhipati.</paragraph>
    <paragraph line="30" number="565"><bold>Nanu atthi koci aññaṃ bhaṇissāmī</bold>tiādīsu cīvaranti bhaṇitukāmo cīranti bhaṇeyya. Tattha aññaṃ bhaṇitukāmatācittaṃ, aññaṃ bhaṇanacittaṃ, iti pubbabhāgena cittena asadisattā ayathācitto nāma hoti, tenassa kevalaṃ anāpatti nāma hoti, na pana cīranti vacanasamuṭṭhāpakacittaṃ natthi, iti acittakā sā vācāti atthaṃ sandhāya iminā udāharaṇena ‘‘nayathācittassa vācā’’ti patiṭṭhāpitāpi appatiṭṭhāpitāva hotīti.</paragraph>
    <centered line="31">Nayathācittassa vācātikathāvaṇṇanā.</centered>
    <subhead line="32">10. Nayathācittassa kāyakammantikathāvaṇṇanā</subhead>
    <paragraph line="33" number="566-567"> Idāni <pageBreak edition="Myanmar" number="0.0218" /><pageBreak edition="Vipassana Research Institut" number="0.0214" /> nayathācittassa kāyakammantikathā nāma hoti. Tattha yasmā koci aññatra gacchissāmīti aññatra gacchati, tasmā nayathācittassa kāyakammaṃ cittānurūpaṃ cittānugatikaṃ na hoti, vināpi cittena pavattatīti yesaṃ laddhi, seyyathāpi pubbaseliyānaṃyeva, te sandhāya pucchā sakavādissa, paṭiññā itarassa. Sesamettha heṭṭhā vuttanayeneva veditabbanti.</paragraph>
    <centered line="34">Nayathācittassa kāyakammantikathāvaṇṇanā.</centered>
    <subhead line="35">11. Atītānāgatasamannāgatakathāvaṇṇanā</subhead>
    <paragraph line="36" number="568-570"> Idāni <pageBreak edition="Pali Text Society" number="0.0120" /> atītānāgatehi samannāgatakathā nāma hoti. Tattha samannāgatapaññatti paṭilābhapaññattīti dve paññattiyo veditabbā. Tāsu paccuppannadhammasamaṅgī samannāgatoti vuccati. Aṭṭha samāpattilābhino pana samāpattiyo kiñcāpi na ekakkhaṇe pavattanti, aññā atītā honti, aññā anāgatā, aññā paccuppannā, paṭivijjhitvā aparihīnatāya pana lābhīti vuccati. Tattha yesaṃ imaṃ vibhāgaṃ aggahetvā yasmā jhānalābhīnaṃ atītānāgatāni jhānānipi atthi, tasmā ‘‘te atītenapi anāgatenapi samannāgatā’’ti laddhi, seyyathāpi andhakānaṃ. Te sandhāya pucchā sakavādissa, paṭiññā itarassa. Sesamettha uttānatthamevāti. ‘‘Aṭṭhavimokkhajhāyī’’tiādi pana lābhībhāvassa sādhakaṃ, na samannāgatabhāvassāti.</paragraph>
    <centered line="37">Atītānāgatasamannāgatakathāvaṇṇanā.</centered>
    <centered line="38">Navamo vaggo.</centered>
  </content>
</document>