<?xml version="1.0"?>
<document>
<metadata>
<normativeSource>http://tipitaka.org/romn/cscd/abh03a.att15.xml</normativeSource>
<archivePath>roman/atthakatha/abhidhammapitaka (atthakatha)/pancapakarana-atthakatha/8. satipatthanakathavannana.xml</archivePath>
<title>8. Satipaṭṭhānakathāvaṇṇanā - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">8. Satipaṭṭhānakathāvaṇṇanā</chapter>
<paragraph line="2" number="301">Idāni satipaṭṭhānakathā hoti. ‘‘Tattha – catunnaṃ, bhikkhave, satipaṭṭhānānaṃ samudayañca atthaṅgamañca desessāmī’’ti (saṃ. ni. 5.408) satipaṭṭhānasaṃyutte vuttanayeneva yesaṃ kāyādayo satiyā ārammaṇadhamme gahetvā ‘‘sabbe dhammā satipaṭṭhānā’’ti laddhi, seyyathāpi etarahi andhakānaṃ. Andhakā nāma pubbaseliyā, aparaseliyā, rājagiriyā, siddhatthikāti ime pacchā uppannanikāyā. Tesaṃ laddhivivecanatthaṃ pucchā sakavādissa, paṭiññā paravādissa. Tattha yasmā ‘‘patiṭṭhāti etesūti <bold>paṭṭhānā</bold><pageBreak edition="P" number="0.0053" />. Kā patiṭṭhāti? Sati. Satiyā paṭṭhānā <bold>satipaṭṭhānā’’</bold>ti iminā atthena satigocarāpi satipaṭṭhānā. ‘‘Patiṭṭhahantīti <bold>paṭṭhānā</bold>. Kā <pageBreak edition="V" number="0.0154" />patiṭṭhahanti? Satiyo. Satiyova paṭṭhānā satipaṭṭhānā’’ti iminā atthena satiyova satipaṭṭhānā. Tasmā <bold>dve</bold>pi vādā pariyāyena yujjanti. Ye pana taṃ pariyāyaṃ pahāya ekanteneva ‘‘sabbe dhammā satipaṭṭhānā’’ti vadanti, te sandhāya pucchā sakavādissa, ārammaṇavasena paṭiññā paravādissa. <bold>Sabbe dhammā satī</bold>ti anuyuttassa pana sabbesaṃ satisabhāvābhāvato paṭikkhepo tasseva. Tattha <bold>khayagāmī</bold>tiādīni maggavisesanāni. Ekāyanamaggo hi kilesānaṃ khayabhūtaṃ nibbānaṃ gacchatīti <bold>khayagāmī</bold>. Cattāri saccāni bujjhanto gacchatīti <bold>bodhagāmī</bold>. Vaṭṭaṃ apacinanto gacchatīti <bold>apacayagāmī</bold>. Evametehi padehi ‘‘kiṃ te sabbe dhammā evarūpo te ekāyano maggo hotī’’ti pucchati. <bold>Anāsavā asaṃyojaniyā</bold>tiādīnipi lokuttarabhāvaṃ pucchanatthāya vuttāni. <bold>Buddhānussatī</bold>tiādīni pabhedapucchāvasena vuttāni.</paragraph>
<paragraph line="3"><bold>Cakkhāyatanaṃ</bold><pageBreak edition="M" number="0.0159" /><bold>satipaṭṭhāna</bold>ntiādi sabbadhammānaṃ pabhedapucchāvasena vuttaṃ. Tatthāpi sativasena paṭikkhepo, ārammaṇavasena paṭiññāti. Evaṃ sabbapañhesu attho veditabbo. Suttasādhanā uttānatthāyevāti.</paragraph>
<centered line="4">Satipaṭṭhānakathāvaṇṇanā niṭṭhitā.</centered>
</body>
</document>