<?xml version="1.0"?>
<document>
<metadata>
<normativeSource>http://tipitaka.org/romn/cscd/abh03a.att35.xml</normativeSource>
<archivePath>roman/atthakatha/abhidhammapitaka (atthakatha)/pancapakarana-atthakatha/20. visatimavaggo.xml</archivePath>
<titlePath>20. Vīsatimavaggo - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">20. Vīsatimavaggo</chapter>
<subhead line="2">1. Asañciccakathāvaṇṇanā</subhead>
<paragraph line="3" number="857-862"> Idāni <pageBreak edition="P" number="0.0185" /><pageBreak edition="V" number="0.0270" /> asañciccakathā nāma hoti. Tattha ‘‘ānantariyavatthūni nāma garūni bhāriyāni, tasmā asañciccāpi tesu vatthūsu vikopitesu ānantariko hotī’’ti yesaṃ laddhi, seyyathāpi ekaccānaṃ uttarāpathakānaṃ; te sandhāya <bold>asañciccā</bold>ti pucchā sakavādissa, laddhivasena paṭiññā itarassa. Atha naṃ ‘‘yasmā ānantariyakammaṃ nāma kammapathappattaṃ. Yadi ca asañcicca kammapathabhedo siyā, avasesā pāṇātipātādayopi asañcicca bhaveyyu’’nti codanatthaṃ <bold>asañciccapāṇaṃ hantvā</bold>tiādimāha. Itaro tathārūpāya laddhiyā abhāvena paṭikkhipati. Sesaṃ yathāpāḷimeva niyyāti. <bold>Na vattabbaṃ mātughātako</bold>ti pucchā paravādissa, rogapaṭikārādikāle asañcicca ghātaṃ sandhāya paṭiññā sakavādissa. <bold>Nanu mātā jīvitā voropitā</bold>ti pañhepi asañcicca voropitaṃ sandhāya paṭiññā sakavādisseva. Evaṃ adhippāyaṃ pana aggahetvā hañcīti laddhipatiṭṭhāpanaṃ itarassa. Taṃ ayoniso patiṭṭhāpitattā appatiṭṭhitameva. Pitughātakādīsupi eseva nayo. Saṅghabhedake pana dhammasaññiṃ sandhāya <bold>saṅghabhedo ānantariko</bold>ti pucchā sakavādissa, ‘‘saṅghaṃ samaggaṃ bhetvāna, kappaṃ <pageBreak edition="M" number="0.0272" /> nirayamhi paccatī’’ti vacanaṃ ayoniso gahetvā paṭiññā paravādissa. Puna <bold>sabbe</bold>ti puṭṭho sakapakkhe dhammasaññiṃ sandhāya paṭikkhipati, parapakkhe dhammasaññiṃ sandhāya paṭijānāti. <bold>Dhammasaññī</bold>ti <pageBreak edition="P" number="0.0186" /> pañhadvayepi eseva nayo. <bold>Nanu vuttaṃ bhagavatā</bold>ti suttaṃ ekanteneva dhammavādissa ānantarikabhāvadassanatthaṃ vuttaṃ. <bold>Āpāyiko nerayiko</bold>ti gāthāyapi adhammavādīyeva adhippeto. Itaro pana adhippāyaṃ aggahetvā laddhiṃ patiṭṭhapeti. Sā ayoniso patiṭṭhāpitattā appatiṭṭhitāyevāti.</paragraph>
<centered line="4">Asañciccakathāvaṇṇanā.</centered>
<subhead line="5">2. Ñāṇakathāvaṇṇanā</subhead>
<paragraph line="6" number="863-865"> Idāni <pageBreak edition="V" number="0.0271" /> ñāṇakathā nāma hoti. Tattha duvidhaṃ ñāṇaṃ – lokiyañca lokuttarañca. Lokiyaṃ samāpattiñāṇampi hoti dānādivasena pavattaṃ kammassakatañāṇampi; lokuttaraṃ saccaparicchedakaṃ maggañāṇampi phalañāṇampi. Imaṃ pana vibhāgaṃ akatvā ‘‘saccaparicchedakameva ñāṇaṃ na itaraṃ, tasmā natthi puthujjanassa ñāṇa’’nti yesaṃ laddhi, seyyathāpi hetuvādānaṃ, te sandhāya pucchā sakavādissa, paṭiññā itarassa. <bold>Paññā</bold>tiādi ñāṇavevacanadassanatthaṃ vuttaṃ. Tenetaṃ dīpeti – yadi tassa ñāṇaṃ natthi, paññādayopi natthi. Atha paññādayo atthi, ñāṇampi atthi. Kasmā? Paññādīnaṃ ñāṇato anaññattāti. <bold>Paṭhamaṃ jhāna</bold>ntiādi samāpattiñāṇassa dassanatthaṃ vuttaṃ. <bold>Dānaṃ dadeyyā</bold>tiādi kammassakatañāṇassa. <bold>Dukkhaṃ parijānātī</bold>ti lokuttaramaggañāṇameva dīpeti, na ca lokuttarameva ñāṇanti.</paragraph>
<centered line="7">Ñāṇakathāvaṇṇanā.</centered>
<subhead line="8">3. Nirayapālakathāvaṇṇanā</subhead>
<paragraph line="9" number="866"> Idāni <pageBreak edition="P" number="0.0187" /> nirayapālakathā nāma hoti. Tattha ‘‘niraye nerayikakammāneva nirayapālarūpavasena vadhenti, natthi nirayapālā nāma sattā’’ti <pageBreak edition="M" number="0.0273" /> yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. Atha naṃ ‘‘yadi tattha nirayapālā na siyuṃ, kammakāraṇāpi na bhaveyyuṃ. Kāraṇikesu hi sati kāraṇā’’ti codetuṃ <bold>natthi nirayesū</bold>tiādimāha.</paragraph>
<paragraph line="10" number="867-868"><bold>Atthi manussesū</bold>ti paccakkhena ñāpanatthaṃ. Yathā hi manussesu sati kāraṇikesu kāraṇā, evaṃ tatthāpīti ayamettha adhippāyo. <bold>Atthi nirayesū</bold>ti pucchā paravādissa, paṭiññā itarassa. <bold>Na vessabhū nopi ca pettirājā</bold>ti paravādinā sakasamayato suttaṃ ābhataṃ. Taṃ pana sāsanāvacarikanti sakavādinā anuññātaṃ. Tattha <bold>vessabhū</bold>ti eko devo. <bold>Pettirājā</bold>ti pettivisaye petamahiddhiko. <bold>Somā</bold>dayo pākaṭā eva. Idaṃ vuttaṃ hoti – attano kammehi ito paṇunnaṃ <pageBreak edition="V" number="0.0272" /> paralokaṃ pattaṃ purisaṃ na ete vessabhūādayo hananti. Yehi pana so kammehi tattha paṇunno, tāni sakāni kammāniyeva naṃ tattha hanantīti kammassakataṃ dīpeti, na nirayapālānaṃ abhāvaṃ. Sakavādinā pana <bold>tamenaṃ, bhikkhave</bold>ti ābhatāni suttapadāni nītatthānevāti.</paragraph>
<centered line="11">Nirayapālakathāvaṇṇanā.</centered>
<subhead line="12">4. Tiracchānakathāvaṇṇanā</subhead>
<paragraph line="13" number="869-871"> Idāni tiracchānakathā nāma hoti. Tattha devesu erāvaṇādayo devaputtā hatthivaṇṇaṃ assavaṇṇaṃ vikubbanti, natthi tattha tiracchānagatā. Yesaṃ pana tiracchānavaṇṇino devaputte disvā ‘‘atthi devesu tiracchānagatā’’ti laddhi, seyyathāpi andhakānaṃ <pageBreak edition="P" number="0.0188" />; te sandhāya pucchā sakavādissa, paṭiññā itarassa. Atha naṃ ‘‘yadi devayoniyaṃ tiracchānagatā siyuṃ, tiracchānayoniyampi devā siyu’’nti codetuṃ <bold>atthi tiracchānagatesū</bold>tiādimāha. <bold>Kīṭā</bold>tiādi yesaṃ so abhāvaṃ icchati, te dassetuṃ vuttaṃ. <bold>Erāvaṇo</bold>ti pañhe tassa atthitāya paṭiññā sakavādissa <pageBreak edition="M" number="0.0274" />, na tiracchānagatassa. <bold>Hatthibandhā</bold>tiādi ‘‘yadi tattha hatthiādayo siyuṃ, hatthibandhādayopi siyu’’nti codanatthaṃ vuttaṃ. Tattha <bold>yāvasikā</bold>ti yavassa dāyakā. <bold>Kāraṇikā</bold>ti hatthācariyādayo, yehi te nānāvidhaṃ kāraṇaṃ kareyyuṃ. <bold>Bhattakārakā</bold>ti hatthiādīnaṃ bhattarandhakā. <bold>Na heva</bold>nti tathā anicchanto paṭikkhipatīti.</paragraph>
<centered line="14">Tiracchānakathāvaṇṇanā.</centered>
<subhead line="15">5. Maggakathāvaṇṇanā</subhead>
<paragraph line="16" number="872-875"> Idāni maggakathā nāma hoti. Tattha yesaṃ ‘‘pubbeva kho panassa kāyakammaṃ vacīkammaṃ ājīvo suparisuddho hotī’’ti (a. ni. 3.431) idañceva suttaṃ sammāvācākammantājīvānañca <pageBreak edition="V" number="0.0273" /> cittavippayuttataṃ nissāya ‘‘nippariyāyena pañcaṅgikova maggo’’ti laddhi, seyyathāpi mahisāsakānaṃ, te sandhāya <bold>pañcaṅgiko</bold>ti pucchā sakavādissa, paṭiññā itarassa. <bold>Sammāvācā maggaṅgaṃ, sā ca na maggoti</bold>ādi parasamayavasena vuttaṃ. Parasamayasmiñhi sammāvācādayo maggaṅganti āgatā. Rūpattā pana maggo na hotīti vaṇṇitā. <bold>Sammādiṭṭhi maggaṅga</bold>ntiādi maggaṅgassa amaggatā nāma natthīti dassanatthaṃ vuttaṃ. <bold>Pubbeva kho panassā</bold>ti sutte parisuddhasīlassa maggabhāvanā nāma hoti, na itarassāti āgamaniyapaṭipadāya visuddhibhāvadassanatthaṃ ‘‘kāyakammaṃ vacīkammaṃ ājīvo suparisuddho hotī’’ti vuttaṃ, na imehi vinā pañcaṅgikabhāvadassanatthaṃ. Tenevāha <pageBreak edition="P" number="0.0189" /> ‘‘evamassāyaṃ ariyo aṭṭhaṅgiko maggo bhāvanāpāripūriṃ gacchatī’’ti. Sakavādinā ābhatasuttaṃ nītatthamevāti.</paragraph>
<centered line="17">Maggakathāvaṇṇanā.</centered>
<subhead line="18">6. Ñāṇakathāvaṇṇanā</subhead>
<paragraph line="19" number="876-877"> Idāni ñāṇakathā nāma hoti. Tattha dhammacakkappavattane dvādasākārañāṇaṃ sandhāya ‘‘dvādasavatthukaṃ ñāṇaṃ lokuttara’’nti yesaṃ laddhi, seyyathāpi <pageBreak edition="M" number="0.0275" /> pubbaseliyānaṃ, te sandhāya pucchā sakavādissa, paṭiññā itarassa. Atha naṃ ‘‘sace taṃ dvādasavatthukaṃ, dvādasahi maggañāṇehi bhavitabba’’nti codetuṃ <bold>dvādasā</bold>tiādimāha. Itaro maggassa ekattaṃ sandhāya paṭikkhipati, ekekasmiṃ sacce saccañāṇakiccañāṇakatañāṇānaṃ vasena ñāṇanānattaṃ sandhāya paṭijānāti. <bold>Dvādasa sotāpattimaggā</bold>tiādīsupi eseva nayo. <bold>Nanu vuttaṃ bhagavatā</bold>ti suttaṃ saddhiṃ pubbabhāgaparabhāgehi ñāṇanānattaṃ dīpeti, na ariyamaggassa dvādasa ñāṇataṃ. Tasmā asādhakanti.</paragraph>
<centered line="20">Ñāṇakathāvaṇṇanā.</centered>
<centered line="21">Vīsatimo vaggo.</centered>
<centered line="22">Catutthapaṇṇāsako samatto.</centered>
</body>
</document>