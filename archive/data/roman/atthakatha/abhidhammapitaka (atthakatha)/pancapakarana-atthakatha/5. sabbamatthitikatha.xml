<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh03a.att12.xml</normativeSource>
    <archivePath>roman/atthakatha/abhidhammapitaka (atthakatha)/pancapakarana-atthakatha/5. sabbamatthitikatha.xml</archivePath>
    <baseFileName>5. sabbamatthitikatha</baseFileName>
    <titlePath>5. Sabbamatthītikathā - Pañcapakaraṇa-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">5. Sabbamatthītikathā</chapter>
    <subhead line="2">1. Vādayuttivaṇṇanā</subhead>
    <paragraph line="3" number="282"> Idāni <pageBreak edition="Vipassana Research Institut" number="0.0145" /> sabbamatthītivādakathā nāma hoti. Tattha yesaṃ ‘‘yaṃ kiñci rūpaṃ atītānāgatapaccuppannaṃ…pe… ayaṃ vuccati rūpakkhandho’’tiādivacanato (vibha. 2) ‘‘sabbepi atītādibhedā dhammā khandhasabhāvaṃ na vijahanti, tasmā sabbaṃ atthiyeva nāmā’’ti laddhi, seyyathāpi etarahi sabbamatthivādānaṃ, tesaṃ laddhivisodhanatthaṃ <bold>sabbamatthī</bold>ti pucchā sakavādissa, vuttappakārāya laddhiyā ṭhatvā paṭiññā itarassa. <bold>Sabbathā</bold>ti sabbasmiṃ sarīre sabbamatthīti pucchati. <bold>Sabbadā</bold>ti sabbasmiṃ kāle sabbamatthīti pucchati. <bold>Sabbena sabba</bold>nti sabbenākārena sabbamatthīti pucchati. <bold>Sabbesū</bold>ti sabbesu dhammesu sabbamatthīti pucchati. <bold>Ayoga</bold>nti <pageBreak edition="Myanmar" number="0.0150" /> ayuttaṃ. Nānāsabhāvānañhi yogo hoti, na ekasabhāvassa. Iti imasmiṃ pañhe rūpaṃ vedanāya, vedanaṃ vā rūpena anānaṃ ekalakkhaṇameva katvā sabbamatthīti pucchati. <bold>Yampi natthi tampatthī</bold>ti yampi chaṭṭhakhandhādikaṃ sasavisāṇādikaṃ vā kiñci natthīti siddhaṃ, tampi te atthīti pucchati. <bold>Sabbamatthīti yā diṭṭhi sā diṭṭhi micchādiṭṭhīti, yā diṭṭhi sā diṭṭhi sammādiṭṭhīti hevamatthī</bold>ti iminā idaṃ pucchati – yā te esā sabbamatthīti diṭṭhi, sā diṭṭhi ayāthāvakattā micchādiṭṭhīti evaṃ yā amhākaṃ diṭṭhi, sā diṭṭhi yāthāvakattā sammādiṭṭhīti evaṃ tava samaye atthīti pucchati. Itaro sabbesupi etesu nayesu vuttappakārāya atthitāya abhāvato paṭikkhipati. Imesu pana sabbesupi nayesu ‘‘ājānāhi niggaha’’nti ādiṃ katvā sabbo kathāmaggabhedo vitthārato veditabboti ayaṃ tāvettha vādayutti.</paragraph>
    <subhead line="4">2. Kālasaṃsandanavaṇṇanā</subhead>
    <paragraph line="5" number="283-284"> Idāni <pageBreak edition="Pali Text Society" number="0.0045" /> atītaṃ atthīti kālasaṃsandanaṃ hoti. Tattha <bold>atītaṃ atthī</bold>tiādikaṃ suddhikasaṃsandanaṃ. <bold>Atītaṃ rūpaṃ atthī</bold>tiādikaṃ khandhavasena kālasaṃsandanaṃ.</paragraph>
    <paragraph line="6" number="285"><bold>Paccuppannaṃ rūpaṃ appiyaṃ karitvā</bold>ti atītānāgataṃ pahāya paccuppannarūpameva appiyaṃ <pageBreak edition="Vipassana Research Institut" number="0.0146" /> avibhajitabbaṃ karitvā. <bold>Rūpabhāvaṃ jahatī</bold>tipañhe niruddhassāpi rūpassa rūpakkhandhasaṅgahitattā paṭikkhipati. <bold>Rūpabhāvaṃ na jahatī</bold>ti paṭilomapañhepi rūpakkhandhena saṅgahitattāva paṭijānāti. <bold>Odātaṃ vatthaṃ appiyaṃ karitvā</bold>ti ettha kiñcāpi na sabbaṃ vatthaṃ odātaṃ, iminā pana vatthanti avatvā ‘‘odātaṃ vatthaṃ appiyaṃ karitvā’’ti vutte sakavādinā ekatthatā anuññātā. <bold>Odātabhāvaṃ jahatī</bold>ti pañhe vaṇṇavigamaṃ sandhāya paṭiññā sakavādissa. <bold>Vatthabhāvaṃ jahatī</bold>ti ettha pana paññattiyā avigatattā paṭikkhepo tasseva. Paṭilomepi eseva nayo.</paragraph>
    <paragraph line="7" number="286"><bold>Atītaṃ atītabhāvaṃ na jahatī</bold>ti puṭṭho ‘‘yadi jaheyya, anāgataṃ vā paccuppannaṃ vā siyā’’ti maññamāno paṭijānāti. <bold>Anāgataṃ anāgatabhāvaṃ na jahatī</bold>ti puṭṭho pana ‘‘yadi na jaheyya, anāgatamevassa <pageBreak edition="Myanmar" number="0.0151" />, paccuppannabhāvaṃ na pāpuṇeyyā’’ti maññamāno paṭikkhipati. Paccuppannapañhepi atītabhāvaṃ anāpajjanadoso siyāti paṭikkhipati. Anulomapañhesupi imināva nayena attho veditabbo.</paragraph>
    <paragraph line="8" number="287"> Evaṃ suddhikanayaṃ vatvā puna khandhavasena dassetuṃ <bold>atītaṃ rūpa</bold>ntiādi vuttaṃ. Taṃ sabbaṃ pāḷianusāreneva sakkā jānituṃ.</paragraph>
    <subhead line="9">Vacanasodhanavaṇṇanā</subhead>
    <paragraph line="10" number="288"> Idāni ‘‘atītaṃ nvatthī’’tiādi vacanasodhanā hoti. Tattha <bold>hañci atītaṃ nvatthī</bold>ti yadi atītaṃ no atthīti attho. <bold>Atītaṃ</bold><pageBreak edition="Pali Text Society" number="0.0046" /><bold>atthīti micchā</bold>ti atītañca taṃ atthi cāti micchā eva. <bold>Taññeva anāgataṃ taṃ paccuppanna</bold>nti puṭṭho anāgatakkhaṇeyevassa paccuppannatāya abhāvaṃ sandhāya kālanānattena paṭikkhipati.</paragraph>
    <paragraph line="11">Dutiyaṃ puṭṭho yaṃ uppādato pubbe anāgataṃ ahosi, tassa uppannakāle paccuppannattā paṭijānāti. <bold>Hutvā hoti hutvā hotī</bold>ti yadetaṃ tayā ‘‘anāgataṃ hutvā paccuppannaṃ hotī’’ti vadatā taññeva anāgataṃ taṃ paccuppannanti laddhivasena ‘‘anāgataṃ vā paccuppannaṃ vā hutvā hotī’’ti <pageBreak edition="Vipassana Research Institut" number="0.0147" /> vuttaṃ. Kiṃ te tampi hutvā hotīti? Itaro hutvā bhūtassa puna hutvā abhāvato <bold>na heva</bold>nti paṭikkhipati.</paragraph>
    <paragraph line="12">Dutiyaṃ puṭṭho yasmā taṃ anāgataṃ hutvā paccuppannaṃ hontaṃ ‘‘hutvā hotī’’ti saṅkhaṃ gataṃ, tasmā paṭijānāti. Atha naṃ sakavādī ‘‘yadi te taṃ anāgataṃ hutvā paccuppannaṃ hontaṃ ‘hutvā hotī’ti saṅkhaṃ gataṃ, puna hutvā hoti, yaṃ anāgataṃ na hutvā paccuppannaṃ na hontaṃ ‘na hutvā na hotī’ti saṅkhaṃ gataṃ sasavisāṇaṃ, kiṃ te tampi puna na hutvā na hotī’’tiadhippāyena <bold>na hutvā na hoti na hutvā na hotī</bold>ti pañhaṃ pucchati. Itaro ‘‘yaṃ natthi, taṃ natthitāya, eva anāgataṃ na hutvā paccuppannaṃ na hotīti nahutvānahoti nāma tāva hotu, puna nahutvānahotibhāvo panassa kuto’’ti maññamāno paṭikkhipati. <bold>Taññeva paccuppannaṃ taṃ atīta</bold>nti pañhepi paccuppannakkhaṇeyevassa atītatāya abhāvaṃ sandhāya kālanānattā paṭikkhipati.</paragraph>
    <paragraph line="13">Dutiyapañhe <pageBreak edition="Myanmar" number="0.0152" /> puṭṭho yaṃ atītabhāvato pubbe paccuppannaṃ ahosi, tasseva atītattā paṭijānāti. <bold>Hutvā hoti hutvā hotī</bold>ti yadetaṃ tayā ‘‘paccuppannaṃ hutvā atītaṃ hotī’’ti vadatā ‘‘taññeva paccuppannaṃ taṃ atīta’’nti laddhivasena ‘‘paccuppannaṃ vā atītaṃ vā hutvā hotī’’ti vuttaṃ, kiṃ te tampi hutvā hotīti? Itaro hutvā bhūtassa puna hutvā abhāvato <bold>na heva</bold>nti paṭikkhipati.</paragraph>
    <paragraph line="14">Dutiyapañhe yasmā taṃ paccuppannaṃ hutvā atītaṃ hontaṃ ‘‘hutvā hotī’’ti saṅkhaṃ gataṃ, tasmā paṭijānāti <pageBreak edition="Pali Text Society" number="0.0047" />. Atha naṃ sakavādī ‘‘yadi te taññeva paccuppannaṃ hutvā atītaṃ hontaṃ ‘hutvā hotī’ti saṅkhaṃ gataṃ, puna hutvā hoti, yaṃ paccuppannaṃ na hutvā atītaṃ na hontaṃ ‘na hutvā na hotī’ti saṅkhaṃ gataṃ sasavisāṇaṃ, kiṃ te tampi puna na hutvā na hotī’’ti adhippāyena <bold>na hutvā na hoti na hutvā na hotī</bold>ti pañhaṃ pucchati. Itaro ‘‘yaṃ natthi, taṃ natthitāya eva paccuppannaṃ na hutvā atītaṃ na hotīti nahutvānahoti nāma tāva hotu. Puna nahutvānahotibhāvo panassa kuto’’ti maññamāno paṭikkhipati. Ubhayaṃ ekato katvā āgate tatiyapañhepi imināvupāyena yojanā kātabbā.</paragraph>
    <paragraph line="15">Aparo <pageBreak edition="Vipassana Research Institut" number="0.0148" /> nayo – yadi taññeva anāgataṃ taṃ paccuppannaṃ, anāgatassa paccuppanne vutto hotibhāvo, paccuppannassa ca anāgate vutto hutvābhāvo āpajjati. Evaṃ sante anāgatampi hutvāhoti nāma. Paccuppannampi hutvāhotiyeva nāma. Tena taṃ pucchāma – ‘‘kiṃ te etesu ekekaṃ hutvā hoti hutvā hotī’’ti? Itaro – ‘‘taññeva anāgataṃ taṃ paccuppanna’’nti pañhe paṭikkhittanayeneva paṭikkhipitvā puna puṭṭho dutiye pañhe paṭiññātanayeneva paṭijānāti. Atha naṃ sakavādī ‘‘taññeva anāgataṃ taṃ paccuppanna’’nti pañhāvasena tesu ekekaṃ hutvā hoti hutvā hotīti paṭijānantaṃ purimaṃ paṭikkhittapañhaṃ parivattitvā pucchanto <bold>na hutvā na hoti na hutvā na hotī</bold>ti pucchati. Tassattho – nanu ‘‘tayā taññeva anāgataṃ taṃ paccuppanna’’nti vutte paṭhamapañhaṃ paṭikkhipantena anāgatassa hotibhāvo paccuppannassa ca hutvābhāvo paṭikkhittoti. Tena anāgataṃ na hoti nāma, paccuppannaṃ na hutvā nāma.</paragraph>
    <paragraph line="16">Dutiyapañhe <pageBreak edition="Myanmar" number="0.0153" /> ca taññeva anāgataṃ taṃ paccuppannanti paṭiññātaṃ. Evaṃ sante anāgatampi na hutvā na hoti nāma. Paccuppannampi na hutvā na hotiyeva nāma. Tena taṃ pucchāma – ‘‘kiṃ te etesu ekekaṃ na hutvā na hoti na hutvā na hotī’’ti? Paravādī sabbato andhakārena pariyonaddho viya tesaṃ nahutvānahotibhāvaṃ apassanto <bold>na heva</bold>nti paṭikkhipati.</paragraph>
    <paragraph line="17">Dutiyavārepi yadi taññeva <pageBreak edition="Pali Text Society" number="0.0048" /> paccuppannaṃ taṃ atītaṃ, paccuppannassa atīte vutto hotibhāvo, atītassa ca paccuppanne vutto hutvābhāvo āpajjati, evaṃ sante paccuppannampi hutvāhoti nāma, atītampi hutvāhotiyeva nāma. Tena taṃ pucchāma – ‘‘kiṃ te etesu ekekaṃ hutvā hoti hutvā hotī’’ti? Itaro taññeva paccuppannaṃ taṃ atītantipañhe paṭikkhittanayeneva paṭikkhipitvā puna puṭṭho dutiyapañhe paṭiññātanayeneva paṭijānāti. Atha naṃ sakavādī ‘‘taññeva paccuppannaṃ taṃ atīta’’nti pañhāvasena tesu ekekaṃ hutvā hoti hutvā hotīti paṭijānantaṃ purimaṃ paṭikkhittapañhaṃ parivattitvā pucchanto <bold>na hutvā na hoti na hutvā na hotī</bold>ti pucchati. Tassattho – nanu tayā taññeva paccuppannaṃ taṃ atītanti vutte paṭhamapañhaṃ paṭikkhipantena paccuppannassa hotibhāvo, atītassa ca hutvābhāvo paṭikkhittoti. Tena paccuppannaṃ nahoti nāma. Atītaṃ nahutvā nāma.</paragraph>
    <paragraph line="18">Dutiyapañhe ca te ‘‘taññeva paccuppannaṃ taṃ atīta’’nti paṭiññātaṃ. Evaṃ sante paccuppannampi <pageBreak edition="Vipassana Research Institut" number="0.0149" /> na hutvā na hoti nāma, atītampi na hutvā na hotiyeva nāma. Tena taṃ pucchāma – ‘‘kiṃ te etesu ekekaṃ na hutvā na hoti, na hutvā na hotī’’ti. Paravādī sabbato andhakārena pariyonaddho viya tesaṃ nahutvānahotibhāvaṃ apassanto <bold>na heva</bold>nti paṭikkhipati.</paragraph>
    <paragraph line="19">Tatiyavārepi yadi taññeva anāgataṃ taṃ paccuppannaṃ taṃ atītaṃ; anāgatapaccuppannānaṃ paccuppannātītesu vutto hotibhāvo, paccuppannātītānañca anāgatapaccuppannesu vutto hutvābhāvo āpajjati. Evaṃ sante anāgatampi hutvāhoti nāma. Paccuppannampi atītampi hutvā hotiyeva nāma. Tena taṃ pucchāma – ‘‘kiṃ te tīsupi etesu ekekaṃ hutvā hoti <pageBreak edition="Myanmar" number="0.0154" /> hutvā hotī’’ti? Itaro ‘‘taññeva anāgataṃ, taṃ paccuppannaṃ, taṃ atīta’’ntipañhe paṭikkhittanayeneva paṭikkhipitvā puna puṭṭho dutiyapañhe paṭiññātanayeneva paṭijānāti. Atha naṃ sakavādī ‘‘taññeva anāgataṃ, taṃ paccuppannaṃ, taṃ atīta’’nti pañhāvasena tesu ekekaṃ hutvā hoti, hutvā hotīti paṭijānantaṃ purimaṃ paṭikkhittapañhaṃ parivattitvā pucchanto <bold>na hutvā na hoti na hutvā na hotī</bold>ti pucchati. Tassattho <pageBreak edition="Pali Text Society" number="0.0049" /> – nanu tayā taññeva anāgataṃ, taṃ paccuppannaṃ, taṃ atītanti vutte paṭhamapañhaṃ paṭikkhipantena anāgatapaccuppannānaṃ hotibhāvo; paccuppannātītānañca hutvābhāvo paṭikkhittoti? Tena anāgataṃ paccuppannañca na hoti nāma. Paccuppannañca atītañca na hutvā nāma.</paragraph>
    <paragraph line="20">Dutiyapañhe ca te ‘‘taññeva anāgataṃ, taṃ paccuppannaṃ, taṃ atīta’’nti paṭiññātaṃ. Evaṃ sante anāgatampi na hutvā na hoti nāma, paccuppannampi atītampi na hutvā na hotiyeva nāma. Tena taṃ pucchāma – ‘‘kiṃ te etesu ekekaṃ na hutvā na hoti na hutvā na hotī’’ti? Paravādī sabbato andhakārena pariyonaddho viya tesaṃ na hutvā na hotibhāvaṃ apassanto <bold>na heva</bold>nti paṭikkhipatīti. Niggahādīni panettha heṭṭhā vuttanayeneva yojetabbāni.</paragraph>
    <centered line="21">Vacanasodhanavaṇṇanā niṭṭhitā.</centered>
    <subhead line="22">Atītacakkhurūpādikathāvaṇṇanā</subhead>
    <paragraph line="23" number="289"><bold>Atītaṃ</bold><pageBreak edition="Vipassana Research Institut" number="0.0150" /><bold>cakkhu atthī</bold>tiādīsupi cakkhādibhāvāvijahaneneva atthitaṃ paṭijānāti. <bold>Passatī</bold>tiādīni puṭṭho pana tesaṃ viññāṇānaṃ kiccābhāvavasena paṭikkhipati.</paragraph>
    <subhead line="24">Atītañāṇādikathāvaṇṇanā</subhead>
    <paragraph line="25" number="290"> Tena ñāṇena ñāṇakaraṇīyaṃ <bold>karotī</bold>ti pañhe tassa ñāṇassa niruddhattā kiccabhāvamassa apassanto paṭikkhipati. Puna puṭṭho atītārammaṇaṃ paccuppannaṃ ñāṇaṃ atītānaṃ dhammānaṃ jānanato atītaṃ ñāṇanti <pageBreak edition="Myanmar" number="0.0155" /> lesena paccuppannameva ‘‘atītaṃ ñāṇa’’nti katvā tena ñāṇena ñāṇakaraṇīyassa atthitāya paṭijānāti. Athassa sakavādī lesokāsaṃ adatvā <bold>tena ñāṇena dukkhaṃ parijānātī</bold>tiādimāha. Itaro atītārammaṇeneva ñāṇena imesaṃ catunnaṃ kiccānaṃ abhāvā <pageBreak edition="Pali Text Society" number="0.0050" /> paṭikkhipati. Anāgatapañhepi eseva nayo. Paccuppannapañho ceva saṃsandanapañho ca uttānatthāyeva.</paragraph>
    <subhead line="26">Arahantādikathāvaṇṇanā</subhead>
    <paragraph line="27" number="291"><bold>Arahato atīto rāgo atthī</bold>tiādīsupi rāgādibhāvāvijahanto evaṃ paṭijānāti. <bold>Sarāgo</bold>tiādīsu suttavirodhabhayena ceva yuttivirodhabhayena ca paṭikkhipati.</paragraph>
    <subhead line="28">Padasodhanakathāvaṇṇanā</subhead>
    <paragraph line="29" number="295"> Evaṃ sabbampi pāḷianusāreneva viditvā parato <bold>atthi siyā atītaṃ, siyā nvātīta</bold>nti ettha evamattho veditabbo. Yaṃ atītameva atthi, taṃ atītaṃ. Yaṃ paccuppannānāgataṃ atthi, taṃ no atthi, taṃ no atītaṃ. <bold>Tenātītaṃ nvātītaṃ, nvātītaṃ atīta</bold>nti tena kāraṇena atītaṃ no atītaṃ, no atītaṃ atītanti. Anāgatapaccuppannapucchāsupi eseva nayo.</paragraph>
    <subhead line="30">Suttasādhanavaṇṇanā</subhead>
    <paragraph line="31" number="296"><bold>Na</bold><pageBreak edition="Vipassana Research Institut" number="0.0151" /><bold>vattabbaṃ ‘‘atītaṃ atthi anāgataṃ atthī’’</bold>ti suttasādhanāya pucchā paravādissa, paṭiññā sakavādissa. Puna attano laddhiṃ nissāya <bold>yaṃkiñci, bhikkhave, rūpa</bold>nti anuyogo paravādisseva. Dutiyanaye pucchā sakavādissa, paṭiññā itarassa. Evaṃ sabbattha pucchā ca paṭiññā ca veditabbā. Yaṃ panetaṃ paravādinā anāgatassa atthibhāvasādhanatthaṃ ‘‘nanu vuttaṃ bhagavatā kabaḷīkāre, ce, bhikkhave’’ti suttassa pariyosāne <bold>atthi tattha āyatiṃ punabbhavābhinibbattī</bold>tiādi dassitaṃ na taṃ anāgatassa atthibhāvasādhakaṃ <pageBreak edition="Myanmar" number="0.0156" />. Tañhi hetūnaṃ pariniṭṭhitattā avassaṃ bhāvitaṃ sandhāya tattha vuttaṃ. Ayaṃ suttādhippāyo. Sesaṃ sabbattha uttānatthamevāti.</paragraph>
    <centered line="32">Sabbamatthītikathāvaṇṇanā niṭṭhitā.</centered>
  </content>
</document>