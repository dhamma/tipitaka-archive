<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh01a.att6.xml</normativeSource>
    <archivePath>roman/atthakatha/abhidhammapitaka (atthakatha)/dhammasangani-atthakatha/3. nikkhepakando.xml</archivePath>
    <baseFileName>3. nikkhepakando</baseFileName>
    <titlePath>3. Nikkhepakaṇḍo - Dhammasaṅgaṇi-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">3. Nikkhepakaṇḍo</chapter>
    <title line="2">Tikanikkhepakathā</title>
    <paragraph line="3" number="985"> Ettāvatā <pageBreak edition="M" number="0.0379" /><pageBreak edition="V" number="0.0374" /> kusalattiko sabbesaṃ kusalādidhammānaṃ padabhājananayena vitthārito hoti. Yasmā pana yvāyaṃ kusalattikassa vibhajananayo vutto, sesatikadukānampi eseva vibhajananayo hoti – yathā hi ettha, evaṃ ‘katame dhammā sukhāya vedanāya sampayuttā? Yasmiṃ samaye kāmāvacaraṃ kusalaṃ cittaṃ uppannaṃ hoti somanassasahagataṃ ñāṇasampayuttaṃ rūpārammaṇaṃ vā…pe… <pageBreak edition="P" number="0.0344" /> ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākhandhaṃ, ime dhammā sukhāya vedanāya sampayuttā’tiādinā anukkamena sabbatikadukesu sakkā paṇḍitehi vibhājananayaṃ sallakkhetuṃ – tasmā taṃ vitthāradesanaṃ nikkhipitvā, aññena nātisaṅkhepanātivitthāranayena sabbatikadukadhammavibhāgaṃ dassetuṃ <bold>katame dhammā kusalā</bold>ti nikkhepakaṇḍaṃ āraddhaṃ. Cittuppādakaṇḍañhi vitthāradesanā, aṭṭhakathākaṇḍaṃ saṅkhepadesanā. Idaṃ pana nikkhepakaṇḍaṃ cittuppādakaṇḍaṃ upādāya saṅkhepo, aṭṭhakathākaṇḍaṃ upādāya vitthāroti saṅkhittavitthāradhātukaṃ hoti. Tayidaṃ, vitthāradesanaṃ nikkhipitvā desitattāpi, heṭṭhā vuttakāraṇavasenāpi, nikkhepakaṇḍaṃ nāmāti veditabbaṃ. Vuttañhetaṃ –</paragraph>
    <gatha1 line="4">Mūlato khandhato cāpi, dvārato cāpi bhūmito;</gatha1>
    <gatha2 line="5">Atthato dhammato cāpi, nāmato cāpi liṅgato;</gatha2>
    <gathalast line="6">Nikkhipitvā desitattā, nikkhepoti pavuccatīti.</gathalast>
    <paragraph line="7">Idañhi <bold>tīṇi kusalamūlānī</bold>tiādinā nayena mūlato nikkhipitvā desitaṃ. Taṃsampayutto vedanākkhandhoti <pageBreak edition="V" number="0.0375" /> khandhato. Taṃsamuṭṭhānaṃ kāyakammanti dvārato. Kāyadvārappavattañhi kammaṃ kāyakammanti vuccati. Sukhabhūmiyaṃ, kāmāvacareti bhūmito nikkhipitvā desitaṃ. Tattha tattha atthadhammanāmaliṅgānaṃ vasena desitattā atthādīhi nikkhipitvā desitaṃ nāmāti veditabbaṃ.</paragraph>
    <paragraph line="8">Tattha <pageBreak edition="M" number="0.0380" /> kusalapadaniddese tāva <bold>tīṇī</bold>ti gaṇanaparicchedo. Kusalāni ca tāni mūlāni ca, kusalānaṃ vā dhammānaṃ hetupaccayapabhavajanakasamuṭṭhānanibbattakaṭṭhena mūlānīti <bold>kusalamūlāni</bold>. Evaṃ atthavasena dassetvā idāni nāmavasena dassetuṃ <bold>alobho adoso amoho</bold>ti āha. Ettāvatā yasmā mūlena muttaṃ kusalaṃ nāma natthi, tasmā catubhūmakakusalaṃ tīhi mūlehi pariyādiyitvā dassesi dhammarājā. <bold>Taṃsampayutto</bold>ti <pageBreak edition="P" number="0.0345" /> tehi alobhādīhi sampayutto. Tattha alobhena sampayutte saṅkhārakkhandhe, adosāmohāpi alobhena sampayuttasaṅkhārakkhandhagaṇanaṃyeva gacchanti. Sesadvayavasena sampayogepi eseva nayo. Iti catubhūmakakusalaṃ puna taṃsampayuttakacatukkhandhavasena pariyādiyitvā dassesi dhammarājā. <bold>Taṃsamuṭṭhāna</bold>nti tehi alobhādīhi samuṭṭhitaṃ. Imināpi nayena tadeva catubhūmikakusalaṃ tiṇṇaṃ kammadvārānaṃ vasena pariyādiyitvā dassesi dhammarājā. Evaṃ tāva kusalaṃ tīsu ṭhānesu pariyādiyitvā dassitaṃ.</paragraph>
    <paragraph line="9" number="986"> Akusalepi eseva nayo. Dvādasannañhi akusalacittānaṃ ekampi mūlena muttaṃ nāma natthīti mūlena pariyādiyitvā dassesi dhammarājā. Taṃsampayuttacatukkhandhato ca uddhaṃ akusalaṃ nāma natthīti tāneva dvādasa akusalacittāni catukkhandhavasena pariyādiyitvā dassesi. Dhammarājā kāyakammādivasena pana nesaṃ pavattisabbhāvato kammadvāravasena pariyādiyitvā dassesi dhammarājā. Yaṃ panettha <bold>tadekaṭṭhā ca kilesā</bold>tiādi vuttaṃ, tattha ekasmiṃ citte puggale vā ṭhitanti <bold>‘ekaṭṭhaṃ’</bold>. Tattha ekasmiṃ citte ṭhitaṃ sahajekaṭṭhaṃ nāma hoti. Ekasmiṃ puggale ṭhitaṃ pahānekaṭṭhaṃ nāma. Tena lobhādinā aññena vā tattha tattha niddiṭṭhena saha ekasmiṃ ṭhitanti <bold>tadekaṭṭhaṃ</bold>. Tattha ‘katame dhammā saṃkiliṭṭhasaṃkilesikā? Tīṇi akusalamūlāni – lobho doso moho, tadekaṭṭhā ca kilesā’ti saṃkiliṭṭhattike; ‘katame dhammā hīnā? Tīṇi akusalamūlāni – lobho doso moho, tadekaṭṭhā ca kilesā’ti hīnattike ‘katame dhammā akusalā? Tīṇi akusalamūlāni – lobho doso moho, tadekaṭṭhā ca kilesā’ti imasmiṃ <pageBreak edition="P" number="0.0346" /> kusalattike; ‘katame <pageBreak edition="M" number="0.0381" /> dhammā saṃkiliṭṭhā? Tīṇi akusalamūlāni – lobho doso moho, tadekaṭṭhā ca kilesā’ti kilesagocchake ‘katame dhammā saraṇā? Tīṇi akusalamūlāni <pageBreak edition="V" number="0.0376" /> – lobho doso moho, tadekaṭṭhā ca kilesāti saraṇaduke’ti – imesu ettakesu ṭhānesu <bold>‘sahajekaṭṭhaṃ’</bold> āgataṃ.</paragraph>
    <paragraph line="10">Dassanenapahātabbattike pana ‘imāni tīṇi saṃyojanāni, tadekaṭṭhā ca kilesā’ti, dassanenapahātabbahetukattikepi ‘imāni tīṇi saṃyojanāni, tadekaṭṭhā ca kilesā’ti, puna tattheva tīṇi saṃyojanāni – sakkāyadiṭṭhi vicikicchā sīlabbataparāmāso, ime dhammā dassanenapahātabbā; tadekaṭṭho lobho doso moho, ime dhammā dassanenapahātabbahetū; tadekaṭṭhā ca kilesā taṃsampayutto vedanākhandho…pe… viññāṇakkhandho, taṃsamuṭṭhānaṃ kāyakammaṃ vacīkammaṃ manokammaṃ, ime dhammā dassanenapahātabbahetukāti; sammappadhānavibhaṅge ‘‘tattha katame pāpakā akusalā dhammā? Tīṇi akusalamūlāni – lobho doso moho, tadekaṭṭhā ca kilesā’’ti (vibha. 391) – imesu pana ettakesu ṭhānesu <bold>‘pahānekaṭṭhaṃ’</bold> āgatanti veditabbaṃ.</paragraph>
    <paragraph line="11" number="987"> Abyākatapadaniddeso uttānatthoyevāti. Imasmiṃ tike tīṇi lakkhaṇāni tisso paññattiyo kasiṇugghāṭimākāsaṃ ajaṭākāsaṃ ākiñcaññāyatanassa ārammaṇaṃ nirodhasamāpatti ca na labbhatīti vuttaṃ.</paragraph>
    <paragraph line="12" number="988"><bold>Vedanāttika</bold>niddese <bold>sukhabhūmiya</bold>nti ettha yathā tambabhūmi kaṇhabhūmīti tambakaṇhabhūmiyova vuccanti, evaṃ sukhampi sukhabhūmi nāma. Yathā ucchubhūmi sālibhūmīti ucchusālīnaṃ uppajjanaṭṭhānāni vuccanti, evaṃ sukhassa uppajjanaṭṭhānaṃ cittampi sukhabhūmi nāma. Taṃ idha adhippetaṃ. Yasmā pana sā kāmāvacare vā hoti, rūpāvacarādīsu vā, tasmāssā <pageBreak edition="P" number="0.0347" /> taṃ pabhedaṃ dassetuṃ <bold>kāmāvacare</bold>tiādi vuttaṃ. <bold>Sukhavedanaṃ ṭhapetvā</bold>ti yā sā sukhabhūmiyaṃ sukhavedanā, taṃ ṭhapetvā. <bold>Taṃsampayutto</bold>ti tāya ṭhapitāya sukhavedanāya sampayutto. Sesapadadvayepi imināva nayena attho veditabboti.</paragraph>
    <paragraph line="13">Imasmiṃ <pageBreak edition="M" number="0.0382" /> tike tisso vedanā, sabbaṃ rūpaṃ, nibbānanti idampi na labbhati. Ayañhi tiko kusalattike ca alabbhamānehi imehi ca tīhi koṭṭhāsehi muttako nāma. Ito paresu pana tikadukesu pāḷito ca atthato ca yaṃ vattabbaṃ siyā taṃ sabbaṃ padānukkamena mātikākathāyañceva kusalādīnaṃ niddese ca vuttameva. Yaṃ pana yattha visesamattaṃ tadeva vakkhāma.</paragraph>
    <paragraph line="14" number="991"> Tattha <pageBreak edition="V" number="0.0377" /><bold>vipākattike</bold> tāva kiñcāpi arūpadhammā viya rūpadhammāpi kammasamuṭṭhānā atthi, anārammaṇattā pana te kammasarikkhakā na hontīti sārammaṇā arūpadhammāva kammasarikkhakattā vipākāti vuttā, bījasarikkhakaṃ phalaṃ viya. Sālibījasmiñhi vapite aṅkurapattādīsu nikkhantesupi sāliphalanti na vuccati. Yadā pana sālisīsaṃ pakkaṃ hoti pariṇataṃ, tadā bījasarikkhako sāli eva sāliphalanti vuccati. Aṅkurapattādīni pana bījajātāni bījato nibbattānīti vuccanti, evameva rūpampi kammajanti vā upādiṇṇanti vā vattuṃ vaṭṭati.</paragraph>
    <paragraph line="15" number="994"><bold>Upādiṇṇattike</bold> kiñcāpi khīṇāsavassa khandhā ‘amhākaṃ mātulatthero amhākaṃ cūḷapitutthero’ti vadantānaṃ paresaṃ upādānassa paccayā honti, maggaphalanibbānāni pana aggahitāni aparāmaṭṭhāni anupādiṇṇāneva. Tāni hi, yathā divasaṃ santatto ayoguḷo makkhikānaṃ abhinisīdanassa paccayo na hoti, evameva tejussadattā taṇhāmānadiṭṭhivasena gahaṇassa paccayā na honti. Tena vuttaṃ – ime dhammā anupādiṇṇaanupādāniyāti.</paragraph>
    <paragraph line="16" number="998"> Asaṃkiliṭṭhaasaṃkilesikesupi eseva nayo.</paragraph>
    <paragraph line="17" number="1000"><bold>Vitakkattike</bold> vitakkasahajātena vicārena saddhiṃ kusalattike alabbhamānāva na labbhanti.</paragraph>
    <paragraph line="18" number="1003"><bold>Pītisahagatattike</bold><pageBreak edition="P" number="0.0348" /> pītiādayo attanā sahajātadhammānaṃ pītisahagatādibhāvaṃ datvā sayaṃ piṭṭhivaṭṭakā jātā. Imasmiñhi tike dve domanassasahagatacittuppādā <pageBreak edition="M" number="0.0383" /> dukkhasahagataṃ kāyaviññāṇaṃ upekkhāvedanā rūpaṃ nibbānanti – idampi na labbhati. Ayañhi tiko kusalattike ca alabbhamānehi imehi ca pañcahi koṭṭhāsehi muttako nāma.</paragraph>
    <paragraph line="19" number="1006"><bold>Dassanenapahātabbattike saññojanānī</bold>ti bandhanāni. <bold>Sakkāyadiṭṭhī</bold>ti vijjamānaṭṭhena sati khandhapañcakasaṅkhāte kāye; sayaṃ vā satī tasmiṃ kāye diṭṭhīti <bold>‘sakkāyadiṭṭhi’</bold>. Sīlena sujjhituṃ sakkā, vatena sujjhituṃ sakkā, sīlavatehi sujjhituṃ sakkāti gahitasamādānaṃ pana <bold>sīlabbataparāmāso</bold> nāma.</paragraph>
    <paragraph line="20" number="1007"><bold>Idhā</bold>ti <pageBreak edition="V" number="0.0378" /> desāpadese nipāto. Svāyaṃ katthaci lokaṃ upādāya vuccati. Yathāha – ‘‘idha tathāgato loke uppajjatī’’ti (dī. ni. 1.189). Katthaci sāsanaṃ. Yathāha – ‘‘idheva, bhikkhave, samaṇo idha dutiyo samaṇo’’ti (ma. ni. 1.139; a. ni. 4.241). Katthaci okāsaṃ. Yathāha –</paragraph>
    <gatha1 line="21">‘‘Idheva tiṭṭhamānassa, devabhūtassa me sato;</gatha1>
    <gathalast line="22">Punarāyu ca me laddho, evaṃ jānāhi mārisā’’ti. (dī. ni. 2.369);</gathalast>
    <paragraph line="23">Katthaci padapūraṇamattameva. Yathāha – ‘‘idhāhaṃ, bhikkhave, bhuttāvī assaṃ pavārito’’ti (ma. ni. 1.30). Idha pana lokaṃ upādāya vuttoti veditabbo.</paragraph>
    <paragraph line="24"><bold>Assutavā puthujjano</bold>ti ettha pana ‘āgamādhigamābhāvā ñeyyo assutavā iti’. Yassa hi khandhadhātuāyatanapaccayākārasatipaṭṭhānādīsu uggahaparipucchāvinicchayarahitattā diṭṭhipaṭisedhako neva ‘āgamo’, paṭipattiyā adhigantabbassa anadhigatattā neva ‘adhigamo’ atthi, so ‘āgamādhigamābhāvā ñeyyo assutavā iti’. Svāyaṃ –</paragraph>
    <gatha1 line="25">Puthūnaṃ jananādīhi, kāraṇehi puthujjano;</gatha1>
    <gathalast line="26">Puthujjanantogadhattā, puthuvāyaṃ jano iti. (dī. ni. aṭṭha. 1.7; ma. ni. aṭṭha. 1.2; a. ni. aṭṭha. 1.1.51; paṭi. ma. aṭṭha. 2.1.130; cūḷani. aṭṭha. 88; netti. aṭṭha. 56);</gathalast>
    <paragraph line="27">So <pageBreak edition="P" number="0.0349" /> hi puthūnaṃ nānappakārānaṃ kilesādīnaṃ jananādīhi kāraṇehi <bold>puthujjano</bold>. Yathāha – ‘‘puthu kilese janentīti puthujjanā. Puthu avihatasakkāyadiṭṭhikāti puthujjanā. Puthu satthārānaṃ mukhullokikāti puthujjanā. Puthu sabbagatīhi avuṭṭhitāti puthujjanā. Puthu nānābhisaṅkhāre abhisaṅkharontīti <pageBreak edition="M" number="0.0384" /> puthujjanā. Puthu nānāoghehi vuyhantīti puthujjanā. Puthu nānāsantāpehi santappantīti puthujjanā. Puthu nānāpariḷāhehi pariḍayhantīti puthujjanā. Puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā. Puthu <pageBreak edition="V" number="0.0379" /> pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā’’ti (mahāni. 94). Puthūnaṃ vā gaṇanapathamatītānaṃ ariyadhammaparammukhānaṃ nīcadhammasamācārānaṃ janānaṃ antogadhattāpi puthujjanā. Puthu vā ayaṃ – visuṃyeva saṅkhyaṃ gato, visaṃsaṭṭho sīlasutādiguṇayuttehi ariyehi – janotipi puthujjano. Evametehi ‘assutavā puthujjano’ti dvīhi padehi ye te –</paragraph>
    <gatha1 line="28">‘‘Duve puthujjanā vuttā, buddhenādiccabandhunā;</gatha1>
    <gathalast line="29">Andho puthujjano eko, kalyāṇeko puthujjano’’ti. (dī. ni. aṭṭha. 1.7; a. ni. aṭṭha. 1.1.51; paṭi. ma. aṭṭha. 2.1.130; cūḷani. aṭṭha. 88);</gathalast>
    <paragraph line="30">Dve puthujjanā vuttā, tesu andhaputhujjano vutto hotīti veditabbo.</paragraph>
    <paragraph line="31"><bold>Ariyānaṃ adassāvī</bold>tiādīsu <bold>ariyā</bold>ti ārakattā kilesehi, anaye na iriyanato, aye iriyanato, sadevakena lokena ca araṇīyato buddhā ca paccekabuddhā ca buddhasāvakā ca vuccanti. Buddhā eva vā idha ariyā. Yathāha – ‘‘sadevake, bhikkhave, loke…pe… tathāgato ariyoti vuccatī’’ti (saṃ. ni. 5.1098).</paragraph>
    <paragraph line="32"><bold>Sappurisā</bold>ti ettha pana paccekabuddhā tathāgatasāvakā ca sappurisāti veditabbā. Te hi lokuttaraguṇayogena sobhanā purisāti <bold>sappurisā</bold>. Sabbeva <pageBreak edition="P" number="0.0350" /> vā ete dvedhāpi vuttā. Buddhāpi hi ariyā ca sappurisā ca paccekabuddhā buddhasāvakāpi. Yathāha –</paragraph>
    <gatha1 line="33">‘‘Yo ve kataññū katavedi dhīro,</gatha1>
    <gatha2 line="34">Kalyāṇamitto daḷhabhatti ca hoti;</gatha2>
    <gatha3 line="35">Dukhitassa sakkacca karoti kiccaṃ,</gatha3>
    <gathalast line="36">Tathāvidhaṃ sappurisaṃ vadantī’’ti. (jā. 2.17.78);</gathalast>
    <paragraph line="37">‘Kalyāṇamitto <pageBreak edition="M" number="0.0385" /> daḷhabhatti ca hotī’ti ettāvatā hi buddhasāvako vutto. Kataññutādīhi <pageBreak edition="V" number="0.0380" /> paccekabuddhā buddhāti. Idāni yo tesaṃ ariyānaṃ adassanasīlo, na ca dassane sādhukārī, so <bold>ariyānaṃ adassāvī</bold>ti veditabbo. So cakkhunā adassāvī ñāṇena adassāvīti duvidho. Tesu ñāṇena adassāvī idha adhippeto. Maṃsacakkhunā hi dibbacakkhunā vā ariyā diṭṭhāpi adiṭṭhāva honti, tesaṃ cakkhūnaṃ vaṇṇamattaggahaṇato, na ariyabhāvagocarato. Soṇasiṅgālādayopi cakkhunā ariye passanti, na ca te ariyānaṃ dassāvino.</paragraph>
    <paragraph line="38">Tatridaṃ vatthu – cittalapabbatavāsino kira khīṇāsavattherassa upaṭṭhāko vuḍḍhapabbajito ekadivasaṃ therena saddhiṃ piṇḍāya caritvā therassa pattacīvaraṃ gahetvā piṭṭhito āgacchanto theraṃ pucchi – ‘ariyā nāma bhante kīdisā’ti? Thero āha – ‘idhekacco mahallako ariyānaṃ pattacīvaraṃ gahetvā vattapaṭipattiṃ katvā saha carantopi neva ariye jānāti, evaṃdujjānāvuso, ariyā’ti. Evaṃ vuttepi so neva aññāsi. Tasmā na cakkhunā dassanaṃ ‘dassanaṃ’, ñāṇadassanameva ‘dassanaṃ’. Yathāha – ‘‘kiṃ te vakkali iminā pūtikāyena diṭṭhena? Yo kho, vakkali, dhammaṃ passati, so maṃ passatī’’ti (saṃ. ni. 3.87). Tasmā cakkhunā passantopi, ñāṇena ariyehi diṭṭhaṃ aniccādilakkhaṇaṃ apassanto, ariyādhigatañca dhammaṃ anadhigacchanto, ariyakaradhammānaṃ ariyabhāvassa ca adiṭṭhattā, ‘ariyānaṃ adassāvī’ti veditabbo.</paragraph>
    <paragraph line="39"><bold>Ariyadhammassa</bold><pageBreak edition="P" number="0.0351" /><bold>akovido</bold>ti satipaṭṭhānādibhede ariyadhamme akusalo. <bold>Ariyadhamme avinīto</bold>ti, ettha pana</paragraph>
    <gatha1 line="40">Duvidho vinayo nāma, ekamekettha pañcadhā;</gatha1>
    <gathalast line="41">Abhāvato tassa ayaṃ, avinītoti vuccati.</gathalast>
    <paragraph line="42">Ayañhi saṃvaravinayo pahānavinayoti duvidho vinayo. Ettha ca duvidhepi vinaye ekameko vinayo pañcadhā bhijjati. <bold>Saṃvaravinayo</bold>pi hi sīlasaṃvaro satisaṃvaro ñāṇasaṃvaro khantisaṃvaro vīriyasaṃvaroti pañcavidho. <bold>Pahānavinayo</bold>pi tadaṅgapahānaṃ vikkhambhanapahānaṃ samucchedapahānaṃ paṭippassaddhipahānaṃ nissaraṇapahānanti pañcavidho.</paragraph>
    <paragraph line="43">Tattha <pageBreak edition="M" number="0.0386" /><pageBreak edition="V" number="0.0381" /> ‘‘iminā pātimokkhasaṃvarena upeto hoti samupeto’’ti (vibha. 511) ayaṃ <bold>sīlasaṃvaro</bold>. ‘‘Rakkhati cakkhundriyaṃ, cakkhundriye saṃvaraṃ āpajjatī’’ti (dī. ni. 1.213; ma. ni. 1.295; saṃ. ni. 4.239; a. ni. 3.16) ayaṃ <bold>satisaṃvaro</bold>.</paragraph>
    <gatha1 line="44">‘‘Yāni sotāni lokasmiṃ, (ajitāti bhagavā)</gatha1>
    <gatha2 line="45">Sati tesaṃ nivāraṇaṃ;</gatha2>
    <gatha3 line="46">Sotānaṃ saṃvaraṃ brūmi,</gatha3>
    <gathalast line="47">Paññāyete pidhīyare’’ti. (su. ni. 1041) –</gathalast>
    <paragraph line="48">Ayaṃ <bold>ñāṇasaṃvaro</bold> nāma. ‘‘Khamo hoti sītassa uṇhassā’’ti (ma. ni. 1.24; a. ni. 4.114; 6.58) ayaṃ <bold>khantisaṃvaro</bold>. ‘‘Uppannaṃ kāmavitakkaṃ nādhivāsetī’’ti (ma. ni. 1.26; a. ni. 4.114; 6.58) ayaṃ <bold>vīriyasaṃvaro</bold>. Sabbopi cāyaṃ saṃvaro yathāsakaṃ saṃvaritabbānaṃ vinetabbānañca kāyaduccaritādīnaṃ saṃvaraṇato saṃvaro, vinayanato vinayoti vuccati. Evaṃ tāva ‘saṃvaravinayo’ pañcadhā bhijjatīti veditabbo.</paragraph>
    <paragraph line="49">Tathā yaṃ nāmarūpaparicchedādīsu vipassanāñāṇesu paṭipakkhabhāvato, dīpālokeneva tamassa, tena tena vipassanāñāṇena tassa tassa anatthassa pahānaṃ, seyyathidaṃ – nāmarūpavavatthānena sakkāyadiṭṭhiyā, paccayapariggahena <pageBreak edition="P" number="0.0352" /> ahetuvisamahetudiṭṭhīnaṃ, tasseva aparabhāgena kaṅkhāvitaraṇena kathaṃkathibhāvassa, kalāpasammasanena ‘ahaṃ mamā’ti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena assādasaññāya, nibbidānupassanāya abhiratisaññāya, muccitukamyatāñāṇena amuccitukāmatāya, upekkhāñāṇena anupekkhāya, anulomena dhammaṭṭhitiyaṃ nibbāne ca paṭilomabhāvassa, gotrabhunā saṅkhāranimittaggāhassa pahānaṃ, etaṃ ‘tadaṅgapahānaṃ’ nāma.</paragraph>
    <paragraph line="50">Yaṃ pana upacārappanābhedena samādhinā pavattibhāvanivāraṇato, ghaṭappahāreneva udakapiṭṭhe sevālassa, tesaṃ tesaṃ nīvaraṇādidhammānaṃ pahānaṃ, etaṃ <bold>‘vikkhambhanapahānaṃ’</bold> nāma. ‘‘Yaṃ catunnaṃ ariyamaggānaṃ bhāvitattā taṃtaṃmaggavato <pageBreak edition="M" number="0.0387" /> attano attano santāne diṭṭhigatānaṃ pahānāyā’’tiādinā <pageBreak edition="V" number="0.0382" /> (dha. sa. 277) nayena vuttassa samudayapakkhikassa kilesagaṇassa accantaṃ appavattibhāvena pahānaṃ, idaṃ <bold>‘samucchedapahānaṃ’</bold> nāma. Yaṃ pana phalakkhaṇe paṭippassaddhattaṃ kilesānaṃ, etaṃ <bold>‘paṭippassaddhipahānaṃ’</bold> nāma. Yaṃ sabbasaṅkhatanissaṭattā pahīnasabbasaṅkhataṃ nibbānaṃ, etaṃ <bold>‘nissaraṇapahānaṃ’</bold> nāma. Sabbampi cetaṃ pahānaṃ yasmā cāgaṭṭhena pahānaṃ, vinayanaṭṭhena vinayo, tasmā ‘pahānavinayo’ti vuccati. Taṃtaṃpahānavato vā tassa tassa vinayassa sambhavatopetaṃ pahānavinayoti vuccati. Evaṃ pahānavinayopi pañcadhā bhijjatīti veditabbo.</paragraph>
    <paragraph line="51">Evamayaṃ saṅkhepato duvidho, bhedato ca dasavidho vinayo, bhinnasaṃvarattā, pahātabbassa ca appahīnattā, yasmā etassa assutavato puthujjanassa natthi, tasmā abhāvato tassa, ayaṃ ‘avinīto’ti vuccatīti. Esa <pageBreak edition="P" number="0.0353" /> nayo <bold>sappurisānaṃ adassāvī sappurisadhammassa akovido sappurisadhamme avinīto</bold>ti etthāpi. Ninnānākaraṇañhetaṃ atthato. Yathāha – ‘‘yeva te ariyā teva te sappurisā, yeva te sappurisā teva te ariyā. Yo eva so ariyānaṃ dhammo so eva so sappurisānaṃ dhammo, yo eva so sappurisānaṃ dhammo so eva so ariyānaṃ dhammo. Yeva te ariyavinayā teva te sappurisavinayā, yeva te sappurisavinayā teva te ariyavinayā. Ariyeti vā sappuriseti vā, ariyadhammeti vā sappurisadhammeti vā, ariyavinayeti vā sappurisavinayeti vā, esese eke ekaṭṭhe same samabhāge tajjāte taññevā’’ti.</paragraph>
    <paragraph line="52"><bold>Rūpaṃ attato samanupassatī</bold>ti idhekacco rūpaṃ attato samanupassati – ‘yaṃ rūpaṃ so ahaṃ, yo ahaṃ taṃ rūpa’nti rūpañca attānañca advayaṃ samanupassati. ‘‘Seyyathāpi nāma telappadīpassa jhāyato yā acci so vaṇṇo, yo vaṇṇo sā accīti acciñca vaṇṇañca advayaṃ samanupassati,’’ evameva idhekacco rūpaṃ attato samanupassatīti evaṃ rūpaṃ attāti diṭṭhipassanāya passati. <bold>Rūpavantaṃ vā attāna</bold>nti ‘arūpaṃ attā’ti gahetvā, chāyāvantaṃ rukkhaṃ viya, taṃ rūpavantaṃ samanupassati. <bold>Attani vā rūpa</bold>nti ‘arūpameva attā’ti gahetvā, pupphamhi gandhaṃ viya, attani rūpaṃ samanupassati. <bold>Rūpasmiṃ</bold><pageBreak edition="M" number="0.0388" /><bold>vā attāna</bold>nti ‘arūpameva attā’ti gahetvā, karaṇḍake maṇiṃ viya, attānaṃ rūpasmiṃ samanupassati. Vedanādīsupi eseva nayo.</paragraph>
    <paragraph line="53">Tattha <pageBreak edition="V" number="0.0383" /> ‘rūpaṃ attato samanupassatī’ti suddharūpameva attāti kathitaṃ. ‘Rūpavantaṃ vā attānaṃ, attani vā rūpaṃ, rūpasmiṃ vā attānaṃ; vedanaṃ attato samanupassati… saññaṃ… saṅkhāre… viññāṇaṃ attato samanupassatī’ti imesu sattasu ṭhānesu ‘arūpaṃ attā’ti kathitaṃ. Vedanāvantaṃ <pageBreak edition="P" number="0.0354" /> vā attānaṃ, attani vā vedanaṃ, vedanāya vā attānanti evaṃ catūsu khandhesu tiṇṇaṃ tiṇṇaṃ vasena dvādasasu ṭhānesu ‘rūpārūpamissako attā’ kathito. Tattha ‘rūpaṃ attato samanupassati vedanaṃ… saññaṃ… saṅkhāre… viññāṇaṃ attato samanupassatī’ti imesu pañcasu ṭhānesu ucchedadiṭṭhi kathitā. Avasesesu sassatadiṭṭhi. Evamettha pannarasa bhavadiṭṭhiyo pañca vibhavadiṭṭhiyo honti. Tā sabbāpi maggāvaraṇā, na saggāvaraṇā, paṭhamamaggavajjhāti veditabbā.</paragraph>
    <paragraph line="54" number="1008"><bold>Satthari kaṅkhatī</bold>ti satthu sarīre vā guṇe vā ubhayattha vā kaṅkhati. Sarīre kaṅkhamāno ‘dvattiṃsavaralakkhaṇapaṭimaṇḍitaṃ nāma sarīraṃ atthi nu kho natthī’ti kaṅkhati. Guṇe kaṅkhamāno ‘atītānāgatapaccuppannajānanasamatthaṃ sabbaññutañāṇaṃ atthi nu kho natthī’ti kaṅkhati. Ubhayattha kaṅkhamāno ‘asītianubyañjanabyāmappabhānurañjitāya sarīranipphattiyā samannāgato sabbañeyyajānanasamatthaṃ sabbaññutaññāṇaṃ paṭivijjhitvā ṭhito lokatārako buddho nāma atthi nu kho natthī’ti kaṅkhati. Ayañhissa attabhāve guṇe vā kaṅkhanato ubhayattha kaṅkhati nāma. <bold>Vicikicchatī</bold>ti ārammaṇaṃ nicchetuṃ asakkonto kicchati kilamati. <bold>Nādhimuccatī</bold>ti tattheva adhimokkhaṃ na labhati. <bold>Na sampasīdatī</bold>ti cittaṃ anāvilaṃ katvā pasīdituṃ na sakkoti, guṇesu nappasīdati.</paragraph>
    <paragraph line="55"><bold>Dhamme kaṅkhatī</bold>tiādīsu pana ‘kilese pajahantā cattāro ariyamaggā, paṭippassaddhakilesāni cattāri sāmaññaphalāni, maggaphalānaṃ ārammaṇapaccayabhūtaṃ amataṃ mahānibbānaṃ nāma atthi nu kho natthī’ti kaṅkhantopi ‘ayaṃ dhammo niyyāniko nu kho aniyyāniko’ti kaṅkhantopi <bold>dhamme kaṅkhati</bold><pageBreak edition="M" number="0.0389" /> nāma. ‘Cattāro <pageBreak edition="P" number="0.0355" /> maggaṭṭhakā cattāro phalaṭṭhakāti idaṃ saṅgharatanaṃ atthi nu kho natthī’ti kaṅkhantopi, ‘ayaṃ saṅgho suppaṭipanno nu kho duppaṭipanno’ti kaṅkhantopi, ‘etasmiṃ saṅgharatane dinnassa vipākaphalaṃ atthi nu kho natthī’ti kaṅkhantopi <bold>saṅghe kaṅkhati</bold> nāma. ‘Tisso pana sikkhā atthi nu kho natthī’ti kaṅkhantopi, ‘tisso sikkhā sikkhitapaccayena ānisaṃso atthi nu kho natthī’ti kaṅkhantopi <bold>sikkhāya kaṅkhati</bold> nāma.</paragraph>
    <paragraph line="56">Pubbanto <pageBreak edition="V" number="0.0384" /> vuccati atītāni khandhadhātāyatanāni. Aparanto anāgatāni. Tattha atītesu khandhādīsu ‘atītāni nu kho, na nu kho’ti kaṅkhanto <bold>pubbante kaṅkha</bold>ti nāma. Anāgatesu ‘anāgatāni nu kho, na nu kho’ti kaṅkhanto <bold>aparante kaṅkhati</bold> nāma. Ubhayattha kaṅkhanto <bold>pubbantāparante kaṅkhati</bold> nāma. ‘Dvādasapadikaṃ paccayavaṭṭaṃ atthi nu kho natthī’ti kaṅkhanto <bold>idappaccayatāpaṭiccasamuppannesu dhammesu kaṅkhati</bold> nāma. Tatrāyaṃ vacanattho – imesaṃ jarāmaraṇādīnaṃ paccayā ‘idappaccayā’. Idappaccayānaṃ bhāvo ‘idappaccayatā’. Idappaccayā eva vā ‘idappaccayatā’; jātiādīnametaṃ adhivacanaṃ. Jātiādīsu taṃ taṃ paṭicca āgamma samuppannāti ‘paṭiccasamuppannā’. Idaṃ vuttaṃ hoti – idappaccayatāya ca paṭiccasamuppannesu ca dhammesu kaṅkhatīti.</paragraph>
    <paragraph line="57" number="1009"><bold>Sīlenā</bold>ti gosīlādinā. <bold>Vatenā</bold>ti govatādināva. <bold>Sīlabbatenā</bold>ti tadubhayena. <bold>Suddhī</bold>ti kilesasuddhi; paramatthasuddhibhūtaṃ vā nibbānameva. <bold>Tadekaṭṭhā</bold>ti idha pahānekaṭṭhaṃ dhuraṃ. Imissā ca pāḷiyā diṭṭhikileso vicikicchākilesoti dveyeva āgatā. Lobho doso moho māno thinaṃ uddhaccaṃ ahirikaṃ anottappanti ime pana aṭṭha anāgatā. Āharitvā pana dīpetabbā. Ettha hi diṭṭhivicikicchāsu pahīyamānāsu apāyagamanīyo lobho doso moho māno thinaṃ uddhaccaṃ ahirikaṃ anottappanti sabbepime pahānekaṭṭhā hutvā pahīyanti. Sahajekaṭṭhaṃ pana āharitvā dīpetabbaṃ. Sotāpattimaggena hi <pageBreak edition="P" number="0.0356" /> cattāri diṭṭhisahagatāni vicikicchāsahagatañcāti pañca cittāni pahīyanti. Tattha dvīsu asaṅkhārikadiṭṭhicittesu pahīyantesu tehi sahajāto lobho moho uddhaccaṃ ahirikaṃ anottappanti ime kilesā sahajekaṭṭhavasena pahīyanti. Sesadiṭṭhikileso ca vicikicchākileso ca pahānekaṭṭhavasena pahīyanti. Diṭṭhigatasampayuttasasaṅkhārikacittesupi pahīyantesu tehi sahajāto lobho moho <pageBreak edition="M" number="0.0390" /> thinaṃ uddhaccaṃ ahirikaṃ anottappanti ime kilesā sahajekaṭṭhavasena pahīyanti. Sesadiṭṭhikileso ca vicikicchākileso ca pahānekaṭṭhavasena pahīyanti. Evaṃ pahānekaṭṭhasmiṃyeva sahajekaṭṭhaṃ labbhatīti idaṃ sahajekaṭṭhaṃ āharitvā dīpayiṃsu.</paragraph>
    <paragraph line="58"><bold>Taṃsampayutto</bold>ti tehi tadekaṭṭhehi aṭṭhahi kilesehi sampayutto. Vinibbhogaṃ vā katvā tena lobhena tena dosenāti evaṃ ekekena sampayuttatā dīpetabbā. Tattha lobhe gahite, moho māno thinaṃ uddhaccaṃ ahirikaṃ anottappanti ayaṃ saṅkhārakkhandhe kilesagaṇo lobhasampayutto nāma. Dose <pageBreak edition="V" number="0.0385" /> gahite, moho thinaṃ uddhaccaṃ ahirikaṃ anottappanti ayaṃ kilesagaṇo dosasampayutto nāma. Mohe gahite, lobho doso māno thinaṃ uddhaccaṃ ahirikaṃ anottappanti ayaṃ kilesagaṇo mohasampayutto nāma. Māne gahite, tena sahuppanno lobho moho thinaṃ uddhaccaṃ ahirikaṃ anottappanti ayaṃ kilesagaṇo mānasampayutto nāma. Iminā upāyena tena thinena tena uddhaccena tena ahirikena tena anottappena sampayutto taṃsampayuttoti yojanā kātabbā. <bold>Taṃsamuṭṭhāna</bold>nti tena lobhena…pe… tena anottappena samuṭṭhitanti attho.</paragraph>
    <paragraph line="59"><bold>Ime dhammā dassanena pahātabbā</bold>ti ettha dassanaṃ nāma sotāpattimaggo; tena pahātabbāti attho. ‘Kasmā pana sotāpattimaggo dassanaṃ nāma jāto’ti? ‘Paṭhamaṃ nibbānadassanato’. ‘Nanu gotrabhu paṭhamataraṃ passatī’ti <pageBreak edition="P" number="0.0357" />? ‘No na passati; disvāpi kattabbakiccaṃ pana na karoti, saṃyojanānaṃ appahānato. Tasmā passatī’ti na vattabbo. Yattha katthaci rājānaṃ disvāpi paṇṇākāraṃ datvā kiccanipphattiyā adiṭṭhattā ‘ajjāpi rājānaṃ na passāmī’ti vadanto cettha jānapadapuriso nidassanaṃ.</paragraph>
    <paragraph line="60" number="1011"><bold>Avaseso lobho</bold>ti dassanena pahīnāvaseso. Lobho dosamohesupi eseva nayo. Dassanena hi apāyagamanīyāva pahīnā. Tehi pana aññe dassetuṃ idaṃ vuttaṃ. <bold>‘Tadekaṭṭhā’</bold>ti tehi pāḷiyaṃ āgatehi tīhi kilesehi sampayogatopi pahānatopi ekaṭṭhā pañca kilesā. <bold>Neva dassanena na bhāvanāyā</bold>ti idaṃ saṃyojanādīnaṃ viya <pageBreak edition="M" number="0.0391" /> tehi maggehi appahātabbataṃ sandhāya vuttaṃ. Yaṃ pana ‘‘sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṃsāravaṭṭe ye uppajjeyyuṃ, nāmañca rūpañca etthete nirujjhantī’’tiādinā nayena kusalādīnampi pahānaṃ anuññātaṃ, taṃ tesaṃ maggānaṃ abhāvitattā ye uppajjeyyuṃ, te upanissayapaccayānaṃ kilesānaṃ pahīnattā pahīnāti imaṃ pariyāyaṃ sandhāya vuttanti veditabbaṃ.</paragraph>
    <paragraph line="61" number="1013"><bold>Dassanenapahātabbahetukattike</bold> ime dhammā dassanena pahātabbahetukāti niṭṭhapetvā, puna <bold>‘tīṇi saṃyojanānī’</bold>tiādi pahātabbe dassetvā, tadekaṭṭhabhāvena hetū ceva sahetuke ca dassetuṃ vuttaṃ. Tattha ‘kiñcāpi dassanena pahātabbesu hetūsu lobhasahagato moho lobhena sahetuko hoti, dosasahagato moho dosena, lobhadosā ca mohenāti pahātabbahetukapadepete saṅgahaṃ <pageBreak edition="V" number="0.0386" /> gacchanti, vicikicchāsahagato pana moho aññassa sampayuttahetuno abhāvena hetuyeva, na sahetukoti tassa pahānaṃ dassetuṃ ime dhammā dassanena pahātabbahetū’ti vuttaṃ.</paragraph>
    <paragraph line="62" number="1018"> Dutiyapade <pageBreak edition="P" number="0.0358" /> uddhaccasahagatassa mohassa pahānaṃ dassetuṃ <bold>ime dhammā bhāvanāya pahātabbahetū</bold>ti vuttaṃ. So hi attanā sampayuttadhamme sahetuke katvā piṭṭhivaṭṭako jāto, vicikicchāsahagato viya aññassa sampayuttahetuno abhāvā pahātabbahetukapadaṃ na bhajati. Tatiyapade <bold>avasesā akusalā</bold>ti puna akusalaggahaṇaṃ vicikicchuddhaccasahagatānaṃ mohānaṃ saṅgahatthaṃ kataṃ. Te hi sampayuttahetuno abhāvā pahātabbahetukā nāma na honti.</paragraph>
    <paragraph line="63" number="1029"> Parittārammaṇattike <bold>ārabbhā</bold>ti ārammaṇaṃ katvā. Sayañhi parittā vā hontu mahaggatā vā, parittadhamme ārammaṇaṃ katvā uppannā <bold>parittārammaṇā,</bold> mahaggate ārammaṇaṃ katvā uppannā <bold>mahaggatārammaṇā,</bold> appamāṇe ārammaṇaṃ katvā uppannā <bold>appamāṇārammaṇā</bold>. Te pana parittāpi honti mahaggatāpi appamāṇāpi.</paragraph>
    <paragraph line="64" number="1035"> Micchattattike <pageBreak edition="M" number="0.0392" /><bold>ānantarikānī</bold>ti anantarāyena phaladāyakāni; mātughātakakammādīnametaṃ adhivacanaṃ. Tesu hi ekasmimpi kamme kate taṃ paṭibāhitvā aññaṃ kammaṃ attano vipākassa okāsaṃ kātuṃ na sakkoti. Sineruppamāṇepi hi suvaṇṇathūpe katvā cakkavāḷamattaṃ vā ratanamayapākāraṃ vihāraṃ kāretvā taṃ pūretvā nisinnassa buddhappamukhassa saṅghassa yāvajīvaṃ cattāro paccaye dadatopi taṃ kammaṃ etesaṃ kammānaṃ vipākaṃ paṭibāhetuṃ na sakkoti eva. <bold>Yā ca micchādiṭṭhi niyatā</bold>ti ahetukavādaakiriyavādanatthikavādesu aññatarā. Tañhi gahetvā ṭhitaṃ puggalaṃ buddhasatampi buddhasahassampi bodhetuṃ na sakkoti.</paragraph>
    <paragraph line="65" number="1038"> Maggārammaṇattike <bold>ariyamaggaṃ ārabbhā</bold>ti lokuttaramaggaṃ ārammaṇaṃ katvā. Te pana parittāpi honti mahaggatāpi.</paragraph>
    <paragraph line="66" number="1039"> Maggahetukaniddese <pageBreak edition="P" number="0.0359" /> paṭhamanayena paccayaṭṭhena hetunā maggasampayuttānaṃ khandhānaṃ sahetukabhāvo dassito. Dutiyanayena maggabhūtena sammādiṭṭhisaṅkhātena hetunā sesamaggaṅgānaṃ sahetukabhāvo <pageBreak edition="V" number="0.0387" /> dassito. Tatiyanayena magge uppannahetūhi sammādiṭṭhiyā sahetukabhāvo dassitoti veditabbo.</paragraph>
    <paragraph line="67" number="1040"><bold>Adhipatiṃ karitvā</bold>ti ārammaṇādhipatiṃ katvā. Te ca kho parittadhammāva honti. Ariyasāvakānañhi attano maggaṃ garuṃ katvā paccavekkhaṇakāle ārammaṇādhipati labbhati. Cetopariyañāṇena pana ariyasāvako parassa maggaṃ paccavekkhamāno garuṃ karontopi attanā paṭividdhamaggaṃ viya garuṃ na karoti. ‘Yamakapāṭihāriyaṃ karontaṃ tathāgataṃ disvā tassa maggaṃ garuṃ karoti na karotī’ti? Karoti, na pana attano maggaṃ viya. Arahā na kiñci dhammaṃ garuṃ karoti ṭhapetvā maggaṃ phalaṃ nibbānanti. Etthāpi ayamevattho. <bold>Vīmaṃsādhipateyya</bold>nti idaṃ sahajātādhipatiṃ dassetuṃ vuttaṃ. Chandañhi jeṭṭhakaṃ katvā maggaṃ bhāventassa chando adhipati nāma hoti, na maggo. Sesadhammāpi chandādhipatino nāma honti, na maggādhipatino. Cittepi eseva nayo. Vīmaṃsaṃ pana jeṭṭhakaṃ katvā maggaṃ bhāventassa vīmaṃsādhipati ceva hoti maggo cāti. Sesadhammā maggādhipatino nāma honti. Vīriyepi eseva nayo.</paragraph>
    <paragraph line="68" number="1041"> Uppannattikaniddese <pageBreak edition="M" number="0.0393" /><bold>jātā</bold>ti nibbattā, paṭiladdhattabhāvā. <bold>Bhūtā</bold>tiādīni tesaṃyeva vevacanāni. Jātā eva hi bhāvappattiyā bhūtā. Paccayasaṃyoge jātattā <bold>sañjātā</bold>. Nibbattilakkhaṇappattattā <bold>nibbattā</bold>. Upasaggena pana padaṃ vaḍḍhetvā <bold>abhinibbattā</bold>ti vuttā. Pākaṭībhūtāti pātubhūtā. Pubbantato <pageBreak edition="P" number="0.0360" /> uddhaṃ pannāti <bold>uppannā</bold>. Upasaggena padaṃ vaḍḍhetvā <bold>samuppannā</bold>ti vuttā. Nibbattaṭṭheneva uddhaṃ ṭhitāti <bold>uṭṭhitā</bold>. Paccayasaṃyoge uṭṭhitāti <bold>samuṭṭhitā</bold>. Puna <bold>uppannā</bold>tivacane kāraṇaṃ heṭṭhā vuttanayeneva veditabbaṃ. <bold>Uppannaṃsena saṅgahitā</bold>ti uppannakoṭṭhāsena gaṇanaṃ gatā. <bold>Rūpaṃ vedanā saññā saṅkhārā viññāṇa</bold>nti idaṃ nesaṃ sabhāvadassanaṃ. Dutiyapadaniddeso vuttapaṭisedhanayena veditabbo. Tatiyapadaniddeso uttānatthoyeva.</paragraph>
    <paragraph line="69">Ayaṃ pana tiko dvinnaṃ addhānaṃ vasena pūretvā dassito. Laddhokāsassa hi kammassa vipāko duvidho – khaṇappatto, ca appatto ca. Tattha ‘khaṇappatto’ uppanno nāma. ‘Appatto’ cittānantare vā uppajjatu, kappasatasahassātikkame vā. Dhuvapaccayaṭṭhena natthi nāma na hoti, uppādino dhammā nāma jāto. Yathā hi – ‘‘tiṭṭhateva sāyaṃ, poṭṭhapāda, arūpī attā saññāmayo <pageBreak edition="V" number="0.0388" />. Atha imassa purisassa aññā ca saññā uppajjanti aññā ca saññā nirujjhantī’’ti (dī. ni. 1.419). Ettha āruppe kāmāvacarasaññāpavattikāle kiñcāpi mūlabhavaṅgasaññā niruddhā kāmāvacarasaññāya pana niruddhakāle avassaṃ sā uppajjissatīti arūpasaṅkhāto attā natthīti saṅkhyaṃ agantvā ‘tiṭṭhateva’ nāmāti jāto. Evameva laddhokāsassa kammassa vipāko duvidho…pe… dhuvapaccayaṭṭhena natthi nāma na hoti, uppādino dhammā nāma jāto.</paragraph>
    <paragraph line="70">Yadi pana āyūhitaṃ kusalākusalakammaṃ sabbaṃ vipākaṃ dadeyya, aññassa okāso na bhaveyya. Taṃ pana duvidhaṃ hoti – dhuvavipākaṃ, adhuvavipākañca. Tattha pañca ānantariyakammāni, aṭṭha samāpattiyo, cattāro ariyamaggāti etaṃ ‘dhuvavipākaṃ’ nāma. Taṃ <pageBreak edition="P" number="0.0361" /> pana khaṇappattampi atthi, appattampi. Tattha ‘khaṇappattaṃ’ uppannaṃ nāma. ‘Appattaṃ’ anuppannaṃ nāma. Tassa vipāko cittānantare vā uppajjatu kappasatasahassātikkame vā. Dhuvapaccayaṭṭhena anuppannaṃ nāma na hoti, uppādino dhammā nāma jātaṃ. Metteyyabodhisattassa maggo anuppanno nāma, phalaṃ uppādino dhammāyeva nāma jātaṃ.</paragraph>
    <paragraph line="71" number="1044"> Atītattikaniddese <pageBreak edition="M" number="0.0394" /><bold>atītā</bold>ti khaṇattayaṃ atikkantā. <bold>Niruddhā</bold>ti nirodhappattā. <bold>Vigatā</bold>ti vibhavaṃ gatā, vigacchitā vā. <bold>Vipariṇatā</bold>ti pakativijahanena vipariṇāmaṃ gatā. Nirodhasaṅkhātaṃ atthaṃ gatāti <bold>atthaṅgatā. Abbhatthaṅgatā</bold>ti upasaggena padaṃ vaḍḍhitaṃ. <bold>Uppajjitvā vigatā</bold>ti nibbattitvā vigacchitā. Puna atītavacane kāraṇaṃ heṭṭhā vuttameva. Parato <bold>anāgatādīsu</bold>pi eseva nayo. <bold>Atītaṃsena saṅgahitā</bold>ti atītakoṭṭhāsena gaṇanaṃ gatā. Katame teti? Rūpaṃ vedanā saññā saṅkhārā viññāṇaṃ. Parato anāgatādīsupi eseva nayo.</paragraph>
    <paragraph line="72" number="1047"> Atītārammaṇattikaniddese <bold>atīte dhamme ārabbhā</bold>tiādīsu parittamahaggatāva dhammā veditabbā. Te hi atītādīni ārabbha uppajjanti.</paragraph>
    <paragraph line="73" number="1050"> Ajjhattattikaniddese <bold>tesaṃ tesa</bold>nti padadvayena sabbasatte pariyādiyati. <bold>Ajjhattaṃ paccatta</bold>nti ubhayaṃ niyakajjhattādhivacanaṃ. <bold>Niyatā</bold>ti attani jātā. <bold>Pāṭipuggalikā</bold>ti pāṭiyekkassa pāṭiyekkassa <pageBreak edition="V" number="0.0389" /> puggalassa santakā. <bold>Upādiṇṇā</bold>ti sarīraṭṭhakā. Te hi kammanibbattā vā hontu mā vā, ādinnagahitaparāmaṭṭhavasena pana idha upādiṇṇāti vuttā.</paragraph>
    <paragraph line="74" number="1051"><bold>Parasattāna</bold>nti attānaṃ ṭhapetvā avasesasattānaṃ. <bold>Parapuggalāna</bold>nti tasseva vevacanaṃ. Sesaṃ heṭṭhā vuttasadisameva. <bold>Tadubhaya</bold>nti taṃ ubhayaṃ.</paragraph>
    <paragraph line="75" number="1053"> Ajjhattārammaṇattikassa paṭhamapade parittamahaggatā dhammā veditabbā. Dutiye <pageBreak edition="P" number="0.0362" /> appamāṇāpi. Tatiye parittamahaggatāva. Appamāṇā pana kālena bahiddhā kālena ajjhattaṃ ārammaṇaṃ na karonti. Sanidassanattikaniddeso uttānoyevāti.</paragraph>
    <title line="76">Dukanikkhepakathā</title>
    <paragraph line="77" number="1062"> Dukesu adosaniddese mettāyanavasena <bold>metti</bold>. Mettākāro <bold>mettāyanā</bold>. Mettāya ayitassa mettāsamaṅgino cittassa bhāvo <pageBreak edition="M" number="0.0395" /><bold>mettāyitattaṃ</bold>. Anudayatīti <bold>anuddā,</bold> rakkhatīti attho. Anuddākāro <bold>anuddāyanā</bold>. Anuddāyitassa bhāvo <bold>anuddāyitattaṃ</bold>. Hitassa esanavasena <bold>hitesitā</bold>. Anukampanavasena <bold>anukampā</bold>. Sabbehipi imehi padehi upacārappanāppattā mettāva vuttā. Sesapadehi lokiyalokuttaro adoso kathito.</paragraph>
    <paragraph line="78" number="1063"> Amohaniddese <bold>dukkhe ñāṇa</bold>nti dukkhasacce paññā. <bold>Dukkhasamudaye</bold>tiādīsupi eseva nayo. Ettha ca dukkhe ñāṇaṃ savanasammasanapaṭivedhapaccavekkhaṇāsu vattati. Tathā dukkhasamudaye. Nirodhe pana savanapaṭivedhapaccavekkhaṇāsu eva. Tathā paṭipadāya. <bold>Pubbante</bold>ti atītakoṭṭhāse. <bold>Aparante</bold>ti anāgatakoṭṭhāse. <bold>Pubbantāparante</bold>ti tadubhaye. <bold>Idappaccayatāpaṭiccasamuppannesu dhammesu ñāṇa</bold>nti ayaṃ paccayo, idaṃ paccayuppannaṃ, idaṃ paṭicca idaṃ nibbattanti, evaṃ paccayesu ca paccayuppannadhammesu ca ñāṇaṃ.</paragraph>
    <paragraph line="79" number="1065"> Lobhaniddesepi heṭṭhā anāgatānaṃ padānaṃ ayamattho – rañjanavasena <bold>rāgo</bold>. Balavarañjanaṭṭhena <bold>sārāgo</bold>. Visayesu sattānaṃ anunayanato <bold>anunayo</bold>. Anurujjhatīti <bold>anurodho,</bold> kāmetīti attho. Yattha katthaci bhave sattā <pageBreak edition="P" number="0.0363" /> etāya nandanti, sayaṃ vā nandatīti <bold>nandī</bold>. Nandī <pageBreak edition="V" number="0.0390" /> ca sā rañjanaṭṭhena rāgo cāti <bold>nandīrāgo</bold>. Tattha ekasmiṃ ārammaṇe sakiṃ uppannā taṇhā ‘nandī’. Punappunaṃ uppajjamānā ‘nandīrāgo’ti vuccati. <bold>Cittassa sārāgo</bold>ti yo heṭṭhā balavarañjanaṭṭhena sārāgoti vutto, so na sattassa, cittasseva sārāgoti attho.</paragraph>
    <paragraph line="80">Icchanti etāya ārammaṇānīti <bold>icchā</bold>. Bahalakilesabhāvena mucchanti etāya pāṇinoti <bold>mucchā</bold>. Gilitvā pariniṭṭhapetvā gahaṇavasena <bold>ajjhosānaṃ</bold>. Iminā sattā gijjhanti, gedhaṃ āpajjantīti <bold>gedho;</bold> bahalaṭṭhena vā gedho. ‘‘Gedhaṃ vā pavanasaṇḍa’’nti hi bahalaṭṭheneva vuttaṃ. Anantarapadaṃ upasaggavasena vaḍḍhitaṃ. Sabbatobhāgena vā gedhoti <bold>paligedho</bold>. Sañjanti etenāti <bold>saṅgo;</bold> lagganaṭṭhena vā saṅgo. Osīdanaṭṭhena <bold>paṅko</bold>. Ākaḍḍhanavasena <bold>ejā</bold>. ‘‘Ejā imaṃ purisaṃ parikaḍḍhati tassa tasseva bhavassa abhinibbattiyā’’ti hi vuttaṃ. Vañcanaṭṭhena <bold>māyā</bold>. Vaṭṭasmiṃ sattānaṃ jananaṭṭhena <pageBreak edition="M" number="0.0396" /><bold>janikā</bold>. ‘‘Taṇhā janeti purisaṃ cittamassa vidhāvatī’’ti (saṃ. ni. 1.55-57) hi vuttaṃ. Vaṭṭasmiṃ satte dukkhena saṃyojayamānā janetīti <bold>sañjananī</bold>. Ghaṭanaṭṭhena <bold>sibbinī</bold>. Ayañhi vaṭṭasmiṃ satte cutipaṭisandhivasena sibbati ghaṭeti, tunnakāro viya pilotikāya pilotikaṃ; tasmā ghaṭanaṭṭhena sibbinīti vuttā. Anekappakāraṃ visayajālaṃ taṇhāvipphanditanivesasaṅkhātaṃ vā jālamassā atthīti <bold>jālinī</bold>.</paragraph>
    <paragraph line="81">Ākaḍḍhanaṭṭhena sīghasotā saritā viyāti <bold>saritā</bold>. Allaṭṭhena vā saritā. Vuttañhetaṃ – ‘‘saritāni sinehitāni ca somanassāni bhavanti jantuno’’ti (dha. pa. 341). Allāni ceva siniddhāni cāti ayañhettha attho. Visatāti <pageBreak edition="P" number="0.0364" /><bold>visattikā</bold>. Visaṭāti visattikā. Visālāti visattikā. Visakkatīti visattikā. Visaṃvādikāti visattikā. Visaṃharatīti visattikā. Visamūlāti visattikā. Visaphalāti visattikā. Visaparibhogāti visattikā. Visatā vā pana sā taṇhā rūpe sadde gandhe rase phoṭṭhabbe dhamme kule gaṇe vitthatāti visattikā (mahāni. 3). Anayabyasanapāpanaṭṭhena kummānubandhasuttakaṃ viyāti <bold>suttaṃ</bold>. Vuttañhetaṃ – ‘‘suttakanti kho, bhikkhave, nandīrāgassetaṃ adhivacana’’nti (saṃ. ni. 2.159). Rūpādīsu vitthataṭṭhena <bold>visaṭā</bold>. Tassa tassa paṭilābhatthāya satte āyūhāpetīti <bold>āyūhinī</bold>. Ukkaṇṭhituṃ appadānato sahāyaṭṭhena <bold>dutiyā</bold>. Ayañhi sattānaṃ vaṭṭasmiṃ ukkaṇṭhituṃ na deti, gatagataṭṭhāne piyasahāyo viya abhiramāpeti. Tena vuttaṃ –</paragraph>
    <gatha1 line="82">‘‘Taṇhādutiyo <pageBreak edition="V" number="0.0391" /> puriso, dīghamaddhāna saṃsaraṃ;</gatha1>
    <gathalast line="83">Itthabhāvaññathābhāvaṃ, saṃsāraṃ nātivattatī’’ti. (a. ni. 4.9; itivu. 15; mahāni. 191; cūḷani. pārāyanānugītigāthāniddesa 107);</gathalast>
    <paragraph line="84">Paṇidhānakavasena <bold>paṇidhi. Bhavanettī</bold>ti bhavarajju. Etāya hi sattā, rajjuyā gīvāya baddhā goṇā viya, icchiticchitaṭṭhānaṃ niyyanti. Taṃ taṃ ārammaṇaṃ vanati bhajati allīyatīti <bold>vanaṃ</bold>. Vanati yācatīti vā vanaṃ. <bold>Vanatho</bold>ti byañjanena padaṃ vaḍḍhitaṃ. Anatthadukkhānaṃ vā samuṭṭhāpanaṭṭhena gahanaṭṭhena ca vanaṃ <pageBreak edition="M" number="0.0397" /> viyāti ‘vanaṃ’; balavataṇhāyetaṃ nāmaṃ. Gahanataraṭṭhena pana tato balavataro ‘vanatho’ nāma. Tena vuttaṃ –</paragraph>
    <gatha1 line="85">‘‘Vanaṃ chindatha mā rukkhaṃ, vanato jāyate bhayaṃ;</gatha1>
    <gathalast line="86">Chetvā vanañca vanathañca, nibbanā hotha bhikkhavo’’ti. (dha. pa. 283);</gathalast>
    <paragraph line="87">Santhavanavasena <bold>santhavo;</bold> saṃsaggoti attho. So <pageBreak edition="P" number="0.0365" /> duvidho – taṇhāsanthavo mittasanthavo ca. Tesu idha taṇhāsanthavo adhippeto. Sinehavasena <bold>sineho</bold>. Ālayakaraṇavasena apekkhatīti <bold>apekkhā</bold>. Vuttampi cetaṃ – ‘‘imāni te deva caturāsītinagarasahassāni kusāvatīrājadhānīpamukhāni. Ettha deva chandaṃ janehi, jīvite apekkhaṃ karohī’’ti (dī. ni. 2.266). Ālayaṃ karohīti ayañhettha attho. Pāṭiyekke pāṭiyekke ārammaṇe bandhatīti <bold>paṭibandhu</bold>. Ñātakaṭṭhena vā pāṭiyekko bandhūtipi paṭibandhu. Niccasannissitaṭṭhena hi sattānaṃ taṇhāsamo bandhu nāma natthi.</paragraph>
    <paragraph line="88">Ārammaṇānaṃ asanato <bold>āsā</bold>. Ajjhottharaṇato ceva tittiṃ anupagantvāva paribhuñjanato cāti attho. Āsisanavasena <bold>āsisanā</bold>. Āsisitassa bhāvo <bold>āsisitattaṃ</bold>. Idāni tassā pavattiṭṭhānaṃ dassetuṃ <bold>rūpāsā</bold>tiādi vuttaṃ. Tattha āsisanavasena āsāti āsāya atthaṃ gahetvā rūpe āsā <bold>rūpāsā</bold>ti evaṃ navapi padāni veditabbāni. Ettha ca purimāni pañca pañcakāmaguṇavasena vuttāni. Parikkhāralobhavasena chaṭṭhaṃ. Taṃ visesato pabbajitānaṃ. Tato parāni <pageBreak edition="V" number="0.0392" /> tīṇi atittiyavatthuvasena gahaṭṭhānaṃ. Na hi tesaṃ dhanaputtajīvitehi aññaṃ piyataraṃ atthi. ‘Etaṃ mayhaṃ etaṃ mayha’nti vā ‘asukena me idaṃ dinnaṃ idaṃ dinna’nti vā evaṃ satte jappāpetīti <bold>jappā</bold>. Parato dve padāni upasaggena vaḍḍhitāni. Tato paraṃ aññenākārena vibhajituṃ āraddhattā puna <bold>jappā</bold>ti vuttaṃ. Jappanākāro <bold>jappanā</bold>. Jappitassa bhāvo <bold>jappitattaṃ</bold>. Punappunaṃ visaye lumpati ākaḍḍhatīti lolupo. Lolupassa bhāvo <bold>loluppaṃ</bold>. Loluppākāro <bold>loluppāyanā</bold>. Loluppasamaṅgino bhāvo <bold>loluppāyitattaṃ</bold>.</paragraph>
    <paragraph line="89"><bold>Pucchañjikatā</bold>ti <pageBreak edition="M" number="0.0398" /> yāya taṇhāya lābhaṭṭhānesu, pucchaṃ cālayamānā sunakhā viya, kampamānā vicaranti, taṃ tassā kampanataṇhāya nāmaṃ. Sādhu manāpamanāpe visaye kāmetīti sādhukāmo. Tassa bhāvo <bold>sādhukamyatā</bold>. Mātā <pageBreak edition="P" number="0.0366" /> mātucchātiādike ayuttaṭṭhāne rāgoti <bold>adhammarāgo</bold>. Yuttaṭṭhānepi balavā hutvā uppannalobho <bold>visamalobho</bold>. ‘‘Rāgo visama’’ntiādivacanato (vibha. 924) vā yuttaṭṭhāne vā ayuttaṭṭhāne vā uppanno chandarāgo adhammaṭṭhena <bold>‘adhammarāgo’,</bold> visamaṭṭhena <bold>‘visamalobho’</bold>ti veditabbo.</paragraph>
    <paragraph line="90">Ārammaṇānaṃ nikāmanavasena <bold>nikanti</bold>. Nikāmanākāro <bold>nikāmanā</bold>. Patthanāvasena <bold>patthanā</bold>. Pihāyanavasena <bold>pihanā</bold>. Suṭṭhu patthanā <bold>sampatthanā</bold>. Pañcasu kāmaguṇesu taṇhā <bold>kāmataṇhā</bold>. Rūpārūpabhave taṇhā <bold>bhavataṇhā</bold>. Ucchedasaṅkhāte vibhave taṇhā <bold>vibhavataṇhā</bold>. Suddhe rūpabhavasmiṃyeva taṇhā <bold>rūpataṇhā</bold>. Arūpabhave taṇhā <bold>arūpataṇhā</bold>. Ucchedadiṭṭhisahagato rāgo diṭṭhirāgo. Nirodhe taṇhā <bold>nirodhataṇhā</bold>. Rūpe taṇhā <bold>rūpataṇhā</bold>. Sadde taṇhā <bold>saddataṇhā</bold>. Gandhataṇhādīsupi eseva nayo. Oghādayo vuttatthāva.</paragraph>
    <paragraph line="91">Kusaladhamme āvaratīti <bold>āvaraṇaṃ</bold>. Chādanavasena <bold>chādanaṃ</bold>. Satte vaṭṭasmiṃ bandhatīti <bold>bandhanaṃ</bold>. Cittaṃ upagantvā kilissati saṃkiliṭṭhaṃ karotīti <bold>upakkileso</bold>. Thāmagataṭṭhena anusetīti <bold>anusayo</bold>. Uppajjamānā cittaṃ pariyuṭṭhātīti <bold>pariyuṭṭhānaṃ;</bold> uppajjituṃ appadānena kusalacāraṃ gaṇhātīti attho. ‘‘Corā magge pariyuṭṭhiṃsu dhuttā magge pariyuṭṭhiṃsū’’tiādīsu (cūḷava. 430) hi maggaṃ gaṇhiṃsūti attho. Evamidhāpi gahaṇaṭṭhena pariyuṭṭhānaṃ veditabbaṃ. Paliveṭhanaṭṭhena latā viyāti <bold>latā</bold>. ‘‘Latā ubbhijja tiṭṭhatī’’ti (dha. pa. 340) āgataṭṭhānepi ayaṃ taṇhā latāti vuttā. Vividhāni vatthūni icchatīti <bold>vevicchaṃ</bold>. Vaṭṭadukkhassa mūlanti <pageBreak edition="V" number="0.0393" /><bold>dukkhamūlaṃ</bold>. Tasseva dukkhassa nidānanti <bold>dukkhanidānaṃ</bold>. Taṃ dukkhaṃ ito pabhavatīti <bold>dukkhappabhavo</bold>. Bandhanaṭṭhena pāso viyāti pāso. Mārassa pāso <bold>mārapāso</bold>. Duruggilanaṭṭhena baḷisaṃ viyāti baḷisaṃ. Mārassa baḷisaṃ <pageBreak edition="M" number="0.0399" /><bold>mārabaḷisaṃ</bold>. Taṇhābhibhūtā mārassa visayaṃ nātikkamanti, tesaṃ upari māro vasaṃ vattetīti iminā pariyāyena mārassa visayoti <bold>māravisayo</bold><pageBreak edition="P" number="0.0367" />. Sandanaṭṭhena taṇhāva nadī <bold>taṇhānadī</bold>. Ajjhottharaṇaṭṭhena taṇhāva jālaṃ <bold>taṇhājālaṃ</bold>. Yathā sunakhā gaddulabaddhā yadicchakaṃ nīyanti, evaṃ taṇhābaddhā sattāpīti daḷhabandhanaṭṭhena gaddulaṃ viyāti gaddulaṃ. Taṇhāva gaddulaṃ <bold>taṇhāgaddulaṃ</bold>. Duppūraṇaṭṭhena taṇhāva samuddo <bold>taṇhāsamuddo</bold>.</paragraph>
    <paragraph line="92" number="1066"> Dosaniddese <bold>anatthaṃ me acarī</bold>ti avuḍḍhiṃ me akāsi. Iminā upāyena sabbapadesu attho veditabbo. <bold>Aṭṭhāne vā pana āghāto</bold>ti akāraṇe kopo – ekacco hi ‘devo ativassatī’ti kuppati, ‘na vassatī’ti kuppati, ‘sūriyo tappatī’ti kuppati, ‘na tappatī’ti kuppati, vāte vāyantepi kuppati, avāyantepi kuppati, sammajjituṃ asakkonto bodhipaṇṇānaṃ kuppati, cīvaraṃ pārupituṃ asakkonto vātassa kuppati, upakkhalitvā khāṇukassa kuppati idaṃ sandhāya vuttaṃ – aṭṭhāne vā pana āghāto jāyatīti. Tattha heṭṭhā navasu ṭhānesu satte ārabbha uppannattā kammapathabhedo hoti. Aṭṭhānāghāto pana saṅkhāresu uppanno kammapathabhedaṃ na karoti. Cittaṃ āghātento uppannoti <bold>cittassa āghāto</bold>. Tato balavataro <bold>paṭighāto</bold>. Paṭihaññanavasena <bold>paṭighaṃ</bold>. Paṭivirujjhatīti <bold>paṭivirodho</bold>. Kuppanavasena <bold>kopo. Pakopo sampakopo</bold>ti upasaggena padaṃ vaḍḍhitaṃ. Dussanavasena <bold>doso. Padoso sampadoso</bold>ti upasaggena padaṃ vaḍḍhitaṃ. <bold>Cittassa byāpattī</bold>ti cittassa vipannatā, viparivattanākāro. Manaṃ padūsayamāno uppajjatīti <bold>manopadoso</bold>. Kujjhanavasena <bold>kodho</bold>. Kujjhanākāro <bold>kujjhanā</bold>. Kujjhitassa bhāvo <bold>kujjhitattaṃ</bold>.</paragraph>
    <paragraph line="93">Idāni akusalaniddese vuttanayaṃ dassetuṃ <bold>doso dussanā</bold>tiādi vuttaṃ. Tasmā ‘‘yo evarūpo cittassa āghāto…pe… kujjhitatta’’nti ca idha vutto, ‘‘doso dussanā’’tiādinā nayena heṭṭhā vutto, ayaṃ vuccati dosoti. Evamettha yojanā kātabbā. Evañhi sati punaruttidoso paṭisedhito hoti. Mohaniddeso <pageBreak edition="P" number="0.0368" /> amohaniddese vuttapaṭipakkhanayena <pageBreak edition="M" number="0.0400" /> veditabbo. Sabbākārena panesa <bold>vibhaṅgaṭṭhakathāyaṃ</bold> āvi bhavissati.</paragraph>
    <paragraph line="94" number="1079"><bold>Tehi</bold><pageBreak edition="V" number="0.0394" /><bold>dhammehi ye dhammā sahetukā</bold>ti tehi hetudhammehi ye aññe hetudhammā vā nahetudhammā vā te sahetukā. Ahetukapadepi eseva nayo. Ettha ca hetu hetuyeva ca hoti, tiṇṇaṃ vā dvinnaṃ vā ekato uppattiyaṃ sahetuko ca. Vicikicchuddhaccasahagato pana moho hetu ahetuko. Hetusampayuttadukaniddesepi eseva nayo.</paragraph>
    <paragraph line="95" number="1091"> Saṅkhatadukaniddese purimaduke vuttaṃ asaṅkhatadhātuṃ sandhāya <bold>yo eva so dhammo</bold>ti ekavacananiddeso kato. Purimaduke pana bahuvacanavasena pucchāya uddhaṭattā ime dhammā appaccayāti pucchānusandhinayena bahuvacanaṃ kataṃ. <bold>Ime dhammā sanidassanā</bold>tiādīsupi eseva nayo.</paragraph>
    <paragraph line="96" number="1101"> Kenaci viññeyyadukaniddese <bold>cakkhuviññeyyā</bold>ti cakkhuviññāṇena vijānitabbā. Sesapadesupi eseva nayo. Ettha ca <bold>kenaci viññeyyā</bold>ti cakkhuviññāṇādīsu kenaci ekena cakkhuviññāṇena vā sotaviññāṇena vā vijānitabbā. <bold>Kenaci na viññeyyā</bold>ti teneva cakkhuviññāṇena vā sotaviññāṇena vā na vijānitabbā. ‘Evaṃ sante dvinnampi padānaṃ atthanānattato duko hotī’ti heṭṭhā vuttattā ‘ye te dhammā cakkhuviññeyyā na te dhammā sotaviññeyyā’ti ayaṃ duko na hoti. Rūpaṃ pana cakkhuviññeyyaṃ saddo na cakkhuviññeyyoti imamatthaṃ gahetvā ‘ye te dhammā cakkhuviññeyyā na te dhammā sotaviññeyyā, ye vā pana te dhammā sotaviññeyyā na te dhammā cakkhuviññeyyā’ti ayameko dukoti veditabbo. Evaṃ ekekaindriyamūlake cattāro cattāro katvā vīsati dukā vibhattāti veditabbā.</paragraph>
    <paragraph line="97">Kiṃ <pageBreak edition="P" number="0.0369" /> pana ‘manoviññāṇena kenaci viññeyyā kenaci na viññeyyā’ natthi? Tenettha dukā na vuttāti? No natthi, vavatthānābhāvato pana na vuttā. Na hi, yathā cakkhuviññāṇena aviññeyyā evāti vavatthānaṃ atthi, evaṃ manoviññāṇenāpīti vavatthānābhāvato ettha dukā na vuttā. Manoviññāṇena <pageBreak edition="M" number="0.0401" /> pana kenaci viññeyyā ceva aviññeyyā cāti ayamattho atthi. Tasmā so avuttopi yathālābhavasena veditabbo. Manoviññāṇanti hi saṅkhyaṃ gatehi kāmāvacaradhammehi kāmāvacaradhammā eva tāva kehici viññeyyā kehici aviññeyyā. Tehiyeva rūpāvacarādidhammāpi kehici viññeyyā kehici aviññeyyā. Rūpāvacarehipi kāmāvacarā kehici viññeyyā kehici aviññeyyā. Teheva rūpāvacarādayopi <pageBreak edition="V" number="0.0395" /> kehici viññeyyā kehici aviññeyyā. Arūpāvacarehi pana kāmāvacarā rūpāvacarā apariyāpannā ca neva viññeyyā. Arūpāvacarā pana kehici viññeyyā kehici aviññeyyā. Tepi ca kecideva viññeyyā keci aviññeyyā. Apariyāpannehi kāmāvacarādayo neva viññeyyā. Apariyāpannā pana nibbānena aviññeyyattā kehici viññeyyā kehici aviññeyyā. Tepi ca maggaphalānaṃ aviññeyyattā kecideva viññeyyā keci aviññeyyāti.</paragraph>
    <paragraph line="98" number="1102"> Āsavaniddese pañcakāmaguṇiko rāgo <bold>kāmāsavo</bold> nāma. Rūpārūpabhavesu chandarāgo jhānanikanti sassatadiṭṭhisahajāto rāgo bhavavasena patthanā <bold>bhavāsavo</bold> nāma. Dvāsaṭṭhi diṭṭhiyo <bold>diṭṭhāsavo</bold> nāma. Aṭṭhasu ṭhānesu aññāṇaṃ <bold>avijjāsavo</bold> nāma. Tattha tattha āgatesu pana āsavesu asammohatthaṃ ekavidhādibhedo veditabbo. Atthato hete cirapārivāsiyaṭṭhena āsavāti evaṃ ekavidhāva honti. Vinaye pana ‘‘diṭṭhadhammikānaṃ āsavānaṃ saṃvarāya samparāyikānaṃ āsavānaṃ paṭighātāyā’’ti (pārā. 39) duvidhena āgatā. Suttante <bold>saḷāyatane</bold> tāva ‘‘tayome, āvuso, āsavā – kāmāsavo bhavāsavo avijjāsavo’’ti (saṃ. ni. 4.321) tividhena āgatā. Nibbedhikapariyāye ‘‘atthi, bhikkhave, āsavā nirayagamanīyā <pageBreak edition="P" number="0.0370" />, atthi āsavā tiracchānayonigamanīyā, atthi āsavā pettivisayagamanīyā, atthi āsavā manussalokagamanīyā, atthi āsavā devalokagamanīyā’’ti (a. ni. 6.63) pañcavidhena āgatā. Chakkanipāte <bold>āhuneyyasutte</bold> – ‘‘atthi āsavā saṃvarā pahātabbā, atthi āsavā paṭisevanā pahātabbā, atthi āsavā adhivāsanā pahātabbā, atthi āsavā parivajjanā pahātabbā, atthi āsavā <pageBreak edition="M" number="0.0402" /> vinodanā pahātabbā, atthi āsavā bhāvanā pahātabbā’’ti (a. ni. 6.58) chabbidhena āgatā. <bold>Sabbāsavapariyāye</bold> (ma. ni. 1.14 ādayo) ‘dassanapahātabbehi’ saddhiṃ sattavidhena āgatā. Idha panete kāmāsavādibhedato catubbidhena āgatā. Tatrāyaṃ vacanattho – pañcakāmaguṇasaṅkhāte kāme āsavo <bold>‘kāmāsavo’</bold>. Rūpārūpasaṅkhāte kammato ca upapattito ca duvidhepi bhave āsavo <bold>‘bhavāsavo’</bold>. Diṭṭhi eva āsavo <bold>‘diṭṭhāsavo’</bold>. Avijjāva āsavo <bold>‘avijjāsavo’</bold>.</paragraph>
    <paragraph line="99" number="1103"><bold>Kāmesū</bold>ti pañcasu kāmaguṇesu. <bold>Kāmacchando</bold>ti kāmasaṅkhāto chando, na kattukamyatāchando, na dhammacchando. Kāmanavasena rajjanavasena ca kāmoyeva rāgo <bold>kāmarāgo</bold>. Kāmanavasena <pageBreak edition="V" number="0.0396" /> nandanavasena ca kāmova nandīti <bold>kāmanandī</bold>. Evaṃ sabbattha kāmatthaṃ viditvā taṇhāyanaṭṭhena <bold>kāmataṇhā,</bold> sinehanaṭṭhena <bold>kāmasineho,</bold> pariḍayhanaṭṭhena <bold>kāmapariḷāho,</bold> mucchanaṭṭhena <bold>kāmamucchā,</bold> gilitvā pariniṭṭhāpanaṭṭhena <bold>kāmajjhosāna</bold>nti veditabbaṃ. <bold>Ayaṃ vuccatī</bold>ti ayaṃ aṭṭhahi padehi vibhatto kāmāsavo nāma vuccati.</paragraph>
    <paragraph line="100" number="1104"><bold>Bhavesu bhavachando</bold>ti rūpārūpabhavesu bhavapatthanāvaseneva pavatto chando <bold>‘bhavachando’</bold>. Sesapadānipi imināva nayena veditabbāni.</paragraph>
    <paragraph line="101" number="1105"><bold>Sassato lokoti vā</bold>tiādīhi dasahākārehi diṭṭhippabhedova vutto. Tattha <bold>sassato loko</bold>ti ettha khandhapañcakaṃ lokoti gahetvā ‘ayaṃ loko nicco dhuvo sabbakāliko’ti gaṇhantassa ‘sassata’nti gahaṇākārappavattā diṭṭhi. <bold>Asassato</bold>ti <pageBreak edition="P" number="0.0371" /> tameva lokaṃ ‘ucchijjati vinassatī’ti gaṇhantassa ucchedagahaṇākārappavattā diṭṭhi. <bold>Antavā</bold>ti parittakasiṇalābhino ‘suppamatte vā sarāvamatte vā’ kasiṇe samāpannassa antosamāpattiyaṃ pavattitarūpārūpadhamme lokoti ca kasiṇaparicchedantena ca ‘antavā’ti gaṇhantassa ‘antavā loko’ti gahaṇākārappavattā diṭṭhi. Sā sassatadiṭṭhipi hoti ucchedadiṭṭhipi. Vipulakasiṇalābhino pana tasmiṃ kasiṇe samāpannassa antosamāpattiyaṃ pavattitarūpārūpadhamme lokoti ca kasiṇaparicchedantena <pageBreak edition="M" number="0.0403" /> ca ‘ananto’ti gaṇhantassa ‘anantavā loko’ti gahaṇākārappavattā diṭṭhi. Sā sassatadiṭṭhipi hoti, ucchedadiṭṭhipi.</paragraph>
    <paragraph line="102"><bold>Taṃ jīvaṃ taṃ sarīra</bold>nti bhedanadhammassa sarīrasseva ‘jīva’nti gahitattā sarīre ucchijjamāne ‘jīvampi ucchijjatī’ti ucchedagahaṇākārappavattā diṭṭhi. Dutiyapade sarīrato aññassa jīvassa gahitattā sarīre ucchijjamānepi ‘jīvaṃ na ucchijjatī’ti sassatagahaṇākārappavattā diṭṭhi. <bold>Hoti tathāgato paraṃ maraṇā</bold>tiādīsu satto tathāgato nāma. So paraṃ maraṇā hotīti gaṇhato paṭhamā sassatadiṭṭhi. Na hotīti gaṇhato dutiyā ucchedadiṭṭhi. Hoti ca na ca hotīti gaṇhato tatiyā ekaccasassatadiṭṭhi. <bold>Neva hoti na nahotī</bold>ti gaṇhato catutthā amarāvikkhepadiṭṭhi. <bold>Ime dhammā āsavā</bold>ti ime kāmāsavañca bhavāsavañca rāgavasena ekato katvā, saṅkhepato tayo, vitthārato cattāro dhammā āsavā nāma.</paragraph>
    <paragraph line="103">Yo <pageBreak edition="V" number="0.0397" /> pana brahmānaṃ vimānakapparukkhaābharaṇesu chandarāgo uppajjati, so kāmāsavo hoti na hotīti? Na hoti. Kasmā? Pañcakāmaguṇikassa rāgassa idheva pahīnattā. Hetugocchakaṃ pana patvā lobho hetu nāma hoti. Ganthagocchakaṃ patvā abhijjhākāyagantho nāma. Kilesagocchakaṃ patvā lobho kileso nāma hoti. Diṭṭhisahajāto pana rāgo kāmāsavo hoti na hotīti? Na hoti; diṭṭhirāgo nāma hoti. Vuttañhetaṃ ‘‘diṭṭhirāgaratte purisapuggale dinnadānaṃ na mahapphalaṃ hoti, na mahānisaṃsa’’nti <pageBreak edition="P" number="0.0372" /> (paṭi. ma. 1.129).</paragraph>
    <paragraph line="104">Ime pana āsave kilesapaṭipāṭiyāpi āharituṃ vaṭṭati, maggapaṭipāṭiyāpi. Kilesapaṭipāṭiyā kāmāsavo anāgāmimaggena pahīyati, bhavāsavo arahattamaggena, diṭṭhāsavo sotāpattimaggena, avijjāsavo arahattamaggena. Maggapaṭipāṭiyā sotāpattimaggena diṭṭhāsavo pahīyati, anāgāmimaggena kāmāsavo, arahattamaggena bhavāsavo avijjāsavo cāti.</paragraph>
    <paragraph line="105" number="1121"> Saṃyojanesu mānaniddese <bold>seyyohamasmīti māno</bold>ti uttamaṭṭhena ‘ahaṃ seyyo’ti evaṃ uppannamāno. <bold>Sadisohamasmīti māno</bold>ti <pageBreak edition="M" number="0.0404" /> samasamaṭṭhena ‘ahaṃ sadiso’ti evaṃ uppannamāno. <bold>Hīnohamasmīti māno</bold>ti lāmakaṭṭhena ‘ahaṃ hīno’ti evaṃ uppannamāno. Evaṃ seyyamāno sadisamāno hīnamānoti ime tayo mānā tiṇṇaṃ janānaṃ uppajjanti. Seyyassāpi hi ‘ahaṃ seyyo sadiso hīno’ti tayo mānā uppajjanti. Sadisassāpi, hīnassāpi. Tattha seyyassa seyyamānova yāthāvamāno, itare dve ayāthāvamānā. Sadisassa sadisamānova…pe… hīnassa hīnamānova yāthāvamāno, itare dve ayāthāvamānā. Iminā kiṃ kathitaṃ? Ekassa tayo mānā uppajjantīti kathitaṃ. Khuddakavatthuke pana paṭhamakamānabhājanīye eko māno tiṇṇaṃ janānaṃ uppajjatīti kathito.</paragraph>
    <paragraph line="106">Mānakaraṇavasena <bold>māno. Maññanā maññitatta</bold>nti ākārabhāvaniddesā. Ussitaṭṭhena <bold>unnati</bold>. Yassuppajjati taṃ puggalaṃ unnāmeti, ukkhipitvā ṭhapetīti <bold>unnamo</bold>. Samussitaṭṭhena <bold>dhajo</bold>. Ukkhipanaṭṭhena cittaṃ sampaggaṇhātīti <bold>sampaggāho</bold>. Ketu vuccati bahūsu dhajesu accuggatadhajo. Mānopi punappunaṃ uppajjamāno aparāpare upādāya accuggataṭṭhena ketu viyāti ‘ketu’. Ketuṃ icchatīti ketukamyaṃ, tassa bhāvo <bold>ketukamyatā</bold>. Sā pana cittassa, na attano. Tena vuttaṃ – ‘ketukamyatā <pageBreak edition="V" number="0.0398" /> cittassā’ti. Mānasampayuttañhi cittaṃ ketuṃ icchati. Tassa ca bhāvo ketukamyatā; ketusaṅkhāto mānoti.</paragraph>
    <paragraph line="107" number="1126"> Issāniddese <pageBreak edition="P" number="0.0373" /><bold>yā paralābhasakkāragarukāramānanavandanapūjanāsu issā</bold>ti yā etesu paresaṃ lābhādīsu ‘kiṃ iminā imesa’nti parasampattikhiyyanalakkhaṇā issā. Tattha <bold>lābho</bold>ti cīvarādīnaṃ catunnaṃ paccayānaṃ paṭilābho. Issukī hi puggalo parassa taṃ lābhaṃ khiyyati, ‘kiṃ imassa iminā’ti na icchati. <bold>Sakkāro</bold>ti tesaṃyeva paccayānaṃ sukatānaṃ sundarānaṃ paṭilābho. <bold>Garukāro</bold>ti garukiriyā, bhāriyakaraṇaṃ. <bold>Mānana</bold>nti manena piyakaraṇaṃ. <bold>Vandana</bold>nti pañcapatiṭṭhitena vandanaṃ. <bold>Pūjanā</bold>ti gandhamālādīhi pūjanā. Issāyanavasena <bold>issā</bold>. Issākāro <bold>issāyanā</bold>. Issāyitabhāvo <bold>issāyitattaṃ. Usūyā</bold>dīni issādivevacanāni.</paragraph>
    <paragraph line="108">Imissā <pageBreak edition="M" number="0.0405" /> pana issāya khiyyanalakkhaṇaṃ āgārikenāpi anāgārikenāpi dīpetabbaṃ. Āgāriko hi ekacco kasivaṇijjādīsu aññatarena ājīvena attano purisakāraṃ nissāya bhaddakaṃ yānaṃ vā vāhanaṃ vā ratanaṃ vā labhati. Aparo tassa alābhatthiko tena lābhena na tussati. ‘Kadā nu kho esa imāya sampattiyā parihāyitvā kapaṇo hutvā carissatī’ti cintetvā ekena kāraṇena tasmiṃ tāya sampattiyā parihīne attamano hoti. Anāgārikopi eko issāmanako aññaṃ attano sutapariyattiādīni nissāya uppannalābhādisampattiṃ disvā ‘kadā nu kho eso imehi lābhādīhi parihāyissatī’ti cintetvā, yadā taṃ ekena kāraṇena parihīnaṃ passati, tadā attamano hoti. Evaṃ parasampattikhiyyanalakkhaṇā ‘issā’ti veditabbā.</paragraph>
    <paragraph line="109" number="1127"> Macchariyaniddese vatthuto macchariyadassanatthaṃ <bold>‘pañca macchariyāni āvāsamacchariya’</bold>ntiādi vuttaṃ. Tattha āvāse macchariyaṃ <bold>āvāsamacchariyaṃ</bold>. Sesapadesupi eseva nayo.</paragraph>
    <paragraph line="110"><bold>Āvāso</bold> nāma sakalārāmopi pariveṇampi ekovarakopi rattiṭṭhānadivāṭṭhānādīnipi. Tesu vasantā sukhaṃ vasanti paccaye labhanti. Eko bhikkhu vattasampannasseva pesalassa bhikkhuno tattha āgamanaṃ na icchati. Āgatopi ‘khippaṃ <pageBreak edition="P" number="0.0374" /> gacchatū’ti cinteti. Idaṃ <bold>‘āvāsamacchariyaṃ’</bold><pageBreak edition="V" number="0.0399" /> nāma. Bhaṇḍanakārakādīnaṃ pana tattha vāsaṃ anicchato āvāsamacchariyaṃ nāma na hoti.</paragraph>
    <paragraph line="111"><bold>Kula</bold>nti upaṭṭhākakulampi ñātikulampi. Tattha aññassa upasaṅkamanaṃ anicchato kulamacchariyaṃ hoti. Pāpapuggalassa pana upasaṅkamanaṃ anicchantopi maccharī nāma na hoti. So hi tesaṃ pasādabhedāya paṭipajjati. Pasādaṃ rakkhituṃ samatthasseva pana bhikkhuno tattha upasaṅkamanaṃ anicchanto maccharī nāma hoti.</paragraph>
    <paragraph line="112"><bold>Lābho</bold>ti catupaccayalābhova. Taṃ aññasmiṃ sīlavanteyeva labhante ‘mā labhatū’ti cintentassa lābhamacchariyaṃ hoti. Yo pana saddhādeyyaṃ vinipāteti, aparibhogadupparibhogādivasena vināseti, pūtibhāvaṃ gacchantampi aññassa na deti, taṃ disvā ‘sace imaṃ esa na labheyya <pageBreak edition="M" number="0.0406" />, añño sīlavā labheyya, paribhogaṃ gaccheyyā’ti cintentassa macchariyaṃ nāma natthi.</paragraph>
    <paragraph line="113"><bold>Vaṇṇo</bold> nāma sarīravaṇṇopi guṇavaṇṇopi. Tattha sarīravaṇṇe maccharipuggalo ‘paro pāsādiko rūpavā’ti vutte taṃ na kathetukāmo hoti. Guṇavaṇṇamaccharī sīlena dhutaṅgena paṭipadāya ācārena vaṇṇaṃ na kathetukāmo hoti.</paragraph>
    <paragraph line="114"><bold>Dhammo</bold>ti pariyattidhammo ca paṭivedhadhammo ca. Tattha ariyasāvakā paṭivedhadhammaṃ na maccharāyanti, attanā paṭividdhadhamme sadevakassa lokassa paṭivedhaṃ icchanti. Taṃ pana paṭivedhaṃ ‘pare jānantū’ti icchanti. Tantidhammeyeva pana dhammamacchariyaṃ nāma hoti. Tena samannāgato puggalo yaṃ guḷhaṃ ganthaṃ vā kathāmaggaṃ vā jānāti taṃ aññaṃ na jānāpetukāmo hoti. Yo pana puggalaṃ upaparikkhitvā dhammānuggahena, dhammaṃ vā upaparikkhitvā puggalānuggahena na deti, ayaṃ dhammamaccharī nāma na hoti.</paragraph>
    <paragraph line="115">Tattha ekacco puggalo lolo hoti, kālena samaṇo hoti, kālena brāhmaṇo, kālena <pageBreak edition="P" number="0.0375" /> nigaṇṭho. Yo hi bhikkhu ‘ayaṃ puggalo paveṇiāgataṃ tantiṃ saṇhaṃ sukhumaṃ dhammantaraṃ bhinditvā āluḷissatī’ti na deti, ayaṃ puggalaṃ upaparikkhitvā dhammānuggahena na deti nāma <pageBreak edition="V" number="0.0400" />. Yo pana ‘ayaṃ dhammo saṇho sukhumo, sacāyaṃ puggalo gaṇhissati aññaṃ byākaritvā attānaṃ āvikatvā nassissatī’ti na deti, ayaṃ dhammaṃ upaparikkhitvā puggalānuggahena na deti nāma. Yo pana ‘sacāyaṃ imaṃ dhammaṃ gaṇhissati, amhākaṃ samayaṃ bhindituṃ samattho bhavissatī’ti na deti, ayaṃ dhammamaccharī nāma hoti.</paragraph>
    <paragraph line="116">Imesu pañcasu macchariyesu āvāsamacchariyena tāva yakkho vā peto vā hutvā tasseva āvāsassa saṅkāraṃ sīsena ukkhipitvā vicarati. Kulamacchariyena tasmiṃ kule aññesaṃ dānamānanādīni karonte disvā ‘bhinnaṃ vatidaṃ kulaṃ mamā’ti cintayato lohitampi mukhato uggacchati, kucchivirecanampi hoti, antānipi khaṇḍākhaṇḍāni hutvā nikkhamanti. Lābhamacchariyena saṅghassa vā gaṇassa vā santake lābhe maccharāyitvā puggalikaparibhogaṃ viya paribhuñjitvā yakkho vā peto vā mahāajagaro vā hutvā nibbattati. Sarīravaṇṇaguṇavaṇṇamaccharena pariyattidhammamacchariyena ca attanova <pageBreak edition="M" number="0.0407" /> vaṇṇaṃ vaṇṇeti, paresaṃ vaṇṇe ‘kiṃ vaṇṇo eso’ti taṃ taṃ dosaṃ vadanto pariyattidhammañca kassaci kiñci adento dubbaṇṇo ceva eḷamūgo ca hoti.</paragraph>
    <paragraph line="117">Apica āvāsamacchariyena lohagehe paccati. Kulamacchariyena appalābho hoti. Lābhamacchariyena gūthaniraye nibbattati. Vaṇṇamacchariyena bhave bhave nibbattassa vaṇṇo nāma na hoti. Dhammamacchariyena kukkuḷaniraye nibbattatīti.</paragraph>
    <paragraph line="118">Maccharāyanavasena <bold>maccheraṃ</bold>. Maccharāyanākāro <bold>maccharāyanā</bold>. Maccharena ayitassa maccherasamaṅgino bhāvo <bold>maccharāyitattaṃ</bold>. ‘Mayhameva hontu mā aññassā’ti sabbāpi attano sampattiyo byāpetuṃ na icchatīti <bold>viviccho</bold>. Vivicchassa bhāvo <bold>vevicchaṃ,</bold> mudumacchariyassetaṃ nāmaṃ. Kadariyo <pageBreak edition="P" number="0.0376" /> vuccati anādaro. Tassa bhāvo <bold>kadariyaṃ</bold>. Thaddhamacchariyassetaṃ nāmaṃ. Tena hi samannāgato puggalo parampi paresaṃ dadamānaṃ nivāreti. Vuttampi cetaṃ –</paragraph>
    <gatha1 line="119">Kadariyo pāpasaṅkappo, micchādiṭṭhi anādaro;</gatha1>
    <gathalast line="120">Dadamānaṃ nivāreti, yācamānāna bhojananti. (saṃ. ni. 1.132);</gathalast>
    <paragraph line="121">Yācake <pageBreak edition="V" number="0.0401" /> disvā kaṭukabhāvena cittaṃ añcati saṅkocetīti kaṭukañcuko. Tassa bhāvo <bold>kaṭukañcukatā</bold>. Aparo nayo – <bold>kaṭukañcukatā</bold> vuccati kaṭacchuggāho. Samatittikapuṇṇāya hi ukkhaliyā bhattaṃ gaṇhanto sabbatobhāgena saṅkuṭitena aggakaṭacchunā gaṇhāti, pūretvā gahetuṃ na sakkoti; evaṃ maccharipuggalassa cittaṃ saṅkucati. Tasmiṃ saṅkucite kāyopi tatheva saṅkucati, paṭikuṭati, paṭinivattati, na sampasāriyatīti maccheraṃ ‘kaṭukañcukatā’ti vuttaṃ.</paragraph>
    <paragraph line="122"><bold>Aggahitattaṃ cittassā</bold>ti paresaṃ upakārakaraṇe dānādinā ākārena yathā na sampasāriyati, evaṃ āvaritvā gahitabhāvo cittassa. Yasmā pana maccharipuggalo attano santakaṃ paresaṃ adātukāmo hoti parasantakaṃ gaṇhitukāmo, tasmā ‘idaṃ acchariyaṃ mayhameva hotu, mā aññassā’ti pavattivasenassa attasampattinigūhanalakkhaṇatā attasampattiggahaṇalakkhaṇatā <pageBreak edition="M" number="0.0408" /> vā veditabbā. Sesaṃ imasmiṃ gocchake uttānatthameva.</paragraph>
    <paragraph line="123">Imāni pana saṃyojanāni kilesapaṭipāṭiyāpi āharituṃ vaṭṭati maggapaṭipāṭiyāpi. Kilesapaṭipāṭiyā kāmarāgapaṭighasaṃyojanāni anāgāmimaggena pahīyanti, mānasaṃyojanaṃ arahattamaggena, diṭṭhivicikicchāsīlabbataparāmāsā sotāpattimaggena, bhavarāgasaṃyojanaṃ arahattamaggena, issāmacchariyāni sotāpattimaggena, avijjā arahattamaggena. Maggapaṭipāṭiyā diṭṭhivicikicchāsīlabbataparāmāsaissāmacchariyāni sotāpattimaggena pahīyanti, kāmarāgapaṭighā <pageBreak edition="P" number="0.0377" /> anāgāmimaggena, mānabhavarāgaavijjā arahattamaggenāti.</paragraph>
    <paragraph line="124" number="1140"> Ganthagocchake nāmakāyaṃ gantheti, cutipaṭisandhivasena vaṭṭasmiṃ ghaṭetīti <bold>kāyagantho</bold>. Sabbaññubhāsitampi paṭikkhipitvā sassato loko idameva saccaṃ moghamaññanti iminā ākārena abhinivisatīti <bold>idaṃsaccābhiniveso</bold>. Yasmā pana abhijjhākāmarāgānaṃ viseso atthi, tasmā abhijjhākāyaganthassa padabhājane ‘‘yo kāmesu kāmacchando kāmarāgo’’ti avatvā yo rāgo sārāgotiādi vuttaṃ. Iminā yaṃ heṭṭhā vuttaṃ ‘brahmānaṃ vimānādīsu chandarāgo kāmāsavo na hoti, ganthagocchakaṃ patvā abhijjhākāyagantho hotī’ti taṃ suvuttanti veditabbaṃ. Parato kilesagocchakepi eseva nayo. <bold>Ṭhapetvā sīlabbataparāmāsa</bold>nti idaṃ yasmā sīlabbataparāmāso ‘idameva sacca’ntiādinā ākārena nābhinivisati, ‘sīlena suddhī’tiādinā <pageBreak edition="V" number="0.0402" /> eva pana abhinivisati, tasmā micchādiṭṭhibhūtampi taṃ paṭikkhipanto ‘ṭhapetvā’ti āha.</paragraph>
    <paragraph line="125" number="1162"> Nīvaraṇagocchakassa thinamiddhaniddese <bold>cittassa akallatā</bold>ti cittassa gilānabhāvo. Gilāno hi akallakoti vuccati. Vinayepi vuttaṃ – ‘‘nāhaṃ, bhante, akallako’’ti (pārā. 151). <bold>Akammaññatā</bold>ti cittagelaññasaṅkhātova akammaññatākāro. <bold>Olīyanā</bold>ti olīyanākāro. Iriyāpathikacittañhi iriyāpathaṃ sandhāretuṃ asakkontaṃ, rukkhe vagguli viya, khīle laggitaphāṇitavārako viya ca, olīyati. Tassa taṃ ākāraṃ <pageBreak edition="M" number="0.0409" /> sandhāya olīyanāti vuttaṃ. Dutiyapadaṃ upasaggavasena vaḍḍhitaṃ. <bold>Līna</bold>nti avipphārikatāya paṭikuṭitaṃ. Itare dve ākārabhāvaniddesā. <bold>Thina</bold>nti sappipiṇḍo viya avipphārikatāya ghanabhāvena ṭhitaṃ. <bold>Thiyanā</bold>ti ākāraniddeso. Thiyitabhāvo <bold>thiyitattaṃ,</bold> avipphāravaseneva thaddhatāti attho.</paragraph>
    <paragraph line="126" number="1163"><bold>Kāyassā</bold>ti <pageBreak edition="P" number="0.0378" /> khandhattayasaṅkhātassa nāmakāyassa. <bold>Akallatā akammaññatā</bold>ti heṭṭhā vuttanayameva. Megho viya ākāsaṃ kāyaṃ onayhatīti <bold>onāho</bold>. Sabbatobhāgena onāho <bold>pariyonāho</bold>. Abbhantare samorundhatīti <bold>antosamorodho</bold>. Yathā hi nagare rundhitvā gahite manussā bahi nikkhamituṃ na labhanti, evampi middhena samoruddhā dhammā vipphāravasena nikkhamituṃ na labhanti. Tasmā antosamorodhoti vuttaṃ. Medhatīti <bold>middhaṃ;</bold> akammaññabhāvena vihiṃsatīti attho. Supanti tenāti <bold>soppaṃ</bold>. Akkhidalādīnaṃ pacalabhāvaṃ karotīti <bold>pacalāyikā. Supanā supitatta</bold>nti ākārabhāvaniddesā. Yaṃ pana tesaṃ purato soppapadaṃ tassa punavacane kāraṇaṃ vuttameva. <bold>Idaṃ vuccati thinamiddhanīvaraṇa</bold>nti idaṃ thinañca middhañca ekato katvā āvaraṇaṭṭhena thinamiddhanīvaraṇanti vuccati. Yaṃ yebhuyyena sekkhaputhujjanānaṃ niddāya pubbabhāgaaparabhāgesu uppajjati taṃ arahattamaggena samucchijjati. Khīṇāsavānaṃ pana karajakāyassa dubbalabhāvena bhavaṅgotaraṇaṃ hoti, tasmiṃ asammisse vattamāne te supanti, sā nesaṃ niddā nāma hoti. Tenāha bhagavā – ‘‘abhijānāmi kho panāhaṃ, aggivessana, gimhānaṃ pacchime māse catugguṇaṃ saṅghāṭiṃ paññapetvā dakkhiṇena passena sato sampajāno niddaṃ okkamitā’’ti (ma. ni. 1.387). Evarūpo panāyaṃ karajakāyassa dubbalabhāvo na maggavajjho, upādinnakepi anupādinnakepi labbhati. Upādinnake labbhamāno yadā khīṇāsavo dīghamaggaṃ <pageBreak edition="V" number="0.0403" /> gato hoti, aññataraṃ vā pana kammaṃ katvā kilanto, evarūpe kāle labbhati. Anupādinnake labbhamāno paṇṇapupphesu labbhati. Ekaccānañhi rukkhānaṃ paṇṇāni sūriyātapena pasāriyanti rattiṃ paṭikuṭanti, padumapupphādīni sūriyātapena pupphanti, rattiṃ puna paṭikuṭanti <pageBreak edition="P" number="0.0379" />. Idaṃ pana middhaṃ akusalattā khīṇāsavānaṃ na hotīti.</paragraph>
    <paragraph line="127">Tattha <pageBreak edition="M" number="0.0410" /> siyā – ‘‘na middhaṃ akusalaṃ. Kasmā? Rūpattā. Rūpañhi abyākataṃ. Idañca rūpaṃ. Tenevettha ‘kāyassa akallatā akammaññatā’ti kāyaggahaṇaṃ kata’’nti. Yadi ‘kāyassā’ti vuttamattenevetaṃ rūpaṃ, kāyapassaddhādayopi dhammā rūpameva bhaveyyuṃ. ‘Sukhañca kāyena paṭisaṃvedeti’ (dha. sa. 163; dī. ni. 1.230) ‘kāyena ceva paramasaccaṃ sacchikarotī’ti (ma. ni. 2.183; a. ni. 4.113) sukhapaṭisaṃvedanaparamatthasaccasacchikaraṇānipi rūpakāyeneva siyuṃ. Tasmā na vattabbametaṃ ‘rūpaṃ middha’nti. Nāmakāyo hettha kāyo nāma. Yadi nāmakāyo, atha kasmā ‘soppaṃ pacalāyikā’ti vuttaṃ? Na hi nāmakāyo supati, na ca pacalāyatīti. ‘Liṅgādīni viya indriyassa, tassa phalattā. Yathā hi ‘itthiliṅgaṃ itthinimittaṃ itthikuttaṃ itthākappo’ti imāni liṅgādīni itthindriyassa phalattā vuttāni, evaṃ imassāpi nāmakāyagelaññasaṅkhātassa middhassa phalattā soppādīni vuttāni. Middhe hi sati tāni hontīti. Phalūpacārena, middhaṃ arūpampi samānaṃ ‘soppaṃ pacalāyikā supanā supitatta’nti vuttaṃ.</paragraph>
    <paragraph line="128">‘Akkhidalādīnaṃ pacalabhāvaṃ karotīti pacalāyikā’ti vacanatthenāpi cāyamattho sādhitoyevāti na rūpaṃ middhaṃ. Onāhādīhipi cassa arūpabhāvo dīpitoyeva. Na hi rūpaṃ nāmakāyassa ‘onāho pariyonāho antosamorodho’ hotīti. ‘Nanu ca imināva kāraṇenetaṃ rūpaṃ? Na hi arūpaṃ kassaci onāho, na pariyonāho, na antosamorodho hotī’ti. Yadi evaṃ, āvaraṇampi na bhaveyya. Tasmā. Yathā kāmacchandādayo arūpadhammā āvaraṇaṭṭhena nīvaraṇā, evaṃ imassāpi onāhanādiatthena onāhāditā veditabbā. Apica ‘‘pañca nīvaraṇe pahāya cetaso upakkilese paññāya dubbalīkaraṇe’’ti (dī. ni. 2.146; saṃ. ni. 5.233) vacanatopetaṃ arūpaṃ. Na hi <pageBreak edition="P" number="0.0380" /> rūpaṃ cittupakkileso, na paññāya dubbalīkaraṇaṃ hotīti.</paragraph>
    <paragraph line="129">Kasmā <pageBreak edition="V" number="0.0404" /> na hoti? Nanu vuttaṃ –</paragraph>
    <indent line="130">‘‘Santi, bhikkhave, eke samaṇabrāhmaṇā suraṃ pivanti merayaṃ, surāmerayapānā appaṭiviratā, ayaṃ, bhikkhave, paṭhamo samaṇabrāhmaṇānaṃ upakkileso’’ti (a. ni. 4.50).</indent>
    <paragraph line="131">Aparampi <pageBreak edition="M" number="0.0411" /> vuttaṃ ‘‘cha khome, gahapatiputta, ādīnavā surāmerayamajjapamādaṭṭhānānuyoge – sandiṭṭhikā dhanajāni, kalahappavaḍḍhanī, rogānaṃ āyatanaṃ, akittisañjananī, kopīnanidaṃsanī, paññāya dubbalīkaraṇītveva chaṭṭhaṃ padaṃ bhavatī’’ti (dī. ni. 3.248). Paccakkhatopi cetaṃ siddhameva. Yathā majje udaragate, cittaṃ saṃkilissati, paññā dubbalā hoti, tasmā majjaṃ viya middhampi cittasaṃkileso ceva paññāya dubbalīkaraṇañca siyāti. Na, paccayaniddesato. Yadi hi majjaṃ saṃkileso bhaveyya, so ‘‘ime pañca nīvaraṇe pahāya cetaso upakkilese’’ti (ma. ni. 1.297) vā, ‘‘evameva kho, bhikkhave, pañcime cittassa upakkilesā, yehi upakkilesehi upakkiliṭṭhaṃ cittaṃ na ceva mudu hoti, na ca kammaniyaṃ, na ca pabhassaraṃ, pabhaṅgu ca, na ca sammā samādhiyati āsavānaṃ khayāya. Katame pañca? Kāmacchando, bhikkhave, cittassa upakkileso’’ti (saṃ. ni. 5.214) vā, ‘‘katame ca, bhikkhave, cittassa upakkilesā? Abhijjhā visamalobho cittassa upakkileso’’ti (ma. ni. 1.71) vā – evamādīsu upakkilesaniddesesu niddesaṃ āgaccheyya. Yasmā pana tasmiṃ pīte upakkilesā uppajjanti ye cittasaṃkilesā ceva paññāya ca dubbalīkaraṇā honti, tasmā taṃ tesaṃ paccayattā paccayaniddesato evaṃ vuttaṃ. Middhaṃ pana sayameva cittassa saṃkileso ceva paññāya dubbalīkaraṇañcāti arūpameva middhaṃ.</paragraph>
    <paragraph line="132">Kiñca bhiyyo? Sampayogavacanato. ‘‘Thinamiddhanīvaraṇaṃ avijjānīvaraṇena nīvaraṇañceva nīvaraṇasampayuttañcā’’ti (dha. sa. 1176) hi vuttaṃ. Tasmā sampayogavacanato nayidaṃ rūpaṃ. Na hi rūpaṃ sampayuttasaṅkhyaṃ labhatīti. Athāpi siyā – ‘yathālābhavasenetaṃ <pageBreak edition="P" number="0.0381" /> vuttaṃ. Yathā hi ‘‘sippisambukampi sakkharakathalampi macchagumbampi carantampi tiṭṭhantampī’’ti (dī. ni. 1.249; ma. ni. 1.433) evaṃ ekato katvā yathālābhavasena vuttaṃ. Sakkharakathalañhi tiṭṭhati yeva na carati, itaradvayaṃ tiṭṭhatipi caratipi. Evamidhāpi middhaṃ nīvaraṇameva, na sampayuttaṃ <pageBreak edition="V" number="0.0405" />, thinaṃ nīvaraṇampi sampayuttampīti sabbaṃ ekato katvā yathālābhavasena ‘‘nīvaraṇañceva nīvaraṇasampayuttañcā’’ti vuttaṃ. Middhaṃ pana yathā sakkharakathalaṃ tiṭṭhateva na carati, evaṃ nīvaraṇameva, na sampayuttaṃ. Tasmā rūpameva middhanti. Na, rūpabhāvāsiddhito. Sakkharakathalañhi na caratīti vināpi suttena siddhaṃ. Tasmā tattha yathālābhavasenattho hotu <pageBreak edition="M" number="0.0412" />. Middhaṃ pana rūpanti asiddhametaṃ. Na sakkā tassa iminā suttena rūpabhāvo sādhetunti middhassa rūpabhāvāsiddhito na idaṃ yathālābhavasena vuttanti arūpameva middhaṃ.</paragraph>
    <paragraph line="133">Kiñca bhiyyo? ‘Cattattā’tiādivacanato. Vibhaṅgasmiñhi ‘‘vigatathinamiddhoti tassa thinamiddhassa cattattā vantattā muttattā pahīnattā paṭinissaṭṭhattā, tena vuccati vigatathinamiddho’’ti (vibha. 547) ca, ‘‘idaṃ cittaṃ imamhā thinamiddhā sodheti visodheti parisodheti moceti vimoceti parimoceti, tena vuccati thinamiddhā cittaṃ parisodheti’’ cāti (vibha. 551) – evaṃ ‘cattattā’tiādi vuttaṃ. Na ca ‘rūpaṃ’ evaṃ vuccati, tasmāpi arūpameva middhanti. Na, cittajassāsambhavavacanato. Tividhañhi middhaṃ – cittajaṃ utujaṃ āhārajañca. Tasmā yaṃ tattha cittajaṃ tassa vibhaṅge jhānacittehi asambhavo vutto, na arūpabhāvo sādhitoti rūpameva middhanti. Na, rūpabhāvāsiddhitova. Middhassa hi rūpabhāve siddhe sakkā etaṃ laddhuṃ. Tattha cittajassāsambhavo vutto. So eva ca na sijjhatīti arūpameva middhaṃ.</paragraph>
    <paragraph line="134">Kiñca bhiyyo? Pahānavacanato. Bhagavatā hi ‘‘cha, bhikkhave, dhamme pahāya bhabbo paṭhamajjhānaṃ <pageBreak edition="P" number="0.0382" /> upasampajja viharituṃ; katame cha? Kāmacchandaṃ, byāpādaṃ, thinamiddhaṃ, uddhaccaṃ, kakkuccaṃ, vicikicchaṃ; kāmesu kho panassa ādīnavo sammapaññāya sudiṭṭho hotī’’ti (a. ni. 6.73) ca, ‘‘ime pañca nīvaraṇe pahāya balavatiyā paññāya attatthaṃ vā paratthaṃ vā ñassatī’’ti (a. ni. 5.51) ca ādīsu middhassāpi pahānaṃ vuttaṃ. Na ca rūpaṃ pahātabbaṃ. Yathāha – ‘‘rūpakkhandho abhiññeyyo, pariññeyyo, na pahātabbo, na bhāvetabbo na sacchikātabbo’’ti (vibha. 1031) imassāpi pahānavacanato arūpameva middhanti. Na, rūpassāpi pahānavacanato. ‘‘Rūpaṃ, bhikkhave, na tumhākaṃ, taṃ pajahathā’’ti (ma. ni. 1.247; saṃ. ni. 3.33). Ettha hi rūpassāpi pahānaṃ vuttameva. Tasmā akāraṇametanti. Na, aññathā vuttattā. Tasmiñhi sutte ‘‘yo, bhikkhave, rūpe chandarāgavinayo <pageBreak edition="V" number="0.0406" /> taṃ tattha pahāna’’nti (saṃ. ni. 3.25) evaṃ chandarāgappahānavasena rūpassa pahānaṃ vuttaṃ, na yathā ‘‘cha dhamme pahāya pañca nīvaraṇe pahāyā’’ti evaṃ pahātabbameva vuttanti, aññathā vuttattā, na rūpaṃ middhaṃ. Tasmā yānetāni ‘‘so ime pañca nīvaraṇe pahāya cetaso <pageBreak edition="M" number="0.0413" /> upakkilese’’tiādīni suttāni vuttāni, etehi ceva aññehi ca suttehi arūpameva middhanti veditabbaṃ. Tathā hi –</paragraph>
    <indent line="135">‘‘Pañcime, bhikkhave, āvaraṇā nīvaraṇā cetaso ajjhāruhā paññāya dubbalīkaraṇā. Katame pañca? Kāmacchando, bhikkhave, āvaraṇo nīvaraṇo…pe… thinamiddhaṃ, bhikkhave, āvaraṇaṃ nīvaraṇaṃ cetaso ajjhāruhaṃ paññāya dubbalīkaraṇa’’nti (saṃ. ni. 5.220) ca, ‘‘thinamiddhanīvaraṇaṃ, bhikkhave, andhakaraṇaṃ acakkhukaraṇaṃ aññāṇakaraṇaṃ paññānirodhikaṃ vighātapakkhikaṃ anibbānasaṃvattanika’’nti (saṃ. ni. 5.221) ca, ‘‘evameva kho, brāhmaṇa, yasmiṃ samaye thinamiddhapariyuṭṭhitena cetasā viharati thinamiddhaparetenā’’ti (saṃ. ni. 5.236) ca, ‘‘ayoniso, bhikkhave, manasikaroto anuppanno ceva kāmacchando uppajjati…pe… anuppannañceva <pageBreak edition="P" number="0.0383" /> thinamiddhaṃ uppajjatī’’ti (saṃ. ni. 5.216) ca, ‘‘kevalohāyaṃ, bhikkhave, akusalarāsi yadidaṃ pañca nīvaraṇā’’ti (saṃ. ni. 5.371) ca –</indent>
    <paragraph line="136">Evamādīni ca anekāni etassa arūpabhāvajotakāneva suttāni vuttāni. Yasmā cetaṃ arūpaṃ tasmā āruppepi uppajjati. Vuttañhetaṃ mahāpakaraṇe <bold>paṭṭhāne</bold> – ‘‘nīvaraṇaṃ dhammaṃ paṭicca nīvaraṇo dhammo uppajjati, na purejātapaccayā’’ti etassa vibhaṅge ‘‘āruppe kāmacchandanīvaraṇaṃ paṭicca thinamiddhaṃ… uddhaccaṃ avijjānīvaraṇa’’nti (paṭṭhā. 3.8.8) sabbaṃ vitthāretabbaṃ. Tasmā sanniṭṭhānamettha gantabbaṃ arūpameva middhanti.</paragraph>
    <paragraph line="137" number="1166"> Kukkuccaniddese <bold>akappiye kappiyasaññitā</bold>tiādīni mūlato kukkuccadassanatthaṃ vuttāni. Evaṃsaññitāya hi kate vītikamme, niṭṭhite vatthujjhācāre, puna sañjātasatinopi ‘duṭṭhu mayā kata’nti evaṃ anutappamānassa pacchānutāpavasenetaṃ uppajjati. Tena taṃ mūlato dassetuṃ ‘akappiye kappiyasaññitā’tiādi vuttaṃ. Tattha akappiyabhojanaṃ kappiyasaññī hutvā paribhuñjati, akappiyamaṃsaṃ kappiyamaṃsasaññī hutvā, acchamaṃsaṃ sūkaramaṃsanti, dīpimaṃsaṃ vā migamaṃsanti <pageBreak edition="V" number="0.0407" /> khādati; kāle vītivatte kālasaññāya, pavāretvā appavāritasaññāya, pattasmiṃ raje patite paṭiggahitasaññāya bhuñjati – evaṃ ‘akappiye kappiyasaññāya’ vītikkamaṃ <pageBreak edition="M" number="0.0414" /> karoti nāma. Sūkaramaṃsaṃ pana acchamaṃsasaññāya khādamāno, kāle ca vikālasaññāya bhuñjamāno ‘kappiye akappiyasaññitāya’ vītikkamaṃ karoti nāma. Anavajjaṃ pana kiñcideva vajjasaññitāya, vajjañca anavajjasaññitāya karonto ‘anavajje vajjasaññāya vajje ca anavajjasaññāya’ vītikkamaṃ karoti nāma. Yasmā panetaṃ ‘‘akataṃ vata me kalyāṇaṃ, akataṃ kusalaṃ, akataṃ bhīruttāṇaṃ, kataṃ pāpaṃ, kataṃ luddaṃ, kataṃ kibbisa’’nti evaṃ anavajje vajjasaññitāyapi kate vītikkame uppajjati, tasmāssa aññampi vatthuṃ anujānanto <bold>yaṃ evarūpa</bold>ntiādimāha.</paragraph>
    <paragraph line="138">Tattha <pageBreak edition="P" number="0.0384" /> kukkuccapadaṃ vuttatthameva. Kukkuccāyanākāro <bold>kukkuccāyanā</bold>. Kukkuccena ayitassa bhāvo <bold>kukkuccāyitattaṃ. Cetaso vippaṭisāro</bold>ti ettha katākatassa sāvajjānavajjassa vā abhimukhagamanaṃ ‘vippaṭisāro’ nāma. Yasmā pana so kataṃ vā pāpaṃ akataṃ na karoti, akataṃ vā kalyāṇaṃ kataṃ na karoti, tasmā virūpo kucchito vā paṭisāroti ‘vippaṭisāro’. So pana cetaso, na sattassāti ñāpanatthaṃ ‘cetaso’ vippaṭisāroti vuttaṃ. Ayamassa sabhāvaniddeso. Uppajjamānaṃ pana kukkuccaṃ āraggamiva kaṃsapattaṃ manaṃ vilikhamānameva uppajjati, tasmā <bold>manovilekho</bold>ti vuttaṃ. Ayamassa kiccaniddeso. Yaṃ pana vinaye ‘‘atha kho āyasmā sāriputto bhagavatā paṭikkhittaṃ anuvasitvā anuvasitvā āvasathapiṇḍaṃ paribhuñjitu’’nti kukkuccāyanto na paṭiggahesīti (pāci. 204) kukkuccaṃ āgataṃ, na taṃ nīvaraṇaṃ. Na hi arahato ‘duṭṭhu mayā idaṃ kata’nti evaṃ anutāpo atthi. Nīvaraṇapatirūpakaṃ panetaṃ ‘kappati na kappatī’ti vīmaṃsanasaṅkhātaṃ vinayakukkuccaṃ nāma.</paragraph>
    <paragraph line="139" number="1176"><bold>‘‘Katame dhammā nīvaraṇā ceva nīvaraṇasampayuttā cā’’</bold>ti padassa niddese yasmā thinamiddhaṃ aññamaññaṃ na vijahati, tasmā <bold>thinamiddhanīvaraṇaṃ avijjānīvaraṇena nīvaraṇañceva nīvaraṇasampayuttañcā</bold>ti abhinditvā vuttaṃ. Yasmā pana uddhacce satipi kukkuccassa abhāvā kukkuccena vināpi uddhaccaṃ uppajjati, tasmā taṃ bhinditvā vuttaṃ. Yañca yena sampayogaṃ na gacchati, taṃ na yojitanti veditabbaṃ.</paragraph>
    <paragraph line="140">Ime <pageBreak edition="M" number="0.0415" /><pageBreak edition="V" number="0.0408" /> pana nīvaraṇe kilesapaṭipāṭiyāpi āharituṃ vaṭṭati maggapaṭipāṭiyāpi. Kilesapaṭipāṭiyā kāmacchandabyāpādā anāgāmimaggena pahīyanti, thinamiddhuddhaccāni arahattamaggena, kukkuccavicikicchā sotāpattimaggena, avijjā arahattamaggena. Maggapaṭipāṭiyā sotāpattimaggena kukkuccavicikicchā pahīyanti, anāgāmimaggena kāmacchandabyāpādā, arahattamaggena thinamiddhuddhaccāvijjāti.</paragraph>
    <paragraph line="141" number="1182"> Parāmāsagocchake <pageBreak edition="P" number="0.0385" /><bold>te dhamme ṭhapetvā</bold>ti pucchāsabhāgena bahuvacanaṃ kataṃ.</paragraph>
    <paragraph line="142" number="1219"> Upādānaniddese vatthusaṅkhātaṃ kāmaṃ upādiyatīti <bold>kāmupādānaṃ</bold> kāmo ca so upādānañcātipi kāmupādānaṃ. <bold>Upādāna</bold>nti daḷhaggahaṇaṃ. Daḷhattho hi ettha upasaddo upāyāsaupakaṭṭhādīsu viya. Tathā diṭṭhi ca sā upādānañcāti <bold>diṭṭhupādānaṃ</bold>. Diṭṭhiṃ upādiyatīti diṭṭhupādānaṃ. ‘Sassato attā ca loko cā’tiādīsu (dī. ni. 1.31) hi purimadiṭṭhiṃ uttaradiṭṭhi upādiyahi. Tathā sīlabbataṃ upādiyatīti <bold>sīlabbatupādānaṃ</bold>. Sīlabbatañca taṃ upādānañcātipi sīlabbatupādānaṃ. Gosīlagovatādīni hi ‘evaṃ suddhī’ti abhinivesato sayameva upādānāni. Tathā, vadanti etenāti ‘vādo’; upādiyanti etenāti ‘upādānaṃ’. Kiṃ vadanti, upādiyanti vā? Attānaṃ. Attano vādupādānaṃ <bold>attavādupādānaṃ;</bold> ‘attavādamattameva vā attā’ti upādiyanti etenāti attavādupādānaṃ.</paragraph>
    <paragraph line="143" number="1220"><bold>Yo kāmesu kāmacchando</bold>ti etthāpi vatthukāmāva anavasesato kāmāti adhippetā. Tasmā vatthukāmesu kāmacchando idha kāmupādānanti anāgāminopi taṃ siddhaṃ hoti. Pañcakāmaguṇavatthuko panassa kāmarāgova natthīti.</paragraph>
    <paragraph line="144" number="1221"> Diṭṭhupādānaniddese <bold>natthi dinna</bold>nti. Dinnaṃ nāma atthi, sakkā kassaci kiñci dātunti jānāti; dinnassa pana phalaṃ vipāko natthīti gaṇhāti. <bold>Natthi yiṭṭha</bold>nti. Yiṭṭhaṃ vuccati mahāyāgo. Taṃ yajituṃ sakkāti jānāti; yiṭṭhassa pana phalaṃ vipāko natthīti gaṇhāti. <bold>Natthi huta</bold>nti āhunapāhunamaṅgalakiriyā. Taṃ kātuṃ sakkāti jānāti; tassa pana phalaṃ vipāko natthīti <pageBreak edition="M" number="0.0416" /> gaṇhāti. <bold>Natthi, sukatadukkaṭāna</bold>nti ettha dasa kusalakammapathā sukatakammāni nāma. Dasa akusalakammapathā dukkaṭakammāni <pageBreak edition="P" number="0.0386" /> nāma. Tesaṃ atthibhāvaṃ <pageBreak edition="V" number="0.0409" /> jānāti phalaṃ vipāko pana natthīti gaṇhāti. <bold>Natthi ayaṃ loko</bold>ti paraloke ṭhito imaṃ lokaṃ natthīti gaṇhāti. <bold>Natthi paraloko</bold>ti idha loke ṭhito paralokaṃ natthīti gaṇhāti. <bold>Natthi mātā natthi pitā</bold>ti mātāpitūnaṃ atthibhāvaṃ jānāti, tesu katapaccayena koci phalaṃ vipāko natthīti gaṇhāti. <bold>Natthi sattā opapātikā</bold>ti cavanakaupapajjanakā sattā natthīti gaṇhāti. <bold>Sammaggatā sammā paṭipannā</bold>ti anulomapaṭipadaṃ paṭipannā dhammikasamaṇabrāhmaṇā lokasmiṃ natthīti gaṇhāti. <bold>Ye imañca lokaṃ parañca lokaṃ sayaṃ abhiññā sacchikatvā pavedentī</bold>ti imañca lokaṃ parañca lokaṃ attanāva abhivisiṭṭhena ñāṇena ñatvā pavedanasamattho sabbaññū buddho nāma natthīti gaṇhāti.</paragraph>
    <paragraph line="145">Imāni pana upādānāni kilesapaṭipāṭiyāpi āharituṃ vaṭṭati maggapaṭipāṭiyāpi. Kilesapaṭipāṭiyā kāmupādānaṃ catūhi maggehi pahīyati, sesāni tīṇi sotāpattimaggena. Maggapaṭipāṭiyā sotāpattimaggena diṭṭhupādānādīni pahīyanti, catūhi maggehi kāmupādānanti.</paragraph>
    <paragraph line="146" number="1235"> Kilesagocchake kilesā eva <bold>kilesavatthūni</bold>. Vasanti vā ettha akhīṇāsavā sattā lobhādīsu patiṭṭhitattāti <bold>‘vatthūni’</bold>. Kilesā ca te tappatiṭṭhānaṃ sattānaṃ vatthūni cāti <bold>‘kilesavatthūni’</bold>. Yasmā cettha anantarapaccayādibhāvena uppajjamānā kilesāpi vasanti eva nāma, tasmā kilesānaṃ vatthūnītipi ‘kilesavatthūni’.</paragraph>
    <paragraph line="147" number="1236"><bold>Tattha katamo lobho? Yo rāgo sārāgo</bold>ti ayaṃ pana lobho hetugocchake ganthagocchake imasmiṃ kilesagocchaketi tīsu ṭhānesu atirekapadasatena niddiṭṭho. Āsavasaṃyojanaoghayoganīvaraṇaupādānagocchakesu aṭṭhahi aṭṭhahi padehi niddiṭṭho. Svāyaṃ atirekapadasatena niddiṭṭhaṭṭhānepi aṭṭhahi aṭṭhahi padehi niddiṭṭhaṭṭhānepi nippadesatova gahitoti veditabbo. Tesu <pageBreak edition="P" number="0.0387" /> hetuganthanīvaraṇaupādānakilesagocchakesu catumaggavajjhā taṇhā ekeneva <pageBreak edition="M" number="0.0417" /> koṭṭhāsena ṭhitā. Āsavasaṃyojanaoghayogesu catumaggavajjhāpi dve koṭṭhāsā hutvā ṭhitā. Kathaṃ? Āsavesu kāmāsavo bhavāsavoti, saṃyojanesu kāmarāgasaṃyojanaṃ bhavarāgasaṃyojananti, oghesu kāmogho bhavoghoti, yogesu kāmayogo bhavayogoti.</paragraph>
    <paragraph line="148">Imāni pana kilesavatthūni kilesapaṭipāṭiyāpi āharituṃ vaṭṭati maggapaṭipāṭiyāpi. Kilesapaṭipāṭiyā <pageBreak edition="V" number="0.0410" /> lobho catūhi maggehi pahīyati, doso anāgāmimaggena, mohamānā arahattamaggena, diṭṭhivicikicchā sotāpattimaggena, thinādīni arahattamaggena. Maggapaṭipāṭiyā sotāpattimaggena diṭṭhivicikicchā pahīyanti, anāgāmimaggena doso, arahattamaggena sesā sattāti.</paragraph>
    <paragraph line="149" number="1287"> Kāmāvacaraniddese <bold>heṭṭhato</bold>ti heṭṭhābhāgena. <bold>Avīciniraya</bold>nti vā aggijālānaṃ vā sattānaṃ vā dukkhavedanāya vīci, antaraṃ, chiddaṃ ettha natthīti avīci. Sukhasaṅkhāto ayo ettha natthīti nirayo. Niratiatthenapi nirassādatthenapi nirayo. <bold>Pariyantaṃ karitvā</bold>ti taṃ avīcisaṅkhātaṃ nirayaṃ antaṃ katvā. <bold>Uparito</bold>ti uparibhāgena. <bold>Paranimmitavasavattideve</bold>ti paranimmitesu kāmesu vasaṃ vattanato evaṃladdhavohāre deve. <bold>Anto karitvā</bold>ti anto pakkhipitvā. <bold>Yaṃ etasmiṃ antare</bold>ti ye etasmiṃ okāse. <bold>Etthāvacarā</bold>ti iminā yasmā etasmiṃ antare aññepi caranti kadāci katthaci sambhavato, tasmā tesaṃ asaṅgaṇhanatthaṃ ‘avacarā’ti vuttaṃ. Tena ye etasmiṃ antare ogāḷhā hutvā caranti sabbattha sadā ca sambhavato, adhobhāge caranti avīcinirayassa heṭṭhā bhūtupādāyapavattibhāvena, tesaṃ saṅgaho kato hoti. Te hi avagāḷhāva caranti, adhobhāgeva carantīti <bold>avacarā. Ettha pariyāpannā</bold>ti iminā pana yasmā ete etthāvacarā aññatthāpi avacaranti, na pana tattha pariyāpannā honti, tasmā tesaṃ aññatthāpi avacarantānaṃ pariggaho kato hoti. Idāni te ettha pariyāpannadhamme rāsisuññatapaccayabhāvato <pageBreak edition="P" number="0.0388" /> ceva sabhāvato ca dassento <bold>khandhā</bold>tiādimāha.</paragraph>
    <paragraph line="150" number="1289"> Rūpāvacaraniddese <pageBreak edition="M" number="0.0418" /><bold>brahmaloka</bold>nti paṭhamajjhānabhūmisaṅkhātaṃ brahmaṭṭhānaṃ. Sesamettha kāmāvacaraniddese vuttanayeneva veditabbaṃ. <bold>Samāpannassa vā</bold>tiādīsu paṭhamapadena kusalajjhānaṃ vuttaṃ, dutiyena vipākajjhānaṃ, vuttaṃ tatiyena kiriyajjhānaṃ vuttanti veditabbaṃ.</paragraph>
    <paragraph line="151" number="1291"> Arūpāvacaraniddese <bold>ākāsānañcāyatanūpage</bold>ti ākāsānañcāyatanasaṅkhātaṃ bhavaṃ upagate. Dutiyapadepi eseva nayo. Sesaṃ heṭṭhā vuttanayeneva veditabbaṃ.</paragraph>
    <paragraph line="152" number="1301"> Saraṇadukaniddese yvāyaṃ tīsu akusalamūlesu moho, so lobhasampayutto ca lobhena <pageBreak edition="V" number="0.0411" /><bold>saraṇo,</bold> dosasampayutto ca dosena saraṇo. Vicikicchuddhaccasampayutto pana moho diṭṭhisampayuttena ceva rūparāgaarūparāgasaṅkhātena ca rāgaraṇena pahānekaṭṭhabhāvato saraṇo sarajoti veditabbo.</paragraph>
    <title line="153">Suttantikadukanikkhepakathā</title>
    <paragraph line="154" number="1303"> Suttantikadukesu mātikākathāyaṃ atthato vivecitattā yāni ca nesaṃ niddesapadāni tesampi heṭṭhā vuttanayeneva suviññeyyattā yebhuyyena uttānatthāni eva. Idaṃ panettha visesamattaṃ – <bold>vijjūpamaduke</bold> tāva cakkhumā kira puriso meghandhakāre rattiṃ maggaṃ paṭipajji. Tassa andhakāratāya maggo na paññāyi. Vijju niccharitvā andhakāraṃ viddhaṃsesi. Athassa andhakāravigamā maggo pākaṭo ahosi. So dutiyampi gamanaṃ abhinīhari. Dutiyampi andhakāro otthari. Maggo na paññāyi. Vijju niccharitvā taṃ viddhaṃsesi. Vigate andhakāre maggo pākaṭo ahosi. Tatiyampi gamanaṃ abhinīhari. Andhakāro otthari. Maggo na paññāyi. Vijju niccharitvā andhakāraṃ viddhaṃsesi.</paragraph>
    <paragraph line="155">Tattha cakkhumato purisassa andhakāre maggapaṭipajjanaṃ viya ariyasāvakassa sotāpattimaggatthāya vipassanārambho. Andhakāre maggassa apaññāyanakālo viya saccacchādakatamaṃ. Vijjuyā niccharitvā andhakārassa viddhaṃsitakālo viya sotāpattimaggobhāsena uppajjitvā saccacchādakatamassa <pageBreak edition="M" number="0.0419" /> vinoditakālo. Vigate andhakāre maggassa pākaṭakālo viya <pageBreak edition="P" number="0.0389" /> sotāpattimaggassa catunnaṃ saccānaṃ pākaṭakālo. Maggassa pākaṭaṃ pana maggasamaṅgipuggalassa pākaṭameva. Dutiyagamanābhinīhāro viya sakadāgāmimaggatthāya vipassanārambho. Andhakāre maggassa apaññāyanakālo viya saccacchādakatamaṃ. Dutiyaṃ vijjuyā niccharitvā andhakārassa viddhaṃsitakālo viya sakadāgāmimaggobhāsena uppajjitvā saccacchādakatamassa vinoditakālo. Vigate andhakāre maggassa pākaṭakālo viya sakadāgāmimaggassa catunnaṃ saccānaṃ pākaṭakālo. Maggassa pākaṭaṃ pana maggasamaṅgipuggalassa pākaṭameva. Tatiyagamanābhinīhāro viya anāgāmimaggatthāya vipassanārambho. Andhakāre maggassa apaññāyanakālo viya saccacchādakatamaṃ. Tatiyaṃ vijjuyā niccharitvā andhakārassa viddhaṃsitakālo viya anāgāmimaggobhāsena uppajjitvā saccacchādakatamassa vinoditakālo. Vigate <pageBreak edition="V" number="0.0412" /> andhakāre maggassa pākaṭakālo viya anāgāmimaggassa catunnaṃ saccānaṃ pākaṭakālo. Maggassa pākaṭaṃ pana maggasamaṅgipuggalassa pākaṭameva.</paragraph>
    <paragraph line="156">Vajirassa pana pāsāṇo vā maṇi vā abhejjo nāma natthi. Yattha patati taṃ vinividdhameva hoti. Vajiraṃ khepentaṃ asesetvā khepeti. Vajirena gatamaggo nāma puna pākatiko na hoti. Evameva arahattamaggassa avajjhakileso nāma natthi. Sabbakilese vinivijjhati vajiraṃ viya. Arahattamaggopi kilese khepento asesetvā khepeti. Vajirena gatamaggassa puna pākatikattābhāvo viya arahattamaggena pahīnakilesānaṃ puna paccudāvattanaṃ nāma natthīti.</paragraph>
    <paragraph line="157" number="1307"><bold>Bāladuka</bold>niddese bālesu ahirikānottappāni pākaṭāni, mūlāni ca sesānaṃ bāladhammānaṃ. Ahiriko hi anottappī ca na kiñci akusalaṃ na karoti nāmāti. Etāni dve paṭhamaṃyeva visuṃ vuttāni. Sukkapakkhepi ayameva nayo. Tathā kaṇhaduke.</paragraph>
    <paragraph line="158" number="1311"><bold>Tapanīyaduka</bold>niddese katattā ca akatattā ca tapanaṃ veditabbaṃ. <bold>Kāyaduccaritādīni</bold><pageBreak edition="P" number="0.0390" /> hi katattā tapanti, kāyasucaritādīni akatattā. Tathā hi puggalo ‘kataṃ me kāyaduccarita’nti tappati, ‘akataṃ me kāyasucarita’nti tappati. ‘Kataṃ me vacīduccarita’nti tappati…pe… ‘akataṃ me <pageBreak edition="M" number="0.0420" /> manosucarita’nti tappati. Atapanīyepi eseva nayo. Kalyāṇakārī hi puggalo ‘kataṃ me kāyasucarita’nti na tappati, ‘akataṃ me kāyaduccarita’nti na tappati…pe… ‘akataṃ me manoduccarita’nti na tappatīti (a. ni. 2.3).</paragraph>
    <paragraph line="159" number="1313"><bold>Adhivacanaduka</bold>niddese <bold>yā tesaṃ tesaṃ dhammāna</bold>nti sabbadhammaggahaṇaṃ. Saṅkhāyatīti <bold>saṅkhā,</bold> saṃkathiyatīti attho. Kinti saṃkathiyati? Ahanti mamanti paroti parassāti sattoti bhāvoti posoti puggaloti naroti māṇavoti tissoti dattoti, ‘mañco pīṭhaṃ bhisi bimbohanaṃ’ ‘vihāro pariveṇaṃ dvāraṃ vātapāna’nti evaṃ anekehi ākārehi saṃkathiyatīti <bold>‘saṅkhā’</bold>. Samaññāyatīti <bold>samaññā</bold>. Kinti samaññāyati? ‘Ahanti…pe… vātapāna’nti samaññāyatīti <pageBreak edition="V" number="0.0413" /> ‘samaññā’. Paññāpiyatīti <bold>paññatti</bold>. Vohariyatīti <bold>vohāro</bold>. Kinti vohariyati? ‘Aha’nti…pe… ‘vātapāna’nti vohariyatīti vohāro.</paragraph>
    <paragraph line="160"><bold>Nāma</bold>nti catubbidhaṃ nāmaṃ – sāmaññanāmaṃ guṇanāmaṃ kittimanāmaṃ opapātikanāmanti. Tattha paṭhamakappikesu mahājanena sammannitvā ṭhapitattā mahāsammatoti rañño nāmaṃ ‘sāmaññanāmaṃ’ nāma. Yaṃ sandhāya vuttaṃ – ‘‘mahājanasammatoti kho, vāseṭṭha, mahāsammato tveva paṭhamaṃ akkharaṃ upanibbatta’’nti (dī. ni. 3.131). Dhammakathiko <pageBreak edition="P" number="0.0391" /> paṃsukūliko vinayadharo tepiṭako saddho pasannoti evarūpaṃ guṇato āgatanāmaṃ ‘guṇanāmaṃ’ nāma. Bhagavā arahaṃ sammāsambuddhotiādīnipi tathāgatassa anekāni nāmasatāni guṇanāmāneva. Tena vuttaṃ –</paragraph>
    <gatha1 line="161">‘‘Asaṅkhyeyyāni nāmāni, saguṇena mahesino;</gatha1>
    <gathalast line="162">Guṇena nāmamuddheyyaṃ, api nāmasahassato’’ti.</gathalast>
    <paragraph line="163">Yaṃ pana jātassa kumārakassa nāmaggahaṇadivase dakkhiṇeyyānaṃ sakkāraṃ katvā samīpe ṭhitā ñātakā kappetvā pakappetvā ‘ayaṃ asukonāmā’ti nāmaṃ karonti, idaṃ ‘kittimanāma’ nāma. Yā pana purimapaññatti pacchimapaññattiyaṃ patati, purimavohāro pacchimavohāre patati, seyyathidaṃ – purimakappepi cando candoyeva nāma, etarahipi candova. Atīte sūriyo… samuddo… pathavī… pabbato pabbatoyeva, nāma, etarahipi <pageBreak edition="M" number="0.0421" /> pabbatoyevāti idaṃ ‘opapātikanāmaṃ’ nāma. Idaṃ catubbidhampi nāmaṃ ettha nāmameva hoti.</paragraph>
    <paragraph line="164"><bold>Nāmakamma</bold>nti nāmakaraṇaṃ. <bold>Nāmadheyya</bold>nti nāmaṭṭhapanaṃ. <bold>Niruttī</bold>ti nāmanirutti. <bold>Byañjana</bold>nti nāmabyañjanaṃ. Yasmā panetaṃ atthaṃ byañjeti tasmā evaṃ vuttaṃ. <bold>Abhilāpo</bold>ti nāmābhilāpova. <bold>Sabbeva dhammā adhivacanapathā</bold>ti adhivacanassa nopathadhammo nāma natthi. Ekadhammo sabbadhammesu nipatati, sabbadhammā ekadhammasmiṃ nipatanti. Kathaṃ? Ayañhi nāmapaññatti ekadhammo, so sabbesu catubhūmakadhammesu nipatati. Sattopi saṅkhāropi nāmato muttako nāma natthi.</paragraph>
    <paragraph line="165">Aṭavīpabbatādīsu rukkhopi jānapadānaṃ bhāro. Te hi ‘ayaṃ kiṃ rukkho nāmā’ti puṭṭhā ‘khadiro’ ‘palāso’ti attanā jānanakanāmaṃ kathenti. Yassa nāmaṃ na jānanti tampi ‘anāmako’ <pageBreak edition="V" number="0.0414" /> nāmāti vadanti. Tampi tassa nāmadheyyameva hutvā tiṭṭhati. Samudde macchakacchapādīsupi eseva nayo. Itare dve dukā iminā samānatthā eva.</paragraph>
    <paragraph line="166" number="1316"><bold>Nāmarūpaduke</bold><pageBreak edition="P" number="0.0392" /> nāmakaraṇaṭṭhena ca namanaṭṭhena ca nāmanaṭṭhena ca <bold>nāmaṃ</bold>. Tattha cattāro khandhā tāva <bold>nāmakaraṇaṭṭhena</bold> ‘nāmaṃ’. Yathā hi mahājanasammatattā mahāsammatassa mahāsammatoti nāmaṃ ahosi, yathā vā mātāpitaro ‘ayaṃ tisso nāma hotu, phusso nāma hotū’ti evaṃ puttassa kittimanāmaṃ karonti, yathā vā ‘dhammakathiko’ ‘vinayadharo’ti guṇato nāmaṃ āgacchati, na evaṃ vedanādīnaṃ. Vedanādayo hi mahāpathavīādayo viya attano nāmaṃ karontāva uppajjanti. Tesu uppannesu tesaṃ nāmaṃ uppannameva hoti. Na hi vedanaṃ uppannaṃ ‘tvaṃ vedanā nāma hohī’ti koci bhaṇati. Na ca tassā nāmaggahaṇakiccaṃ atthi. Yathā pathaviyā uppannāya ‘tvaṃ pathavī nāma hohī’ti nāmaggahaṇakiccaṃ natthi, cakkavāḷasinerucandimasūriyanakkhattesu uppannesu ‘tvaṃ cakkavāḷaṃ nāma hohi tvaṃ nakkhattaṃ nāma hohī’ti nāmaggahaṇakiccaṃ natthi, nāmaṃ uppannameva hoti, opapātikapaññattiyaṃ nipatati, evaṃ vedanāya uppannāya ‘tvaṃ vedanā nāma hohī’ti nāmaggahaṇakiccaṃ natthi. Tāya <pageBreak edition="M" number="0.0422" /> uppannāya vedanāti nāmaṃ uppannameva hoti. Opapātikapaññattiyaṃ nipatati. Saññādīsupi eseva nayo. Atītepi hi vedanā vedanāyeva, saññā… saṅkhārā… viññāṇaṃ viññāṇameva. Anāgatepi, paccuppannepi. Nibbānaṃ pana sadāpi nibbānamevāti. ‘Nāmakaraṇaṭṭhena’ nāmaṃ.</paragraph>
    <paragraph line="167"><bold>‘Namanaṭṭhenā’pi</bold> cettha cattāro khandhā nāmaṃ. Te hi ārammaṇābhimukhā namanti. <bold>‘Nāmanaṭṭhena’</bold> sabbampi nāmaṃ. Cattāro hi khandhā ārammaṇe aññamaññaṃ nāmenti. Nibbānaṃ ārammaṇādhipatipaccayatāya attani anavajjadhamme nāmeti.</paragraph>
    <paragraph line="168" number="1318"> Avijjābhavataṇhā vaṭṭamūlasamudācāradassanatthaṃ gahitā.</paragraph>
    <paragraph line="169" number="1320"><bold>Bhavissati attā ca loko cā</bold>ti khandhapañcakaṃ attā ca loko cāti gahetvā ‘taṃ bhavissatī’ti gahaṇākārena niviṭṭhā <bold>sassatadiṭṭhi</bold>. Dutiyā <bold>‘na bhavissatī’</bold>ti ākārena niviṭṭhā ucchedadiṭṭhi.</paragraph>
    <paragraph line="170" number="1326"><bold>Pubbantaṃ</bold><pageBreak edition="P" number="0.0393" /><pageBreak edition="V" number="0.0415" /><bold>ārabbhā</bold>ti atītakoṭṭhāsaṃ ārammaṇaṃ karitvā. Iminā brahmajāle āgatā aṭṭhārasa pubbantānudiṭṭhiyo gahitā. <bold>Aparantaṃ ārabbhā</bold>ti anāgatakoṭṭhāsaṃ ārammaṇaṃ karitvā. Iminā tattheva āgatā catucattālīsa aparantānudiṭṭhiyo gahitā.</paragraph>
    <paragraph line="171" number="1332"> Dovacassatāniddese <bold>sahadhammike vuccamāne</bold>ti sahadhammikaṃ nāma yaṃ bhagavatā paññattaṃ sikkhāpadaṃ, tasmiṃ vatthuṃ dassetvā āpattiṃ āropetvā ‘idaṃ nāma tvaṃ āpattiṃ āpanno, iṅgha desehi vuṭṭhāhi paṭikarohī’ti vuccamāne. <bold>Dovacassāya</bold>ntiādīsu evaṃ codiyamānassa paṭicodanāya vā appadakkhiṇagāhitāya vā dubbacassa kammaṃ dovacassāyaṃ. Tadeva dovacassantipi vuccati. Tassa bhāvo <bold>dovacassiyaṃ</bold>. Itaraṃ tasseva vevacanaṃ. <bold>Vippaṭikūlagāhitā</bold>ti vilomagāhitā. Vilomagahaṇasaṅkhātena vipaccanīkena sātaṃ assāti vipaccanīkasāto. ‘Paṭāṇikagahaṇaṃ gahetvā ekapadeneva taṃ nissaddamakāsi’nti sukhaṃ paṭilabhantassetaṃ adhivacanaṃ. Tassa bhāvo <bold>vipaccanīkasātatā</bold>. Ovādaṃ anādiyanavasena anādarassa bhāvo <bold>anādariyaṃ</bold>. Itaraṃ tasseva vevacanaṃ. Anādiyanākāro vā <bold>anādaratā</bold>. Garuvāsaṃ avasanavasena uppanno agāravabhāvo <bold>agāravatā</bold>. Sajeṭṭhakavāsaṃ avasanavasena uppanno appaṭissavabhāvo <bold>appaṭissavatā. Ayaṃ vuccatī</bold>ti ayaṃ <pageBreak edition="M" number="0.0423" /> evarūpā dovacassatā nāma vuccati. Atthato panesā tenākārena pavattā cattāro khandhā, saṅkhārakkhandhoyeva vāti. <bold>Pāpamittatādīsu</bold>pi eseva nayo. Dovacassatā pāpamittatādayo hi visuṃ cetasikadhammā nāma natthi.</paragraph>
    <paragraph line="172" number="1333"> Natthi <pageBreak edition="P" number="0.0394" /> etesaṃ saddhāti <bold>assaddhā;</bold> buddhādīni vatthūni na saddahantīti attho. <bold>Dussīlā</bold>ti sīlassa dunnāmaṃ natthi, nissīlāti attho. <bold>Appassutā</bold>ti sutarahitā. Pañca macchariyāni etesaṃ atthīti <bold>maccharino. Duppaññā</bold>ti nippaññā. Sevanakavasena <bold>sevanā</bold>. Balavasevanā <bold>nisevanā</bold>. Sabbatobhāgena sevanā <bold>saṃsevanā</bold>. Upasaggavasena vā padaṃ vaḍḍhitaṃ. Tīhipi sevanāva kathitā. <bold>Bhajanā</bold>ti upasaṅkamanā. <bold>Sambhajanā</bold>ti sabbatobhāgena bhajanā. Upasaggavasena vā padaṃ vaḍḍhitaṃ. <bold>Bhattī</bold>ti daḷhabhatti. <bold>Sambhattī</bold>ti sabbatobhāgena bhatti. Upasaggavasena vā padaṃ vaḍḍhitaṃ. Dvīhipi daḷhabhatti eva kathitā. <bold>Taṃsampavaṅkatā</bold>ti tesu puggalesu kāyena ceva cittena ca sampavaṅkabhāvo; tanninnatā tappoṇatā tappabbhāratāti attho.</paragraph>
    <paragraph line="173" number="1334"> Sovacassatādukaniddesopi vuttapaṭipakkhanayena veditabbo.</paragraph>
    <paragraph line="174" number="1336"><bold>Pañcapi</bold><pageBreak edition="V" number="0.0416" /><bold>āpattikkhandhā</bold>ti mātikāniddesena ‘pārājikaṃ saṅghādisesaṃ pācittiyaṃ pāṭidesanīyaṃ dukkaṭa’nti imā pañca āpattiyo. <bold>Sattapi āpattikkhandhā</bold>ti vinayaniddesena ‘pārājikaṃ saṅghādisesaṃ thullaccayaṃ pācittiyaṃ pāṭidesanīyaṃ dukkaṭaṃ dubbhāsita’nti imā satta āpattiyo. Tattha saha vatthunā tāsaṃ āpattīnaṃ paricchedajānanakapaññā <bold>āpattikusalatā</bold> nāma. Saha kammavācāya āpattivuṭṭhānaparicchedajānanakapaññā pana <bold>āpattivuṭṭhānakusalatā</bold> nāma.</paragraph>
    <paragraph line="175" number="1338"> Samāpajjitabbato samāpatti. Saha parikammena appanāparicchedajānanakapaññā pana <bold>samāpattikusalatā</bold> nāma. ‘Cande vā sūriye vā nakkhatte vā ettakaṃ ṭhānaṃ gate vuṭṭhahissāmī’ti avirajjhitvā tasmiṃyeva samaye vuṭṭhānakapaññāya atthitāya <bold>samāpattivuṭṭhānakusalatā</bold> nāma.</paragraph>
    <paragraph line="176" number="1340"> Aṭṭhārasannaṃ <pageBreak edition="M" number="0.0424" /><pageBreak edition="P" number="0.0395" /> dhātūnaṃ uggahamanasikārasavanadhāraṇaparicchedajānanakapaññā <bold>dhātukusalatā</bold> nāma. Tāsaṃyeva uggahamanasikārajānanakapaññā <bold>manasikārakusalatā</bold> nāma.</paragraph>
    <paragraph line="177" number="1342"> Dvādasannaṃ āyatanānaṃ uggahamanasikārasavanadhāraṇaparicchedajānanakapaññā latā nāma. Tīsupi vā etāsu kusalatāsu uggaho manasikāro savanaṃ sammasanaṃ paṭivedho paccavekkhaṇāti sabbaṃ vaṭṭati. Tattha savanauggahapaccavekkhaṇā lokiyā, paṭivedho lokuttaro. Sammasanamanasikārā lokiyalokuttaramissakā. ‘Avijjāpaccayā saṅkhārā’tiādīni (vibha. aṭṭha. 225) paṭiccasamuppādavibhaṅge āvibhavissanti. ‘Iminā pana paccayena idaṃ hotī’ti jānanakapaññā <bold>paṭiccasamuppādakusalatā</bold> nāma.</paragraph>
    <paragraph line="178" number="1344"> Ṭhānāṭṭhānakusalatādukaniddese <bold>hetū paccayā</bold>ti ubhayampetaṃ aññamaññavevacanaṃ. Cakkhupasādo hi rūpaṃ ārammaṇaṃ katvā uppajjanakassa cakkhuviññāṇassa hetu ceva paccayo ca. Tathā sotapasādādayo sotaviññāṇādīnaṃ, ambabījādīni ca ambaphalādīnaṃ. Dutiyanaye <bold>ye ye dhammā</bold>ti visabhāgapaccayadhammānaṃ nidassanaṃ. <bold>Yesaṃ yesa</bold>nti visabhāgapaccayasamuppannadhammanidassanaṃ. <bold>Na hetū na paccayā</bold>ti cakkhupasādo saddaṃ ārammaṇaṃ katvā uppajjanakassa sotaviññāṇassa na hetu na paccayo. Tathā sotapasādādayo avasesaviññāṇādīnaṃ. Ambādayo ca tālādīnaṃ uppattiyāti evamattho veditabbo.</paragraph>
    <paragraph line="179" number="1346"> Ajjavamaddavaniddese <pageBreak edition="V" number="0.0417" /><bold>nīcacittatā</bold>ti padamattameva viseso. Tassattho – mānābhāvena nīcaṃ cittaṃ assāti nīcacitto. Nīcacittassa bhāvo nīcacittatā. Sesaṃ cittujukatācittamudutānaṃ padabhājanīye āgatameva.</paragraph>
    <paragraph line="180" number="1348"> Khantiniddese khamanakavasena <bold>khanti</bold>. Khamanākāro <bold>khamanatā</bold>. Adhivāsenti etāya, attano upari āropetvā vāsenti, na paṭibāhanti, na paccanīkatāya tiṭṭhantīti <bold>adhivāsanatā</bold><pageBreak edition="P" number="0.0396" />. Acaṇḍikassa bhāvo <bold>acaṇḍikkaṃ. Anasuropo</bold>ti asuropo vuccati na sammāropitattā duruttavacanaṃ. Tappaṭipakkhato anasuropo suruttavācāti attho. Evamettha phalūpacārena <pageBreak edition="M" number="0.0425" /> kāraṇaṃ niddiṭṭhaṃ. <bold>Attamanatā cittassā</bold>ti somanassavasena cittassa sakamanatā, attano cittasabhāvoyeva, na byāpannacittatāti attho.</paragraph>
    <paragraph line="181" number="1349"> Soraccaniddese <bold>kāyiko avītikkamo</bold>ti tividhaṃ kāyasucaritaṃ. <bold>Vācasiko avītikkamo</bold>ti catubbidhaṃ vacīsucaritaṃ. Kāyikavācasikoti iminā kāyavacīdvārasamuṭṭhitaṃ ājīvaṭṭhamakasīlaṃ pariyādiyati. <bold>Idaṃ vuccati soracca</bold>nti idaṃ pāpato suṭṭhu oratattā soraccaṃ nāma vuccati. <bold>Sabbopi sīlasaṃvaro</bold>ti idaṃ yasmā na kevalaṃ kāyavācāheva anācāraṃ ācarati manasāpi ācarati eva, tasmā mānasikasīlaṃ pariyādāya dassetuṃ vuttaṃ.</paragraph>
    <paragraph line="182" number="1350"> Sākhalyaniddese <bold>aṇḍakā</bold>ti yathā sadose rukkhe aṇḍakāni uṭṭhahanti, evaṃ sadosatāya khuṃsanavambhanādivacanehi aṇḍakā jātā. <bold>Kakkasā</bold>ti pūtikā sā yathā nāma pūtirukkho kakkaso hoti paggharitacuṇṇo evaṃ kakkasā hoti. Sotaṃ ghaṃsayamānā viya pavisati. Tena vuttaṃ ‘kakkasā’ti. <bold>Parakaṭukā</bold>ti paresaṃ kaṭukā amanāpā dosajananī. <bold>Parābhisajjanī</bold>ti kuṭilakaṇṭakasākhā viya cammesu vijjhitvā paresaṃ abhisajjanī, gantukāmānampi gantuṃ adatvā lagganakārī. <bold>Kodhasāmantā</bold>ti kodhassa āsannā. <bold>Asamādhisaṃvattanikā</bold>ti appanāsamādhissa vā upacārasamādhissa vā asaṃvattanikā. Iti sabbānevetāni sadosavācāya vevacanāni. <bold>Tathārūpiṃ vācaṃ pahāyā</bold>ti idaṃ pharusavācaṃ appajahitvā <pageBreak edition="P" number="0.0397" /> ṭhitassa antarantare pavattāpi saṇhavācā asaṇhavācā eva nāmāti dīpanatthaṃ vuttaṃ.</paragraph>
    <paragraph line="183"><bold>Neḷā</bold>ti <pageBreak edition="V" number="0.0418" /> eḷaṃ vuccati doso. Nāssā eḷanti neḷā; niddosāti attho. ‘‘Neḷaṅgo setapacchādo’’ti (udā. 65; saṃ. ni. 4.347; peṭako. 25) ettha vuttaneḷaṃ viya. <bold>Kaṇṇasukhā</bold>ti byañjanamadhuratāya kaṇṇānaṃ sukhā, sūcivijjhanaṃ viya kaṇṇasūlaṃ na janeti. Atthamadhuratāya sarīre kopaṃ ajanetvā pemaṃ janetīti <bold>pemanīyā</bold>. Hadayaṃ gacchati, appaṭihaññamānā sukhena cittaṃ pavisatīti <bold>hadayaṅgamā</bold>. Guṇaparipuṇṇatāya pure bhavāti <bold>porī</bold>. Pure saṃvaḍḍhanārī viya sukumārātipi porī. Purassa esātipi porī; nagaravāsīnaṃ kathāti attho. Nagaravāsino hi <pageBreak edition="M" number="0.0426" /> yuttakathā honti. Pitimattaṃ pitāti bhātimattaṃ bhātāti vadanti. Evarūpī kathā bahuno janassa kantā hotīti <bold>bahujanakantā</bold>. Kantabhāveneva bahuno janassa manāpā cittavuḍḍhikarāti <bold>bahujanamanāpā. Yā tatthā</bold>ti yā tasmiṃ puggale. <bold>Saṇhavācatā</bold>ti maṭṭhavācatā. <bold>Sakhilavācatā</bold>ti muduvācatā. <bold>Apharusavācatā</bold>ti akakkhaḷavācatā.</paragraph>
    <paragraph line="184" number="1351"> Paṭisanthāraniddese <bold>āmisapaṭisanthāro</bold>ti āmisaalābhena attanā saha paresaṃ chiddaṃ yathā pihitaṃ hoti paṭicchannaṃ evaṃ āmisena paṭisantharaṇaṃ. <bold>Dhammapaṭisanthāro</bold>ti dhammassa appaṭilābhena attanā saha paresaṃ chiddaṃ yathā pihitaṃ hoti paṭicchannaṃ, evaṃ dhammena paṭisantharaṇaṃ. <bold>Paṭisanthārako hotī</bold>ti dveyeva hi lokasannivāsassa chiddāni, tesaṃ paṭisanthārako hoti. Āmisapaṭisanthārena vā dhammapaṭisanthārena vāti iminā duvidhena paṭisanthārena paṭisanthārako hoti, paṭisantharati, nirantaraṃ karoti.</paragraph>
    <paragraph line="185">Tatrāyaṃ ādito paṭṭhāya kathā – paṭisanthārakena hi bhikkhunā āgantukaṃ āgacchantaṃ disvāva paccuggantvā pattacīvaraṃ <pageBreak edition="P" number="0.0398" /> gahetabbaṃ, āsanaṃ dātabbaṃ, tālavaṇṭena bījitabbaṃ, pādā dhovitvā makkhetabbā, sappiphāṇite sati bhesajjaṃ dātabbaṃ, pānīyena pucchitabbo, āvāso paṭijaggitabbo. Evaṃ ekadesena āmisapaṭisanthāro kato nāma hoti.</paragraph>
    <paragraph line="186">Sāyaṃ pana navakatarepi attano upaṭṭhānaṃ anāgateyeva, tassa santikaṃ gantvā nisīditvā avisaye apucchitvā tassa visaye pañho pucchitabbo. ‘Tumhe katarabhāṇakā’ti apucchitvā tumhākaṃ ‘ācariyupajjhāyā kataraṃ ganthaṃ vaḷañjentī’ti pucchitvā pahonakaṭṭhāne pañho pucchitabbo. Sace kathetuṃ sakkoti iccetaṃ kusalaṃ. No ce sakkoti sayaṃ kathetvā dātabbaṃ. Evaṃ ekadesena dhammapaṭisanthāro kato nāma hoti.</paragraph>
    <paragraph line="187">Sace <pageBreak edition="V" number="0.0419" /> attano santike vasati taṃ ādāya nibaddhaṃ piṇḍāya caritabbaṃ. Sace gantukāmo hoti punadivase gamanasabhāgena taṃ ādāya ekasmiṃ gāme piṇḍāya caritvā uyyojetabbo. Sace aññasmiṃ disābhāge bhikkhū nimantitā honti taṃ bhikkhuṃ icchamānaṃ ādāya gantabbaṃ. ‘Na <pageBreak edition="M" number="0.0427" /> mayhaṃ esā disā sabhāgā’ti gantuṃ anicchante sesabhikkhū pesetvā taṃ ādāya piṇḍāya caritabbaṃ. Attanā laddhāmisaṃ tassa dātabbaṃ. Evaṃ ‘āmisapaṭisanthāro’ kato nāma hoti.</paragraph>
    <paragraph line="188">Āmisapaṭisanthārakena pana attanā laddhaṃ kassa dātabbanti? Āgantukassa tāva dātabbaṃ. Sace gilāno vā avassiko vā atthi, tesampi dātabbaṃ. Ācariyupajjhāyānaṃ dātabbaṃ. Bhaṇḍagāhakassa dātabbaṃ. Sārāṇīyadhammapūrakena pana satavārampi sahassavārampi āgatāgatānaṃ therāsanato paṭṭhāya dātabbaṃ. Paṭisanthārakena pana yena yena na laddhaṃ, tassa tassa dātabbaṃ. Bahigāmaṃ nikkhamitvā jiṇṇakaṃ vā anāthaṃ bhikkhuṃ vā bhikkhuniṃ vā disvā tesampi dātabbaṃ.</paragraph>
    <paragraph line="189">Tatridaṃ vatthu – corehi kira guttasālagāme pahate taṅkhaṇaññeva ekā nirodhato vuṭṭhitā khīṇāsavattherī daharabhikkhuniyā bhaṇḍakaṃ gāhāpetvā mahājanena saddhiṃ maggaṃ paṭipajjitvā ṭhitamajjhanhike nakulanagaragāmadvāraṃ <pageBreak edition="P" number="0.0399" /> patvā rukkhamūle nisīdi. Tasmiṃ samaye kāḷavallimaṇḍapavāsī mahānāgatthero nakulanagaragāme piṇḍāya caritvā nikkhanto theriṃ disvā bhattena āpucchi. Sā ‘patto me natthī’ti āha. Thero ‘imināva bhuñjathā’ti saha pattena adāsi. Therī bhattakiccaṃ katvā pattaṃ dhovitvā therassa datvā āha – ‘ajja tāva bhikkhācārena kilamissatha, ito paṭṭhāya pana vo bhikkhācāraparittāso nāma na bhavissati, tātā’ti. Tato paṭṭhāya therassa ūnakahāpaṇagghanako piṇḍapāto nāma na uppannapubbo. Ayaṃ ‘āmisapaṭisanthāro’ nāma.</paragraph>
    <paragraph line="190">Imaṃ paṭisanthāraṃ katvā bhikkhunā saṅgahapakkhe ṭhatvā tassa bhikkhuno kammaṭṭhānaṃ kathetabbaṃ, dhammo vācetabbo, kukkuccaṃ vinodetabbaṃ, uppannaṃ kiccaṃ karaṇīyaṃ kātabbaṃ, abbhānavuṭṭhānamānattaparivāsā dātabbā. Pabbajjāraho pabbājetabbo upasampadāraho upasampādetabbo. Bhikkhuniyāpi attano santike upasampadaṃ ākaṅkhamānāya kammavācaṃ kātuṃ vaṭṭati. Ayaṃ ‘dhammapaṭisanthāro’ nāma.</paragraph>
    <paragraph line="191">Imehi <pageBreak edition="M" number="0.0428" /><pageBreak edition="V" number="0.0420" /> dvīhi paṭisanthārehi paṭisanthārako bhikkhu anuppannaṃ lābhaṃ uppādeti, uppannaṃ thāvaraṃ karoti, sabhayaṭṭhāne attano jīvitaṃ rakkhati coranāgarañño pattaggahaṇahattheneva aggaṃ gahetvā patteneva bhattaṃ ākiranto thero viya. Aladdhalābhuppādane pana ito palāyitvā paratīraṃ gatena mahānāgaraññā ekassa therassa santike saṅgahaṃ labhitvā puna āgantvā rajje patiṭṭhitena setambaṅgaṇe yāvajīvaṃ pavattitaṃ mahābhesajjadānavatthu kathetabbaṃ. Uppannalābhathāvarakaraṇe dīghabhāṇakaabhayattherassa hatthato paṭisanthāraṃ labhitvā cetiyapabbate corehi bhaṇḍakassa aviluttabhāve vatthu kathetabbaṃ.</paragraph>
    <paragraph line="192" number="1352"> Indriyesu aguttadvāratāniddese <bold>cakkhunā rūpaṃ disvā</bold>ti kāraṇavasena cakkhūti laddhavohārena rūpadassanasamatthena <pageBreak edition="P" number="0.0400" /> cakkhuviññāṇena rūpaṃ disvā. Porāṇā panāhu – ‘‘cakkhu rūpaṃ na passati, acittakattā; cittaṃ na passati, acakkhukattā; dvārārammaṇasaṅghaṭṭanena pana pasādavatthukena cittena passati. Īdisī panesā ‘dhanunā vijjatī’tiādīsu viya sasambhārakathā nāma hoti. Tasmā cakkhuviññāṇena rūpaṃ disvā’’ti ayamevettha atthoti. <bold>Nimittaggāhī</bold>ti itthipurisanimittaṃ vā subhanimittādikaṃ vā kilesavatthubhūtaṃ nimittaṃ chandarāgavasena gaṇhāti, diṭṭhamatteyeva na saṇṭhāti. <bold>Anubyañjanaggāhī</bold>ti kilesānaṃ anubyañjanato pākaṭabhāvakaraṇato anubyañjananti laddhavohāraṃ hatthapādasitahasitakathitaālokitavilokitādibhedaṃ ākāraṃ gaṇhāti. <bold>Yatvādhikaraṇamena</bold>ntiādimhi yaṃkāraṇā yassa cakkhundriyāsaṃvarassa hetu, etaṃ puggalaṃ satikavāṭena cakkhundriyaṃ asaṃvutaṃ apihitacakkhudvāraṃ hutvā viharantaṃ ete abhijjhādayo dhammā anvāssaveyyuṃ anubandheyyuṃ ajjhotthareyyuṃ. <bold>Tassa saṃvarāya na paṭipajjatī</bold>ti tassa cakkhundriyassa satikavāṭena pidahanatthāya na paṭipajjati. Evaṃbhūtoyeva ca na rakkhati cakkhundriyaṃ, na cakkhundriye saṃvaraṃ āpajjatīti vuccati.</paragraph>
    <paragraph line="193">Tattha kiñcāpi cakkhundriye saṃvaro vā asaṃvaro vā natthi, na hi cakkhupasādaṃ nissāya sati vā muṭṭhassaccaṃ vā uppajjati. Apica yadā rūpārammaṇaṃ <pageBreak edition="M" number="0.0429" /> cakkhussa āpāthamāgacchati tadā bhavaṅge dvikkhattuṃ uppajjitvā niruddhe kiriyamanodhātu āvajjanakiccaṃ sādhayamānā uppajjitvā nirujjhati. Tato cakkhuviññāṇaṃ dassanakiccaṃ, tato vipākamanodhātu <pageBreak edition="V" number="0.0421" /> sampaṭicchanakiccaṃ, tato vipākāhetukamanoviññāṇadhātu santīraṇakiccaṃ, tato kiriyāhetukamanoviññāṇadhātu <pageBreak edition="P" number="0.0401" /> voṭṭhabbanakiccaṃ sādhayamānā uppajjitvā nirujjhati. Tadanantaraṃ javanaṃ javati. Tatrāpi neva bhavaṅgasamaye na āvajjanādīnaṃ aññatarasamaye saṃvaro vā asaṃvaro vā atthi. Javanakkhaṇe pana dussīlyaṃ vā muṭṭhassaccaṃ vā aññāṇaṃ vā akkhanti vā kosajjaṃ vā uppajjati, asaṃvaro hoti.</paragraph>
    <paragraph line="194">Evaṃ honto pana so ‘cakkhundriye asaṃvaro’ti vuccati. Kasmā? Yasmā tasmiṃ asaṃvare sati dvārampi aguttaṃ hoti, bhavaṅgampi, āvajjanādīnipi vīthicittāni. Yathā kiṃ? Yathā nagare catūsu dvāresu asaṃvutesu kiñcāpi antogharadvārakoṭṭhakagabbhādayo susaṃvutā, tathāpi antonagare sabbaṃ bhaṇḍaṃ arakkhitaṃ agopitameva hoti. Nagaradvārena hi pavisitvā corā yadicchakaṃ kareyyuṃ. Evameva javane dussīlyādīsu uppannesu tasmiṃ asaṃvare sati dvārampi aguttaṃ hoti, bhavaṅgampi, āvajjanādīnipi vīthicittānīti.</paragraph>
    <paragraph line="195"><bold>Sotena saddaṃ sutvā</bold>tiādīsupi eseva nayo. <bold>Yā imesa</bold>nti evaṃ saṃvaraṃ anāpajjantassa imesaṃ channaṃ indriyānaṃ yā agutti yā agopanā yo anārakkho yo asaṃvaro, athakanaṃ, apidahananti attho.</paragraph>
    <paragraph line="196" number="1353"> Bhojane amattaññutāniddese <bold>idhekacco</bold>ti imasmiṃ sattaloke ekacco. <bold>Appaṭisaṅkhā</bold>ti paṭisaṅkhānapaññāya ajānitvā anupadhāretvā. <bold>Ayoniso</bold>ti anupāyena. <bold>Āhāra</bold>nti asitapītādiajjhoharaṇīyaṃ. <bold>Āhāretī</bold>ti paribhuñjati ajjhoharati. <bold>Davāyā</bold>tiādi anupāyadassanatthaṃ vuttaṃ. Anupāyena hi āhārento davatthāya madatthāya maṇḍanatthāya vibhūsanatthāya vā āhāreti, no idamatthitaṃ paṭicca. Yā tattha <bold>asantuṭṭhitā</bold>ti yā tasmiṃ ayoniso āhāraparibhoge asantussanā <pageBreak edition="P" number="0.0402" /> asantuṭṭhibhāvo. <bold>Amattaññutā</bold>ti amattaññubhāvo, pamāṇasaṅkhātāya mattāya ajānanaṃ. <bold>Ayaṃ vuccatī</bold>ti ayaṃ apaccavekkhitaparibhogavasena pavattā bhojane amattaññutā nāma vuccati.</paragraph>
    <paragraph line="197" number="1354"> Indriyesu <pageBreak edition="M" number="0.0430" /> guttadvāratāniddese <bold>cakkhunā</bold>tiādi vuttanayeneva veditabbaṃ. <bold>Na nimittaggāhī hotī</bold>ti chandarāgavasena vuttappakāraṃ nimittaṃ na gaṇhāti. Evaṃ sesapadānipi vuttapaṭipakkhanayeneva <pageBreak edition="V" number="0.0422" /> veditabbāni. Yathā ca heṭṭhā ‘javane dussīlyādīsu uppannesu tasmiṃ asaṃvare sati, dvārampi aguttaṃ hoti, bhavaṅgampi, āvajjanādīnipi vīthicittānī’ti vuttaṃ, evamidha tasmiṃ sīlādīsu uppannesu dvārampi guttaṃ hoti, bhavaṅgampi, āvajjanādīnipi vīthicittāni. Yathā kiṃ? Yathā nagaradvāresu susaṃvutesu, kiñcāpi antogharādayo asaṃvutā honti, tathāpi antonagare sabbaṃ bhaṇḍaṃ surakkhitaṃ sugopitameva hoti – nagaradvāresu pihitesu corānaṃ paveso natthi – evameva javane sīlādīsu uppannesu dvārampi guttaṃ hoti, bhavaṅgampi, āvajjanādīnipi vīthicittāni. Tasmā javanakkhaṇe uppajjamānopi ‘cakkhundriye saṃvaro’ti vutto. <bold>Sotena saddaṃ sutvā</bold>tiādīsupi eseva nayo.</paragraph>
    <paragraph line="198" number="1355"> Bhojane mattaññutāniddese <bold>paṭisaṅkhā yoniso āhāraṃ āhāretī</bold>ti paṭisaṅkhānapaññāya jānitvā upāyena āhāraṃ paribhuñjati. Idāni taṃ upāyaṃ dassetuṃ <bold>neva davāyā</bold>tiādi vuttaṃ.</paragraph>
    <paragraph line="199">Tattha <bold>‘neva davāyā’</bold>ti davatthāya na āhāreti. Tattha naṭalaṅghakādayo davatthāya āhārenti nāma. Yañhi bhojanaṃ bhuttassa naccagītakabyasilokasaṅkhāto davo atirekatarena paṭibhāti, taṃ bhojanaṃ adhammena visamena pariyesitvā te āhārenti. Ayaṃ pana bhikkhu evaṃ na āhāreti.</paragraph>
    <paragraph line="200"><bold>Na</bold><pageBreak edition="P" number="0.0403" /><bold>madāyā</bold>ti mānamadapurisamadānaṃ vaḍḍhanatthāya na āhāreti. Tattha rājarājamahāmattā madatthāya āhārenti nāma. Te hi attano mānamadapurisamadānaṃ vaḍḍhanatthāya piṇḍarasabhojanādīni paṇītabhojanāni bhuñjanti. Ayaṃ pana bhikkhu evaṃ na āhāreti.</paragraph>
    <paragraph line="201"><bold>Na maṇḍanāyā</bold>ti sarīramaṇḍanatthāya na āhāreti. Tattha rūpūpajīviniyo mātugāmā antepurikādayo ca sappiphāṇitaṃ nāma pivanti, te hi siniddhaṃ muduṃ mandaṃ bhojanaṃ āhārenti ‘evaṃ no aṅgalaṭṭhi susaṇṭhitā <pageBreak edition="M" number="0.0431" /> bhavissati, sarīre chavivaṇṇo pasanno bhavissatī’ti. Ayaṃ pana bhikkhu evaṃ na āhāreti.</paragraph>
    <paragraph line="202"><bold>Na vibhūsanāyā</bold>ti sarīre maṃsavibhūsanatthāya na āhāreti. Tattha nibbuddhamallamuṭṭhikamallādayo <pageBreak edition="V" number="0.0423" /> susiniddhehi macchamaṃsādīhi sarīramaṃsaṃ pīṇenti ‘evaṃ no maṃsaṃ ussadaṃ bhavissati pahārasahanatthāyā’ti. Ayaṃ pana bhikkhu evaṃ sarīre maṃsavibhūsanatthāya na āhāreti.</paragraph>
    <paragraph line="203"><bold>Yāvadevā</bold>ti āhārāharaṇe payojanassa paricchedaniyamadassanaṃ. <bold>Imassa kāyassa ṭhitiyā</bold>ti imassa catumahābhūtikakarajakāyassa ṭhapanatthāya āhāreti. Idamassa āhārāharaṇe payojananti attho. <bold>Yāpanāyā</bold>ti jīvitindriyayāpanatthāya āhāreti. <bold>Vihiṃsūparatiyā</bold>ti vihiṃsā nāma abhuttapaccayā uppajjanakā khuddā. Tassā uparatiyā vūpasamanatthāya āhāreti. <bold>Brahmacariyānuggahāyā</bold>ti brahmacariyaṃ nāma tisso sikkhā, sakalaṃ sāsanaṃ, tassa anuggaṇhanatthāya āhāreti.</paragraph>
    <paragraph line="204"><bold>Itī</bold>ti upāyanidassanaṃ; iminā upāyenāti attho. <bold>Purāṇañca vedanaṃ paṭihaṅkhāmī</bold>ti purāṇavedanā nāma abhuttappaccayā uppajjanakavedanā. Taṃ paṭihanissāmīti āhāreti. <bold>Navañca vedanaṃ na uppādessāmī</bold>ti navavedanā nāma atibhuttappaccayena uppajjanakavedanā. Taṃ na uppādessāmīti āhāreti. Atha vā, ‘navavedanā’ nāma bhuttappaccayā <pageBreak edition="P" number="0.0404" /> nauppajjanakavedanā. Tassā anuppannāya anuppajjanatthameva āhāreti. <bold>Yātrā ca me bhavissatī</bold>ti yāpanā ca me bhavissati. <bold>Anavajjatā cā</bold>ti ettha atthi sāvajjaṃ atthi anavajjaṃ. Tattha adhammikapariyesanā adhammikapaṭiggahaṇaṃ adhammena paribhogoti idaṃ ‘sāvajjaṃ’ nāma. Dhammena pariyesitvā dhammena paṭiggahetvā paccavekkhitvā paribhuñjanaṃ ‘anavajjaṃ’ nāma. Ekacco anavajjeyeva sāvajjaṃ karoti, ‘laddhaṃ me’ti katvā pamāṇātikkantaṃ bhuñjati. Taṃ jīrāpetuṃ asakkonto uddhaṃvirecanaadhovirecanādīhi kilamati. Sakalavihāre bhikkhū tassa sarīrapaṭijagganabhesajjapariyesanādīsu ussukkaṃ āpajjanti. ‘Kiṃ ida’nti vutte ‘asukassa <pageBreak edition="M" number="0.0432" /> nāma udaraṃ uddhumāta’ntiādīni vadanti. ‘Esa niccakālampi evaṃpakatikoyeva, attano kucchipamāṇaṃ nāma na jānātī’ti nindanti garahanti. Ayaṃ anavajjeyeva sāvajjaṃ karoti nāma. Evaṃ akatvā ‘anavajjatā ca bhavissatī’ti āhāreti.</paragraph>
    <paragraph line="205"><bold>Phāsuvihāro cā</bold>ti etthāpi atthi phāsuvihāro atthi na phāsuvihāro. Tattha ‘āharahatthako alaṃsāṭako tatthavaṭṭako kākamāsako bhuttavamitako’ti imesaṃ pañcannaṃ brāhmaṇānaṃ bhojanaṃ na phāsuvihāro nāma. Etesu hi <bold>‘āharahatthako’</bold> nāma bahuṃ bhuñjitvā attano <pageBreak edition="V" number="0.0424" /> dhammatāya uṭṭhātuṃ asakkonto ‘āhara hattha’nti vadati. <bold>‘Alaṃsāṭako’</bold> nāma accuddhumātakucchitāya uṭṭhitopi sāṭakaṃ nivāsetuṃ na sakkoti. <bold>‘Tatthavaṭṭako’</bold> nāma uṭṭhātuṃ asakkonto tattheva parivaṭṭati. <bold>‘Kākamāsako’</bold> nāma yathā kākehi āmasituṃ sakkā hoti, evaṃ yāva mukhadvārā āhāreti. <bold>‘Bhuttavamitako’</bold> nāma mukhena sandhāretuṃ asakkonto tattheva vamati. Evaṃ akatvā ‘phāsuvihāro ca me bhavissatī’ti āhāreti. Phāsuvihāro nāma catūhi pañcahi ālopehi ūnūdaratā. Ettakañhi bhuñjitvā pānīyaṃ pivato cattāro iriyāpathā sukhena pavattanti. Tasmā dhammasenāpati evamāha –</paragraph>
    <gatha1 line="206">‘‘Cattāro <pageBreak edition="P" number="0.0405" /> pañca ālope, abhutvā udakaṃ pive;</gatha1>
    <gathalast line="207">Alaṃ phāsuvihārāya, pahitattassa bhikkhuno’’ti. (theragā. 983);</gathalast>
    <paragraph line="208">Imasmiṃ pana ṭhāne aṅgāni samodhānetabbāni. ‘Neva davāyā’tihi ekaṃ aṅgaṃ, ‘na madāyā’ti ekaṃ, ‘na maṇḍanāyā’ti ekaṃ, ‘na vibhūsanāyā’ti ekaṃ, ‘yāvadeva imassa kāyassa ṭhitiyā yāpanāyā’ti ekaṃ, ‘vihiṃsūparatiyā brahmacariyānuggahāyā’ti ekaṃ, ‘iti purāṇañca vedanaṃ paṭihaṅkhāmi navañca vedanaṃ na uppādessāmī’ti ekaṃ, ‘yātrā ca me bhavissatī’ti ekaṃ aṅgaṃ. Anavajjatā ca phāsuvihāro cāti ayamettha bhojanānisaṃso. Mahāsīvatthero panāha – heṭṭhā cattāri aṅgāni paṭikkhepo nāma. Upari pana aṭṭhaṅgāni samodhānetabbānīti – tattha ‘yāvadeva imassa kāyassa ṭhitiyā’ti ekaṃ aṅgaṃ, ‘yāpanāyā’ti ekaṃ, ‘vihiṃsūparatiyāti’ ekaṃ, ‘brahmacariyānuggahāyā’ti ekaṃ, ‘iti purāṇañca vedanaṃ paṭihaṅkhāmī’ti ekaṃ, ‘navañca <pageBreak edition="M" number="0.0433" /> vedanaṃ na uppādessāmī’ti ekaṃ, ‘yātrā ca me bhavissatī’ti ekaṃ, ‘anavajjatā’ cāti ekaṃ. Phāsuvihāro pana bhojanānisaṃsoti. Evaṃ aṭṭhaṅgasamannāgataṃ āhāraṃ āhārento bhojane mattaññū nāma hoti. <bold>Ayaṃ vuccatī</bold>ti ayaṃ pariyesanapaṭiggahaṇaparibhogesu yuttappamāṇajānanavasena pavatto paccavekkhitaparibhogo bhojane mattaññutā nāma vuccati.</paragraph>
    <paragraph line="209" number="1356"> Muṭṭhassaccaniddese <bold>asatī</bold>ti sativirahitā cattāro khandhā. <bold>Ananussati appaṭissatī</bold>ti upasaggavasena padaṃ vaḍḍhitaṃ. <bold>Asaraṇatā</bold>ti asaraṇākāro. <bold>Adhāraṇatā</bold>ti dhāretuṃ asamatthatā. Tāya hi samannāgato puggalo ādhānappatto nidhānakkhamo na hoti. Udake alābukaṭāhaṃ <pageBreak edition="V" number="0.0425" /> viya ārammaṇe pilavatīti <bold>pilāpanatā. Saṃmusanatā</bold>ti naṭṭhamuṭṭhassatitā. Tāya hi samannāgato puggalo nikkhittabhatto viya kāko, nikkhittamaṃso viya ca siṅgālo hoti.</paragraph>
    <paragraph line="210" number="1361"> Bhāvanābalaniddese <bold>kusalānaṃ dhammāna</bold>nti <pageBreak edition="P" number="0.0406" /> bodhipakkhiyadhammānaṃ <bold>āsevanā</bold>ti ādisevanā. <bold>Bhāvanā</bold>ti vaḍḍhanā. <bold>Bahulīkamma</bold>nti punappunaṃ karaṇaṃ.</paragraph>
    <paragraph line="211" number="1368"> Sīlavipattiniddeso sīlasampadāniddesapaṭipakkhato veditabbo. Diṭṭhivipattiniddeso ca diṭṭhisampadāniddesapaṭipakkhato diṭṭhisampadāniddeso ca diṭṭhupādānaniddesapaṭipakkhato. Sīlavisuddhiniddeso kiñcāpi sīlasampadāniddesena samāno, tattha pana visuddhisampāpakaṃ pātimokkhasaṃvarasīlaṃ kathitaṃ, idha visuddhippattaṃ sīlaṃ. Sati ca sampajaññañca, paṭisaṅkhānabalañca bhāvanābalañca, samatho ca vipassanā ca, samathanimittañca paggahanimittañca, paggāho ca avikkhepo ca, sīlasampadā ca diṭṭhisampadā cāti imehi pana chahi dukehi catubhūmakāpi lokiyalokuttaradhammāva kathitā.</paragraph>
    <paragraph line="212" number="1373"> Diṭṭhivisuddhiniddese <bold>kammassakataññāṇa</bold>nti ‘idaṃ kammaṃ sakaṃ, idaṃ no saka’nti jānanapaññā. Tattha attanā vā kataṃ hotu parena vā sabbampi akusalakammaṃ no sakaṃ. Kasmā? Atthabhañjanato anatthajananato ca. Kusalakammaṃ pana anatthabhañjanato atthajananato ca ‘sakaṃ’ nāma. Tattha yathā <pageBreak edition="M" number="0.0434" /> nāma sadhano sabhogo puriso addhānamaggaṃ paṭipajjitvā antarāmagge gāmanigamādīsu nakkhatte saṅghuṭṭhe ‘ahaṃ āgantuko, kaṃ nu kho nissāya nakkhattaṃ kīḷeyya’nti acintetvā yathā yathā icchati tena tena nīhārena nakkhattaṃ kīḷanto sukhena kantāraṃ atikkamati, evameva imasmiṃ kammassakataññāṇe ṭhatvā ime sattā bahuṃ vaṭṭagāmikammaṃ āyūhitvā sukhena sukhaṃ anubhavantā arahattaṃ pattā gaṇanapathaṃ vītivattā. <bold>Saccānulomikañāṇa</bold>nti <pageBreak edition="P" number="0.0407" /> catunnaṃ saccānaṃ anulomaṃ vipassanāñāṇaṃ. <bold>Maggasamaṅgissa ñāṇaṃ phalasamaṅgissa ñāṇa</bold>nti maggañāṇaphalañāṇāniyeva.</paragraph>
    <paragraph line="213" number="1374"> ‘Diṭṭhivisuddhi kho panā’tipadassa niddese <bold>yā paññā pajānanā</bold>tiādīhi padehi heṭṭhā vuttāni kammassakataññāṇādīneva cattāri ñāṇāni vibhattāni.</paragraph>
    <paragraph line="214" number="1375"><bold>‘Yathādiṭṭhissa</bold><pageBreak edition="V" number="0.0426" /><bold>ca padhāna’</bold>nti padassa niddese <bold>yo cetasiko vīriyārambho</bold>tiādīhi padehi niddiṭṭhaṃ vīriyaṃ paññāgatikameva; paññāya hi lokiyaṭṭhāne lokiyaṃ lokuttaraṭṭhāne lokuttaranti veditabbaṃ.</paragraph>
    <paragraph line="215" number="1376"> Saṃvegadukaniddese <bold>jātibhaya</bold>nti jātiṃ bhayato disvā ṭhitañāṇaṃ. Jarāmaraṇabhayādīsupi eseva nayo.</paragraph>
    <paragraph line="216" number="1377"><bold>Anuppannānaṃ pāpakāna</bold>ntiādīhi jātiādīni bhayato disvā jātijarābyādhimaraṇehi muccitukāmassa upāyapadhānaṃ kathitaṃ. Padabhājanīyassa panattho <bold>vibhaṅgaṭṭhakathāyaṃ</bold> (vibha. aṭṭha. 367 bojjhaṅgapabbavaṇṇanā) āvi bhavissati.</paragraph>
    <paragraph line="217" number="1378"><bold>‘Asantuṭṭhitā ca kusalesu dhammesū’</bold>ti padaniddese <bold>bhiyyokamyatā</bold>ti visesakāmatā. Idhekacco hi āditova pakkhikabhattaṃ vā salākabhattaṃ vā uposathikaṃ vā pāṭipadikaṃ vā deti, so tena asantuṭṭho hutvā puna dhurabhattaṃ saṅghabhattaṃ vassāvāsikaṃ deti, āvāsaṃ kāreti, cattāropi paccaye deti. Tatrāpi asantuṭṭho hutvā saraṇāni gaṇhāti, pañca sīlāni samādiyati. Tatrāpi asantuṭṭho hutvā pabbajati. Pabbajitvā ekaṃ nikāyaṃ dve nikāyeti tepiṭakaṃ buddhavacanaṃ gaṇhāti, aṭṭha samāpattiyo bhāveti, vipassanaṃ vaḍḍhetvā arahattaṃ gaṇhāti <pageBreak edition="M" number="0.0435" />. Arahattappattito paṭṭhāya mahāsantuṭṭho nāma hoti. Evaṃ yāva arahattā visesakāmatā ‘bhiyyokamyatā’ nāma.</paragraph>
    <paragraph line="218" number="1379"><bold>‘Appaṭivānitā ca padhānasmi’</bold>nti padassa niddese yasmā pantasenāsanesu adhikusalānaṃ dhammānaṃ bhāvanāya ukkaṇṭhamāno padhānaṃ paṭivāseti nāma <pageBreak edition="P" number="0.0408" />, anukkaṇṭhamāno no paṭivāseti nāma, tasmā taṃ nayaṃ dassetuṃ <bold>yā kusalānaṃ dhammāna</bold>ntiādi vuttaṃ. Tattha <bold>sakkaccakiriyatā</bold>ti kusalānaṃ karaṇe sakkaccakāritā. <bold>Sātaccakiriyatā</bold>ti satatameva karaṇaṃ. <bold>Aṭṭhitakiriyatā</bold>ti khaṇḍaṃ akatvā aṭṭhapetvā karaṇaṃ. <bold>Anolīnavuttitā</bold>ti alīnajīvitā, alīnapavattitā vā. <bold>Anikkhittachandatā</bold>ti kusalacchandassa anikkhipanaṃ. <bold>Anikkhittadhuratā</bold>ti kusalakaraṇe vīriyadhurassa anikkhipanaṃ.</paragraph>
    <paragraph line="219" number="1380"><bold>‘Pubbenivāsānussatiñāṇaṃ</bold><pageBreak edition="V" number="0.0427" /><bold>vijjā’</bold>ti ettha <bold>pubbenivāso</bold>ti pubbe nivutthakkhandhā ca khandhapaṭibaddhañca. Pubbenivāsassa anussati pubbenivāsānussati. Tāya sampayuttaṃ ñāṇaṃ <bold>pubbenivāsānussatiñāṇaṃ</bold>. Tayidaṃ pubbe nivutthakkhandhapaṭicchādakaṃ tamaṃ vijjhatīti <bold>vijjā</bold>. Taṃ tamaṃ vijjhitvā te khandhe vidite pākaṭe karotīti viditakaraṇaṭṭhenāpi <bold>vijjā</bold>.</paragraph>
    <paragraph line="220"><bold>Cutūpapāte ñāṇa</bold>nti cutiyañca upapāte ca ñāṇaṃ. Idampi sattānaṃ cutipaṭisandhicchādakaṃ tamaṃ vijjhatīti vijjā. Taṃ tamaṃ vijjhitvā sattānaṃ cutipaṭisandhiyo viditā pākaṭā karotīti viditakaraṇaṭṭhenāpi vijjā. <bold>Āsavānaṃ khaye ñāṇa</bold>nti sabbakilesānaṃ khayasamaye ñāṇaṃ. Tayidaṃ catusaccacchādakatamaṃ vijjhatīti <bold>vijjā</bold>. Taṃ tamaṃ vijjhitvā cattāri saccāni viditāni pākaṭāni karotīti viditakaraṇaṭṭhenāpi <bold>vijjā</bold>.</paragraph>
    <paragraph line="221" number="1381"><bold>‘Cittassa</bold><pageBreak edition="P" number="0.0409" /><bold>ca adhimutti nibbānañcā’</bold>ti ettha ārammaṇe adhimuccanaṭṭhena, paccanīkadhammehi ca suṭṭhumuttaṭṭhena aṭṭha samāpattiyo <bold>cittassa adhimutti</bold> nāma. Itaraṃ pana ‘natthi ettha taṇhāsaṅkhātaṃ vānaṃ’, ‘niggataṃ vā tasmā vānā’ti <bold>nibbānaṃ</bold>. Tattha aṭṭha samāpattiyo sayaṃ vikkhambhitakilesehi vimuttattā vimuttīti vuttā, nibbānaṃ pana sabbakilesehi accantaṃ vimuttattā vimuttīti.</paragraph>
    <paragraph line="222" number="1382"><bold>Maggasamaṅgissa</bold><pageBreak edition="M" number="0.0436" /><bold>ñāṇa</bold>nti cattāri maggañāṇāni. <bold>Phalasamaṅgissa ñāṇa</bold>nti cattāri phalañāṇāni. Tattha paṭhamamaggañāṇaṃ pañca kilese khepentaṃ nirodhentaṃ vūpasamentaṃ paṭippassambhentaṃ uppajjatīti khaye ñāṇaṃ nāma jātaṃ. Dutiyamaggañāṇaṃ cattāro kilese. Tathā tatiyamaggañāṇaṃ. Catutthamaggañāṇaṃ pana aṭṭha kilese khepentaṃ nirodhentaṃ vūpasamentaṃ paṭippassambhentaṃ uppajjatīti ‘khaye ñāṇaṃ’ nāma jātaṃ. Taṃ taṃ maggaphalañāṇaṃ pana tesaṃ tesaṃ kilesānaṃ khīṇante niruddhante vūpasamante paṭippassambhante anuppādante appavattante uppannanti anuppāde ñāṇaṃ nāma jātanti.</paragraph>
    <centered line="223">Aṭṭhasāliniyā dhammasaṅgahaaṭṭhakathāya</centered>
    <centered line="224">Nikkhepakaṇḍavaṇṇanā niṭṭhitā.</centered>
  </content>
</document>