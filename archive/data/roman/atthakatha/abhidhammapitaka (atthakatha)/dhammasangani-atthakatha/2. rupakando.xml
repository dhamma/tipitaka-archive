<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh01a.att5.xml</normativeSource>
    <archivePath>roman/atthakatha/abhidhammapitaka (atthakatha)/dhammasangani-atthakatha/2. rupakando.xml</archivePath>
    <baseFileName>2. rupakando</baseFileName>
    <titlePath>2. Rūpakaṇḍo - Dhammasaṅgaṇi-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">2. Rūpakaṇḍo</chapter>
    <title line="2">Uddesavaṇṇanā</title>
    <paragraph line="3">Idāni <pageBreak edition="M" number="0.0335" /><pageBreak edition="V" number="0.0331" /> rūpakaṇḍaṃ bhājetvā dassetuṃ puna <bold>katame dhammā abyākatā</bold>tiādi āraddhaṃ. Tattha kiñcāpi heṭṭhā cittuppādakaṇḍe vipākābyākatañceva kiriyābyākatañca nissesaṃ katvā bhājitaṃ, rūpābyākatanibbānābyākatāni pana akathitāni, tāni kathetuṃ catubbidhampi abyākataṃ samodhānetvā dassento <bold>kusalākusalānaṃ dhammānaṃ vipākā</bold>tiādimāha. Tattha <bold>kusalākusalāna</bold>nti catubhūmakakusalānañceva akusalānañca. Evaṃ tāva vipākābyākataṃ kusalavipākākusalavipākavasena dvīhi padehi pariyādiyitvā dassitaṃ. Yasmā pana taṃ sabbampi kāmāvacaraṃ vā hoti, rūpāvacarādīsu vā aññataraṃ, tasmā <bold>‘kāmāvacarā’</bold>tiādinā nayena tadeva vipākābyākataṃ bhūmantaravasena pariyādiyitvā dassitaṃ. Yasmā pana taṃ vedanākkhandhopi hoti…pe… viññāṇakkhandhopi, tasmā puna sampayuttacatukkhandhavasena pariyādiyitvā dassitaṃ.</paragraph>
    <paragraph line="4">Evaṃ vipākābyākataṃ kusalākusalavasena bhūmantaravasena sampayuttakkhandhavasenāti tīhi nayehi pariyādāya dassetvā, puna kiriyābyākataṃ <pageBreak edition="P" number="0.0297" /> dassento <bold>ye ca dhammā kiriyā</bold>tiādimāha. Tattha ‘kāmāvacarā rūpāvacarā arūpāvacarā vedanākkhandho…pe… viññāṇakkhandho’ti vattabbaṃ bhaveyya. Heṭṭhā pana gahitamevāti nayaṃ dassetvā nissajjitaṃ. Idāni avibhattaṃ dassento <bold>sabbañca rūpaṃ asaṅkhatā ca dhātū</bold>ti āha. Tattha <bold>‘sabbañca rūpa’</bold>nti padena pañcavīsati rūpāni channavutirūpakoṭṭhāsā nippadesato gahitāti veditabbā. <bold>‘Asaṅkhatā ca</bold><pageBreak edition="V" number="0.0332" /><bold>dhātū’</bold>ti padena nibbānaṃ nippadesato gahitanti. Ettāvatā <bold>‘abyākatā dhammā’</bold>ti padaṃ niṭṭhitaṃ hoti.</paragraph>
    <paragraph line="5" number="584"><bold>Tattha katamaṃ sabbaṃ rūpa</bold>nti idaṃ kasmā gahitaṃ? Heṭṭhā rūpābyākataṃ saṅkhepena kathitaṃ. Idāni taṃ ekakadukatikacatukka…pe… ekādasakavasena vitthārato bhājetvā dassetuṃ idaṃ gahitaṃ. Tassattho – yaṃ vuttaṃ ‘sabbañca rūpaṃ, asaṅkhatā ca dhātū’ti, tasmiṃ padadvaye ‘katamaṃ sabbaṃ rūpaṃ nāma’? Idāni taṃ dassento <bold>cattāro ca mahābhūtā</bold>tiādimāha <pageBreak edition="M" number="0.0336" />. Tattha <bold>cattāro</bold>ti gaṇanaparicchedo. Tena tesaṃ ūnādhikabhāvaṃ nivāreti. ‘Ca’-saddo sampiṇḍanattho. Tena na kevalaṃ ‘cattāro mahābhūtāva’ rūpaṃ, aññampi atthīti ‘upādārūpaṃ’ sampiṇḍeti.</paragraph>
    <paragraph line="6"><bold>Mahābhūtā</bold>ti ettha mahantapātubhāvādīhi kāraṇehi mahābhūtatā veditabbā. Etāni hi mahantapātubhāvato, mahābhūtasāmaññato, mahāparihārato, mahāvikārato, mahantabhūtattā cāti imehi kāraṇehi mahābhūtānīti vuccanti. Tattha <bold>‘mahantapātubhāvato’</bold>ti, etāni hi anupādinnakasantānepi upādinnakasantānepi mahantāni pātubhūtāni. Tesaṃ anupādinnakasantāne evaṃ mahantapātubhāvatā veditabbā – ekañhi cakkavāḷaṃ āyāmato ca vitthārato ca yojanānaṃ dvādasa satasahassāni tīṇi sahassāni cattāri satāni paññāsañca yojanāni. Parikkhepato –</paragraph>
    <gatha1 line="7">Sabbaṃ <pageBreak edition="P" number="0.0298" /> satasahassāni, chattiṃsa parimaṇḍalaṃ;</gatha1>
    <gathalast line="8">Dasa ceva sahassāni, aḍḍhuḍḍhāni satāni ca. (pārā. aṭṭha. 1.1; visuddhi. 1.137);</gathalast>
    <paragraph line="9">Tattha –</paragraph>
    <gatha1 line="10">Duve satasahassāni, cattāri nahutāni ca;</gatha1>
    <gathalast line="11">Ettakaṃ bahalattena, saṅkhātāyaṃ vasundharā. (pārā. aṭṭha. 1.1; visuddhi. 1.137);</gathalast>
    <paragraph line="12">Tassāyeva sandhārakaṃ –</paragraph>
    <gatha1 line="13">Cattāri <pageBreak edition="V" number="0.0333" /> satasahassāni, aṭṭheva nahutāni ca;</gatha1>
    <gathalast line="14">Ettakaṃ bahalattena, jalaṃ vāte patiṭṭhitaṃ.</gathalast>
    <paragraph line="15">Tassāpi sandhārako –</paragraph>
    <gatha1 line="16">Navasatasahassāni, māluto nabhamuggato;</gatha1>
    <gathalast line="17">Saṭṭhi ceva sahassāni, esā lokassa saṇṭhiti.</gathalast>
    <paragraph line="18">Evaṃ saṇṭhite cettha yojanānaṃ –</paragraph>
    <gatha1 line="19">Caturāsītisahassāni, ajjhogāḷho mahaṇṇave;</gatha1>
    <gathalast line="20">Accuggato tāvadeva, sineru pabbatuttamo.</gathalast>
    <gatha1 line="21">Tato <pageBreak edition="M" number="0.0337" /> upaḍḍhupaḍḍhena, pamāṇena yathākkamaṃ;</gatha1>
    <gathalast line="22">Ajjhogāḷhuggatā dibbā, nānāratanacittitā.</gathalast>
    <gatha1 line="23">Yugandharo īsadharo, karavīko sudassano;</gatha1>
    <gathalast line="24">Nemindharo vinatako, assakaṇṇo giri brahā.</gathalast>
    <gatha1 line="25">Ete satta mahāselā, sinerussa samantato;</gatha1>
    <gathalast line="26">Mahārājānamāvāsā devayakkhanisevitā.</gathalast>
    <gatha1 line="27">Yojanānaṃ satānucco, himavā pañca pabbato;</gatha1>
    <gatha2 line="28">Yojanānaṃ sahassāni, tīṇi āyatavitthato;</gatha2>
    <gathalast line="29">Caturāsītisahassehi, kūṭehi paṭimaṇḍito.</gathalast>
    <gatha1 line="30">Tipañcayojanakkhandhaparikkhepā nagavhayā;</gatha1>
    <gathalast line="31">Paññāsayojanakkhandhasākhāyāmā samantato.</gathalast>
    <gatha1 line="32">Satayojanavitthiṇṇā <pageBreak edition="V" number="0.0334" />, tāvadeva ca uggatā;</gatha1>
    <gathalast line="33">Jambū yassānubhāvena, jambudīpo pakāsito. (pārā. aṭṭha. 1.1; visuddhi. 1.137);</gathalast>
    <paragraph line="34">Yañcetaṃ jambuyā pamāṇaṃ tadeva asurānaṃ cittapāṭaliyā, garuḷānaṃ simbalirukkhassa, aparagoyāne kadambarukkhassa, uttarakurumhi kapparukkhassa, pubbavidehe sirīsassa, tāvatiṃsesu pāricchattakassāti. Tenāhu <pageBreak edition="P" number="0.0299" /> porāṇā –</paragraph>
    <gatha1 line="35">Pāṭalī simbalī jambū, devānaṃ pāricchattako;</gatha1>
    <gathalast line="36">Kadambo kapparukkho ca, sirīsena bhavati sattamanti.</gathalast>
    <gatha1 line="37">Dveasītisahassāni, ajjhogāḷho mahaṇṇave;</gatha1>
    <gatha2 line="38">Uaccuggato tāvadeva, cakkavāḷasiluccayo;</gatha2>
    <gathalast line="39">Parikkhipitvā taṃ sabbaṃ, lokadhātumayaṃ ṭhitoti.</gathalast>
    <paragraph line="40">Upādinnakasantānepi macchakacchapadevadānavādisarīravasena mahantāneva pātubhūtāni. Vuttañhetaṃ bhagavatā – ‘‘santi, bhikkhave, mahāsamudde yojanasatikāpi attabhāvāti’’ādi.</paragraph>
    <paragraph line="41"><bold>‘Mahābhūtasāmaññato’</bold>ti <pageBreak edition="M" number="0.0338" /> etāni hi yathā māyākāro amaṇiṃyeva udakaṃ maṇiṃ katvā dasseti, asuvaṇṇaṃyeva leḍḍuṃ suvaṇṇaṃ katvā dasseti, yathā ca sayaṃ neva yakkho na pakkhī samāno yakkhabhāvampi pakkhibhāvampi dasseti, evameva sayaṃ anīlāneva hutvā nīlaṃ upādārūpaṃ dassenti, apītāni… alohitāni… anodātāneva hutvā odātaṃ upādārūpaṃ dassentīti māyākāramahābhūtasāmaññato mahābhūtāni. Yathā ca yakkhādīni mahābhūtāni yaṃ gaṇhanti neva tesaṃ tassa anto na bahiṭhānaṃ upalabbhati, na ca taṃ nissāya na tiṭṭhanti, evameva etānipi neva aññamaññassa anto na bahi ṭhitāni hutvā upalabbhanti, na ca aññamaññaṃ nissāya na tiṭṭhantīti. Acinteyyaṭṭhānatāya yakkhādimahābhūtasāmaññatopi mahābhūtāni.</paragraph>
    <paragraph line="42">Yathā ca yakkhinīsaṅkhātāni mahābhūtāni manāpehi vaṇṇasaṇṭhānavikkhepehi attano bhayānakabhāvaṃ <pageBreak edition="V" number="0.0335" /> paṭicchādetvā satte vañcenti, evameva etānipi itthipurisasarīrādīsu manāpena chavivaṇṇena, manāpena aṅgapaccaṅgasaṇṭhānena, manāpena ca hatthapādaṅgulibhamukavikkhepena attano kakkhaḷatādibhedaṃ sarasalakkhaṇaṃ paṭicchādetvā bālajanaṃ vañcenti, attano sabhāvaṃ daṭṭhuṃ na denti. Iti vañcakaṭṭhena yakkhinīmahābhūtasāmaññatopi mahābhūtāni.</paragraph>
    <paragraph line="43"><bold>‘Mahāparihārato’</bold>ti <pageBreak edition="P" number="0.0300" /> mahantehi paccayehi pariharitabbato. Etāni hi divase divase upanetabbattā mahantehi ghāsacchādanādīhi bhūtāni pavattānīti mahābhūtāni. Mahāparihārāni vā bhūtānīti mahābhūtāni.</paragraph>
    <paragraph line="44"><bold>‘Mahāvikārato’</bold>ti bhūtānaṃ mahāvikārato. Etāni hi upādiṇṇānipi anupādiṇṇānipi mahāvikārāni honti. Tattha anupādiṇṇānaṃ kappavuṭṭhāne vikāramahattaṃ pākaṭaṃ hoti, upādiṇṇānaṃ dhātukkhobhakāle. Tathā hi –</paragraph>
    <gatha1 line="45">Bhūmito vuṭṭhitā yāva, brahmalokā vidhāvati;</gatha1>
    <gathalast line="46">Acci accimato loke, dayhamānamhi tejasā.</gathalast>
    <gatha1 line="47">Koṭisatasahassekaṃ, cakkavāḷaṃ vilīyati;</gatha1>
    <gathalast line="48">Kupitena yadā loko, salilena vinassati.</gathalast>
    <gatha1 line="49">Koṭisatasahassekaṃ <pageBreak edition="M" number="0.0339" />, cakkavāḷaṃ vikīrati;</gatha1>
    <gathalast line="50">Vāyodhātuppakopena, yadā loko vinassati.</gathalast>
    <gatha1 line="51">Patthaddho bhavati kāyo, daṭṭho kaṭṭhamukhena vā;</gatha1>
    <gathalast line="52">Pathavīdhātuppakopena, hoti kaṭṭhamukheva so.</gathalast>
    <gatha1 line="53">Pūtiyo bhavati kāyo, daṭṭho pūtimukhena vā;</gatha1>
    <gathalast line="54">Āpodhātuppakopena, hoti pūtimukheva so.</gathalast>
    <gatha1 line="55">Santatto <pageBreak edition="V" number="0.0336" /> bhavati kāyo, daṭṭho aggimukhena vā;</gatha1>
    <gathalast line="56">Tejodhātuppakopena, hoti aggimukheva so.</gathalast>
    <gatha1 line="57">Sañchinno bhavati kāyo, daṭṭho satthamukhena vā;</gatha1>
    <gathalast line="58">Vāyodhātuppakopena, hoti satthamukheva so. (saṃ. ni. aṭṭha. 3.4.238);</gathalast>
    <paragraph line="59">Iti mahāvikārāni bhūtānīti mahābhūtāni.</paragraph>
    <paragraph line="60"><bold>‘Mahantabhūtattā cā’</bold>ti etāni hi mahantāni mahatā vāyāmena pariggahetabbattā, bhūtāni vijjamānattāti, mahantabhūtattā ca mahābhūtāni. Evaṃ mahantapātubhāvādīhi kāraṇehi mahābhūtāni.</paragraph>
    <paragraph line="61"><bold>Catunnañca mahābhūtānaṃ upādāya rūpa</bold>nti upayogatthe sāmivacanaṃ. Cattāri mahābhūtāni upādāya, nissāya, amuñcitvā pavattarūpanti attho. <bold>Idaṃ vuccati sabbaṃ rūpa</bold>nti idaṃ cattāri mahābhūtāni, padapaṭipāṭiyā niddiṭṭhāni tevīsati upādārūpānīti, sattavīsatippabhedaṃ sabbaṃ rūpaṃ nāma.</paragraph>
    <subhead line="62">Ekavidharūpasaṅgaho</subhead>
    <paragraph line="63">Idāni <pageBreak edition="P" number="0.0301" /> taṃ vitthārato dassetuṃ ekavidhādīhi ekādasahi saṅgahehi mātikaṃ ṭhapento <bold>sabbaṃ rūpaṃ na hetū</bold>tiādimāha.</paragraph>
    <paragraph line="64">Tattha <bold>‘sabbaṃ rūpa’</bold>nti idaṃ padaṃ ‘sabbaṃ rūpaṃ na hetu’ ‘sabbaṃ rūpaṃ ahetuka’nti evaṃ sabbapadehi saddhiṃ yojetabbaṃ. Sabbāneva cetāni ‘na hetū’tiādīni tecattālīsapadāni uddiṭṭhāni. Tesu paṭipāṭiyā cattālīsapadāni mātikato gahetvā ṭhapitāni, avasāne tīṇi mātikāmuttakānīti. Evaṃ tāva paṭhame saṅgahe pāḷivavatthānameva veditabbaṃ. Tathā dutiyasaṅgahādīsu.</paragraph>
    <subhead line="65">Duvidharūpasaṅgaho</subhead>
    <paragraph line="66">Tatrāyaṃ <pageBreak edition="M" number="0.0340" /><pageBreak edition="V" number="0.0337" /> nayo – dutiyasaṅgahe tāva sataṃ cattāro ca dukā. Tattha <bold>atthi rūpaṃ upādā, atthi rūpaṃ noupādā</bold>tiādayo ādimhi cuddasa dukā aññamaññasambandhābhāvato pakiṇṇakadukā nāma. Tato <bold>atthi rūpaṃ cakkhusamphassassa vatthū</bold>tiādayo pañcavīsati dukā vatthuavatthuupaparikkhaṇavasena pavattattā vatthudukā nāma. Tato <bold>atthi rūpaṃ cakkhusamphassassa ārammaṇa</bold>ntiādayo pañcavīsati ārammaṇānārammaṇaupaparikkhaṇavasena pavattattā ārammaṇadukā nāma. Tato <bold>atthi rūpaṃ cakkhāyatana</bold>nti ādayo dasa āyatanānāyatanaupaparikkhaṇavasena pavattattā āyatanadukā nāma. Tato <bold>atthi rūpaṃ cakkhudhātū</bold>tiādayo dasa dhātuadhātuupaparikkhaṇavasena pavattattā dhātudukā nāma. Tato <bold>atthi rūpaṃ cakkhundriya</bold>ntiādayo aṭṭha indriyānindriyaupaparikkhaṇavasena pavattattā indriyadukā nāma. Tato <bold>atthi rūpaṃ kāyaviññattī</bold>tiādayo dvādasa sukhumāsukhumarūpaupaparikkhaṇavasena pavattattā sukhumarūpadukā nāmāti. Idaṃ dutiyasaṅgahe pāḷivavatthānaṃ.</paragraph>
    <subhead line="67">Tividharūpasaṅgaho</subhead>
    <paragraph line="68" number="585"> Tatiyasaṅgahe sataṃ tīṇi ca tikāni. Tattha dutiyasaṅgahe vuttesu cuddasasu pakiṇṇakadukesu ekaṃ ajjhattikadukaṃ sesehi terasahi yojetvā yaṃ taṃ rūpaṃ ajjhattikaṃ taṃ upādā; yaṃ taṃ rūpaṃ bāhiraṃ taṃ atthi upādā <pageBreak edition="P" number="0.0302" />, atthi noupādātiādinā nayena ṭhapitā terasa pakiṇṇakatikā nāma. Tato tameva dukaṃ sesadukehi saddhiṃ yojetvā yaṃ taṃ rūpaṃ bāhiraṃ taṃ cakkhusamphassassa na vatthu, yaṃ taṃ rūpaṃ ajjhattikaṃ taṃ atthi cakkhusamphassassa vatthu, atthi cakkhusamphassassa na vatthūtiādinā nayena sesatikā ṭhapitā. Tesaṃ nāmañca gaṇanā ca tesaṃyeva vatthudukādīnaṃ vasena veditabbāti. Idaṃ tatiyasaṅgahe pāḷivavatthānaṃ.</paragraph>
    <subhead line="69">Catubbidhādirūpasaṅgahā</subhead>
    <paragraph line="70" number="586"> Catutthasaṅgahe dvāvīsati catukkā. Tattha sabbapacchimo atthi rūpaṃ upādā atthi rūpaṃ noupādāti evaṃ idha vuttaṃ mātikaṃ anāmasitvā ṭhapito <pageBreak edition="M" number="0.0341" />. Itare pana āmasitvā ṭhapitā. Kathaṃ? Ye tāva idha duvidhasaṅgahe pakiṇṇakesu ādito tayo dukā, tesu ekekaṃ gahetvā <pageBreak edition="V" number="0.0338" /> yaṃ taṃ rūpaṃ upādā taṃ atthi upādiṇṇaṃ, atthi anupādiṇṇantiādinā nayena pañcahi pañcahi dukehi saddhiṃ yojetvā dukattayamūlakā ādimhi pañcadasa catukkā ṭhapitā.</paragraph>
    <paragraph line="71">Idāni yo yaṃ catukko sanidassanaduko so yasmā yaṃ taṃ rūpaṃ sanidassanaṃ taṃ atthi sappaṭighaṃ, atthi appaṭighantiādinā nayena parehi vā, atthi upādā atthi noupādātiādinā nayena purimehi vā, dukehi saddhiṃ atthābhāvato kamābhāvato visesābhāvato ca yogaṃ na gacchati. Sanidassanañhi ‘appaṭighaṃ’ nāma, ‘no upādā’ vā natthīti atthābhāvato yogaṃ na gacchati. ‘Upādiṇṇaṃ pana anupādiṇṇañca atthi taṃ kamābhāvā yogaṃ na gacchati. Sabbadukā hi pacchimapacchimeheva saddhiṃ yojitā. Ayamettha kamo. Purimehi pana saddhiṃ kamābhāvoti. ‘Sati atthe kamābhāvo akāraṇaṃ. Tasmā upādiṇṇapadādīhi saddhiṃ yojetabbo’ti ce – na, visesābhāvā; upādiṇṇapadādīni hi iminā saddhiṃ yojitāni. Tattha ‘upādiṇṇaṃ vā sanidassanaṃ, sanidassanaṃ vā upādiṇṇa’nti vutte viseso natthīti visesābhāvāpi yogaṃ na gacchati. Tasmā taṃ catutthadukaṃ anāmasitvā, tato parehi atthi rūpaṃ sappaṭighantiādīhi tīhi dukehi saddhiṃ ‘yaṃ <pageBreak edition="P" number="0.0303" /> taṃ rūpaṃ sappaṭighaṃ taṃ atthi indriyaṃ, atthi na indriyaṃ, yaṃ taṃ rūpaṃ appaṭighaṃ taṃ atthi indriyaṃ, atthi na indriya’ntiādinā nayena yujjamāne dve dve duke yojetvā cha catukkā ṭhapitā.</paragraph>
    <paragraph line="72">Yathā cāyaṃ catutthaduko yogaṃ na gacchati, tathā tena saddhiṃ ādidukopi. Kasmā? Anupādārūpassa ekantena anidassanattā. So hi yaṃ taṃ rūpaṃ noupādā taṃ atthi sanidassanaṃ, atthi anidassananti – evaṃ catutthena dukena saddhiṃ yojiyamāno yogaṃ na gacchati. Tasmā taṃ atikkamitvā pañcamena saha yojito. Evaṃ yo yena saddhiṃ yogaṃ gacchati, yo ca na gacchati so veditabboti. Idaṃ catutthasaṅgahe pāḷivavatthānaṃ. Ito pare pana pañcavidhasaṅgahādayo satta saṅgahā asammissā eva. Evaṃ sakalāyapi mātikāya pāḷivavatthānaṃ veditabbaṃ.</paragraph>
    <title line="73">Rūpavibhattiekakaniddesavaṇṇanā</title>
    <paragraph line="74" number="594"> Idāni <pageBreak edition="M" number="0.0342" /><pageBreak edition="V" number="0.0339" /> tassā atthaṃ bhājetvā dassetuṃ <bold>sabbaṃ rūpaṃ na hetumevā</bold>tiādi āraddhaṃ. Kasmā panettha ‘katamaṃ taṃ sabbaṃ rūpaṃ na hetū’ti pucchā na katāti? Bhedābhāvato. Yathā hi dukādīsu ‘upādārūpa’mpi atthi ‘noupādārūpa’mpi, evamidha hetu na hetūtipi sahetukamahetukantipi bhedo natthi, tasmā pucchaṃ akatvāva vibhattaṃ. Tattha <bold>‘sabba’</bold>nti sakalaṃ, niravasesaṃ. <bold>‘Rūpa’</bold>nti ayamassa sītādīhi ruppanabhāvadīpano sāmaññalakkhaṇaniddeso. <bold>Na hetumevā</bold>ti sādhāraṇahetupaṭikkhepaniddeso.</paragraph>
    <paragraph line="75">Tattha hetuhetu paccayahetu uttamahetu sādhāraṇahetūti catubbidho hetu. Tesu ‘tayo kusalahetū, tayo akusalahetū, tayo abyākatahetū’ti (dha. sa. 1059) ayaṃ ‘hetuhetu’ nāma. ‘‘Cattāro kho, bhikkhu, mahābhūtā hetu, cattāro mahābhūtā paccayo rūpakkhandhassa paññāpanāyā’’ti (ma. ni. 3.85; saṃ. ni. 3.82) ayaṃ ‘paccayahetu’ nāma. ‘‘Kusalākusalaṃ attano vipākaṭṭhāne, uttamaṃ iṭṭhārammaṇaṃ kusalavipākaṭṭhāne, uttamaṃ aniṭṭhārammaṇaṃ akusalavipākaṭṭhāne’’ti ayaṃ ‘uttamahetu’ nāma. Yathāha – ‘atītānāgatapaccuppannānaṃ <pageBreak edition="P" number="0.0304" /> kammasamādānānaṃ ṭhānaso hetuso vipākaṃ yathābhūtaṃ pajānātī’ti (ma. ni. 1.148; vibha. 810; pāṭi. ma. 2.44), ‘‘eseva hetu esa paccayo saṅkhārānaṃ yadidaṃ avijjā’’ti avijjā saṅkhārānaṃ sādhāraṇahetu hutvā paccayaṭṭhaṃ pharatīti ayaṃ ‘sādhāraṇahetu’ nāma. Yathā hi pathavīraso āporaso ca madhurassāpi amadhurassāpi paccayo, evaṃ avijjā kusalasaṅkhārānampi akusalasaṅkhārānampi sādhāraṇapaccayo hoti. Imasmiṃ panatthe ‘hetuhetu’ adhippeto. Iti ‘hetū dhammā na hetū dhammā’ti (dha. sa. dukamātikā 1) mātikāya āgataṃ hetubhāvaṃ rūpassa niyametvā paṭikkhipanto <bold>‘na hetumevā’</bold>ti āha. Iminā nayena sabbapadesu paṭikkhepaniddeso ca appaṭikkhepaniddeso ca veditabbo. Vacanattho pana sabbapadānaṃ mātikāvaṇṇanāyaṃ vuttoyeva.</paragraph>
    <paragraph line="76"><bold>Sappaccayamevā</bold>ti ettha pana kammasamuṭṭhānaṃ kammapaccayameva hoti, āhārasamuṭṭhānādīni āhārādipaccayānevāti evaṃ rūpasseva vuttacatupaccayavasena <pageBreak edition="M" number="0.0343" /> attho veditabbo. <bold>Rūpamevā</bold>ti ‘rūpino dhammā arūpino dhammā’ti mātikāya vuttaṃ arūpībhāvaṃ paṭikkhipati. <bold>Uppannaṃ chahi viññāṇehī</bold>ti <pageBreak edition="V" number="0.0340" /> paccuppannarūpameva cakkhuviññāṇādīhi chahi veditabbaṃ. Niyāmo pana cakkhuviññāṇādīni sandhāya gahito. Na hi tāni atītānāgataṃ vijānanti. Manoviññāṇaṃ pana atītampi anāgatampi vijānāti. Taṃ imasmiṃ pañcaviññāṇasote patitattā sotapatitameva hutvā gataṃ. Hutvā abhāvaṭṭhena pana <bold>aniccameva</bold>. Jarāya abhibhavitabbadhammakattā <bold>jarābhibhūtameva</bold>. Yasmā vā rūpakāye jarā pākaṭā hoti, tasmāpi ‘jarābhibhūtamevā’ti vuttaṃ.</paragraph>
    <paragraph line="77"><bold>Evaṃ ekavidhena rūpasaṅgaho</bold>ti ettha <bold>‘vidhā’-saddo</bold> mānasaṇṭhānakoṭṭhāsesu dissati. ‘‘Seyyohamasmīti vidhā, sadisohamasmīti vidhā’’tiādīsu (vibha. 962) hi māno vidhā nāma. ‘‘Kathaṃvidhaṃ sīlavantaṃ vadanti, kathaṃvidhaṃ paññavantaṃ vadantī’’tiādīsu (saṃ. ni. 1.95) saṇṭhānaṃ. ‘Kathaṃvidha’nti <pageBreak edition="P" number="0.0305" /> hi padassa kathaṃsaṇṭhānanti attho. ‘‘Ekavidhena ñāṇavatthuṃ duvidhena ñāṇavatthū’’tiādīsu (vibha. 751-752) koṭṭhāso vidhā nāma. Idhāpi koṭṭhāsova adhippeto.</paragraph>
    <paragraph line="78">Saṅgahasaddopi sajātisañjātikiriyāgaṇanavasena catubbidho. Tattha ‘‘sabbe khattiyā āgacchantu, sabbe brāhmaṇā sabbe vessā sabbe suddā āgacchantu’’, ‘‘yā cāvuso visākha, sammāvācā, yo ca sammākammanto, yo ca sammāājīvo – ime dhammā sīlakkhandhe saṅgahitā’’ti (ma. ni. 1.462) ayaṃ ‘sajātisaṅgaho’ nāma. ‘Ekajātikā āgacchantū’ti vuttaṭṭhāne viya hi idha sabbe jātiyā ekasaṅgahaṃ gatā. ‘‘Sabbe kosalakā āgacchantu, sabbe māgadhakā, sabbe bhārukacchakā āgacchantu’’, ‘‘yo cāvuso visākha, sammāvāyāmo, yā ca sammāsati, yo ca sammāsamādhi – ime dhammā samādhikkhandhe saṅgahitā’’ti ayaṃ ‘sañjātisaṅgaho’ nāma. Ekaṭṭhāne jātā saṃvuddhā āgacchantūti vuttaṭṭhāne viya hi idha sabbe sañjātiṭṭhānena nivutthokāsena ekasaṅgahaṃ gatā. ‘‘Sabbe hatthārohā āgacchantu, sabbe assārohā, sabbe rathikā āgacchantu’’, ‘‘yā cāvuso visākha, sammādiṭṭhi, yo ca sammāsaṅkappo – ime dhammā paññākkhandhe saṅgahitā’’ti (ma. ni. 1.462) ayaṃ ‘kiriyāsaṅgaho’ nāma. Sabbeva <pageBreak edition="M" number="0.0344" /> hete attano kiriyākaraṇena ekasaṅgahaṃ gatā. ‘‘Cakkhāyatanaṃ katamakkhandhagaṇanaṃ gacchati? Cakkhāyatanaṃ rūpakkhandhagaṇanaṃ gacchati. Hañci cakkhāyatanaṃ rūpakkhandhagaṇanaṃ gacchati, tena vata re vattabbe – cakkhāyatanaṃ rūpakkhandhena <pageBreak edition="V" number="0.0341" /> saṅgahita’’nti (kathā. 471), ayaṃ ‘gaṇanasaṅgaho’ nāma. Ayamidha adhippeto. Ekakoṭṭhāsena rūpagaṇanāti ayañhettha attho. Esa nayo sabbattha.</paragraph>
    <title line="79">Dukaniddesavaṇṇanā</title>
    <subhead line="80">Upādābhājanīyakathā</subhead>
    <paragraph line="81" number="595"> Idāni duvidhasaṅgahādīsu ‘atthi rūpaṃ upādā, atthi rūpaṃ noupādā’ti evaṃ bhedasabbhāvato pucchāpubbaṅgamaṃ padabhājanaṃ dassento <bold>katamaṃ taṃ rūpaṃ upādā</bold>tiādimāha. Tattha upādiyatīti ‘upādā’; mahābhūtāni gahetvā, amuñcitvā, tāni nissāya pavattatīti attho. Idāni <pageBreak edition="P" number="0.0306" /> taṃ pabhedato dassento <bold>cakkhāyatana</bold>ntiādimāha.</paragraph>
    <paragraph line="82" number="596"> Evaṃ tevīsatividhaṃ upādārūpaṃ saṅkhepato uddisitvā puna tadeva vitthārato niddisanto <bold>katamaṃ taṃ rūpaṃ cakkhāyatana</bold>ntiādimāha. Tattha duvidhaṃ cakkhu – maṃsacakkhu paññācakkhu ca. Etesu ‘buddhacakkhu samantacakkhu ñāṇacakkhu dibbacakkhu dhammacakkhū’ti pañcavidhaṃ paññācakkhu. Tattha ‘‘addasaṃ kho ahaṃ, bhikkhave, buddhacakkhunā lokaṃ volokento satte apparajakkhe…pe… duviññāpaye’’ti (ma. ni. 1.283) idaṃ buddhacakkhu nāma. ‘‘Samantacakkhu vuccati sabbaññutaññāṇa’’nti idaṃ samantacakkhu nāma. ‘‘Cakkhuṃ udapādi ñāṇaṃ udapādī’’ti (saṃ. ni. 5.1081; mahāva. 15) idaṃ ñāṇacakkhu nāma. ‘‘Addasaṃ kho ahaṃ, bhikkhave, dibbena cakkhunā visuddhenā’’ti (ma. ni. 1.284) idaṃ dibbacakkhu nāma. ‘‘Tasmiṃ yevāsane virajaṃ vītamalaṃ dhammacakkhuṃ udapādī’’ti (ma. ni. 2.395) idaṃ heṭṭhimamaggattayasaṅkhātaṃ ñāṇaṃ dhammacakkhu nāma.</paragraph>
    <paragraph line="83">Maṃsacakkhupi pasādacakkhu sasambhāracakkhūti duvidhaṃ hoti. Tattha yoyaṃ akkhikūpake patiṭṭhito heṭṭhā akkhikūpakaṭṭhikena, upari bhamukaṭṭhikena, ubhato akkhikūṭehi, anto matthaluṅgena, bahiddhā akkhilomehi paricchinno <pageBreak edition="M" number="0.0345" /> maṃsapiṇḍo. Saṅkhepato ‘catasso dhātuyo, vaṇṇo gandho raso ojā, sambhavo saṇṭhānaṃ, jīvitaṃ bhāvo kāyapasādo cakkhupasādo’ti cuddasasambhāro. Vitthārato ‘catasso dhātuyo, taṃsannissitavaṇṇagandharasaojāsaṇṭhānasambhavā cā’ti <pageBreak edition="V" number="0.0342" /> imāni dasa catusamuṭṭhānikattā cattālīsaṃ honti. Jīvitaṃ bhāvo kāyapasādo cakkhupasādoti cattāri ekantakammasamuṭṭhānānevāti imesaṃ catucattālīsāya <pageBreak edition="P" number="0.0307" /> rūpānaṃ vasena catucattālīsasambhāro. Yaṃ loko setaṃ cakkhuṃ puthulaṃ visaṭaṃ vitthiṇṇaṃ ‘cakkhu’nti sañjānanto na cakkhuṃ sañjānāti, vatthuṃ cakkhuto sañjānāti, so maṃsapiṇḍo akkhikūpe patiṭṭhito, nhārusuttakena matthaluṅge ābaddho, yattha setampi atthi, kaṇhampi lohitakampi, pathavīpi āpopi tejopi vāyopi, yaṃ semhūssadattā setaṃ, pittussadattā kaṇhaṃ, ruhirussadattā lohitakaṃ, pathavussadattā patthiṇṇaṃ hoti, āpussadattā paggharati, tejussadattā paridayhati, vāyussadattā sambhamati, idaṃ <bold>sasambhāracakkhu</bold> nāma.</paragraph>
    <paragraph line="84">Yo panettha sito ettha paṭibaddho catunnaṃ mahābhūtānaṃ upādāya pasādo, idaṃ <bold>pasādacakkhu</bold> nāma. Tadetaṃ tassa sasambhāracakkhuno setamaṇḍalaparikkhittassa kaṇhamaṇḍalassa majjhe, abhimukhe ṭhitānaṃ sarīrasaṇṭhānuppattidesabhūte diṭṭhimaṇḍale, sattasu picupaṭalesu āsittatelaṃ picupaṭalāni viya, sattakkhipaṭalāni byāpetvā, dhāraṇanhāpanamaṇḍanabījanakiccāhi catūhi dhātīhi khattiyakumāro viya, sandhāraṇaābandhanaparipācanasamudīraṇakiccāhi catūhi dhātūhi katūpakāraṃ, utucittāhārehi upatthambhiyamānaṃ, āyunā anupāliyamānaṃ, vaṇṇagandharasādīhi parivutaṃ, pamāṇato ūkāsiramattaṃ, cakkhuviññāṇādīnaṃ yathārahaṃ vatthudvārabhāvaṃ sādhayamānaṃ tiṭṭhati. Vuttampi cetaṃ dhammasenāpatinā –</paragraph>
    <gatha1 line="85">‘‘Yena cakkhuppasādena, rūpāni manupassati;</gatha1>
    <gathalast line="86">Parittaṃ sukhumaṃ etaṃ, ūkāsirasamūpama’’nti.</gathalast>
    <paragraph line="87">Cakkhu ca taṃ āyatanañcāti <bold>cakkhāyatanaṃ. Yaṃ cakkhu catunnaṃ mahābhūtānaṃ upādāya pasādo</bold>ti idhāpi upayogattheyeva sāmivacanaṃ; cattāri mahābhūtāni <pageBreak edition="M" number="0.0346" /> upādiyitvā pavattappasādoti attho. Iminā pasādacakkhumeva gaṇhāti, sesacakkhuṃ paṭikkhipati. Yaṃ pana indriyagocarasutte ‘‘ekaṃ mahābhūtaṃ upādāya <pageBreak edition="P" number="0.0308" /> pasādo pathavīdhātuyā tīhi mahābhūtehi saṅgahito āpodhātuyā ca tejodhātuyā ca vāyodhātuyā ca,’’ catuparivattasutte ‘‘dvinnaṃ mahābhūtānaṃ upādāya pasādo pathavīdhātuyā ca āpodhātuyā ca dvīhi mahābhūtehi saṅgahito tejodhātuyā ca vāyodhātuyā cā’’ti vuttaṃ, taṃ pariyāyena vuttaṃ. Ayañhi suttantikakathā nāma pariyāyadesanā <pageBreak edition="V" number="0.0343" />. Yo ca catunnaṃ mahābhūtānaṃ upādāya pasādo so tesu ekekassāpi dinnaṃ dvinnampi pasādoyevāti iminā pariyāyena tattha desanā āgatā. Abhidhammo pana nippariyāyadesanā nāma. Tasmā idha ‘catunnaṃ mahābhūtānaṃ upādāya pasādo’ti vuttaṃ.</paragraph>
    <paragraph line="88">‘Ayaṃ me attā’ti bālajanena pariggahitattā attabhāvo vuccati sarīrampi khandhapañcakampi. Tasmiṃ pariyāpanno tannissitoti <bold>attabhāvapariyāpanno</bold> cakkhuviññāṇena passituṃ na sakkāti <bold>anidassano</bold>. Paṭighaṭṭanānighaṃso ettha jāyatīti <bold>sappaṭigho</bold>.</paragraph>
    <paragraph line="89"><bold>Yenā</bold>tiādīsu ayaṃ saṅkhepattho – yena karaṇabhūtena cakkhunā ayaṃ satto idaṃ vuttappakāraṃ rūpaṃ atīte passi vā, vattamāne passati vā, anāgate passissati vā, sacassa aparibhinnaṃ cakkhu bhaveyya, athānena āpāthagataṃ rūpaṃ passe vā, atītaṃ vā rūpaṃ atītena cakkhunā passi, paccuppannaṃ paccuppannena passati, anāgataṃ anāgatena passissati, sace taṃ rūpaṃ cakkhussa āpāthaṃ āgaccheyya cakkhunā taṃ rūpaṃ passeyyāti idamettha parikappavacanaṃ. Dassanapariṇāyakaṭṭhena <bold>cakkhuṃpetaṃ,</bold> sañjātisamosaraṇaṭṭhena <bold>cakkhāyatanaṃpetaṃ,</bold> suññatabhāvanissattaṭṭhena <bold>cakkhudhātupesā</bold>. Dassanalakkhaṇe indaṭṭhaṃ kāretīti <bold>cakkhundriyaṃpetaṃ</bold>. Lujjanapalujjanaṭṭhena <bold>lokopeso</bold>. Vaḷañjanaṭṭhena <bold>dvārāpesā</bold>. Apūraṇīyaṭṭhena <bold>samuddopeso</bold>. Parisuddhaṭṭhena <bold>paṇḍaraṃpetaṃ</bold>. Phassādīnaṃ abhijāyanaṭṭhena <bold>khettaṃpetaṃ</bold>. Tesaṃyeva patiṭṭhānaṭṭhena <bold>vatthuṃpetaṃ</bold>. Samavisamaṃ dassentaṃ attabhāvaṃ netīti <bold>nettaṃpetaṃ</bold>. Tenevaṭṭhena <bold>nayanaṃpetaṃ</bold><pageBreak edition="M" number="0.0347" />. Sakkāyapariyāpannaṭṭhena <pageBreak edition="P" number="0.0309" /><bold>orimaṃ tīraṃpetaṃ</bold>. Bahusādhāraṇaṭṭhena assāmikaṭṭhena ca <bold>suñño gāmopeso</bold>ti.</paragraph>
    <paragraph line="90">Ettāvatā ‘passi vā’tiādīhi catūhi padehi cakkhuṃpetantiādīni cuddasa nāmāni yojetvā cakkhāyatanassa cattāro vavatthāpananayā vuttāti veditabbā. Kathaṃ? Ettha hi yena cakkhunā anidassanena sappaṭighena rūpaṃ sanidassanaṃ sappaṭighaṃ passi vā cakkhuṃpetaṃ…pe… suñño gāmopeso, idaṃ taṃ rūpaṃ cakkhāyatananti ayameko nayo. Evaṃ sesāpi veditabbā.</paragraph>
    <paragraph line="91" number="597"> Idāni yasmā vijjuniccharaṇādikālesu anoloketukāmassāpi rūpaṃ cakkhupasādaṃ ghaṭṭeti, tasmā taṃ ākāraṃ dassetuṃ dutiyo niddesavāro āraddho. Tattha <bold>yamhi cakkhumhī</bold>ti yamhi adhikaraṇabhūte cakkhumhi. <bold>Rūpa</bold>nti paccattavacanametaṃ. Tattha <bold>paṭihaññi vā</bold>ti atītattho. <bold>Paṭihaññati</bold><pageBreak edition="V" number="0.0344" /><bold>vā</bold>ti paccuppannattho. <bold>Paṭihaññissati vā</bold>ti anāgatattho. <bold>Paṭihaññe vā</bold>ti vikappanattho. Atītañhi rūpaṃ atīte cakkhusmiṃ paṭihaññi nāma. Paccuppannaṃ paccuppanne paṭihaññati nāma. Anāgataṃ anāgate paṭihaññissati nāma. Sace taṃ rūpaṃ cakkhussa āpāthaṃ āgaccheyya, cakkhumhi paṭihaññeyya taṃ rūpanti ayamettha parikappo. Atthato pana pasādaṃ ghaṭṭayamānameva rūpaṃ paṭihaññati nāma. Idhāpi purimanayeneva cattāro vavatthāpananayā veditabbā.</paragraph>
    <paragraph line="92" number="598"> Idāni yasmā attano icchāya oloketukāmassa rūpe cakkhuṃ upasaṃharato cakkhu rūpasmiṃ paṭihaññati, tasmā taṃ ākāraṃ dassetuṃ tatiyo niddesavāro āraddho. So atthato pākaṭoyeva. Ettha pana cakkhu ārammaṇaṃ sampaṭicchamānameva rūpamhi paṭihaññati nāma. Idhāpi purimanayeneva cattāro vavatthāpananayā veditabbā.</paragraph>
    <paragraph line="93" number="599"> Ito <pageBreak edition="P" number="0.0310" /> paraṃ phassapañcamakānaṃ uppattidassanavasena pañca, tesaṃyeva ārammaṇapaṭibaddhauppattidassanavasena pañcāti, dasa vārā dassitā. Tattha <bold>cakkhuṃ nissāyā</bold>ti cakkhuṃ nissāya, paccayaṃ katvā. <bold>Rūpaṃ ārabbhā</bold>ti rūpārammaṇaṃ āgamma, sandhāya, paṭicca. Iminā cakkhupasādavatthukānaṃ phassādīnaṃ purejātapaccayena <pageBreak edition="M" number="0.0348" /> cakkhudvārajavanavīthipariyāpannānaṃ ārammaṇādhipatiārammaṇūpanissayapaccayehi rūpassa paccayabhāvo dassito. Itaresu pañcasu vāresu rūpaṃ ārammaṇamassāti rūpārammaṇoti evaṃ ārammaṇapaccayamatteneva paccayabhāvo dassito. Yathā pana purimesu tīsu, evaṃ imesupi dasasu vāresu cattāro cattāro vavatthāpananayā veditabbā. Evaṃ katamaṃ taṃ rūpaṃ cakkhāyatananti pucchāya uddhaṭaṃ cakkhuṃ ‘idaṃ ta’nti nānappakārato dassetuṃ, purimā tayo, ime dasāti, terasa niddesavārā dassitā. Ekekasmiñcettha catunnaṃ catunnaṃ vavatthāpananayānaṃ āgatattā dvipaññāsāya nayehi paṭimaṇḍetvāva dassitāti veditabbā.</paragraph>
    <paragraph line="94" number="600"> Ito paresu sotāyatanādiniddesesupi eseva nayo. Visesamattaṃ panettha evaṃ veditabbaṃ – suṇātīti <bold>sotaṃ</bold>. Taṃ sasambhārasotabilassa anto tanutambalomācite aṅgulivedhakasaṇṭhāne padese vuttappakārāhi dhātūhi katūpakāraṃ, utucittāhārehi upatthambhiyamānaṃ, āyunā anupāliyamānaṃ, vaṇṇādīhi parivutaṃ sotaviññāṇādīnaṃ yathārahaṃ vatthudvārabhāvaṃ sādhayamānaṃ tiṭṭhati.</paragraph>
    <paragraph line="95">Ghāyatīti <pageBreak edition="V" number="0.0345" /><bold>ghānaṃ</bold>. Taṃ sasambhāraghānabilassa anto ajappadasaṇṭhāne padese yathāvuttappakāraupakārupatthambhanānupālanaparivāraṃ hutvā ghānaviññāṇādīnaṃ <pageBreak edition="P" number="0.0311" /> yathārahaṃ vatthudvārabhāvaṃ sādhayamānaṃ tiṭṭhati.</paragraph>
    <paragraph line="96">Sāyanaṭṭhena <bold>jivhā</bold>. Sā sasambhārajivhāmajjhassa upari uppaladalaggasaṇṭhāne padese yathāvuttappakāraupakārupatthambhanānupālanaparivārā hutvā jivhāviññāṇādīnaṃ yathārahaṃ vatthudvārabhāvaṃ sādhayamānā tiṭṭhati.</paragraph>
    <paragraph line="97">Yāvatā pana imasmiṃ kāye upādiṇṇakarūpaṃ nāma atthi, sabbattha kāyāyatanaṃ, kappāsapaṭale sneho viya, yathāvuttappakāraupakārupatthambhanānupālanaparivārameva hutvā kāyaviññāṇādīnaṃ yathārahaṃ vatthudvārabhāvaṃ sādhayamānaṃ tiṭṭhati. Ayamettha viseso. Seso pāḷippabhedo ca attho ca cakkhuniddese vuttanayeneva veditabbo. Kevalañhi idha cakkhupadassa ṭhāne sotapadādīni, rūpapadassa ṭhāne saddapadādīni, passīti ādīnaṃ ṭhāne suṇītiādipadāni ca āgatāni. ‘Nettaṃpetaṃ <pageBreak edition="M" number="0.0349" />, nayanaṃpeta’nti imassa ca padadvayassa abhāvā dvādasa dvādasa nāmāni honti. Sesaṃ sabbattha vuttasadisameva.</paragraph>
    <paragraph line="98">Tattha siyā – yadi yāvatā imasmiṃ kāye upādiṇṇakarūpaṃ nāma atthi, sabbattha kāyāyatanaṃ, kappāsapaṭale sneho viya. ‘Evaṃ sante lakkhaṇasammissatā āpajjatī’ti. ‘Nāpajjatī’ti. ‘Kasmā’? ‘Aññassa aññattha abhāvato’. ‘Yadi evaṃ, na sabbattha kāyāyatana’nti? ‘Neva paramatthato sabbattha. Vinibbhujitvā panassa nānākaraṇaṃ paññāpetuṃ na sakkā, tasmā evaṃ vuttaṃ. Yathā hi rūparasādayo, vālikācuṇṇāni viya, vivecetuṃ asakkuṇeyyatāya aññamaññabyāpinoti vuccanti, na ca paramatthato rūpe raso atthi. Yadi siyā rūpaggahaṇeneva rasaggahaṇaṃ gaccheyya. Evaṃ kāyāyatanampi paramatthato neva sabbattha atthi, na ca sabbattha natthi, vivecetuṃ asakkuṇeyyatāyāti. Evamettha na lakkhaṇasammissatā āpajjatīti veditabbā’.</paragraph>
    <paragraph line="99">Apica <pageBreak edition="P" number="0.0312" /> lakkhaṇādivavatthāpanatopetesaṃ asammissatā veditabbā – etesu hi rūpābhighātārahabhūtappasādalakkhaṇaṃ daṭṭhukāmatānidānakammasamuṭṭhānabhūtappasādalakkhaṇaṃ vā <bold>cakkhu,</bold> rūpesu <pageBreak edition="V" number="0.0346" /> āviñchanarasaṃ, cakkhuviññāṇassa ādhārabhāvapaccupaṭṭhānaṃ, daṭṭhukāmatānidānakammajabhūtapadaṭṭhānaṃ.</paragraph>
    <paragraph line="100">Saddābhighātārahabhūtappasādalakkhaṇaṃ sotukāmatānidānakammasamuṭṭhānabhūtappasādalakkhaṇaṃ vā <bold>sotaṃ,</bold> saddesu āviñchanarasaṃ, sotaviññāṇassa ādhārabhāvapaccupaṭṭhānaṃ, sotukāmatānidānakammajabhūtapadaṭṭhānaṃ.</paragraph>
    <paragraph line="101">Gandhābhighātārahabhūtappasādalakkhaṇaṃ ghāyitukāmatānidānakammasamuṭṭhānabhūtappasādalakkhaṇaṃ vā <bold>ghānaṃ,</bold> gandhesu āviñchanarasaṃ, ghānaviññāṇassa ādhārabhāvapaccupaṭṭhānaṃ ghāyitukāmatānidānakammajabhūtapadaṭṭhānaṃ.</paragraph>
    <paragraph line="102">Rasābhighātārahabhūtappasādalakkhaṇā sāyitukāmatānidānakammasamuṭṭhānabhūtappasādalakkhaṇā vā <bold>jivhā,</bold> rasesu āviñchanarasā, jivhāviññāṇassa ādhārabhāvapaccupaṭṭhānā, sāyitukāmatānidānakammajabhūtapadaṭṭhānā.</paragraph>
    <paragraph line="103">Phoṭṭhabbābhighātārahabhūtappasādalakkhaṇo <pageBreak edition="M" number="0.0350" /> phusitukāmatānidānakammasamuṭṭhānabhūtappasādalakkhaṇo vā <bold>kāyo,</bold> phoṭṭhabbesu āviñchanaraso, kāyaviññāṇassa ādhārabhāvapaccupaṭṭhāno, phusitukāmatānidānakammajabhūtapadaṭṭhāno.</paragraph>
    <paragraph line="104">Keci pana ‘tejādhikānaṃ bhūtānaṃ pasādo cakkhu, vāyupathavīāpādhikānaṃ bhūtānaṃ pasādā sotaghānajivhā, kāyo sabbesa’nti vadanti. Apare ‘tejādhikānaṃ pasādo cakkhu, vivaravāyuāpapathavādhikānaṃ pasādā sotaghānajivhākāyā’ti vadanti. Te vattabbā – ‘suttaṃ āharathā’ti. Addhā suttameva na dakkhissanti. Keci panettha ‘tejādīnaṃ guṇehi rūpādīhi anuggayhabhāvato’ti kāraṇaṃ vadanti. Te ca vattabbā – ‘ko panevamāha <pageBreak edition="P" number="0.0313" /> – rūpādayo tejādīnaṃ guṇā’ti? Avinibbhogesu hi rūpesu ‘ayaṃ imassa guṇo, ayaṃ imassa guṇo’ti na labbhā vattuṃ. Athāpi vadeyyuṃ – ‘yathā tesu tesu sambhāresu tassa tassa bhūtassa adhikatāya pathavīādīnaṃ sandhāraṇādīni kiccāni icchatha, evaṃ tejādiadhikesu sambhāresu rūpādīnaṃ adhikabhāvadassanato icchitabbametaṃ rūpādayo tesaṃ guṇā’ti. Te vattabbā – iccheyyāma <pageBreak edition="V" number="0.0347" />, yadi āpādhikassa āsavassa gandhato pathavīadhike kappāse gandho adhikataro siyā, tejādhikassa ca uṇhodakassa vaṇṇatopi sītūdakassa vaṇṇo parihāyetha. Yasmā panetaṃ ubhayampi natthi, tasmā pahāyethetaṃ etesaṃ nissayabhūtānaṃ visesakappanaṃ, yathā avisesepi ekakalāpe bhūtānaṃ rūparasādayo aññamaññaṃ visadisā honti, evaṃ cakkhupasādādayo, avijjamānepi aññasmiṃ visesakāraṇeti gahetabbametaṃ.</paragraph>
    <paragraph line="105">Kiṃ pana taṃ yaṃ aññamaññassa asādhāraṇaṃ? Kammameva nesaṃ visesakāraṇaṃ. Tasmā kammavisesato etesaṃ viseso, na bhūtavisesato. Bhūtavisese hi sati pasādova nuppajjati. Samānānañhi pasādo, na visamānānanti porāṇā. Evaṃ kammevisasato visesavantesu ca etesu cakkhusotāni asampattavisayaggāhakāni attano nissayaṃ anallīnanissaye eva visaye viññāṇahetuttā. Ghānajivhākāyā <pageBreak edition="M" number="0.0351" /> sampattavisayaggāhakā, nissayavasena ceva sayañca attano nissayaṃ allīneyeva visaye viññāṇahetuttā.</paragraph>
    <paragraph line="106">Aṭṭhakathāyaṃ pana ‘‘āpāthagatattāva ārammaṇaṃ sampattaṃ nāma. Candamaṇḍalasūriyamaṇḍalānañhi dvācattālīsayojanasahassamatthake ṭhitānaṃ vaṇṇo cakkhupasādaṃ ghaṭṭeti. So dūre ṭhatvā paññāyamānopi sampattoyeva nāma. Taṃgocarattā cakkhu sampattagocarameva nāma. Dūre rukkhaṃ chindantānampi, rajakānañca vatthaṃ dhovantānaṃ dūratova kāyavikāro paññāyati. Saddo pana dhātuparamparāya āgantvā sotaṃ ghaṭṭetvā saṇikaṃ vavatthānaṃ gacchatī’’ti vuttaṃ.</paragraph>
    <paragraph line="107">Tattha <pageBreak edition="P" number="0.0314" /> kiñcāpi āpāthagatattā ārammaṇaṃ sampattanti vuttaṃ, candamaṇḍalādivaṇṇo pana cakkhuṃ asampatto dūre ṭhitova paññāyati. Saddopi sace saṇikaṃ āgaccheyya, dūre uppanno cirena suyyeyya, paramparaghaṭṭanāya ca āgantvā sotaṃ ghaṭṭento asukadisāya nāmāti na paññāyeyya. Tasmā asampattagocarāneva tāni.</paragraph>
    <paragraph line="108">Ahiādisamānāni cetāni. Yathā hi ahi nāma bahi sittasammaṭṭhaṭṭhāne nābhiramati, saṅkāraṭṭhānatiṇapaṇṇagahanavammikāniyeva pana pavisitvā nipannakāle abhiramati, ekaggataṃ āpajjati, evameva cakkhupetaṃ visamajjhāsayaṃ maṭṭhesu suvaṇṇabhittiādīsu nābhiramati, oloketumpi <pageBreak edition="V" number="0.0348" /> na icchati, rūpacittapupphalatādicittesuyeva pana abhiramati. Tādisesu hi ṭhānesu cakkhumhi appahonte mukhampi vivaritvā oloketukāmā honti.</paragraph>
    <paragraph line="109">Susumāropi bahi nikkhanto gahetabbaṃ na passati, akkhīni nimmīletvāva carati. Yadā pana byāmasatamattaṃ udakaṃ ogāhitvā bilaṃ pavisitvā nipanno hoti, tadā tassa cittaṃ ekaggaṃ hoti sukhaṃ supati, evameva sotaṃ tampe bilajjhāsayaṃ ākāsasannissitaṃ kaṇṇacchiddakūpakeyeva ajjhāsayaṃ karoti. Kaṇṇacchiddākāsoyeva tassa saddasavane paccayo hoti. Ajaṭākāsopi vaṭṭatiyeva. Antoleṇasmiñhi sajjhāye kariyamāne na leṇacchadanaṃ bhinditvā saddo bahi nikkhamati, dvāravātapānacchiddehi pana nikkhamitvā dhātuparamparāyeva ghaṭṭento gantvā sotapasādaṃ ghaṭṭeti. Atha <pageBreak edition="M" number="0.0352" /> tasmiṃ kāle ‘asuko nāma sajjhāyatī’ti leṇapiṭṭhe nisinnā jānanti.</paragraph>
    <paragraph line="110">Evaṃ sante sampattagocaratā hoti. ‘Kiṃ panetaṃ sampattagocara’nti? ‘Āma, sampattagocaraṃ’. ‘Yadi evaṃ, dūre bherīādīsu vajjamānesu dūre saddoti jānanaṃ na bhaveyyā’ti? ‘No na bhavati. Sotapasādasmiñhi ghaṭṭite dūre saddo āsanne saddo, paratīre orimatīreti tathā tathā jānanākāro hoti. Dhammatā esā’ti. ‘Kiṃ etāya dhammatāya? Yato yato chiddaṃ tato tato <pageBreak edition="P" number="0.0315" /> savanaṃ hoti, candimasūriyādīnaṃ dassanaṃ viyāti asampattagocaramevetaṃ’.</paragraph>
    <paragraph line="111">Pakkhīpi rukkhe vā bhūmiyaṃ vā na ramati. Yadā pana ekaṃ vā dve vā leḍḍupāte atikkamma ajaṭākāsaṃ pakkhando hoti, tadā ekaggacittataṃ āpajjati, evameva ghānampi ākāsajjhāsayaṃ vātūpanissayagandhagocaraṃ. Tathā hi gāvo navavuṭṭhe deve bhūmiyaṃ ghāyitvā ghāyitvā ākāsābhimukhā hutvā vātaṃ ākaḍḍhanti. Aṅgulīhi gandhapiṇḍaṃ gahetvāpi ca upasiṅghanakāle vātaṃ anākaḍḍhanto neva tassa gandhaṃ jānāti.</paragraph>
    <paragraph line="112">Kukkuropi bahi vicaranto khemaṭṭhānaṃ na passati leḍḍupahārādīhi upadduto hoti. Antogāmaṃ pavisitvā uddhanaṭṭhāne chārikaṃ byūhitvā nipannassa pana phāsukaṃ hoti, evameva jivhāpi gāmajjhāsayā āposannissitarasārammaṇā. Tathā hi tiyāmarattiṃ samaṇadhammaṃ katvāpi pātova <pageBreak edition="V" number="0.0349" /> pattacīvaramādāya gāmo pavisitabbo hoti. Sukkhakhādanīyassa ca na sakkā kheḷena atemitassa rasaṃ jānituṃ.</paragraph>
    <paragraph line="113">Siṅgālopi bahi caranto ratiṃ na vindati, āmakasusāne manussamaṃsaṃ khāditvā nipannasseva panassa phāsukaṃ hoti, evameva kāyopi upādiṇṇakajjhāsayo pathavīnissitaphoṭṭhabbārammaṇo. Tathā hi aññaṃ upādiṇṇakaṃ alabhamānā sattā attanova hatthatale sīsaṃ katvā nipajjanti. Ajjhattikabāhirā cassa pathavī ārammaṇaggahaṇe paccayo hoti. Susanthatassapi hi sayanassa, hatthe ṭhapitānampi vā phalānaṃ, na sakkā anisīdantena vā anippīḷentena vā thaddhamudubhāvo jānitunti. Ajjhattikabāhirāpathavī <pageBreak edition="M" number="0.0353" /> etassa kāyapasādassa phoṭṭhabbajānane paccayo hoti. Evaṃ lakkhaṇādivavatthānatopetesaṃ asammissatā veditabbā. Aññeyeva hi cakkhupasādassa lakkhaṇarasapaccupaṭṭhānapadaṭṭhānagocarajjhāsayanissayā aññe sotapasādādīnanti <pageBreak edition="P" number="0.0316" /> asammissāneva cakkhāyatanādīni.</paragraph>
    <paragraph line="114">Apica nesaṃ asammissatāya ayaṃ upamāpi veditabbā – yathā hi pañcavaṇṇānaṃ dhajānaṃ ussāpitānaṃ kiñcāpi chāyā ekābaddhā viya hoti, tassa tassa pana aññamaññaṃ asammissāva yathā ca pañcavaṇṇena kappāsena vaṭṭiṃ katvā dīpe jālite kiñcāpi jālā ekābaddhā viya hoti, tassa tassa pana aṃsuno pāṭiyekkā pāṭiyekkā jālā asammissā eva, evameva kiñcāpi imāni pañcāyatanāni ekasmiṃ attabhāve samosaṭāni aññamaññaṃ pana asammissāneva. Na kevalañca imāneva pañca, sesarūpānipi asammissāneva. Imasmiñhi sarīre heṭṭhimakāyo majjhimakāyo uparimakāyoti tayo koṭṭhāsā. Tattha nābhito paṭṭhāya heṭṭhā heṭṭhimakāyo nāma. Tasmiṃ kāyadasakaṃ, bhāvadasakaṃ, āhārasamuṭṭhānāni aṭṭha, utusamuṭṭhānāni aṭṭha, cittasamuṭṭhānāni aṭṭhāti catucattālīsa rūpāni. Nābhito uddhaṃ yāva galavāṭakā majjhimakāyo nāma. Tattha ca kāyadasakaṃ, bhāvadasakaṃ, vatthudasakaṃ, āhārasamuṭṭhānādīni tīṇi aṭṭhakānīti catupaññāsa rūpāni. Galavāṭakato uddhaṃ uparimakāyo nāma. Tattha cakkhudasakaṃ, sotadasakaṃ, ghānadasakaṃ, jivhādasakaṃ, kāyadasakaṃ, bhāvadasakaṃ, āhārasamuṭṭhānādīni tīṇi aṭṭhakānīti caturāsīti rūpāni.</paragraph>
    <paragraph line="115">Tattha cakkhupasādassa paccayāni cattāri mahābhūtāni, vaṇṇo gandho raso ojā, jīvitindriyaṃ <pageBreak edition="V" number="0.0350" /> cakkhupasādoti idaṃ ekantato avinibhuttānaṃ dasannaṃ nipphannarūpānaṃ vasena cakkhudasakaṃ nāma. Iminā nayena sesānipi veditabbāni. Tesu heṭṭhimakāye rūpaṃ majjhimakāyauparimakāyarūpehi saddhiṃ asammissaṃ. Sesakāyadvayepi rūpaṃ itarehi saddhiṃ asammissameva. Yathā hi sāyanhasamaye pabbatacchāyā ca rukkhacchāyā ca kiñcāpi ekābaddhā viya honti aññamaññaṃ pana asammissāva evaṃ imesupi kāyesu catucattālīsa catupaññāsa caturāsīti rūpāni ca kiñcāpi ekābaddhāni viya honti, aññamaññaṃ pana asammissānevāti.</paragraph>
    <paragraph line="116" number="616"> Rūpāyatananiddese <pageBreak edition="M" number="0.0354" /> vaṇṇova <bold>vaṇṇanibhā;</bold> nibhātīti vā nibhā. Cakkhuviññāṇassa pākaṭā hotīti attho. Vaṇṇova <pageBreak edition="P" number="0.0317" /> nibhā <bold>vaṇṇanibhā</bold>. Saddhiṃ nidassanena <bold>sanidassanaṃ,</bold> cakkhuviññāṇena passitabbanti attho. Saddhiṃ paṭighena <bold>sappaṭighaṃ,</bold> paṭighaṭṭananighaṃsajanakanti attho. Nīlādīsu umāpupphasamānaṃ <bold>nīlaṃ,</bold> kaṇikārapupphasamānaṃ <bold>pītakaṃ,</bold> bandhujīvakapupphasamānaṃ <bold>lohitakaṃ,</bold> osadhitārakasamānaṃ <bold>odātaṃ</bold>. Jhāmaṅgārasamānaṃ <bold>kāḷakaṃ,</bold> mandarattaṃ sinduvārakaravīramakuḷasamānaṃ <bold>mañjiṭṭhakaṃ</bold>. ‘‘Harittacahemavaṇṇakāmaṃsumukhapakkamā’’ti (jā. 1.15.133) ettha pana kiñcāpi ‘harī’ti suvaṇṇaṃ vuttaṃ, parato panassa jātarūpaggahaṇena gahitattā idha sāmaṃ <bold>hari</bold> nāma. Imāni satta vatthuṃ anāmasitvā sabhāveneva dassitāni.</paragraph>
    <paragraph line="117"><bold>Harivaṇṇa</bold>nti haritasaddalavaṇṇaṃ. <bold>Ambaṅkuravaṇṇa</bold>nti ambaṅkurena samānavaṇṇaṃ. Imāni dve vatthuṃ āmasitvā dassitāni. <bold>Dīghādīni</bold> dvādasa vohārato dassitāni. So ca nesaṃ vohāro upanidhāyasiddho ceva sannivesasiddho ca. Dīghādīni hi aññamaññaṃ upanidhāyasiddhāni, vaṭṭādīni sannivesavisesena. Tattha rassaṃ upanidhāya tato uccataraṃ <bold>dīghaṃ,</bold> taṃ upanidhāya tato nīcataraṃ <bold>rassaṃ</bold>. Thūlaṃ upanidhāya tato khuddakataraṃ <bold>aṇuṃ,</bold> taṃ upanidhāya tato mahantataraṃ <bold>thūlaṃ</bold>. Cakkasaṇṭhānaṃ <bold>vaṭṭaṃ,</bold> kukkuṭaṇḍasaṇṭhānaṃ <bold>parimaṇḍalaṃ</bold>. Catūhi aṃsehi yuttaṃ <bold>caturaṃsaṃ. Chaḷaṃsādīsu</bold>pi eseva nayo. <bold>Ninna</bold>nti onataṃ, <bold>thala</bold>nti unnataṃ.</paragraph>
    <paragraph line="118">Tattha yasmā dīghādīni phusitvā sakkā jānituṃ, nīlādīni panevaṃ na sakkā, tasmā na nippariyāyena dīghaṃ rūpāyatanaṃ; tathā rassādīni. Taṃ taṃ nissāya pana tathā tathā ṭhitaṃ dīghaṃ rassanti <pageBreak edition="V" number="0.0351" /> tena tena vohārena rūpāyatanamevettha bhāsitanti veditabbaṃ. <bold>Chāyā ātapo</bold>ti idaṃ aññamaññaparicchinnaṃ; tathā <bold>āloko andhakāro ca. Abbhā mahikā</bold>tiādīni cattāri vatthunāva dassitāni. Tattha <bold>‘abbhā’</bold>ti valāhako. <bold>‘Mahikā’</bold>ti himaṃ. Imehi catūhi abbhādīnaṃ vaṇṇā dassitā. <bold>Candamaṇḍalassa vaṇṇanibhā</bold>tiādīhi tesaṃ tesaṃ pabhāvaṇṇā <pageBreak edition="P" number="0.0318" /> dassitā.</paragraph>
    <paragraph line="119">Tattha candamaṇḍalādīnaṃ vatthūnaṃ evaṃ viseso veditabbo – maṇimayaṃ rajatapaṭicchannaṃ ekūnapaññāsayojanāyāmavitthāraṃ candassa devaputtassa vimānaṃ <pageBreak edition="M" number="0.0355" /><bold>candamaṇḍalaṃ</bold> nāma. Sovaṇṇamayaṃ phalikapaṭicchannaṃ samapaṇṇāsayojanāyāmavitthāraṃ sūriyassa devaputtassa vimānaṃ <bold>sūriyamaṇḍalaṃ</bold> nāma. Sattaratanamayāni sattaṭṭhadasadvādasayojanāyāmavitthārāni tesaṃ tesaṃ devaputtānaṃ vimānāni <bold>tārakarūpāni</bold> nāma.</paragraph>
    <paragraph line="120">Tattha heṭṭhā cando, sūriyo upari, ubhinnamantaraṃ yojanaṃ hoti. Candassa heṭṭhimantato sūriyassa uparimanto yojanasataṃ hoti. Dvīsu passesu nakkhattatārakā gacchanti. Etesu pana tīsu cando dandhagamano, sūriyo sīghagamano, nakkhattatārakā sabbasīghagamanā. Kālena candimasūriyānaṃ purato honti kālena pacchā.</paragraph>
    <paragraph line="121"><bold>Ādāsamaṇḍala</bold>nti kaṃsamayaṃ. <bold>Maṇī</bold>ti ṭhapetvā veḷuriyaṃ seso jotirasādianekappabhedo. <bold>Saṅkho</bold>ti sāmuddiko; <bold>muttā</bold> sāmuddikāpi, sesāpi. <bold>Veḷuriyo</bold>ti veḷuvaṇṇamaṇi. <bold>Jātarūpaṃ</bold> vuccati satthuvaṇṇo. Satthā hi suvaṇṇavaṇṇo, suvaṇṇampi satthuvaṇṇaṃ. <bold>Rajataṃ</bold> vuccati kahāpaṇo – lohamāsako dārumāsako jatumāsako, ye ‘vohāraṃ gacchantī’ti (pārā. 584) vuttaṃ taṃ sabbampi idha gahitaṃ.</paragraph>
    <paragraph line="122"><bold>Yaṃ vā panaññampī</bold>ti iminā pāḷiāgataṃ ṭhapetvā sesaṃ taṭṭikapilotikakaṇṇikavaṇṇādibhedaṃ rūpaṃ gahitaṃ. Tañhi sabbaṃ yevāpanakesu paviṭṭhaṃ.</paragraph>
    <paragraph line="123">Evametaṃ nīlādinā bhedena bhinnampi rūpaṃ sabbaṃ lakkhaṇādīhi abhinnameva. Sabbañhetaṃ cakkhupaṭihananalakkhaṇaṃ <bold>rūpaṃ,</bold> cakkhuviññāṇassa visayabhāvarasaṃ, tasseva gocarapaccupaṭṭhānaṃ, catumahābhūtapadaṭṭhānaṃ. Yathā cetaṃ tathā sabbānipi upādārūpāni. Yattha pana viseso atthi tattha <pageBreak edition="V" number="0.0352" /> vakkhāma. Sesamettha cakkhāyatananiddese vuttanayeneva veditabbaṃ. Kevalañhi <pageBreak edition="P" number="0.0319" /> tattha cakkhupubbaṅgamo niddeso idha rūpapubbaṅgamo. Tattha ‘cakkhuṃ peta’ntiādīni cuddasa nāmāni, idha ‘rūpaṃpeta’ntiādīni tīṇi. Sesaṃ tādisameva. Yathā hi catūhi catūhi nayehi paṭimaṇḍetvā cakkhuṃ vavatthāpetuṃ terasa vārā vuttā, idhāpi te tatheva vuttāti.</paragraph>
    <paragraph line="124" number="620"> Saddāyatananiddese <bold>bherisaddo</bold>ti mahābherīpahaṭabherīnaṃ saddo. <bold>Mudiṅgasaṅkhapaṇavasaddā</bold>pi mudiṅgādipaccayā saddā. Gītasaṅkhāto saddo <bold>gītasaddo</bold><pageBreak edition="M" number="0.0356" />. Vuttāvasesānaṃ vīṇādīnaṃ tantibaddhānaṃ saddo <bold>vāditasaddo. Sammasaddo</bold>ti kaṃsatālakaṭṭhatālasaddo. <bold>Pāṇisaddo</bold>ti pāṇippahārasaddo. <bold>Sattānaṃ nigghosasaddo</bold>ti bahūnaṃ sannipatitānaṃ apaññāyamānapadabyañjananigghosasaddo. <bold>Dhātūnaṃ sannighātasaddo</bold>ti rukkhānaṃ aññamaññanighaṃsanaghaṇṭikākoṭanādisaddo. Vātassa vāyato saddo <bold>vātasaddo</bold>. Udakassa sandamānassa vā paṭihatassa vā saddo <bold>udakasaddo</bold>. Manussānaṃ sallāpādisaddo <bold>manussasaddo</bold>. Taṃ ṭhapetvā seso sabbopi <bold>amanussasaddo</bold>. Iminā padadvayena sabbopi saddo pariyādinno. Evaṃ santepi vaṃsaphālanapilotikaphālanādīsu pavatto pāḷiyaṃ anāgatasaddo yevāpanakaṭṭhānaṃ paviṭṭhoti veditabbo.</paragraph>
    <paragraph line="125">Evamayaṃ bherīsaddādinā bhedena bhinnopi saddo lakkhaṇādīhi abhinnoyeva. Sabbopi hesa sotapaṭihananalakkhaṇo <bold>saddo</bold> sotaviññāṇassa visayabhāvaraso, tasseva gocarapaccupaṭṭhāno. Sesaṃ cakkhāyatananiddese vuttanayeneva veditabbaṃ. Idhāpi hi catūhi catūhi nayehi paṭimaṇḍitā terasa vārā vuttā. Tesaṃ attho sakkā vuttanayeneva jānitunti na vitthārito.</paragraph>
    <paragraph line="126" number="624"> Gandhāyatananiddese <bold>mūlagandho</bold>ti yaṃ kiñci mūlaṃ paṭicca nibbatto gandho. <bold>Sāragandhā</bold>dīsupi eseva nayo. Asiddhadusiddhānaṃ ḍākādīnaṃ gandho <bold>āmakagandho</bold>. Macchasakalikāpūtimaṃsasaṃkiliṭṭhasappiādīnaṃ gandho <bold>vissagandho. Sugandho</bold>ti <pageBreak edition="P" number="0.0320" /> iṭṭhagandho. <bold>Duggandho</bold>ti aniṭṭhagandho. Iminā padadvayena sabbopi gandho pariyādinno. Evaṃ santepi kaṇṇakagandhapilotikagandhādayo pāḷiyaṃ anāgatā sabbepi gandhā yevāpanakaṭṭhānaṃ paviṭṭhāti veditabbā.</paragraph>
    <paragraph line="127">Evamayaṃ mūlagandhādinā bhedena bhinnopi gandho lakkhaṇādīhi abhinnoyeva. Sabbopi hesa ghānapaṭihananalakkhaṇo <pageBreak edition="V" number="0.0353" /><bold>gandho,</bold> ghānaviññāṇassa visayabhāvaraso, tasseva gocarapaccupaṭṭhāno. Sesaṃ cakkhāyatananiddese vuttanayeneva veditabbaṃ. Idhāpi hi tatheva dvipaññāsanayapaṭimaṇḍitā terasa vārā vuttā. Te atthato pākaṭāyeva.</paragraph>
    <paragraph line="128" number="628"> Rasāyatananiddese <pageBreak edition="M" number="0.0357" /><bold>mūlaraso</bold>ti yaṃkiñci mūlaṃ paṭicca nibbattaraso. <bold>Khandharasā</bold>dīsupi eseva nayo. <bold>Ambila</bold>nti takkambilādi. <bold>Madhura</bold>nti ekantato gosappiādi. Madhu pana kasāvayuttaṃ ciranikkhittaṃ kasāvaṃ hoti. Phāṇitaṃ khāriyuttaṃ ciranikkhittaṃ khāriyaṃ hoti. Sappi pana ciranikkhittaṃ vaṇṇagandhe jahantampi rasaṃ na jahatīti tadeva ekantamadhuraṃ. <bold>Tittaka</bold>nti nimbapaṇṇādi. <bold>Kaṭuka</bold>nti siṅgiveramaricādi. <bold>Loṇika</bold>nti sāmuddikaloṇādi. <bold>Khārika</bold>nti vātiṅgaṇakaḷīrādi. <bold>Lambila</bold>nti badarāmalakakapiṭṭhasālavādi. <bold>Kasāva</bold>nti haritakādi. Ime sabbepi rasā vatthuvasena vuttā. Taṃtaṃvatthuto panettha rasova ambilādīhi nāmehi vuttoti veditabbo. <bold>Sādū</bold>ti iṭṭharaso, <bold>asādū</bold>ti aniṭṭharaso. Iminā padadvayena sabbopi raso pariyādinno. Evaṃ santepi leḍḍurasabhittirasapilotikarasādayo pāḷiyaṃ anāgatā sabbepi rasā yevāpanakaṭṭhānaṃ paviṭṭhāti veditabbā.</paragraph>
    <paragraph line="129">Evamayaṃ mūlarasādinābhedena bhinnopi raso lakkhaṇādīhi abhinnoyeva. Sabbopi hesa jivhāpaṭihananalakkhaṇo <bold>raso,</bold> jivhāviññāṇassa visayabhāvaraso, tasseva gocarapaccupaṭṭhāno. Sesaṃ cakkhāyatananiddese vuttanayeneva veditabbaṃ. Idhāpi <pageBreak edition="P" number="0.0321" /> hi tatheva dvipaññāsanayapaṭimaṇḍitā terasa vārā vuttā.</paragraph>
    <paragraph line="130" number="632"> Itthindriyaniddese <bold>ya</bold>nti karaṇavacanaṃ. Yena kāraṇena itthiyā itthiliṅgādīni hontīti ayamettha attho. Tattha <bold>‘liṅga’</bold>nti saṇṭhānaṃ. Itthiyā hi hatthapādagīvāurādīnaṃ saṇṭhānaṃ na purisassa viya hoti. Itthīnañhi heṭṭhimakāyo visado hoti, uparimakāyo avisado. Hatthapādā khuddakā, mukhaṃ khuddakaṃ. <bold>Nimitta</bold>nti sañjānanaṃ. Itthīnañhi uramaṃsaṃ avisadaṃ hoti, mukhaṃ nimmassudāṭhikaṃ. Kesabandhavatthaggahaṇampi na purisānaṃ viya hoti. <bold>Kutta</bold>nti kiriyā. Itthiyo hi daharakāle suppakamusalakehi kīḷanti, cittadhītalikāya kīḷanti, mattikavākena suttakaṃ nāma kantanti. <bold>Ākappo</bold>ti gamanādiākāro. Itthiyo hi gacchamānā avisadā gacchanti, tiṭṭhamānā nipajjamānā nisīdamānā khādamānā bhuñjamānā avisadā <pageBreak edition="V" number="0.0354" /> bhuñjanti. Purisampi hi avisadaṃ disvā mātugāmo <pageBreak edition="M" number="0.0358" /> viya gacchati tiṭṭhati nipajjati nisīdati khādati bhuñjatīti vadanti.</paragraph>
    <paragraph line="131"><bold>Itthattaṃ itthibhāvo</bold>ti ubhayampi ekatthaṃ; itthisabhāvoti attho. Ayaṃ kammajo paṭisandhisamuṭṭhito. Itthiliṅgādīni pana itthindriyaṃ paṭicca pavatte samuṭṭhitāni. Yathā hi bīje sati, bījaṃ paṭicca, bījapaccayā rukkho vaḍḍhitvā sākhāviṭapasampanno hutvā ākāsaṃ pūretvā tiṭṭhati, evameva itthibhāvasaṅkhāte itthindriye sati itthiliṅgādīni honti. Bījaṃ viya hi itthindriyaṃ, bījaṃ paṭicca vaḍḍhitvā ākāsaṃ pūretvā ṭhitarukkho viya itthindriyaṃ paṭicca itthiliṅgādīni pavatte samuṭṭhahanti. Tattha itthindriyaṃ na cakkhuviññeyyaṃ, manoviññeyyameva. Itthiliṅgādīni cakkhuviññeyyānipi manoviññeyyānipi.</paragraph>
    <paragraph line="132"><bold>Idaṃ taṃ rūpaṃ itthindriya</bold>nti idaṃ taṃ rūpaṃ, yathā cakkhundriyādīni purisassāpi honti, na evaṃ; niyamato pana itthiyā eva indriyaṃ ‘itthindriyaṃ’.</paragraph>
    <paragraph line="133" number="633"> Purisindriyepi eseva <pageBreak edition="P" number="0.0322" /> nayo. Purisaliṅgādīni pana itthiliṅgādīnaṃ paṭipakkhato veditabbāni. Purisassa hi hatthapādagīvāurādīnaṃ saṇṭhānaṃ na itthiyā viya hoti. Purisānañhi uparimakāyo visado hoti heṭṭhimakāyo avisado, hatthapādā mahantā, mukhaṃ mahantaṃ, uramaṃsaṃ visadaṃ, massudāṭhikā uppajjanti. Kesabandhanavatthaggahaṇaṃ na itthīnaṃ viya hoti. Daharakāle rathanaṅgalādīhi kīḷanti, vālikapāḷiṃ katvā vāpiṃ nāma khananti, gamanādīni visadāni honti. Itthimpi gamanādīni visadāni kurumānaṃ disvā ‘puriso viya gacchatī’tiādīni vadanti. Sesaṃ itthindriye vuttasadisameva.</paragraph>
    <paragraph line="134">Tattha itthibhāvalakkhaṇaṃ <bold>itthindriyaṃ,</bold> itthīti pakāsanarasaṃ, itthiliṅganimittakuttākappānaṃ kāraṇabhāvapaccupaṭṭhānaṃ. Purisabhāvalakkhaṇaṃ <bold>purisindriyaṃ,</bold> purisoti pakāsanarasaṃ, purisaliṅganimittakuttākappānaṃ kāraṇabhāvapaccupaṭṭhānaṃ. Ubhayampetaṃ paṭhamakappikānaṃ pavatte samuṭṭhāti. Aparabhāge paṭisandhiyaṃ. Paṭisandhisamuṭṭhitampi pavatte calati parivattati.</paragraph>
    <paragraph line="135">Yathāha <pageBreak edition="M" number="0.0359" /> –</paragraph>
    <indent line="136">‘‘Tena <pageBreak edition="V" number="0.0355" /> kho pana samayena aññatarassa bhikkhuno itthiliṅgaṃ pātubhūtaṃ hoti. Tena kho pana samayena aññatarissā bhikkhuniyā purisaliṅgaṃ pātubhūtaṃ hotī’’ti (pārā. 69).</indent>
    <paragraph line="137">Imesu pana dvīsu purisaliṅgaṃ uttamaṃ, itthiliṅgaṃ hīnaṃ. Tasmā purisaliṅgaṃ balavaakusalena antaradhāyati, itthiliṅgaṃ dubbalakusalena patiṭṭhāti. Itthiliṅgaṃ pana antaradhāyantaṃ dubbalaakusalena antaradhāyati, purisaliṅgaṃ balavakusalena patiṭṭhāti. Evaṃ ubhayampi akusalena antaradhāyati, kusalena patiṭṭhātīti veditabbaṃ.</paragraph>
    <paragraph line="138">Ubhatobyañjanakassa pana kiṃ ekaṃ indriyaṃ udāhu dveti? Ekaṃ. Tañca kho itthiubhatobyañjanakassa itthindriyaṃ, purisaubhatobyañjanakassa purisindriyaṃ. ‘Evaṃ sante dutiyabyañjanakassa abhāvo āpajjati. Indriyañhi byañjanakāraṇaṃ vuttaṃ. Tañcassa natthī’ti? ‘Na tassa indriyaṃ byañjanakāraṇaṃ’. ‘Kasmā’? ‘Sadā <pageBreak edition="P" number="0.0323" /> abhāvato. Itthiubhatobyañjanakassa hi yadā itthiyā rāgacittaṃ uppajjati, tadāva purisabyañjanaṃ pākaṭaṃ hoti, itthibyañjanaṃ paṭicchannaṃ guḷhaṃ hoti. Tathā itarassa itaraṃ.</paragraph>
    <paragraph line="139">Yadi ca tesaṃ indriyaṃ dutiyabyañjanakāraṇaṃ bhaveyya, sadāpi byañjanadvayaṃ tiṭṭheyya. Na pana tiṭṭhati. Tasmā veditabbametaṃ na tassa taṃ byañjanakāraṇaṃ. Kammasahāyaṃ pana rāgacittamevettha kāraṇaṃ. Yasmā cassa ekameva indriyaṃ hoti, tasmā itthiubhatobyañjanako sayampi gabbhaṃ gaṇhāti, parampi gaṇhāpeti. Purisaubhatobyañjanako paraṃ gabbhaṃ gaṇhāpeti, sayaṃ pana na gaṇhātīti.</paragraph>
    <paragraph line="140" number="634"> Jīvitindriyaniddese yaṃ vattabbaṃ taṃ heṭṭhā arūpajīvitindriye vuttameva. Kevalañhi tattha <bold>yo tesaṃ arūpīnaṃ dhammāna</bold>nti vuttaṃ, idha rūpajīvitindriyattā <bold>yo tesaṃ rūpīnaṃ dhammāna</bold>nti ayameva viseso. Lakkhaṇādīni panassa evaṃ veditabbāni – sahajātarūpānupālanalakkhaṇaṃ <bold>jīvitindriyaṃ,</bold> tesaṃ pavattanarasaṃ, tesaṃ yeva ṭhapanapaccupaṭṭhānaṃ, yāpayitabbabhūtapadaṭṭhānanti.</paragraph>
    <paragraph line="141" number="635"> Kāyaviññattiniddese <pageBreak edition="M" number="0.0360" /><pageBreak edition="V" number="0.0356" /><bold>kāyaviññattī</bold>ti ettha tāva kāyena attano bhāvaṃ viññāpentānaṃ tiracchānehipi purisānaṃ, purisehi vā tiracchānānampi kāyagahaṇānusārena gahitāya etāya bhāvo viññāyatīti <bold>‘viññatti’</bold>. Sayaṃ kāyagahaṇānusārena viññāyatītipi ‘viññatti’. ‘‘Kāyena saṃvaro sādhū’’tiādīsu (dha. pa. 361) āgato copanasaṅkhāto kāyova viññatti <bold>‘kāyaviññatti’</bold>. Kāyavipphandanena adhippāyaviññāpanahetuttā, sayañca tathā viññeyyattā kāyena viññattītipi <bold>‘kāyaviññatti’</bold>.</paragraph>
    <paragraph line="142"><bold>Kusalacittassa vā</bold>tiādīsu aṭṭhahi kāmāvacarehi abhiññācittena cāti navahi kusalacittehi <bold>kusalacittassa vā,</bold> dvādasahipi akusalacittehi <bold>akusalacittassa vā,</bold> aṭṭhahi mahākiriyehi dvīhi ahetukakiriyehi abhiññāppattena ekena rūpāvacarakiriyenāti ekādasahi kiriyacittehi <bold>abyākatacittassa vā</bold>. Ito aññāni hi cittāni viññattiṃ na janenti. Sekkhāsekkhaputhujjanānaṃ <pageBreak edition="P" number="0.0324" /> pana ettakeheva cittehi viññatti hotīti etesaṃ kusalādīnaṃ vasena tīhi padehi ‘hetuto’ dassitā.</paragraph>
    <paragraph line="143">Idāni chahi padehi ‘phalato’ dassetuṃ <bold>abhikkamantassa vā</bold>tiādi vuttaṃ. Abhikkamādayo hi viññattivasena pavattattā viññattiphalaṃ nāma. Tattha <bold>‘abhikkamantassā’</bold>ti purato kāyaṃ abhiharantassa. <bold>Paṭikkamantassā</bold>ti pacchato paccāharantassa. <bold>Ālokentassā</bold>ti ujukaṃ pekkhantassa. <bold>Vilokentassā</bold>ti ito cito ca pekkhantassa. <bold>Samiñjentassā</bold>ti sandhayo saṅkocentassa. <bold>Pasārentassā</bold>ti sandhayo paṭipaṇāmentassa.</paragraph>
    <paragraph line="144">Idāni chahi padehi ‘sabhāvato’ dassetuṃ <bold>kāyassa thambhanā</bold>ti ādi vuttaṃ. Tattha <bold>‘kāyassā’</bold>ti sarīrassa. Kāyaṃ thambhetvā thaddhaṃ karotīti <bold>thambhanā</bold>. Tameva upasaggena vaḍḍhetvā <bold>santhambhanā</bold>ti āha. Balavatarā vā thambhanā <bold>‘santhambhanā’</bold>. <bold>Santhambhitatta</bold>nti santhambhitabhāvo. Viññāpanavasena <bold>viññatti. Viññāpanā</bold>ti viññāpanākāro. Viññāpitabhāvo <bold>viññāpitattaṃ</bold>. Sesamettha yaṃ vattabbaṃ taṃ heṭṭhā dvārakathāyaṃ vuttameva. Tathā vacīviññattiyaṃ.</paragraph>
    <paragraph line="145" number="636"> Vacīviññattītipadassa <pageBreak edition="M" number="0.0361" /> pana niddesapadānañca attho tattha na vutto, so evaṃ veditabbo – vācāya attano bhāvaṃ viññāpentānaṃ tiracchānehipi purisānaṃ, purisehi vā tiracchānānampi <pageBreak edition="V" number="0.0357" />, vacīgahaṇānusārena gahitāya etāya bhāvo viññāyatīti <bold>viññatti</bold>. Sayañca vacīgahaṇānusārena viññāyatītipi <bold>viññatti</bold>. ‘‘Sādhu vācāya saṃvaro’’tiādīsu (dha. pa. 361) āgatā copanasaṅkhātā vacī eva viññatti <bold>‘vacīviññatti’</bold>. Vacīghosena adhippāyaviññāpanahetuttā sayañca tathāviññeyyattā vācāya viññattītipi <bold>‘vacīviññatti’. Vācā girā</bold>tiādīsu vuccatīti <bold>‘vācā’</bold>. Giriyatīti <bold>‘girā’</bold>. Byappathoti vākyabhedo. Vākyañca taṃ patho ca atthaṃ ñātukāmānaṃ ñāpetukāmānañcātipi <bold>‘byappatho’</bold>. Udīriyatīti <bold>udīraṇaṃ</bold>. Ghussatīti <bold>ghoso</bold>. Kariyatīti <bold>kammaṃ</bold>. Ghosova kammaṃ <bold>ghosakammaṃ</bold>. Nānappakārehi kato <pageBreak edition="P" number="0.0325" /> ghosoti attho. Vaciyā bhedo <bold>vacībhedo</bold>. So pana ‘na bhaṅgo, pabhedagatā vācā evā’ti ñāpanatthaṃ <bold>vācā vacībhedo</bold>ti vuttaṃ. Imehi sabbehipi padehi ‘saddavācāva’ dassitā. Idāni tāya vācāya saddhiṃ yojetvā heṭṭhā vuttatthānaṃ viññattiādīnaṃ padānaṃ vasena tīhākārehi sabhāvato taṃ dassetuṃ <bold>yā tāya vācāya viññattī</bold>tiādi vuttaṃ. Taṃ heṭṭhā vuttanayattā uttānatthameva.</paragraph>
    <paragraph line="146">Idāni viññattisamuṭṭhāpakacittesu asammohatthaṃ dvattiṃsa chabbīsa ekūnavīsati soḷasa pacchimānīti idaṃ pakiṇṇakaṃ veditabbaṃ – <bold>dvattiṃsa</bold> cittāni hi rūpaṃ samuṭṭhāpenti, iriyāpathampi upatthambhenti, duvidhampi viññattiṃ janenti. Chabbīsati viññattimeva na janenti, itaradvayaṃ karonti. <bold>Ekūnavīsati</bold> rūpameva samuṭṭhāpenti, itaradvayaṃ na karonti. <bold>Soḷasa</bold> imesu tīsu ekampi na karonti.</paragraph>
    <paragraph line="147">Tattha <bold>dvattiṃsā</bold>ti heṭṭhā vuttāneva kāmāvacarato aṭṭha kusalāni, dvādasa akusalāni, kiriyato dasa cittāni, sekkhaputhujjanānaṃ abhiññācittaṃ, khīṇāsavānaṃ abhiññācittanti. <bold>Chabbīsā</bold>ti rūpāvacarato pañca kusalāni, pañca kiriyāni, arūpāvacarato cattāri kusalāni, cattāri kiriyāni, cattāri maggacittāni, cattāri phalacittānīti. <bold>Ekūnavīsatī</bold>ti kāmāvacarakusalavipākato ekādasa, akusalavipākato dve <pageBreak edition="M" number="0.0362" />, kiriyato kiriyamanodhātu, rūpāvacarato pañca vipākacittānīti. <bold>Soḷasā</bold>ti dve pañcaviññāṇāni, sabbasattānaṃ paṭisandhicittaṃ, khīṇāsavānaṃ cuticittaṃ, arūpe cattāri vipākacittānīti. Imāni soḷasa rūpiriyāpathaviññattīsu ekampi na karonti. Aññānipi bahūni arūpe uppannāni anokāsagatattā rūpaṃ na samuṭṭhāpenti. Na tāneva, kāyavacīviññattiyopi.</paragraph>
    <paragraph line="148" number="637"> Ākāsadhātuniddese <pageBreak edition="V" number="0.0358" /> na kassati, na nikassati, kasituṃ vā chindituṃ vā bhindituṃ vā na sakkāti <bold>ākāso</bold>. Ākāsova <bold>ākāsagataṃ</bold><pageBreak edition="P" number="0.0326" />, kheḷagatādi viya. Ākāsoti vā gatanti <bold>‘ākāsagataṃ’</bold>. Na haññatīti <bold>aghaṃ,</bold> aghaṭṭanīyanti attho. Aghameva <bold>aghagataṃ</bold>. Chiddaṭṭhena <bold>vivaro</bold>. Vivarova <bold>vivaragataṃ. Asamphuṭṭhaṃ catūhi mahābhūtehī</bold>ti etehi asamphuṭṭhaṃ nijjaṭākāsaṃva kathitaṃ. Lakkhaṇādito pana rūpaparicchedalakkhaṇā <bold>ākāsadhātu,</bold> rūpapariyantappakāsanarasā, rūpamariyādapaccupaṭṭhānā asamphuṭṭhabhāvachiddavivarabhāvapaccupaṭṭhānā vā, paricchinnarūpapadaṭṭhānā, yāya paricchinnesu rūpesu ‘idamito uddhaṃ adho tiriya’nti ca hoti.</paragraph>
    <paragraph line="149" number="638"> Ito pare <bold>rūpassalahutādīnaṃ</bold> niddesā cittassalahutādīsu vuttanayeneva veditabbā. Lakkhaṇādito panettha adandhatālakkhaṇā <bold>rūpassa lahutā,</bold> rūpānaṃ garubhāvavinodanarasā, lahuparivattitāpaccupaṭṭhānā, lahurūpapadaṭṭhānā. Athaddhatālakkhaṇā <bold>rūpassa mudutā,</bold> rūpānaṃ thaddhabhāvavinodanarasā, sabbakiriyāsu avirodhitāpaccupaṭṭhānā, mudurūpapadaṭṭhānā. Sarīrakiriyānukūlakammaññabhāvalakkhaṇā <bold>rūpassa kammaññatā,</bold> akammaññatāvinodanarasā, adubbalabhāvapaccupaṭṭhānā, kammaññarūpapadaṭṭhānā.</paragraph>
    <paragraph line="150">Etā pana tisso na aññamaññaṃ vijahanti. Evaṃ santepi yo arogino viya rūpānaṃ lahubhāvo, adandhatālahuparivattippakāro, rūpadandhattakaradhātukkhobhapaṭipakkhapaccayasamuṭṭhāno, so rūpavikāro ‘rūpassalahutā’. Yo suparimadditacammasseva rūpānaṃ mudubhāvo sabbakiriyāvisesesu sarasavattanabhāvo vasavattanabhāvamaddavappakāro rūpathaddhattakaradhātukkhobhapaṭipakkhapaccayasamuṭṭhāno <pageBreak edition="M" number="0.0363" />, so rūpavikāro ‘rūpassa mudutā’. Yo pana sudhantasuvaṇṇasseva rūpānaṃ kammaññabhāvo sarīrakiriyānukūlabhāvappakāro sarīrakiriyānaṃ <pageBreak edition="P" number="0.0327" /> ananukūlakaradhātukkhobhapaṭipakkhapaccayasamuṭṭhāno, so rūpavikāro <bold>‘rūpassa kammaññatā’</bold>ti. Evametāsaṃ viseso veditabbo.</paragraph>
    <paragraph line="151">Etā pana tissopi kammaṃ kātuṃ na sakkoti, āhārādayova karonti. Tathā hi yogino ‘ajja amhehi bhojanasappāyaṃ laddhaṃ, kāyo no lahu mudu kammañño’ti vadanti. ‘Ajja utusappāyaṃ laddhaṃ, ajja amhākaṃ cittaṃ ekaggaṃ, kāyo no lahu mudu kammañño’ti vadantīti.</paragraph>
    <paragraph line="152" number="641"> Upacayasantatiniddesesu <pageBreak edition="V" number="0.0359" /><bold>āyatanāna</bold>nti aḍḍhekādasannaṃ rūpāyatanānaṃ. <bold>Ācayo</bold>ti nibbatti. <bold>So rūpassa upacayo</bold>ti yo āyatanānaṃ ācayo punappunaṃ nibbattamānānaṃ, sova rūpassa upacayo nāma hoti; vaḍḍhīti attho. <bold>Yo rūpassa upacayo sā rūpassa santatī</bold>ti yā evaṃ upacitānaṃ rūpānaṃ vaḍḍhi, tato uttaritaraṃ pavattikāle sā rūpassa santati nāma hoti; pavattīti attho. Naditīre khatakūpasmiñhi udakuggamanakālo viya ācayo, nibbatti; paripuṇṇakālo viya upacayo, vaḍḍhi; ajjhottharitvā gamanakālo viya santati, pavattīti veditabbā.</paragraph>
    <paragraph line="153">Evaṃ kiṃ kathitaṃ hotīti? Āyatanena hi ācayo kathito, ācayena āyatanaṃ kathitaṃ. Ācayova kathito āyatanameva kathitaṃ. Evampi kiṃ kathitaṃ hotīti? Catusantatirūpānaṃ ācayo upacayo nibbatti vaḍḍhi kathitā. Atthato hi ubhayampetaṃ jātirūpasseva adhivacanaṃ. Ākāranānattena pana veneyyavasena ca upacayo santatīti uddesadesanaṃ katvā yasmā ettha atthato nānattaṃ natthi, tasmā niddese ‘‘yo āyatanānaṃ ācayo so rūpassa upacayo, yo rūpassa upacayo sā rūpassa santatī’’ti vuttaṃ.</paragraph>
    <paragraph line="154">Yasmā ca ubhayampetaṃ jātirūpasseva adhivacanaṃ tasmā ettha ācayalakkhaṇo <bold>rūpassa upacayo,</bold> pubbantato rūpānaṃ ummujjāpanaraso, niyyātanapaccupaṭṭhāno <pageBreak edition="M" number="0.0364" /> paripuṇṇabhāvapaccupaṭṭhāno vā, upacitarūpapadaṭṭhāno. Pavattilakkhaṇā <bold>rūpassa santati,</bold> anuppabandharasā, anupacchedapaccupaṭṭhānā, anuppabandharūpapadaṭṭhānāti veditabbā.</paragraph>
    <paragraph line="155" number="643"> Jaratāniddese jīraṇakavasena <bold>jarā;</bold> ayamettha sabhāvaniddeso <pageBreak edition="P" number="0.0328" />. Jīraṇākāro <bold>jīraṇatā</bold>. Khaṇḍiccanti ādayo tayo kālātikkame kiccaniddesā. Pacchimā dve pakatiniddesā. Ayañhi ‘jarā’ti iminā padena sabhāvato dīpitā; tenassāyaṃ sabhāvaniddeso. ‘Jīraṇatā’ti iminā ākārato; tenassāyaṃ ākāraniddeso. <bold>Khaṇḍicca</bold>nti iminā kālātikkame dantanakhānaṃ khaṇḍitabhāvakaraṇakiccato. <bold>Pālicca</bold>nti iminā kesalomānaṃ palitabhāvakaraṇakiccato. <bold>Valittacatā</bold>ti iminā maṃsaṃ milāpetvā tace valibhāvakaraṇakiccato dīpitā. Tenassā ime ‘khaṇḍicca’ntiādayo tayo kālātikkame kiccaniddesā. Tehi imesaṃ vikārānaṃ dassanavasena pākaṭībhūtā pākaṭajarā dassitā. Yatheva hi <pageBreak edition="V" number="0.0360" /> udakassa vā aggino vā tiṇarukkhādīnaṃ saṃbhaggapalibhaggatāya vā jhāmatāya vā gatamaggo pākaṭo hoti, na ca so gatamaggo tāneva udakādīni, evameva jarāya dantādīsu khaṇḍiccādivasena gatamaggo pākaṭo, cakkhuṃ ummīletvāpi gayhati, na ca khaṇḍiccādīneva jarā. Na hi jarā cakkhuviññeyyā hoti.</paragraph>
    <paragraph line="156"><bold>Āyuno saṃhāni indriyānaṃ paripāko</bold>ti imehi pana padehi kālātikkameyeva abhibyattāya āyukkhayacakkhādiindriyaparipākasaññitāya pakatiyā dīpitā. Tenassime pacchimā dve pakatiniddesāti veditabbā. Tattha yasmā jaraṃ pattassa āyu hāyati, tasmā jarā <bold>‘āyuno saṃhānī’</bold>ti phalūpacārena vuttā. Yasmā ca daharakāle suppasannāni, sukhumampi attano visayaṃ sukheneva gaṇhanasamatthāni cakkhādīni indriyāni jaraṃ pattassa paripakkāni āluḷitāni avisadāni, oḷārikampi attano visayaṃ gahetuṃ asamatthāni honti, tasmā <bold>‘indriyānaṃ paripāko’</bold>tipi phalūpacāreneva vuttā.</paragraph>
    <paragraph line="157">Sā panāyaṃ evaṃ niddiṭṭhā sabbāpi jarā pākaṭā paṭicchannāti duvidhā hoti. Tattha dantādīsu khaṇḍabhāvādidassanato rūpadhammesu jarā <bold>pākaṭajarā</bold> nāma <pageBreak edition="M" number="0.0365" />. Arūpadhammesu pana jarā tādisassa vikārassa adassanato <bold>paṭicchannajarā</bold> nāma. Puna avīci savīcīti evampi duvidhā hoti. Tattha maṇikanakarajatapavāḷacandimasūriyādīnaṃ viya, mandadasakādīsu pāṇīnaṃ viya ca, pupphaphalapallavādīsu <pageBreak edition="P" number="0.0329" /> ca apāṇīnaṃ viya, antarantarā vaṇṇavisesādīnaṃ duviññeyyattā jarā <bold>avīcijarā</bold> nāma; nirantarajarāti attho. Tato aññesu pana yathāvuttesu antarantarā vaṇṇavisesādīnaṃ suviññeyyattā jarā <bold>savīcijarā</bold> nāmāti veditabbā.</paragraph>
    <paragraph line="158">Lakkhaṇāditopi rūpaparipākalakkhaṇā <bold>rūpassa jaratā,</bold> upanayanarasā, sabhāvānapagamepi navabhāvāpagamapaccupaṭṭhānā, vīhipurāṇabhāvo viya paripaccamānarūpapadaṭṭhānāti veditabbā.</paragraph>
    <paragraph line="159" number="644"> Aniccatāniddese khayagamanavasena <bold>khayo,</bold> vayagamanavasena <bold>vayo,</bold> bhijjanavasena <bold>bhedo</bold>. Atha vā, yasmā taṃ patvā rūpaṃ khīyati, veti, bhijjati ca, tasmā khīyati etasminti <bold>‘khayo’,</bold> veti etasminti <bold>‘vayo’,</bold> bhijjati etasminti <bold>‘bhedo’</bold>. Upasaggavasena padaṃ vaḍḍhetvā bhedova <bold>paribhedo</bold>. Hutvā abhāvaṭṭhena, na niccanti aniccaṃ. Tassa bhāvo <bold>aniccatā</bold><pageBreak edition="V" number="0.0361" />. Antaradhāyati etthāti <bold>antaradhānaṃ</bold>. Maraṇañhi patvā rūpaṃ antaradhāyati, adassanaṃ gacchati. Na kevalañca rūpameva, sabbepi pañcakkhandhā. Tasmā pañcannampi khandhānaṃ aniccatāya idameva lakkhaṇanti veditabbaṃ. Lakkhaṇādito pana paribhedalakkhaṇā <bold>rūpassa aniccatā,</bold> saṃsīdanarasā, khayavayapaccupaṭṭhānā, paribhijjamānarūpapadaṭṭhānāti veditabbā.</paragraph>
    <paragraph line="160">Heṭṭhā jāti gahitā jarā gahitā, imasmiṃ ṭhāne maraṇaṃ gahitaṃ. Ime tayo dhammā imesaṃ sattānaṃ ukkhittāsikapaccāmittasadisā. Yathā hi purisassa tayo paccāmittā otāraṃ gavesamānā vicareyyuṃ. Tesu eko evaṃ vadeyya – ‘etaṃ nīharitvā aṭavipavesanaṃ mayhaṃ bhāro hotū’ti. Dutiyo ‘aṭavigatakāle pothetvā pathaviyaṃ pātanaṃ mayhaṃ bhāro’ti. Tatiyo ‘pathavigatakālato paṭṭhāya asinā sīsacchedanaṃ mayhaṃ bhāro’ti. Evarūpā ime jāti ādayo. Nīharitvā aṭavipavesanapaccāmittasadisā hettha jāti, tasmiṃ tasmiṃ ṭhāne nibbattāpanato. Aṭavigataṃ pothetvā pathaviyaṃ pātanapaccāmittasadisā jarā <pageBreak edition="M" number="0.0366" />, nibbattakkhandhānaṃ dubbalaparādhīnamañcaparāyaṇabhāvakaraṇato. Pathavigatassa <pageBreak edition="P" number="0.0330" /> asinā sīsacchedakapaccāmittasadisaṃ maraṇaṃ, jarāppattānaṃ khandhānaṃ jīvitakkhayapāpanatoti.</paragraph>
    <paragraph line="161" number="645"> Kabaḷīkārāhāraniddese kabaḷaṃ karīyatīti <bold>kabaḷīkāro</bold>. Āharīyatīti <bold>āhāro</bold>. Kabaḷaṃ katvā ajjhoharīyatīti attho. Rūpaṃ vā āharatītipi ‘āhāro’. Evaṃ vatthuvasena nāmaṃ uddharitvā puna vatthuvasenevetaṃ pabhedato dassetuṃ <bold>odano kummāso</bold>tiādi vuttaṃ. Odanādīni hi phāṇitapariyantāni dvādasa idhādhippetassa āhārassa vatthūni. Pāḷiyaṃ anāgatāni mūlaphalādīni yevāpanakaṃ paviṭṭhāni.</paragraph>
    <paragraph line="162">Idāni tāni mūlaphalādīni kattabbato dassetuṃ <bold>yamhi yamhi janapade</bold>tiādimāha. Tattha mukhena asitabbaṃ bhuñjitabbanti <bold>mukhāsiyaṃ</bold>. Dantehi vikhāditabbanti <bold>dantavikhādanaṃ</bold>. Galena ajjhoharitabbanti <bold>galajjhoharaṇīyaṃ</bold>. Idāni taṃ kiccavasena dassetuṃ <bold>kucchivitthambhana</bold>nti āha. Tañhi mūlaphalādi odanakummāsādi vā ajjhohaṭaṃ kucchiṃ vitthambheti. Idamassa kiccaṃ. <bold>Yāya ojāya sattā yāpentī</bold>ti heṭṭhā sabbapadehi savatthukaṃ āhāraṃ dassetvā idāni nibbaṭṭitaojameva dassetuṃ idaṃ vuttaṃ.</paragraph>
    <paragraph line="163">Kiṃ <pageBreak edition="V" number="0.0362" /> panettha vatthussa kiccaṃ? Kiṃ ojāya? Parissayaharaṇapālanāni. Vatthuhi parissayaṃ harati pāletuṃ na sakkoti, ojā pāleti parissayaṃ harituṃ na sakkoti. Dvepi ekato hutvā pāletumpi sakkonti parissayampi harituṃ. Ko panesa parissayo nāma? Kammajatejo. Antokucchiyañhi odanādivatthusmiṃ asati, kammajatejo uṭṭhahitvā udarapaṭalaṃ gaṇhāti, ‘chātomhi, āhāraṃ me dethā’ti vadāpeti. Bhuttakāle udarapaṭalaṃ muñcitvā vatthuṃ gaṇhāti. Atha satto ekaggo hoti.</paragraph>
    <paragraph line="164">Yathā hi chāyārakkhaso chāyaṃ paviṭṭhaṃ gahetvā devasaṅkhalikāya bandhitvā attano bhavane modanto chātakāle āgantvā sīse ḍaṃsati. So ḍaṭṭhattā viravati. Taṃ viravaṃ sutvā ‘dukkhappatto ettha atthī’ti tato tato manussā āgacchanti. So āgatāgate <pageBreak edition="P" number="0.0331" /> gahetvā khāditvā <pageBreak edition="M" number="0.0367" /> bhavane modati. Evaṃsampadamidaṃ veditabbaṃ. Chāyārakkhaso viya hi kammajatejo, devasaṅkhalikāya bandhitvā ṭhapitasatto viya udarapaṭalaṃ, puna āgatamanussā viya odanādivatthu, otaritvā sīse ḍaṃsanaṃ viya kammajatejassa vatthuto muttassa udarapaṭalaggahaṇaṃ, ḍaṭṭhassa viravanakālo viya ‘āhāraṃ dethā’ti vacanakālo, tāya saññāya āgatāgate gahetvā khāditvā bhavane modanakālo viya kammajatejena udarapaṭalaṃ muñcitvā vatthusmiṃ gahite ekaggacittatā.</paragraph>
    <paragraph line="165">Tattha oḷārike vatthusmiṃ ojā mandā hoti. Sukhume balavatī. Kudrūsakabhattādīni hi bhuñjitvā muhutteneva chāto hoti. Sappiādīni pivitvā ṭhitassa divasampi bhattaṃ na ruccati. Ettha ca upādāyupādāya oḷārikasukhumatā veditabbā. Kumbhīlānañhi āhāraṃ upādāya morānaṃ āhāro sukhumo. Kumbhīlā kira pāsāṇe gilanti. Te ca nesaṃ kucchippattā vilīyanti. Morā sappavicchikādipāṇe khādanti. Morānaṃ pana āhāraṃ upādāya taracchānaṃ āhāro sukhumo. Te kira tivassachaḍḍitāni visāṇāni ceva aṭṭhīni ca khādanti. Tāni ca nesaṃ kheḷena temitamattāneva kandamūlaṃ viya mudukāni honti. Taracchānampi āhāramupādāya hatthīnaṃ āhāro sukhumo. Te hi nānārukkhasākhādayo khādanti. Hatthīnaṃ āhārato gavayagokaṇṇamigādīnaṃ āhāro sukhumo. Te kira nissārāni nānārukkhapaṇṇādīni khādanti. Tesampi āhārato gunnaṃ āhāro sukhumo. Te allasukkhatiṇāni khādanti. Tesampi āhārato sasānaṃ āhāro sukhumo. Sasānaṃ āhārato sakuṇānaṃ āhāro sukhumo. Sakuṇānaṃ āhārato paccantavāsīnaṃ āhāro sukhumo. Paccantavāsīnaṃ <pageBreak edition="V" number="0.0363" /> āhārato gāmabhojakānaṃ āhāro sukhumo. Gāmabhojakānaṃ āhārato rājarājamahāmattānaṃ āhāro sukhumo. Tesampi āhārato cakkavattino āhāro sukhumo. Cakkavattino āhārato bhummadevānaṃ āhāro sukhumo. Bhummadevānaṃ āhārato cātumahārājikānaṃ āhāro sukhumo. Evaṃ yāva paranimmitavasavattīnaṃ <pageBreak edition="M" number="0.0368" /><pageBreak edition="P" number="0.0332" /> āhāro vitthāretabbo. Tesaṃ panāhāro sukhumotveva niṭṭhaṃ patto.</paragraph>
    <paragraph line="166">Lakkhaṇāditopi ojālakkhaṇo <bold>kabaḷīkāro āhāro,</bold> rūpāharaṇaraso, upatthambhanapaccupaṭṭhāno, kabaḷaṃ katvā āharitabbavatthupadaṭṭhānoti veditabbo.</paragraph>
    <paragraph line="167" number="646"> Noupādāniddese yathā upādārūpaṃ upādiyateva, na aññena upādiyati, evametaṃ na upādiyatevāti <bold>noupādā</bold>.</paragraph>
    <paragraph line="168" number="647"> Phusitabbanti phoṭṭhabbaṃ. Phusitvā jānitabbanti attho. Phoṭṭhabbañca taṃ āyatanañcāti <bold>phoṭṭhabbāyatanaṃ</bold>. Āpo ca taṃ nissattasuññatasabhāvaṭṭhena dhātu cāti <bold>āpodhātu</bold>. Idāni yasmā tīṇi rūpāni phusitvā jānitabbāni tasmā tāni bhājetvā dassetuṃ <bold>katamaṃ taṃ rūpaṃ phoṭṭhabbāyatanaṃ? Pathavīdhātū</bold>tiādimāha. Tattha kakkhaḷattalakkhaṇā <bold>pathavīdhātu,</bold> patiṭṭhānarasā, sampaṭicchanapaccupaṭṭhānā. <bold>Tejodhātu</bold> uṇhattalakkhaṇā, paripācanarasā, maddavānuppadānapaccupaṭṭhānā. <bold>Vāyodhātu</bold> vitthambhanalakkhaṇā, samudīraṇarasā, abhinīhārapaccupaṭṭhānā. Purimā pana <bold>‘āpodhātu’</bold> paggharaṇalakkhaṇā, brūhanarasā, saṅgahapaccupaṭṭhānā. Ekekā cettha sesattayapadaṭṭhānāti veditabbā.</paragraph>
    <paragraph line="169"><bold>Kakkhaḷa</bold>nti thaddhaṃ. <bold>Muduka</bold>nti athaddhaṃ. <bold>Saṇha</bold>nti maṭṭhaṃ. <bold>Pharusa</bold>nti kharaṃ. <bold>Sukhasamphassa</bold>nti sukhavedanāpaccayaṃ iṭṭhaphoṭṭhabbaṃ. <bold>Dukkhasamphassa</bold>nti dukkhavedanāpaccayaṃ aniṭṭhaphoṭṭhabbaṃ. <bold>Garuka</bold>nti bhāriyaṃ. <bold>Lahuka</bold>nti abhāriyaṃ, sallahukanti attho. Ettha ca ‘kakkhaḷaṃ mudukaṃ saṇhaṃ pharusaṃ garukaṃ lahuka’nti padehi pathavīdhātu eva bhājitā. ‘‘Yadāyaṃ kāyo āyusahagato ca hoti usmāsahagato ca viññāṇasahagato ca tadā lahutaro ca hoti mudutaro ca kammaññataro <pageBreak edition="P" number="0.0333" /> cā’’ti (dī. ni. 2.424) suttepi lahumudubhūtaṃ pathavīdhātumeva sandhāya vuttaṃ.</paragraph>
    <paragraph line="170">‘Sukhasamphassaṃ <pageBreak edition="V" number="0.0364" /> dukkhasamphassa’nti padadvayena pana tīṇipi mahābhūtāni bhājitāni. Pathavīdhātu hi sukhasamphassāpi atthi dukkhasamphassāpi. Tathā tejodhātuvāyodhātuyo. Tattha sukhasamphassā pathavīdhātu mudutaluṇahatthe <pageBreak edition="M" number="0.0369" /> dahare pāde sambāhante assādetvā assādetvā ‘sambāha tāta, sambāha tātā’ti vadāpanākāraṃ karoti. Sukhasamphassā tejodhātu sītasamaye aṅgārakapallaṃ āharitvā gattaṃ sedente assādetvā assādetvā ‘sedehi tāta, sedehi tātā’ti vadāpanākāraṃ karoti. Sukhasamphassā vāyodhātu uṇhasamaye vattasampanne dahare bījanena bījante assādetvā assādetvā ‘bīja tāta, bīja tātā’ti vadāpanākāraṃ karoti. Thaddhahatthe pana dahare pāde sambāhante aṭṭhīnaṃ bhijjanakālo viya hoti. Sopi ‘apehī’ti vattabbataṃ āpajjati. Uṇhasamaye aṅgārakapalle ābhate ‘apanehi na’nti vattabbaṃ hoti. Sītasamaye bījanena bījante ‘apehi, mā bījā’ti vattabbaṃ hoti. Evametāsaṃ sukhasamphassatā dukkhasamphassatā ca veditabbā.</paragraph>
    <paragraph line="171"><bold>Yaṃ phoṭṭhabbaṃ anidassanaṃ sappaṭigha</bold>ntiādinā nayena vuttā pana catūhi catūhi nayehi paṭimaṇḍitā terasa vārā heṭṭhā rūpāyatanādīsu vuttanayeneva veditabbā.</paragraph>
    <paragraph line="172">Kiṃ panetāni tīṇi mahābhūtāni ekappahāreneva āpāthaṃ āgacchanti udāhu noti? Āgacchanti. Evaṃ āgatāni kāyapasādaṃ ghaṭṭenti na ghaṭṭentīti? Ghaṭṭenti. Ekappahāreneva tāni ārammaṇaṃ katvā kāyaviññāṇaṃ uppajjati nuppajjatīti? Nuppajjati. Ābhujitavasena vā hi ussadavasena vā ārammaṇakaraṇaṃ hoti.</paragraph>
    <paragraph line="173">Tattha ābhujitavasena tāva, pattasmiñhi odanena pūretvā ābhate ekaṃ sitthaṃ gahetvā thaddhaṃ vā mudukaṃ vāti vīmaṃsanto kiñcāpi tattha tejopi atthi vāyopi atthi, pathavīdhātumeva pana ābhujati. Uṇhodake hatthaṃ otāretvā vīmaṃsanto kiñcāpi tattha pathavīpi atthi vāyopi atthi, tejodhātumeva pana ābhujati. Uṇhasamaye vātapānaṃ vivaritvā vātena sarīraṃ paharāpento ṭhito mandamande vāte paharante <pageBreak edition="P" number="0.0334" /> kiñcāpi tattha pathavīpi atthi tejopi atthi, vāyodhātumeva pana ābhujati. Evaṃ ābhujitavasena ārammaṇaṃ karoti nāma.</paragraph>
    <paragraph line="174">Yo <pageBreak edition="M" number="0.0370" /> pana upakkhalati vā sīsena vā rukkhaṃ paharati bhuñjanto vā sakkharaṃ ḍaṃsati, so <pageBreak edition="V" number="0.0365" /> kiñcāpi tattha tejopi atthi vāyopi atthi, ussadavasena pana pathavīdhātumeva ārammaṇaṃ karoti. Aggiṃ akkamantopi kiñcāpi tattha pathavīpi atthi vāyopi atthi, ussadavasena pana tejodhātumeva ārammaṇaṃ karoti. Balavavāte kaṇṇasakkhaliṃ paharitvā badhirabhāvaṃ karonte. Kiñcāpi tattha pathavīpi atthi tejopi atthi, ussadavasena pana vāyodhātumeva ārammaṇaṃ karoti.</paragraph>
    <paragraph line="175">Yaṃkiñci dhātuṃ ārammaṇaṃ karontassa kāyaviññāṇampi ekappahārena nuppajjati. Sūcikalāpena viddhassa ekappahārena kāyo ghaṭṭiyati. Yasmiṃ yasmiṃ pana ṭhāne kāyapasādo ussanno hoti, tattha tattha kāyaviññāṇaṃ uppajjati. Yattha yatthāpi paṭighaṭṭananighaṃso balavā hoti tattha tattha paṭhamaṃ uppajjati. Kukkuṭapattena vaṇe dhoviyamāne aṃsuaṃsu kāyapasādaṃ ghaṭṭeti. Yattha yattha pana pasādo ussanno hoti, tattha tattheva kāyaviññāṇaṃ uppajjati. Evaṃ ussadavasena ārammaṇaṃ karoti. Ussadavaseneva ca kāyaviññāṇaṃ uppajjati nāma.</paragraph>
    <paragraph line="176">Kathaṃ pana cittassa ārammaṇato saṅkanti hotīti? Dvīhākārehi hoti – ajjhāsayato vā visayādhimattato vā. Vihārapūjādīsu hi ‘tāni tāni cetiyāni ceva paṭimāyo ca vandissāmi, potthakammacittakammāni ca olokessāmī’ti ajjhāsayena gato ekaṃ vanditvā vā passitvā vā itarassa vandanatthāya vā dassanatthāya vā manaṃ katvā vanditumpi passitumpi gacchatiyeva, evaṃ ajjhāsayato saṅkamati nāma.</paragraph>
    <paragraph line="177">Kelāsakūṭapaṭibhāgaṃ pana mahācetiyaṃ olokento ṭhitopi aparabhāge sabbatūriyesu paggahitesu rūpārammaṇaṃ vissajjetvā saddārammaṇaṃ saṅkamati. Manuññagandhesu pupphesu vā gandhesu vā ābhatesu saddārammaṇaṃ vissajjetvā gandhārammaṇaṃ saṅkamati. Evaṃ visayādhimattato saṅkamati nāma.</paragraph>
    <paragraph line="178" number="651"> Āpodhātuniddese <pageBreak edition="P" number="0.0335" /><bold>āpo</bold>ti sabhāvaniddeso. Āpova <bold>āpogataṃ</bold>. Sinehavasena <bold>sineho,</bold> sinehova <bold>sinehagataṃ. Bandhanattaṃ</bold><pageBreak edition="M" number="0.0371" /><bold>rūpassā</bold>ti pathavīdhātuādikassa bhūtarūpassa bandhanabhāvo. Ayopiṇḍiādīni hi āpodhātu ābandhitvā baddhāni karoti. Tāya ābaddhattā tāni baddhāni nāma honti. Pāsāṇapabbatatālaṭṭhihatthidantagosiṅgādīsupi eseva nayo <pageBreak edition="V" number="0.0366" />. Sabbāni hetāni āpodhātu eva ābandhitvā baddhāni karoti. Āpodhātuyā ābaddhattāva baddhāni honti.</paragraph>
    <paragraph line="179">Kiṃ pana pathavīdhātu sesadhātūnaṃ patiṭṭhā hoti na hotīti hoti phusitvā hoti udāhu aphusitvā? Āpodhātu vā sesā ābandhamānā phusitvā ābandhati udāhu aphusitvāti? Pathavīdhātu tāva āpodhātuyā aphusitvāva patiṭṭhā hoti, tejodhātuyā ca vāyodhātuyā ca phusitvā. Āpodhātu pana pathavīdhātumpi tejovāyodhātuyopi aphusitvāva ābandhati. Yadi phusitvā ābandheyya phoṭṭhabbāyatanaṃ nāma bhaveyya.</paragraph>
    <paragraph line="180">Tejodhātuvāyodhātūnampi sesadhātūsu sakasakakiccakaraṇe eseva nayo. Tejodhātu hi pathavīdhātuṃ phusitvā jhāpeti. Sā pana na uṇhā hutvā jhāyati. Yadi uṇhā hutvā jhāyeyya uṇhattalakkhaṇā nāma bhaveyya. Āpodhātuṃ pana aphusitvāva tāpeti. Sāpi tapamānā na uṇhā hutvā tapati. Yadi uṇhā hutvā tapeyya uṇhattalakkhaṇā nāma bhaveyya. Vāyodhātuṃ pana phusitvāva tāpeti. Sāpi tapamānā na uṇhā hutvā tapati. Yadi uṇhā hutvā tapeyya uṇhattalakkhaṇā nāma bhaveyya. Vāyodhātu pathavīdhātuṃ phusitvā vitthambheti, tathā tejodhātuṃ āpodhātuṃ <pageBreak edition="P" number="0.0336" /> pana aphusitvāva vitthambheti.</paragraph>
    <paragraph line="181">Ucchurasaṃ pacitvā phāṇitapiṇḍe kariyamāne āpodhātu thaddhā hoti na hotīti? Na hoti. Sā hi paggharaṇalakkhaṇā. Pathavīdhātu kakkhaḷalakkhaṇā. Omattaṃ pana āpo adhimattapathavīgatikaṃ jātaṃ. Sā hi rasākārena ṭhitabhāvaṃ vijahati, lakkhaṇaṃ na vijahati. Phāṇitapiṇḍe vilīyamānepi pathavīdhātu na vilīyati. Kakkhaḷalakkhaṇā hi pathavīdhātu paggharaṇalakkhaṇā āpodhātu. Omattā pana pathavī adhimattaāpagatikā hoti. Sā piṇḍākārena ṭhitabhāvaṃ vijahati, lakkhaṇaṃ na vijahati. Catunnañhi <pageBreak edition="M" number="0.0372" /> mahābhūtānaṃ bhāvaññathattameva hoti, lakkhaṇaññathattaṃ nāma natthi. Tassa abhāvo aṭṭhānaparikappasuttena dīpito. Vuttañhetaṃ –</paragraph>
    <indent line="182">‘‘Siyā, ānanda, catunnaṃ mahābhūtānaṃ aññathattaṃ, pathavīdhātuyā…pe… vāyodhātuyā <pageBreak edition="V" number="0.0367" />; na tveva buddhe aveccappasādena samannāgatassa ariyasāvakassa siyā aññathatta’’nti (a. ni. 3.76).</indent>
    <paragraph line="183">Ayañhettha attho – ānanda, kakkhaḷattalakkhaṇā pathavīdhātu parivattitvā paggharaṇalakkhaṇā āpodhātu nāma bhaveyya, ariyasāvakassa pana aññathattaṃ nāma natthīti. Evamettha aṭṭhānaparikappo āgato.</paragraph>
    <paragraph line="184" number="652"> Ito paresu upādiṇṇarūpādiniddesesu upādiṇṇapadādīnaṃ attho mātikākathāyaṃ vuttanayeneva veditabbo. Cakkhāyatanādīni heṭṭhā vitthāritāneva. Tattha tattha pana visesamattameva vakkhāma.</paragraph>
    <paragraph line="185">Upādiṇṇaniddese tāva cakkhāyatanādīni ekantaupādiṇṇattā vuttāni. Yasmā pana rūpāyatanādīni upādiṇṇānipi atthi anupādiṇṇānipi, tasmā tāni yaṃ vā panāti saṅkhepato dassetvā puna kammassa katattā rūpāyatanantiādinā nayena vitthāritāni. Iminā upāyena sabbayevāpanakesu attho veditabbo.</paragraph>
    <paragraph line="186">Kasmā pana ‘kammassa katattā’ti ca ‘na kammassa katattā’ti ca ubhinnampi niddese ‘jaratā ca aniccatā ca’ na gahitā, anupādiṇṇādīnaṃyeva niddesesu gahitāti? Na kammassa <pageBreak edition="P" number="0.0337" /> katattāti ettha tāva kammato aññapaccayasamuṭṭhānaṃ saṅgahitaṃ. ‘Kammassa katattā’ti ettha kammasamuṭṭhānameva. Imāni ca dve rūpāni neva kammato na aññasmā rūpajanakapaccayā uppajjanti, tasmā na gahitāni. Sā ca nesaṃ anuppatti parato āvi bhavissati. Anupādiṇṇantiādīsu pana kevalaṃ anupādiṇṇādiggahaṇena kammādisamuṭṭhānatā paṭikkhittā, naaññapaccayasamuṭṭhānatā anuññātā. Tasmā tattha gahitānīti veditabbāni.</paragraph>
    <paragraph line="187" number="666"> Cittasamuṭṭhānaniddese kāyaviññatti vacīviññattīti idaṃ dvayaṃ yasmā ekantacittasamuṭṭhānāni bhūtāni upādāya paññāyati, tasmā vuttaṃ. Paramatthato <pageBreak edition="M" number="0.0373" /> pana tassa nissayabhūtāni bhūtāneva cittasamuṭṭhānāni, taṃnissitattā. Yathā aniccassa rūpassa jarāmaraṇaṃ aniccaṃ nāma hoti, evamidampi cittasamuṭṭhānaṃ nāma jātaṃ.</paragraph>
    <paragraph line="188" number="668"> Cittasahabhuniddesepi <pageBreak edition="V" number="0.0368" /> eseva nayo. Yāva cittaṃ tāva paññāyanato idameva dvayaṃ vuttaṃ. Na panetaṃ cittena saha bhūtāni viya, cetanādayo viya ca uppajjati.</paragraph>
    <paragraph line="189" number="670"> Cittānuparivattitāyapi eseva nayo. Yāva cittaṃ tāva paññāyanato eva hetaṃ dvayaṃ <bold>cittānuparivattī</bold>ti vuttaṃ.</paragraph>
    <paragraph line="190" number="674"><bold>Oḷārika</bold>nti vatthārammaṇabhūtattā saṃṅghaṭṭanavasena gahetabbato thūlaṃ. Vuttavipallāsato <bold>sukhumaṃ</bold> veditabbaṃ.</paragraph>
    <paragraph line="191" number="676"><bold>Dūre</bold>ti ghaṭṭanavasena aggahetabbattā dubbiññeyyabhāvena samīpe ṭhitampi dūre. Itaraṃ pana ghaṭṭanavasena gahetabbattā suviññeyyabhāvena dūre ṭhitampi <bold>santike</bold>. Cakkhāyatanādiniddesā heṭṭhā vuttanayeneva vitthārato veditabbā. Idaṃ <pageBreak edition="P" number="0.0338" /> tāva duvidhena rūpasaṅgahe visesamattaṃ. Tividhasaṅgaho uttānatthova.</paragraph>
    <subhead line="192">Catukkaniddesavaṇṇanā</subhead>
    <paragraph line="193" number="966"> Catubbidhasaṅgahāvasāne diṭṭhādīnaṃ pacchimapadassa bhedābhāvena ādito paṭṭhāya pucchaṃ akatvāva <bold>rūpāyatanaṃ diṭṭhaṃ saddāyatanaṃ suta</bold>ntiādi vuttaṃ. Tattha <bold>rūpāyatanaṃ</bold> cakkhunā oloketvā dakkhituṃ sakkāti <bold>‘diṭṭhaṃ’</bold> nāma jātaṃ. <bold>Saddāyatanaṃ</bold> sotena sutvā jānituṃ sakkāti <bold>‘sutaṃ’</bold> nāma jātaṃ. Gandhāyatanādittayaṃ ghānajivhākāyehi patvā gahetabbato munitvā jānitabbaṭṭhena <bold>mutaṃ</bold> nāma jātaṃ. Phusitvā viññāṇuppattikāraṇato <bold>‘mutaṃ’</bold> nāmātipi vuttaṃ. Sabbameva pana rūpaṃ manoviññāṇena jānitabbanti <bold>manasā viññātaṃ</bold> nāma jātaṃ.</paragraph>
    <subhead line="194">Pañcakaniddesavaṇṇanā</subhead>
    <paragraph line="195" number="967"> Pañcavidhasaṅgahaniddese <pageBreak edition="M" number="0.0374" /><bold>kakkhaḷa</bold>nti thaddhaṃ. Kharameva <bold>kharagataṃ,</bold> pharusanti attho. Itare dvepi sabhāvaniddesā eva. <bold>Ajjhatta</bold>nti niyakajjhattaṃ. <bold>Bahiddhā</bold>ti bāhiraṃ. <bold>Upādiṇṇa</bold>nti na kammasamuṭṭhānameva. Avisesena pana sarīraṭṭhakassetaṃ gahaṇaṃ. Sarīraṭṭhakañhi upādiṇṇaṃ vā hotu anupādiṇṇaṃ vā, ādinnagahitaparāmaṭṭhavasena sabbaṃ upādiṇṇameva nāma.</paragraph>
    <paragraph line="196" number="969"><bold>Tejogata</bold>nti <pageBreak edition="V" number="0.0369" /> sabbatejesu gataṃ uṇhattalakkhaṇaṃ, tejo eva vā tejobhāvaṃ gatanti <bold>‘tejogataṃ’. Usmā</bold>ti usmākāro. <bold>Usmāgata</bold>nti usmābhāvaṃ gataṃ. Usmākārassevetaṃ nāmaṃ. <bold>Usuma</bold>nti balavausmā. Usumameva usumabhāvaṃ gatanti <bold>usumagataṃ</bold>.</paragraph>
    <paragraph line="197" number="970"> Vāyanakavasena <bold>vāyo</bold>. Vāyova vāyobhāvaṃ gatattā <bold>vāyogataṃ. Thambhitatta</bold>nti uppalanāḷatacādīnaṃ viya vātapuṇṇānaṃ thambhitabhāvo rūpassa.</paragraph>
    <subhead line="198">Chakkādiniddesavaṇṇanā</subhead>
    <paragraph line="199" number="972-4"> Chabbidhādisaṅgahānaṃ <pageBreak edition="P" number="0.0339" /> tiṇṇaṃ osānapadassa bhedābhāvato ādito paṭṭhāya apucchitvāva niddeso kato. Tattha cakkhuviññāṇena jānituṃ sakkāti <bold>cakkhuviññeyyaṃ</bold>…pe… manoviññāṇena jānituṃ sakkāti <bold>manoviññeyyaṃ</bold>. Tividhāya manodhātuyā jānituṃ sakkāti <bold>manodhātuviññeyyaṃ sabbaṃ rūpa</bold>nti ettha yasmā ekaṃ rūpampi manoviññāṇadhātuyā ajānitabbaṃ nāma natthi, tasmā ‘sabbaṃ rūpa’nti vuttaṃ. Sammāsambuddhena hi abhidhammaṃ patvā nayaṃ kātuṃ yuttaṭṭhāne nayo akato nāma natthi. Idañca ekarūpassāpi manoviññāṇadhātuyā ajānitabbassa abhāvena nayaṃ kātuṃ yuttaṭṭhānaṃ nāma, tasmā nayaṃ karonto ‘sabbaṃ rūpa’nti āha.</paragraph>
    <paragraph line="200" number="974"><bold>Sukhasamphasso</bold>ti sukhavedanāpaṭilābhapaccayo. <bold>Dukkhasamphasso</bold>ti dukkhavedanāpaṭilābhapaccayo. Idhāpi phoṭṭhabbārammaṇassa sukhadukkhassa sabbhāvato ayaṃ nayo dinno.</paragraph>
    <subhead line="201">Navakādiniddesavaṇṇanā</subhead>
    <paragraph line="202" number="975"> Navake <pageBreak edition="M" number="0.0375" /> pana indriyarūpassa nāma atthitāya nayo dinno. Tasseva sappaṭighaappaṭighatāya dasake nayo dinno. Ekādasake aḍḍhekādasa āyatanāni vibhattāni. Tesaṃ niddesavārā heṭṭhā vuttanayena vitthārato veditabbā. Sesaṃ sabbattha uttānatthameva.</paragraph>
    <title line="203">Pakiṇṇakakathā</title>
    <paragraph line="204">Imesu <pageBreak edition="V" number="0.0370" /> pana rūpesu asammohatthaṃ samodhānaṃ samuṭṭhānaṃ parinipphannañca saṅkhatanti idaṃ ‘pakiṇṇakaṃ’ veditabbaṃ.</paragraph>
    <paragraph line="205">Tattha <bold>‘samodhāna’</bold>nti sabbameva hidaṃ rūpaṃ samodhānato cakkhāyatanaṃ…pe… kabaḷīkāro āhāro, phoṭṭhabbāyatanaṃ āpodhātūti pañcavīsatisaṅkhyaṃ hoti. Taṃ vatthurūpena saddhiṃ chabbīsatisaṅkhyaṃ veditabbaṃ. Ito <pageBreak edition="P" number="0.0340" /> aññaṃ rūpaṃ nāma natthi. Keci pana ‘middharūpaṃ nāma atthī’ti vadanti. Te ‘‘addhā munīsi sambuddho, natthi nīvaraṇā tavā’’tiādīni (su. ni. 546) vatvā middharūpaṃ nāma natthīti paṭisedhetabbā. Apare balarūpena saddhiṃ sattavīsati, sambhavarūpena saddhiṃ aṭṭhavīsati, jātirūpena saddhiṃ ekūnatiṃsati, rogarūpena saddhiṃ samatiṃsati rūpānīti vadanti. Tepi tesaṃ visuṃ abhāvaṃ dassetvā paṭikkhipitabbā. Vāyodhātuyā hi gahitāya balarūpaṃ gahitameva, aññaṃ balarūpaṃ nāma natthi. Āpodhātuyā sambhavarūpaṃ, upacayasantatīhi jātirūpaṃ, jaratāaniccatāhi gahitāhi rogarūpaṃ gahitameva. Aññaṃ rogarūpaṃ nāma natthi. Yopi kaṇṇarogādi ābādho so visamapaccayasamuṭṭhitadhātumattameva. Na añño tattha rogo nāma atthīti samodhānato chabbīsatimeva rūpāni.</paragraph>
    <paragraph line="206">‘Samuṭṭhāna’nti kati rūpāni katisamuṭṭhānāni? Dasa ekasamuṭṭhānāni, ekaṃ dvisamuṭṭhānaṃ, tīṇi tisamuṭṭhānāni, nava catusamuṭṭhānāni, dve na kenaci samuṭṭhahanti.</paragraph>
    <paragraph line="207">Tattha cakkhupasādo…pe… jīvitindriyanti imāni aṭṭha ekantaṃ kammatova samuṭṭhahanti. Kāyaviññattivacīviññattidvayaṃ ekantena cittato samuṭṭhātīti <bold>dasa</bold><pageBreak edition="M" number="0.0376" /><bold>‘ekasamuṭṭhānāni’</bold> nāma. Saddo ututo ca cittato ca samuṭṭhātīti <bold>eko ‘dvisamuṭṭhāno’</bold> nāma. Tattha aviññāṇakasaddo ututo samuṭṭhāti, saviññāṇakasaddo cittato. Lahutādittayaṃ pana utucittāhārehi samuṭṭhātīti <bold>tīṇi ‘tisamuṭṭhānāni’</bold> nāma. Avasesāni nava rūpāni tehi kammena cāti catūhi samuṭṭhahantīti <bold>nava ‘catusamuṭṭhānāni’</bold> nāma. Jaratā aniccatā pana etesu ekatopi na samuṭṭhahantīti <bold>dve ‘na kenaci samuṭṭhahanti’</bold> nāma. Kasmā? Ajāyanato. Na hi etāni jāyanti. Kasmā? Jātassa pākabhedattā. Uppannañhi rūpaṃ jīrati bhijjatīti <pageBreak edition="V" number="0.0371" /> avassaṃ <pageBreak edition="P" number="0.0341" /> panetaṃ sampaṭicchitabbaṃ. Na hi uppannaṃ rūpaṃ arūpaṃ vā akkhayaṃ nāma dissati. Yāva pana na bhijjati tāvassa paripākoti siddhametaṃ. ‘Jātassa pākabhedattā’ti yadi ca tāni jāyeyyuṃ tesampi pākabhedā bhaveyyuṃ. Na ca pāko paccati, bhedo vā bhijjatīti jātassa pākabhedattā netaṃ dvayaṃ jāyati.</paragraph>
    <paragraph line="208">Tattha siyā – yathā ‘kammassa katattā’ti ādiniddesesu ‘rūpassa upacayo rūpassa santatī’ti vacanena ‘jāti’ jāyatīti sampaṭicchitaṃ hoti, evaṃ ‘pāko’pi paccatu ‘bhedo’pi bhijjatūti. ‘‘Na tattha ‘jāti jāyatī’ti sampaṭicchitaṃ. Ye pana dhammā kammādīhi nibbattanti tesaṃ abhinibbattibhāvato jātiyā tappaccayabhāvavohāro anumato. Na pana paramatthato jāti jāyati. Jāyamānassa hi abhinibbattimattaṃ jātī’’ti.</paragraph>
    <paragraph line="209">Tattha siyā – ‘yatheva jāti yesaṃ dhammānaṃ abhinibbatti tappaccayabhāvavohāraṃ abhinibbattivohārañca labhati, tathā pākabhedāpi yesaṃ dhammānaṃ pākabhedā tappaccayabhāvavohāraṃ abhinibbattivohārañca labhantu. Evaṃ idampi dvayaṃ kammādisamuṭṭhānamevāti vattabbaṃ bhavissatī’ti. ‘Na pākabhedā taṃ vohāraṃ labhanti. Kasmā? Janakapaccayānubhāvakkhaṇe abhāvato. Janakapaccayānañhi uppādetabbadhammassa uppādakkhaṇeyeva ānubhāvo, na tato uttari. Tehi abhinibbattitadhammakkhaṇasmiñca jāti paññāyamānā tappaccayabhāvavohāraṃ abhinibbattivohārañca labhati, tasmiṃ khaṇe sabbhāvato; na itaradvayaṃ, tasmiṃ khaṇe abhāvatoti nevetaṃ jāyatī’ti vattabbaṃ. ‘‘Jarāmaraṇaṃ, bhikkhave, aniccaṃ saṅkhataṃ paṭiccasamuppanna’’nti (saṃ. ni. 2.20) āgatattā <pageBreak edition="M" number="0.0377" /> idampi dvayaṃ jāyatīti ce – ‘na, pariyāyadesitattā. Tattha hi paṭiccasamuppannānaṃ dhammānaṃ jarāmaraṇattā pariyāyena taṃ paṭiccasamuppanna’nti vuttaṃ.</paragraph>
    <paragraph line="210">‘Yadi evaṃ, tayampetaṃ ajātattā sasavisāṇaṃ <pageBreak edition="P" number="0.0342" /> viya natthi; nibbānaṃ viya vā nicca’nti ce – na, nissayapaṭibaddhavuttito; pathavīādīnañhi nissayānaṃ bhāve jātiādittayaṃ paññāyati, tasmā na natthi. Tesañca abhāve na paññāyati, tasmā na niccaṃ. Etampi ca abhinivesaṃ paṭisedhetuṃ eva idaṃ vuttaṃ – ‘‘jarāmaraṇaṃ, bhikkhave, aniccaṃ saṅkhataṃ <pageBreak edition="V" number="0.0372" /> paṭiccasamuppanna’’nti (saṃ. ni. 2.20). Evamādīhi nayehi tāni dve rūpāni na kehici samuṭṭhahantīti veditabbaṃ.</paragraph>
    <paragraph line="211">Apica ‘samuṭṭhāna’nti ettha ayamaññopi attho. Tassāyaṃ mātikā – ‘kammajaṃ kammapaccayaṃ kammapaccayautusamuṭṭhānaṃ, āhārasamuṭṭhānaṃ āhārapaccayaṃ āhārapaccayautusamuṭṭhānaṃ, utusamuṭṭhānaṃ utupaccayaṃ utupaccayautusamuṭṭhānaṃ, cittasamuṭṭhānaṃ cittapaccayaṃ cittapaccayautusamuṭṭhāna’nti.</paragraph>
    <paragraph line="212">Tattha cakkhupasādādi aṭṭhavidhaṃ rūpaṃ saddhiṃ hadayavatthunā <bold>‘kammajaṃ’</bold> nāma. Kesamassu hatthidantā assavālā camaravālāti evamādi <bold>‘kammapaccayaṃ’</bold> nāma. Cakkaratanaṃ devatānaṃ uyyānavimānādīnīti evamādi <bold>‘kammapaccayautusamuṭṭhānaṃ’</bold> nāma.</paragraph>
    <paragraph line="213">Āhārato samuṭṭhitaṃ suddhaṭṭhakaṃ <bold>‘āhārasamuṭṭhānaṃ’</bold> nāma. Kabaḷīkāro āhāro dvinnampi rūpasantatīnaṃ paccayo hoti āhārasamuṭṭhānassa ca upādinnassa ca. Āhārasamuṭṭhānassa janako hutvā paccayo hoti, kammajassa anupālako hutvāti idaṃ āhārānupālitaṃ kammajarūpaṃ <bold>‘āhārapaccayaṃ’</bold> nāma. Visabhāgāhāraṃ sevitvā ātape gacchantassa tilakakāḷakuṭṭhādīni uppajjanti, idaṃ <bold>‘āhārapaccayautusamuṭṭhānaṃ’</bold> nāma.</paragraph>
    <paragraph line="214">Ututo samuṭṭhitaṃ suddhaṭṭhakaṃ <bold>‘utusamuṭṭhānaṃ’</bold> nāma. Tasmiṃ utu aññaṃ aṭṭhakaṃ samuṭṭhāpeti, idaṃ <bold>‘utupaccayaṃ’</bold><pageBreak edition="P" number="0.0343" /> nāma. Tasmimpi utu aññaṃ aṭṭhakaṃ samuṭṭhāpeti, idaṃ <bold>‘utupaccayautusamuṭṭhānaṃ’</bold> nāma. Evaṃ tissoyeva santatiyo ghaṭṭetuṃ sakkoti. Na tato paraṃ. Imamatthaṃ anupādinnakenāpi dīpetuṃ vaṭṭati. Utusamuṭṭhāno nāma valāhako. Utupaccayā nāma <pageBreak edition="M" number="0.0378" /> vuṭṭhidhārā. Deve pana vuṭṭhe bījāni virūhanti, pathavī gandhaṃ muñcati, pabbatā nīlā khāyanti, samuddo vaḍḍhati, etaṃ <bold>utupaccayautusamuṭṭhānaṃ</bold> nāma.</paragraph>
    <paragraph line="215">Cittato samuṭṭhitaṃ suddhaṭṭhakaṃ <bold>‘cittasamuṭṭhānaṃ’</bold> nāma. ‘‘Pacchājātā cittacetasikā dhammā purejātassa imassa kāyassa pacchājātapaccayena paccayo’’ti (paṭṭhā. 1.1.11) idaṃ ‘cittapaccayaṃ’ nāma. Ākāse antalikkhe hatthimpi dasseti, assampi dasseti, rathampi dasseti <pageBreak edition="V" number="0.0373" />, vividhampi senābyūhaṃ dassetitī (paṭi. ma. 3.18) idaṃ <bold>‘cittapaccayautusamuṭṭhānaṃ’</bold> nāma.</paragraph>
    <paragraph line="216"><bold>‘Parinipphanna’</bold>nti pannarasa rūpāni parinipphannāni nāma, dasa aparinipphannāni nāma. ‘Yadi aparinipphannā, asaṅkhatā nāma bhaveyyuṃ’. ‘‘Tesaṃyeva pana rūpānaṃ kāyavikāro ‘kāyaviññatti’ nāma, vacīvikāro ‘vacīviññatti’ nāma, chiddaṃ vivaraṃ ‘ākāsadhātu’ nāma, lahubhāvo ‘lahutā’ nāma, mudubhāvo ‘mudutā’ nāma, kammaññabhāvo ‘kammaññatā’ nāma, nibbatti ‘upacayo’ nāma, pavatti ‘santati’ nāma, jīraṇākāro ‘jaratā’ nāma, hutvā abhāvākāro ‘aniccatā’ nāmāti. Sabbaṃ parinipphannaṃ saṅkhatameva hotī’’ti.</paragraph>
    <centered line="217">Aṭṭhasāliniyā dhammasaṅgahaaṭṭhakathāya</centered>
    <centered line="218">Rūpakaṇḍavaṇṇanā niṭṭhitā.</centered>
  </content>
</document>