<?xml version="1.0"?>
<document>
<metadata>
<normativeSource>http://tipitaka.org/romn/cscd/abh01a.att2.xml</normativeSource>
<archivePath>roman/atthakatha/abhidhammapitaka (atthakatha)/dhammasangani-atthakatha/tikamatikapadavannana.xml</archivePath>
<titlePath>Tikamātikāpadavaṇṇanā - Dhammasaṅgaṇi-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">Tikamātikāpadavaṇṇanā</chapter>
<paragraph line="2"><bold>Idāni</bold></paragraph>
<gatha1 line="3">Iti <pageBreak edition="M" number="0.0079" /><pageBreak edition="P" number="0.0036" /><pageBreak edition="V" number="0.0084" /> me bhāsamānassa, abhidhammakathaṃ imaṃ;</gatha1>
<gathalast line="4">Avikkhittā nisāmetha, dullabhā hi ayaṃ kathāti.</gathalast>
<paragraph line="5">Evaṃ paṭiññātāya abhidhammakathāya kathanokāso sampatto. Tattha yasmā abhidhammo nāma dhammasaṅgaṇīādīni sattappakaraṇāni; dhammasaṅgaṇīpi cittuppādakaṇḍādīnaṃ vasena cattāri kaṇḍāni; cittuppādakaṇḍampi mātikāpadabhājanīyavasena duvidhaṃ; tattha mātikā ādi; sāpi tikamātikā dukamātikāti duvidhā; tattha tikamātikā ādi; tikamātikāyapi kusalattikaṃ kusalattikepi kusalā dhammāti idaṃ padaṃ; tasmā –</paragraph>
<gatha1 line="6">Ito paṭṭhāya gambhīraṃ, abhidhammakathaṃ imaṃ;</gatha1>
<gathalast line="7">Vuccamānaṃ nisāmetha, ekaggā sādhu sādhavoti.</gathalast>
<paragraph line="8" number="1"> ‘‘Kusalā dhammā, akusalā dhammā, abyākatā dhammā’’ti ayaṃ tāva ādipadena laddhanāmo kusalattiko nāma. ‘‘Sukhāya vedanāya sampayuttā dhammā, dukkhāya vedanāya sampayuttā dhammā, adukkhamasukhāya vedanāya sampayuttā dhammā’’ti ayaṃ sabbapadehi laddhanāmo vedanāttiko nāma. Evaṃ ādipadavasena vā sabbapadavasena vā sabbesampi tikadukānaṃ nāmaṃ veditabbaṃ <pageBreak edition="V" number="0.0085" />. Sabbeva cete pañcadasahi paricchedehi vavatthitā. Tikānañhi eko paricchedo, dukānaṃ catuddasa. ‘‘Hetū dhammā, nahetū dhammā’’tiādayo hi cha dukā ganthato ca atthato ca aññamaññasambandhena kaṇṇikā viya ghaṭā viya hutvā ṭhitattā ‘hetugocchako’ti vuccati. Tato apare ‘‘sappaccayā dhammā appaccayā dhammā’’tiādayo satta dukā, aññamaññaṃ asambandhā, kevalaṃ <pageBreak edition="P" number="0.0037" /> dukasāmaññato uccinitvā uccinitvā visuṃ visuṃ gocchakantare ṭhapitattā aññehi ca mahantaradukehi cūḷakattā ‘cūḷantaradukā’ti veditabbā. Tato paraṃ āsavadukādīnaṃ channaṃ vasena ‘āsavagocchako’ <pageBreak edition="M" number="0.0080" />; tathā saṃyojanadukādīnaṃ vasena ‘saṃyojanagocchako’; tathā ganthaoghayoganīvaraṇadukādīnaṃ vasena ‘ganthaoghayoganīvaraṇagocchakā’; parāmāsadukādīnaṃ pañcannaṃ vasena ‘parāmāsagocchako’ti. Sabbepi satta gocchakā veditabbā. Tato paraṃ ‘‘sārammaṇā dhammā’’tiādayo catuddasa dukā ‘mahantaradukā’ nāma. Tato upādānadukādayo cha dukā ‘upādānagocchako’ nāma. Tato kilesadukādayo aṭṭha dukā ‘kilesagocchako’ nāma. Tato paraṃ dassanenapahātabbadukādayo aṭṭhārasa dukā abhidhammamātikāya pariyosāne ṭhapitattā ‘piṭṭhidukā’ nāma. ‘‘Vijjābhāgino dhammā avijjābhāgino dhammā’’tiādayo pana dvācattālīsa dukā ‘suttantikadukā’ nāma. Evaṃ sabbepete pañcadasahi paricchedehi vavatthitāti veditabbā.</paragraph>
<paragraph line="9">Evaṃ vavatthitā panete sappadesanippadesavasena dve koṭṭhāsā honti. Tesu hi nava tikā ekasattati ca dukā sappadesānaṃ rūpārūpadhammānaṃ pariggahitattā sappadesā nāma. Avasesā terasa tikā ekasattati ca dukā nippadesā nāma. Tattha tikesu tāva vedanāttiko vitakkattiko pītittiko uppannattiko atītattiko cattāro ārammaṇattikāti ime nava tikā sappadesā nāma. Dukesu hetugocchakādīnaṃ upādānagocchakapariyosānānaṃ navannaṃ gocchakānaṃ pariyosāne tayo tayo dukā, kilesagocchakapariyosāne <pageBreak edition="P" number="0.0038" /> cattāro dukā, ‘‘cittasampayuttā dhammā, cittavippayuttā dhammā’’‘‘cittasaṃsaṭṭhā dhammā, cittavisaṃsaṭṭhā dhammā’’ti dve mahantaradukā, suttantikadukesu adhivacanadukaṃ niruttidukaṃ paññattidukaṃ nāmarūpadukanti ime cattāro duke ṭhapetvā avasesā aṭṭhatiṃsa dukā cāti ete sappadesā nāma. Vuttāvasesā tikadukā sabbepi nippadesāti veditabbā.</paragraph>
<paragraph line="10">Idāni <bold>kusalā dhammā</bold>tiādīnaṃ mātikāpadānaṃ ayamanupubbapadavaṇṇanā – <bold>‘kusala’</bold>-saddo tāva <pageBreak edition="V" number="0.0086" /> ārogyaanavajjachekasukhavipākesu dissati. Ayañhi ‘‘kacci nu bhoto kusalaṃ, kacci bhoto anāmaya’’ntiādīsu (jā. 1.15.146; 2.20.129) ārogye dissati. ‘‘Katamo pana, bhante, kāyasamācāro kusalo? Yo kho, mahārāja, kāyasamācāro anavajjo’’ti (ma. ni. 2.361) ca, ‘‘aparaṃ pana, bhante, etadānuttariyaṃ <pageBreak edition="M" number="0.0081" /> yathā bhagavā dhammaṃ deseti kusalesu dhammesū’’ti (dī. ni. 3.145) ca evamādīsu anavajje. ‘‘Kusalo tvaṃ rathassa aṅgapaccaṅgānaṃ’’ (ma. ni. 2.87), ‘‘kusalā naccagītassa sikkhitā cāturitthiyo’’tiādīsu (jā. 2.22.94) cheke. ‘‘Kusalānaṃ, bhikkhave, dhammānaṃ samādānahetu’’ (dī. ni. 3.80), ‘‘kusalassa kammassa katattā upacitattā’’tiādīsu (dha. sa. 431) sukhavipāke. Svāyamidha ārogyepi anavajjepi sukhavipākepi vattati.</paragraph>
<paragraph line="11">Dhammasaddo panāyaṃ pariyattihetuguṇanissattanijjīvatādīsu dissati. Ayañhi ‘‘dhammaṃ pariyāpuṇāti suttaṃ geyya’’ntiādīsu (a. ni. 4.102) pariyattiyaṃ dissati. ‘‘Hetumhi ñāṇaṃ dhammapaṭisambhidā’’tiādīsu (vibha. 720) hetumhi.</paragraph>
<gatha1 line="12">‘‘Na hi dhammo adhammo ca, ubho samavipākino;</gatha1>
<gathalast line="13">Adhammo nirayaṃ neti, dhammo pāpeti suggati’’nti. (theragā. 304; jā. 1.15.386) –</gathalast>
<paragraph line="14">Ādīsu guṇe. ‘‘Tasmiṃ kho pana samaye dhammā honti’’ (dha. sa. 121), ‘‘dhammesu dhammānupassī viharatī’’tiādīsu (dī. ni. 2.373) nissattanijjīvatāyaṃ. Svāyamidhāpi nissattanijjīvatāyameva vaṭṭati.</paragraph>
<paragraph line="15">Vacanattho <pageBreak edition="P" number="0.0039" /> panettha – kucchite pāpake dhamme salayanti calayanti kampenti viddhaṃsentīti kusalā. Kucchitena vā ākārena sayantīti kusā. Te akusalasaṅkhāte kuse lunanti chindantīti kusalā. Kucchitānaṃ vā sānato tanukaraṇato osānakaraṇato ñāṇaṃ kusaṃ nāma. Tena kusena lātabbāti kusalā; gahetabbā pavattetabbāti attho. Yathā vā kusā ubhayabhāgagataṃ hatthappadesaṃ lunanti, evamimepi uppannānuppannabhāvena ubhayabhāgagataṃ kilesapakkhaṃ lunanti. Tasmā kusā viya lunantītipi <bold>kusalā</bold>. Attano pana sabhāvaṃ dhārentīti <bold>dhammā</bold>. Dhāriyanti <pageBreak edition="V" number="0.0087" /> vā paccayehi, dhārīyanti vā yathāsabhāvatoti dhammā. Na kusalā <bold>akusalā</bold>. Mittapaṭipakkhā amittā viya, lobhādipaṭipakkhā alobhādayo viya ca, kusalapaṭipakkhāti attho. Na byākatāti <bold>abyākatā,</bold> kusalākusalabhāvena akathitāti attho. Tesu pana <pageBreak edition="M" number="0.0082" /> anavajjasukhavipākalakkhaṇā kusalā, sāvajjadukkhavipākalakkhaṇā akusalā, avipākalakkhaṇā abyākatā.</paragraph>
<paragraph line="16">Kiṃ panetāni ‘kusalā’ti vā ‘dhammā’ti vātiādīni ekatthāni udāhu nānatthānīti? Kiñcettha? Yadi tāva ekatthāni ‘kusalā dhammā’ti idaṃ ‘kusalākusalā’tivuttasadisaṃ hoti. Atha nānatthāni tikadukānaṃ chakkacatukkabhāvo āpajjati padānañca asambandho.</paragraph>
<paragraph line="17">Yathā hi ‘kusalā’ ‘rūpaṃ’‘cakkhumā’ti vutte atthavasena aññamaññaṃ anolokentānaṃ padānaṃ na koci sambandho, evamidhāpi padānaṃ asambandho āpajjati. Pubbāparasambandharahitāni ca padāni nippayojanāni nāma honti. Yāpi cesā parato ‘katame dhammā kusalā’ti pucchā, tāyapi saddhiṃ virodho āpajjati. Neva hi dhammā kusalā; atha ca panidaṃ vuccati – katame dhammā ‘kusalā’ti. Aparo nayo – yadi etāni ekatthāni, tiṇṇaṃ ‘dhammānaṃ’ ekattā kusalādīnampi ekattaṃ āpajjati. Kusalādiparānañhi tiṇṇampi ‘dhammānaṃ’ dhammabhāvena ekattaṃ. Tasmā dhammattayena saddhiṃ atthato ninnānatthānaṃ kusalādīnampi ekattaṃ āpajjati. ‘Yadeva kusalaṃ, taṃ akusalaṃ, taṃ abyākata’nti. ‘Athāpi tiṇṇaṃ dhammānaṃ ekattaṃ na sampaṭicchatha, aññova kusalaparo dhammo, añño <pageBreak edition="P" number="0.0040" /> akusalaparo dhammo, añño abyākataparo dhammoti vadatha, evaṃ sante dhammo nāma bhāvo, bhāvato ca añño abhāvoti kusalaparā bhāvasaṅkhātā dhammā añño akusalaparo dhammo abhāvo siyā, tathā abyākataparo. Tehi ca añño kusalaparopi. Evaṃ abhāvattaṃ āpannehi dhammehi anaññe kusalādayopi abhāvāyeva siyu’nti.</paragraph>
<paragraph line="18">Sabbametaṃ akāraṇaṃ. Kasmā? Yathānumativohārasiddhitoti. Vohāro hi yathā yathā atthesu anumato sampaṭicchito tathā tatheva siddho. Na cāyaṃ ‘‘kusalā dhammā’’tiādīsu kusalapubbo dhammābhilāpo dhammaparo ca kusalābhilāpo, yathā ‘kusalā kusalā’ti evaṃ, attano atthavisesābhāvena paṇḍitehi sampaṭicchito; na ca ‘kusalā’ ‘rūpaṃ’cakkhumāsaddā viya aññamaññaṃ anolokitatthabhāvena. ‘Kusala’-saddo panettha anavajjasukhavipākasaṅkhātassa atthassa <pageBreak edition="M" number="0.0083" /><pageBreak edition="V" number="0.0088" /> jotakabhāvena sampaṭicchito, ‘akusala’-saddo sāvajjadukkhavipākatthajotakattena, ‘abyākata’-saddo avipākatthajotakattena, ‘dhamma’-saddo sabhāvadhāraṇādiatthajotakattena. So etesaṃ aññatarānantare vuccamāno attano atthasāmaññaṃ dīpeti. Sabbeva hi ete sabhāvadhāraṇādinā lakkhaṇena dhammā. Kusalādisaddā cāpi dhammasaddassa purato vuccamānā attano attano atthavisesaṃ tassa dīpenti. Dhammo hi kusalo vā hoti akusalo vā abyākato vā. Evamete visuṃ visuṃ vuccamānā attano attano atthamattadīpakattena sampaṭicchitā. Dhammasaddena saha vuccamānā attano attano atthasāmaññaṃ atthavisesaṃ vā dīpakattena loke paṇḍitehi sampaṭicchitā. Tasmā yadetamettha ekatthanānātthataṃ vikappetvā dosāropanakāraṇaṃ vuttaṃ sabbametaṃ akāraṇaṃ. Ayaṃ tāva kusalattikassa anupubbapadavaṇṇanā. Imināva nayena sesatikadukānampi nayo veditabbo. Ito paraṃ pana visesamattameva vakkhāma.</paragraph>
<paragraph line="19" number="2"><bold>Sukhāya vedanāyā</bold>tiādīsu ‘sukha’-saddo tāva sukhavedanāsukhamūlasukhārammaṇasukhahetusukhapaccayaṭṭhānaabyābajjhanibbānādīsu dissati. Ayañhi ‘‘sukhassa ca pahānā’’tiādīsu (dī. ni. 1.232) sukhavedanāyaṃ dissati. ‘‘Sukho buddhānaṃ uppādo’’ (dha. pa. 194), ‘‘sukhā virāgatā loke’’tiādīsu (udā. 11; mahāva. 5) sukhamūle ‘‘yasmā <pageBreak edition="P" number="0.0041" /> ca kho, mahāli, rūpaṃ sukhaṃ sukhānupatitaṃ sukhāvakkanta’’ntiādīsu (saṃ. ni. 3.60) sukhārammaṇe. ‘‘Sukhassetaṃ, bhikkhave, adhivacanaṃ yadidaṃ puññānī’’tiādīsu (a. ni. 7.62) sukhahetumhi. ‘‘Yāvañcidaṃ, bhikkhave, na sukaraṃ akkhānena pāpuṇituṃ yāva sukhā saggā’’ (ma. ni. 3.255), ‘‘na te sukhaṃ pajānanti ye na passanti nandana’’ntiādīsu (saṃ. ni. 1.11) sukhapaccayaṭṭhāne. ‘‘Diṭṭhadhammasukhavihārā ete dhammā’’tiādīsu (ma. ni. 1.82) abyābajjhe. ‘‘Nibbānaṃ paramaṃ sukha’’ntiādisu (dha. pa. 203-204) nibbāne. Idha panāyaṃ sukhavedanāyameva daṭṭhabbo. <bold>‘Vedanā’</bold>-saddo ‘‘viditā vedanā uppajjantī’’tiādīsu (ma. ni. 3.208) vedayitasmiṃyeva vattati.</paragraph>
<paragraph line="20"><bold>‘Dukkha’</bold>-saddo <pageBreak edition="M" number="0.0084" /> dukkhavedanādukkhavatthudukkhārammaṇadukkhapaccayadukkhapaccayaṭṭhānādīsu dissati. Ayañhi ‘‘dukkhassa ca pahānā’’tiādīsu dukkhavedanāyaṃ dissati. ‘‘Jātipi dukkhā’’tiādīsu (dī. ni. 2.387; vibha. 190) dukkhavatthusmiṃ. ‘‘Yasmā ca kho, mahāli, rūpaṃ dukkhaṃ dukkhānupatitaṃ dukkhāvakkanta’’ntiādīsu dukkhārammaṇe. ‘‘Dukkho pāpassa <pageBreak edition="V" number="0.0089" /> uccayo’’tiādīsu (dha. pa. 117) dukkhapaccaye. ‘‘Yāvañcidaṃ, bhikkhave, na sukaraṃ akkhānena pāpuṇituṃ yāva dukkhā nirayā’’tiādīsu (ma. ni. 3.250) dukkhapaccayaṭṭhāne. Idha panāyaṃ dukkhavedanāyameva daṭṭhabbo.</paragraph>
<paragraph line="21">Vacanattho panettha – sukhayatīti sukhā. Dukkhayatīti <bold>dukkhā</bold>. Na dukkhā na sukhāti adukkhamasukhā. ‘Ma-kāro padasandhivasena vutto. Sabbāpi ārammaṇarasaṃ vedayanti anubhavantīti <bold>vedanā</bold>. Tāsu iṭṭhānubhavanalakkhaṇā sukhā, aniṭṭhānubhavanalakkhaṇā dukkhā, ubhayaviparītānubhavanalakkhaṇā adukkhamasukhā. Yopanāyaṃ tīsupi padesu ‘sampayutta’-saddo, tassattho – samaṃ pakārehi yuttāti sampayuttā. Katarehi pakārehīti? Ekuppādatādīhi. ‘‘Natthi <pageBreak edition="P" number="0.0042" /> keci dhammā kehici dhammehi sampayuttāti? Āmantā’’ti hi imassa pañhassa paṭikkhepe ‘‘nanu atthi keci dhammā kehici dhammehi sahagatā sahajātā saṃsaṭṭhā ekuppādā ekanirodhā ekavatthukā ekārammaṇā’’ti (kathā. 473) evaṃ ekuppādatādīnaṃ vasena sampayogattho vutto. Iti imehi ekuppādatādīhi samaṃ pakārehi yuttāti <bold>sampayuttā</bold>.</paragraph>
<paragraph line="22" number="3"><bold>Vipākattike</bold> aññamaññavisiṭṭhānaṃ kusalākusalānaṃ pākāti <bold>vipākā</bold>. Vipakkabhāvamāpannānaṃ arūpadhammānametaṃ adhivacanaṃ. <bold>Vipākadhammadhammā</bold>ti vipākasabhāvadhammā. Yathā jātijarāsabhāvā jātijarāpakatikā sattā jātidhammā jarādhammāti vuccanti evaṃ vipākajanakaṭṭhena vipākasabhāvā vipākapakatikā dhammāti attho. Tatiyapadaṃ ubhayasabhāvapaṭikkhepavasena vuttaṃ.</paragraph>
<paragraph line="23" number="4"><bold>Upādinnupādāniyattike</bold> ārammaṇakaraṇavasena taṇhādiṭṭhīhi upetena kammunā ādinnā, phalabhāvena gahitāti <bold>upādinnā</bold>. Ārammaṇabhāvaṃ <pageBreak edition="M" number="0.0085" /> upagantvā upādānasambandhena upādānānaṃ hitāti <bold>upādāniyā</bold>. Upādānassa ārammaṇapaccayabhūtānametaṃ adhivacanaṃ. Upādiṇṇā ca te upādāniyā cāti <bold>upādiṇṇupādāniyā;</bold> sāsavakammanibbattānaṃ rūpārūpadhammānametaṃ adhivacanaṃ. Iti iminā nayena sesapadadvayepi paṭisedhasahito attho veditabbo.</paragraph>
<paragraph line="24" number="5"> Saṃkiliṭṭhasaṃkilesikattike saṃkilesetīti saṃkileso, vibādhati, upatāpeti cāti attho. Saṃkilesena samannāgatāti <bold>saṃkiliṭṭhā</bold>. Attānaṃ ārammaṇaṃ katvā pavattanena saṃkilesaṃ arahanti <pageBreak edition="V" number="0.0090" />, saṃkilese vā niyuttā, tassa ārammaṇabhāvānatikkamanatoti <bold>saṃkilesikā</bold>. Saṃkilesassa ārammaṇapaccayabhūtānametaṃ adhivacanaṃ. Saṃkiliṭṭhā ca te saṃkilesikā cāti <bold>saṃkiliṭṭhasaṃkilesikā</bold>. Sesapadadvayampi purimattike vuttanayeneva veditabbaṃ.</paragraph>
<paragraph line="25" number="6"><bold>Vitakkattike</bold><pageBreak edition="P" number="0.0043" /> sampayogavasena vattamānena saha vitakkena <bold>savitakkā</bold>. Saha vicārena <bold>savicārā</bold>. Savitakkā ca te savicārā cāti <bold>savitakkasavicārā</bold>. Ubhayarahitā <bold>avitakkaavicārā</bold>. Vitakkavicāresu vicārova mattā, pamāṇaṃ, etesanti vicāramattā. Vicārato uttari vitakkena saddhiṃ sampayogaṃ na gacchantīti attho. Avitakkā ca te vicāramattā cāti <bold>avitakkavicāramattā</bold>.</paragraph>
<paragraph line="26" number="7"><bold>Pītittike</bold> pītiyā saha ekuppādādibhāvaṃ gatāti <bold>pītisahagatā,</bold> pītisampayuttāti attho. Sesapadadvayepi eseva nayo. <bold>Upekkhā</bold>ti cettha adukkhamasukhā vedanā vuttā. Sā hi sukhadukkhākārappavattiṃ upekkhati, majjhattākārasaṇṭhitattā tenākārena pavattatīti <bold>upekkhā</bold>. Iti vedanāttikato padadvayameva gahetvā nippītikassa sukhassa sappītikasukhato visesadassanavasena ayaṃ tiko vutto.</paragraph>
<paragraph line="27" number="8"><bold>Dassanattike dassanenā</bold>ti sotāpattimaggena. So hi paṭhamaṃ nibbānaṃ dassanato <bold>dassana</bold>nti vutto. Gotrabhu pana kiñcāpi paṭhamataraṃ passati, yathā pana rañño santikaṃ kenacideva karaṇīyena āgato puriso dūratova rathikāya carantaṃ hatthikkhandhagataṃ rājānaṃ disvāpi ‘diṭṭho te <pageBreak edition="M" number="0.0086" /> rājā’ti puṭṭho disvāpi kattabbakiccassa akatattā ‘na passāmī’ti āha. Evameva nibbānaṃ disvāpi kattabbassa kilesappahānassābhāvā na dassananti vuccati. Tañhi ñāṇaṃ maggassa āvajjanaṭṭhāne tiṭṭhati. <bold>Bhāvanāyā</bold>ti sesamaggattayena. Sesamaggattayañhi paṭhamamaggena diṭṭhasmiṃyeva dhamme bhāvanāvasena uppajjati, adiṭṭhapubbaṃ kiñci na passati, tasmā bhāvanāti vuccati. Tatiyapadaṃ ubhayapaṭikkhepavasena vuttaṃ.</paragraph>
<paragraph line="28" number="9"><bold>Tadanantarattike</bold> dassanena pahātabbo hetu etesanti <bold>dassanena pahātabbahetukā</bold>. Dutiyapadepi eseva nayo. Tatiyapade neva dassanena na bhāvanāya pahātabbo hetu etesanti evamatthaṃ aggahetvā neva dassanena na bhāvanāya pahātabbo hetu etesaṃ atthīti evamattho gahetabbo <pageBreak edition="P" number="0.0044" /><pageBreak edition="V" number="0.0091" />. Itarathā hi ahetukānaṃ aggahaṇaṃ bhaveyya; hetuyeva hi tesaṃ natthi yo dassanabhāvanāhi pahātabbo siyā. Sahetukesupi hetuvajjānaṃ pahānaṃ āpajjati, na hetūnaṃ; hetuyeva hi etesaṃ ‘neva dassanena na bhāvanāya pahātabbo’ti vutto, na te dhammā. Ubhayampi cetaṃ anadhippetaṃ. Tasmā neva dassanena na bhāvanāya pahātabbo hetu etesaṃ atthīti <bold>nevadassanena nabhāvanāya pahātabbahetukā</bold>ti ayamattho gahetabbo.</paragraph>
<paragraph line="29" number="10"><bold>Ācayagāmittike</bold> kammakilesehi āciyatīti ācayo. Paṭisandhicutigatippavattānaṃ etaṃ nāmaṃ. Tassa kāraṇaṃ hutvā nipphādanakabhāvena taṃ ācayaṃ gacchanti, yassa vā pavattanti taṃ puggalaṃ yathāvuttameva ācayaṃ gamentītipi <bold>ācayagāmino;</bold> sāsavakusalākusalānaṃ etaṃ adhivacanaṃ. Tato eva ācayasaṅkhātā cayā apetattā, nibbānaṃ apetaṃ cayāti apacayo. Taṃ ārammaṇaṃ katvā pavattanato apacayaṃ gacchantīti <bold>apacayagāmino;</bold> ariyamaggānametaṃ adhivacanaṃ. Apica pākāraṃ iṭṭhakavaḍḍhakī viya pavattaṃ ācinantā gacchantīti ācayagāmino. Tena citaṃ citaṃ iṭṭhakaṃ viddhaṃsayamāno puriso viya tadeva pavattaṃ apacinantā gacchantīti apacayagāmino. Tatiyapadaṃ ubhayapaṭikkhepena vuttaṃ.</paragraph>
<paragraph line="30" number="11"><bold>Sekkhattike</bold> tīsu sikkhāsu jātāti <bold>sekkhā</bold>. Sattannaṃ sekkhānaṃ etetipi <bold>sekkhā</bold>. Apariyositasikkhattā sayameva sikkhantītipi <bold>sekkhā</bold><pageBreak edition="M" number="0.0087" />. Upari sikkhitabbābhāvato na sekkhāti <bold>asekkhā</bold>. Vuḍḍhippattā vā sekkhātipi asekkhā. Arahattaphaladhammānaṃ etaṃ adhivacanaṃ. Tatiyapadaṃ ubhayapaṭikkhepena vuttaṃ.</paragraph>
<paragraph line="31" number="12"><bold>Parittattike</bold> samantato khaṇḍitattā appamattakaṃ parittanti vuccati; ‘parittaṃ gomayapiṇḍa’ntiādīsu (saṃ. ni. 3.96) viya. Imepi appānubhāvatāya parittā viyāti <bold>parittā;</bold> kāmāvacaradhammānametaṃ adhivacanaṃ. Kilesavikkhambhanasamatthatāya vipulaphalatāya dīghasantānatāya ca mahantabhāvaṃ gatā, mahantehi vā uḷāracchandavīriyacittapaññehi gatā paṭipannātipi <bold>mahaggatā</bold>. Pamāṇakarā <pageBreak edition="P" number="0.0045" /> dhammā rāgādayo pamāṇaṃ nāma. Ārammaṇato vā sampayogato vā natthi etesaṃ pamāṇaṃ, pamāṇassa ca paṭipakkhāti <bold>appamāṇā</bold>.</paragraph>
<paragraph line="32" number="13"><bold>Parittārammaṇattike</bold><pageBreak edition="V" number="0.0092" /> parittaṃ ārammaṇaṃ etesanti <bold>parittārammaṇā</bold>. Sesapadadvayepi eseva nayo.</paragraph>
<paragraph line="33" number="14"><bold>Hīnattike hīnā</bold>ti lāmakā akusalā dhammā. Hīnappaṇītānaṃ majjhe bhavāti <bold>majjhimā</bold>. Avasesā tebhūmakā dhammā uttamaṭṭhena atappakaṭṭhena ca <bold>paṇītā;</bold> lokuttarā dhammā.</paragraph>
<paragraph line="34" number="15"><bold>Micchattattike</bold> ‘hitasukhāvahā me bhavissantī’ti evaṃ āsīsitāpi tathā abhāvato, ‘asubhādīsuyeva subha’ntiādi viparītappavattito ca micchāsabhāvāti <bold>micchattā;</bold> vipākadāne sati khandhabhedānantarameva vipākadānato <bold>niyatā;</bold> micchattā ca te niyatā cāti <bold>micchattaniyatā</bold>. Vuttaviparītena atthena sammāsabhāvāti <bold>sammattā;</bold> sammattā ca te niyatā ca anantarameva phaladānenāti <bold>sammattaniyatā</bold>. Ubhayathāpi na niyatāti <bold>aniyatā</bold>.</paragraph>
<paragraph line="35" number="16"><bold>Maggārammaṇattike</bold> nibbānaṃ maggati, gavesati, kilese vā mārento gacchatīti maggo. Maggo ārammaṇaṃ etesanti <bold>maggārammaṇā</bold>. Aṭṭhaṅgikopi maggo paccayaṭṭhena etesaṃ hetūti <bold>maggahetukā</bold>. Maggasampayuttā vā hetū magge vā hetūti maggahetū. Te etesaṃ hetūtipi <pageBreak edition="M" number="0.0088" /> maggahetukā. Sammādiṭṭhi sayaṃ maggo ceva hetu ca. Iti maggo hetu etesantipi maggahetukā. Abhibhavitvā pavattanaṭṭhena maggo adhipati etesanti <bold>maggādhipatino</bold>.</paragraph>
<paragraph line="36" number="17"><bold>Uppannattike</bold> uppādato paṭṭhāya yāva bhaṅgā uddhaṃ pannā gatā pavattāti <bold>uppannā</bold>. Na uppannāti <bold>anuppannā</bold>. Pariniṭṭhitakāraṇekadesattā avassaṃ uppajjissantīti <bold>uppādino</bold>.</paragraph>
<paragraph line="37" number="18"><bold>Atītattike</bold> attano sabhāvaṃ uppādādikkhaṇaṃ vā patvā atikkantāti <bold>atītā</bold>. Tadubhayampi na āgatāti <bold>anāgatā</bold>. Taṃ taṃ kāraṇaṃ paṭicca uppannāti <bold>paccuppannā</bold>.</paragraph>
<paragraph line="38" number="19"><bold>Anantarattike</bold> atītaṃ ārammaṇaṃ etesanti <bold>atītārammaṇā</bold>. Sesapadadvayepi eseva nayo.</paragraph>
<paragraph line="39" number="20"><bold>Ajjhattattike</bold><pageBreak edition="P" number="0.0046" /> ‘evaṃ pavattamānā mayaṃ attā’ti gahaṇaṃ, ‘gamissāmā’ti iminā viya <pageBreak edition="V" number="0.0093" /> adhippāyena attānaṃ adhikāraṃ katvā pavattāti <bold>ajjhattā</bold>. ‘Ajjhatta’-saddo panāyaṃ gocarajjhatte niyakajjhatte ajjhattajjhatte visayajjhatteti catūsu atthesu dissati. ‘‘Tenānanda, bhikkhunā tasmiṃyeva purimasmiṃ samādhinimitte ajjhattameva cittaṃ saṇṭhapetabbaṃ’’ (ma. ni. 3.188), ‘‘ajjhattarato samāhito’’tiādīsu (dha. pa. 362) hi ayaṃ gocarajjhatte dissati. ‘‘Ajjhattaṃ sampasādanaṃ’’ (dī. ni. 1.228; dha. sa. 161), ‘‘ajjhattaṃ vā dhammesu dhammānupassī viharatī’’tiādīsu (dī. ni. 2.373) niyakajjhatte. ‘‘Cha ajjhattikāni āyatanānī’’tiādīsu (ma. ni. 3.304) ajjhattajjhatte. ‘‘Ayaṃ kho panānanda, vihāro tathāgatena abhisambuddho yadidaṃ sabbanimittānaṃ amanasikārā ajjhattaṃ suññataṃ upasampajja viharatī’’tiādīsu (ma. ni. 3.187) visayajjhatte; issariyaṭṭhāneti attho. Phalasamāpatti hi buddhānaṃ issariyaṭṭhānaṃ nāma. Idha pana niyakajjhatte adhippeto. Tasmā attano santāne pavattā pāṭipuggalikā dhammā ajjhattāti veditabbā. Tato bāhirabhūtā pana indriyabaddhā vā anindriyabaddhā vā <bold>bahiddhā</bold> nāma. Tatiyapadaṃ tadubhayavasena vuttaṃ.</paragraph>
<paragraph line="40" number="21"> Anantarattiko <pageBreak edition="M" number="0.0089" /> teyeva tippakārepi dhamme ārammaṇaṃ katvā pavattanavasena vutto.</paragraph>
<paragraph line="41" number="22"><bold>Sanidassanattike</bold> daṭṭhabbabhāvasaṅkhātena saha nidassanenāti sanidassanā. Paṭihananabhāvasaṅkhātena saha paṭighenāti sappaṭighā. Sanidassanā ca te sappaṭighā cāti <bold>sanidassanasappaṭighā</bold>. Natthi etesaṃ daṭṭhabbabhāvasaṅkhātaṃ nidassananti anidassanā. Anidassanā ca te vuttanayeneva sappaṭighā cāti <bold>anidassanasappaṭighā</bold>. Tatiyapadaṃ ubhayapaṭikkhepena vuttaṃ. Ayaṃ tāva tikamātikāya anupubbapadavaṇṇanā.</paragraph>
<centered line="42">Tikamātikāpadavaṇṇanā niṭṭhitā.</centered>
</body>
</document>