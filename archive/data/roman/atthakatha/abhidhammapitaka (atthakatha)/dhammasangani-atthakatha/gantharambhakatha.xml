<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh01a.att0.xml</normativeSource>
    <archivePath>roman/atthakatha/abhidhammapitaka (atthakatha)/dhammasangani-atthakatha/gantharambhakatha.xml</archivePath>
    <baseFileName>gantharambhakatha</baseFileName>
    <titlePath>Ganthārambhakathā - Dhammasaṅgaṇi-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Abhidhammapiṭake</nikaya>
    <title line="3">Aṭṭhasālinī nāma</title>
    <book line="4">Dhammasaṅgaṇī-aṭṭhakathā</book>
    <subsubhead line="5">Ganthārambhakathā</subsubhead>
    <gatha1 line="6">Karuṇā <pageBreak edition="M" number="0.0001" /><pageBreak edition="P" number="0.0001" /><pageBreak edition="V" number="0.0001" /> viya sattesu, paññā yassa mahesino;</gatha1>
    <gathalast line="7">Ñeyyadhammesu sabbesu, pavattittha yathāruci.</gathalast>
    <gatha1 line="8">Dayāya <pageBreak edition="V" number="0.0002" /> tāya sattesu, samussāhitamānaso;</gatha1>
    <gathalast line="9">Pāṭihīrāvasānamhi, vasanto tidasālaye.</gathalast>
    <gatha1 line="10">Pāricchattakamūlamhi, paṇḍukambalanāmake;</gatha1>
    <gathalast line="11">Silāsane sannisinno, ādiccova yugandhare.</gathalast>
    <gatha1 line="12">Cakkavāḷasahassehi, dasahāgamma sabbaso;</gatha1>
    <gathalast line="13">Sannisinnena devānaṃ, gaṇena parivārito.</gathalast>
    <gatha1 line="14">Mātaraṃ pamukhaṃ katvā, tassā paññāya tejasā;</gatha1>
    <gathalast line="15">Abhidhammakathāmaggaṃ, devānaṃ sampavattayi.</gathalast>
    <gatha1 line="16">Tassa pāde namassitvā, sambuddhassa sirīmato;</gatha1>
    <gathalast line="17">Saddhammañcassa pūjetvā, katvā saṅghassa cañjaliṃ.</gathalast>
    <gatha1 line="18">Nipaccakārassetassa, katassa ratanattaye;</gatha1>
    <gathalast line="19">Ānubhāvena sosetvā, antarāye asesato.</gathalast>
    <gatha1 line="20">Visuddhācārasīlena, nipuṇāmalabuddhinā;</gatha1>
    <gathalast line="21">Bhikkhunā buddhaghosena, sakkaccaṃ abhiyācito.</gathalast>
    <gatha1 line="22">Yaṃ <pageBreak edition="M" number="0.0002" /> devadevo devānaṃ, desetvā nayato puna;</gatha1>
    <gathalast line="23">Therassa sāriputtassa, samācikkhi vināyako.</gathalast>
    <gatha1 line="24">Anotattadahe katvā, upaṭṭhānaṃ mahesino;</gatha1>
    <gathalast line="25">Yañca sutvāna so thero, āharitvā mahītalaṃ.</gathalast>
    <gatha1 line="26">Bhikkhūnaṃ <pageBreak edition="V" number="0.0003" /> payirudāhāsi, iti bhikkhūhi dhārito;</gatha1>
    <gathalast line="27">Saṅgītikāle saṅgīto, vedehamuninā puna.</gathalast>
    <gatha1 line="28">Tassa gambhīrañāṇehi, ogāḷhassa abhiṇhaso;</gatha1>
    <gathalast line="29">Nānānayavicittassa, abhidhammassa ādito.</gathalast>
    <gatha1 line="30">Yā mahākassapādīhi, vasīhiṭṭhakathā purā;</gatha1>
    <gathalast line="31">Saṅgītā anusaṅgītā, pacchāpi ca isīhi yā.</gathalast>
    <gatha1 line="32">Ābhatā pana therena, mahindenetamuttamaṃ;</gatha1>
    <gathalast line="33">Yā dīpaṃ dīpavāsīnaṃ, bhāsāya abhisaṅkhatā.</gathalast>
    <gatha1 line="34">Apanetvā <pageBreak edition="P" number="0.0002" /> tato bhāsaṃ, tambapaṇṇinivāsinaṃ;</gatha1>
    <gathalast line="35">Āropayitvā niddosaṃ, bhāsaṃ tantinayānugaṃ.</gathalast>
    <gatha1 line="36">Nikāyantaraladdhīhi, asammissaṃ anākulaṃ;</gatha1>
    <gathalast line="37">Mahāvihāravāsīnaṃ, dīpayanto vinicchayaṃ.</gathalast>
    <gatha1 line="38">Atthaṃ pakāsayissāmi, āgamaṭṭhakathāsupi;</gatha1>
    <gathalast line="39">Gahetabbaṃ gahetvāna, tosayanto vicakkhaṇe.</gathalast>
    <gatha1 line="40">Kammaṭṭhānāni sabbāni, cariyābhiññā vipassanā;</gatha1>
    <gathalast line="41">Visuddhimagge panidaṃ, yasmā sabbaṃ pakāsitaṃ.</gathalast>
    <gatha1 line="42">Tasmā taṃ aggahetvāna, sakalāyapi tantiyā;</gatha1>
    <gathalast line="43">Padānukkamato eva, karissāmatthavaṇṇanaṃ.</gathalast>
    <gatha1 line="44">Iti <pageBreak edition="V" number="0.0004" /> me bhāsamānassa, abhidhammakathaṃ imaṃ;</gatha1>
    <gathalast line="45">Avikkhittā nisāmetha, dullabhā hi ayaṃ kathāti.</gathalast>
    <subhead line="46">Nidānakathā</subhead>
    <paragraph line="47">Tattha <pageBreak edition="M" number="0.0003" /> kenaṭṭhena <bold>abhidhammo?</bold> Dhammātirekadhammavisesaṭṭhena. Atirekavisesatthadīpako hettha ‘abhi’-saddo. ‘‘Bāḷhā me dukkhā vedanā abhikkamanti no paṭikkamanti’’ (ma. ni. 3.384; saṃ. ni. 5.195) ‘‘abhikkantavaṇṇā’’tiādīsu (saṃ. ni. 1.1-2) viya. Tasmā yathā samussitesu bahūsu chattesu ceva dhajesu ca yaṃ atirekappamāṇaṃ visesavaṇṇasaṇṭhānañca chattaṃ, taṃ ‘aticchatta’nti vuccati, yo atirekappamāṇo nānāvirāgavaṇṇavisesasampanno ca dhajo so ‘atidhajo’ti vuccati, yathā ca ekato sannipatitesu bahūsu rājakumāresu ceva devesu ca yo jātibhogayasaissariyādisampattīhi atirekataro ceva visesavantataro ca rājakumāro so ‘atirājakumāro’ti vuccati, yo āyuvaṇṇaissariyayasasampattiādīhi atirekataro ceva visesavantataro ca devo so ‘atidevo’ti vuccati, tathārūpo brahmāpi ‘atibrahmā’ti vuccati, evameva ayampi dhammo dhammātirekadhammavisesaṭṭhena <bold>‘abhidhammo’</bold>ti vuccati.</paragraph>
    <paragraph line="48">Suttantañhi patvā pañcakkhandhā ekadeseneva vibhattā, na nippadesena; abhidhammaṃ patvā pana suttantabhājanīyaabhidhammabhājanīyapañhapucchakanayānaṃ vasena nippadesato vibhattā. Tathā dvādasāyatanāni, aṭṭhārasa dhātuyo, cattāri saccāni, bāvīsatindriyāni, dvādasapadiko paccayākāro. Kevalañhi <pageBreak edition="P" number="0.0003" /> indriyavibhaṅge suttantabhājanīyaṃ natthi, paccayākāre ca pañhapucchakaṃ natthi. Suttantañca patvā cattāro satipaṭṭhānā ekadeseneva vibhattā, na nippadesena; abhidhammaṃ patvā pana tiṇṇampi nayānaṃ vasena nippadesatova vibhattā. Tathā cattāri sammappadhānāni, cattāro iddhipādā, satta bojjhaṅgā, ariyo aṭṭhaṅgiko maggo, cattāri jhānāni, catasso appamaññāyo, pañca sikkhāpadāni, catasso paṭisambhidā. Kevalañhettha sikkhāpadavibhaṅge suttantabhājanīyaṃ natthi. Suttantaṃ patvā ca ñāṇaṃ ekadeseneva vibhattaṃ na nippadesena; tathā kilesā. Abhidhammaṃ patvā pana ‘‘ekavidhena ñāṇavatthū’’tiādinā (vibha. 751) nayena mātikaṃ ṭhapetvā nippadesatova <pageBreak edition="M" number="0.0004" /> vibhattaṃ. Tathā ekakato paṭṭhāya anekehi nayehi kilesā. Suttantaṃ <pageBreak edition="V" number="0.0005" /> patvā ca bhūmantaraparicchedo ekadeseneva vibhatto, na nippadesena; abhidhammaṃ pana patvā tiṇṇampi nayānaṃ vasena bhūmantaraparicchedo nippadesatova vibhatto. Evaṃ dhammātirekadhammavisesaṭṭhena abhidhammoti veditabbo.</paragraph>
    <paragraph line="49"><bold>Pakaraṇaparicchedato</bold> panesa dhammasaṅgaṇīvibhaṅgadhātukathāpuggalapaññattikathāvatthuyamakapaṭṭhānānaṃ sattannaṃ pakaraṇānaṃ vasena ṭhito. Ayamettha ācariyānaṃ samānakathā. Vitaṇḍavādī panāha – ‘kathāvatthu kasmā gahitaṃ? Nanu sammāsambuddhassa parinibbānato aṭṭhārasavassādhikāni dve vassasatāni atikkamitvā <bold>moggaliputtatissattherenetaṃ</bold> ṭhapitaṃ? Tasmā sāvakabhāsitattā chaḍḍetha na’nti. ‘Kiṃ pana chappakaraṇāni abhidhammo’ti? ‘Evaṃ na vadāmī’ti. ‘Atha kiṃ vadesī’ti. ‘Sattappakaraṇānī’ti. ‘Kataraṃ gahetvā satta karosī’ti? ‘Mahādhammahadayaṃ nāma atthi, etena saha sattā’ti. ‘Mahādhammahadaye apubbaṃ natthi, katipayāva pañhāvārā avasesā, kathāvatthunāva saddhiṃ sattā’ti. ‘No kathāvatthunā, mahādhātukathā <pageBreak edition="P" number="0.0004" /> nāma atthi, tāya saddhiṃ sattā’ti. ‘Mahādhātukathāyaṃ apubbaṃ natthi, appamattikāva tanti avasesā. Kathāvatthunāva saddhiṃ sattā’ti.</paragraph>
    <paragraph line="50">Sammāsambuddho hi sattappakaraṇāni desento kathāvatthuṃ patvā yā esā puggalavāre tāva catūsu pañhesu dvinnaṃ pañcakānaṃ vasena aṭṭhamukhā vādayutti taṃ ādiṃ katvā sabbakathāmaggesu asampuṇṇabhāṇavāramattāya pāḷiyā mātikaṃ ṭhapesi. Sā panesā ‘‘puggalo upalabbhati saccikaṭṭhaparamatthenāti. Āmantā. Yo saccikaṭṭho paramattho tato so puggalo upalabbhati saccikaṭṭhaparamatthenāti. Nahevaṃ vattabbe. Ājānāhi niggahaṃ…pe… puggalo nupalabbhati saccikaṭṭhaparamatthenāti. Āmantā. Yo saccikaṭṭho paramattho tato so puggalo nupalabbhati saccikaṭṭhaparamatthenāti. Nahevaṃ vattabbe. Ājānāhi niggahaṃ…pe…. Sabbattha puggalo upalabbhati sabbattha puggalo nupalabbhati, sabbadā puggalo upalabbhati sabbadā puggalo nupalabbhati, sabbesu puggalo upalabbhati sabbesu puggalo nupalabbhati saccikaṭṭhaparamatthenā’’ti (kathā. 15-16) evaṃ paṭhamaṃ vādaṃ nissāya <pageBreak edition="M" number="0.0005" /> paṭhamaṃ niggahaṃ, dutiyaṃ nissāya dutiyaṃ …pe… aṭṭhamaṃ nissāya aṭṭhamaṃ niggahaṃ dassentena satthārā ṭhapitā. Iminā nayena sabbattha mātikāṭhapanaṃ veditabbaṃ. Taṃ panetaṃ mātikaṃ ṭhapento imaṃ disvā ṭhapesi – mama parinibbānato aṭṭhārasavassādhikānaṃ dvinnaṃ vassasatānaṃ matthake <bold>moggaliputtatissatthero</bold> nāma bhikkhu <pageBreak edition="V" number="0.0006" /> bhikkhusahassamajjhe nisinno sakavāde pañca suttasatāni paravāde pañcāti suttasahassaṃ samodhānetvā dīghanikāyappamāṇaṃ kathāvatthuppakaraṇaṃ bhājessatīti.</paragraph>
    <paragraph line="51"><bold>Moggaliputtatissattheropi</bold> idaṃ pakaraṇaṃ desento na attano ñāṇena desesi, satthārā pana dinnanayena ṭhapitamātikāya desesi. Iti satthārā dinnanayena ṭhapitamātikāya desitattā sakalampetaṃ pakaraṇaṃ buddhabhāsitameva nāma jātaṃ. Yathā kiṃ? Yathā madhupiṇḍikasuttantādīni <pageBreak edition="P" number="0.0005" />. Madhupiṇḍikasuttantasmiñhi bhagavā ‘‘yatonidānaṃ bhikkhu purisaṃ papañcasaññāsaṅkhā samudācaranti, ettha ce natthi abhinanditabbaṃ abhivaditabbaṃ ajjhositabbaṃ, esevanto rāgānusayāna’’nti (ma. ni. 1.202) mātikaṃ ṭhapetvā uṭṭhāyāsanā vihāraṃ pāvisi.</paragraph>
    <paragraph line="52">Dhammappaṭiggāhakā bhikkhū <bold>mahākaccānattheraṃ</bold> upasaṅkamitvā dasabalena ṭhapitamātikāya atthaṃ pucchiṃsu. Thero pucchitamattakeneva akathetvā dasabalassa apacitidassanatthaṃ ‘‘seyyathāpi āvuso puriso sāratthiko sāragavesī’’ti (ma. ni. 1.203) sāropamaṃ āharitvā sārarukkho viya bhagavā sākhāpalāsasadisā sāvakā, ‘‘so hāvuso bhagavā jānaṃ jānāti, passaṃ passati cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato’’ti satthāraṃ thometvā punappunaṃ therehi yācito satthārā ṭhapitamātikāya atthaṃ vibhajitvā ‘‘ākaṅkhamānā ca pana tumhe āyasmanto bhagavantaṃyeva upasaṅkamitvā etamatthaṃ paṭipuccheyyātha sace sabbaññutaññāṇena saddhiṃ saṃsandiyamānaṃ sameti gaṇheyyātha, no ce mā gaṇhitthā’’ti iminā adhippāyena ‘‘yathā vo bhagavā byākaroti tathā naṃ dhāreyyāthā’’ti vatvā uyyojesi.</paragraph>
    <paragraph line="53">Te <pageBreak edition="M" number="0.0006" /> satthāraṃ upasaṅkamitvā pucchiṃsu. Satthā dukkathitaṃ kaccānenāti avatvā suvaṇṇāliṅgaṃ ussāpento viya gīvaṃ unnāmetvā supupphitasatapattasassirikaṃ mahāmukhaṃ pūrento brahmassaraṃ nicchāretvā sādhu sādhūti therassa sādhukāraṃ datvā ‘‘paṇḍito, bhikkhave, mahākaccāno, mahāpañño bhikkhave mahākaccāno, maṃ cepi tumhe, bhikkhave, etamatthaṃ paṭipuccheyyātha, ahampi taṃ evamevaṃ byākareyyaṃ yathā taṃ mahākaccānena byākata’’nti (ma. ni. 1.205) āha.</paragraph>
    <paragraph line="54">Evaṃ satthārā anumoditakālato paṭṭhāya ca pana sakalaṃ suttaṃ buddhabhāsitaṃ nāma jātaṃ. <bold>Ānandattherādīhi</bold><pageBreak edition="V" number="0.0007" /> vitthāritasuttesupi eseva nayo. Evameva sammāsambuddho sattappakaraṇāni desento kathāvatthuṃ patvā vuttanayena mātikaṃ ṭhapesi. Ṭhapento <pageBreak edition="P" number="0.0006" /> ca pana imaṃ addasa –</paragraph>
    <indent line="55">Mama parinibbānato aṭṭhārasavassādhikānaṃ dvinnaṃ vassasatānaṃ matthake <bold>moggaliputtatissatthero</bold> nāma bhikkhu bhikkhusahassamajjhe nisinno sakavāde pañca suttasatāni paravāde pañcāti suttasahassaṃ samodhānetvā dīghanikāyappamāṇaṃ kathāvatthuppakaraṇaṃ bhājessatīti.</indent>
    <paragraph line="56">Moggaliputtatissattheropi imaṃ pakaraṇaṃ desento na attano ñāṇena desesi, satthārā pana dinnanayena ṭhapitamātikāya desesi. Iti satthārā dinnanayena ṭhapitamātikāya desitattā sakalampetaṃ pakaraṇaṃ buddhabhāsitameva jātaṃ. Evaṃ kathāvatthunāva saddhiṃ satta pakaraṇāni abhidhammo nāma.</paragraph>
    <paragraph line="57">Tattha <bold>dhammasaṅgaṇīpakaraṇe</bold> catasso vibhattiyo – cittavibhatti rūpavibhatti nikkheparāsi atthuddhāroti. Tattha kāmāvacarakusalato aṭṭha, akusalato dvādasa, kusalavipākato soḷasa, akusalavipākato satta, kiriyato ekādasa; rūpāvacarakusalato pañca, vipākato pañca, kiriyato pañca; arūpāvacarakusalato cattāri, vipākato cattāri, kiriyato cattāri; lokuttarakusalato cattāri, vipākato cattārīti ekūnanavuti cittāni cittavibhatti nāma. <bold>Cittuppādakaṇḍa</bold>ntipi etasseva nāmaṃ. Taṃ vācanāmaggato atirekachabhāṇavāraṃ, vitthāriyamānaṃ pana anantamaparimāṇaṃ hoti.</paragraph>
    <paragraph line="58">Tadanantaraṃ <pageBreak edition="M" number="0.0007" /> ekavidhena duvidhenātiādinā nayena mātikaṃ ṭhapetvā vitthārena vibhajitvā dassitā rūpavibhatti nāma. <bold>Rūpakaṇḍa</bold>ntipi etasseva nāmaṃ. Taṃ vācanāmaggato atirekadvibhāṇavāraṃ. Vitthāriyamānaṃ pana anantamaparimāṇaṃ hoti.</paragraph>
    <paragraph line="59">Tadanantaraṃ mūlato khandhato dvārato bhūmito atthato dhammato nāmato liṅgatoti evaṃ mūlādīhi nikkhipitvā desito nikkheparāsi nāma. So –</paragraph>
    <gatha1 line="60">Mūlato <pageBreak edition="V" number="0.0008" /> khandhato cāpi, dvārato cāpi bhūmito;</gatha1>
    <gatha2 line="61">Atthato dhammato cāpi, nāmato cāpi liṅgato;</gatha2>
    <gathalast line="62">Nikkhipitvā desitattā, nikkhepoti pavuccati.</gathalast>
    <paragraph line="63"><bold>Nikkhepakaṇḍa</bold>ntipi tasseva nāmaṃ. Taṃ vācanāmaggato timattabhāṇavāraṃ. Vitthāriyamānaṃ pana anantamaparimāṇaṃ hoti.</paragraph>
    <paragraph line="64">Tadanantaraṃ pana tepiṭakassa buddhavacanassa atthuddhārabhūtaṃ yāva saraṇadukā nikkhittaṃ <bold>aṭṭhakathākaṇḍaṃ</bold> nāma. Yato <pageBreak edition="P" number="0.0007" /> mahāpakaraṇiyā bhikkhū mahāpakaraṇe gaṇanacāraṃ asallakkhentā gaṇanacāraṃ samānenti. Taṃ vācanāmaggato dvimattabhāṇavāraṃ. Vitthāriyamānaṃ pana anantamaparimāṇaṃ hoti.</paragraph>
    <paragraph line="65">Iti sakalampi dhammasaṅgaṇīpakaraṇaṃ vācanāmaggato atirekaterasamattabhāṇavāraṃ. Vitthāriyamānaṃ pana anantamaparimāṇaṃ hoti. Evametaṃ –</paragraph>
    <gatha1 line="66">Cittavibhatti rūpañca, nikkhepo atthajotanā;</gatha1>
    <gathalast line="67">Gambhīraṃ nipuṇaṃ ṭhānaṃ, tampi buddhena desitaṃ.</gathalast>
    <paragraph line="68">Tadanantaraṃ <bold>vibhaṅgappakaraṇaṃ</bold> nāma. Taṃ khandhavibhaṅgo āyatanavibhaṅgo dhātuvibhaṅgo saccavibhaṅgo idriyavibhaṅgo paccayākāravibhaṅgo satipaṭṭhānavibhaṅgo sammappadhānavibhaṅgo iddhipādavibhaṅgo bojjhaṅgavibhaṅgo maggaṅgavibhaṅgo jhānavibhaṅgo appamaññāvibhaṅgo sikkhāpadavibhaṅgo paṭisambhidāvibhaṅgo ñāṇavibhaṅgo khuddakavatthuvibhaṅgo dhammahadayavibhaṅgoti aṭṭhārasavidhena vibhattaṃ.</paragraph>
    <paragraph line="69">Tattha <pageBreak edition="M" number="0.0008" /> khandhavibhaṅgo suttantabhājanīyaabhidhammabhājanīyapañhapucchakānaṃ vasena tidhā vibhatto. So vācanāmaggato pañcamattabhāṇavāro, vitthāriyamāno pana ananto aparimāṇo hoti. Tato paraṃ āyatanavibhaṅgādayopi eteheva tīhi nayehi vibhattā. Tesu āyatanavibhaṅgo vācanāmaggato atirekabhāṇavāro, dhātuvibhaṅgo dvimattabhāṇavāro. Tathā saccavibhaṅgo. Indriyavibhaṅge <pageBreak edition="V" number="0.0009" /> suttantabhājanīyaṃ natthi; vācanāmaggato panesa atirekabhāṇavāramatto. Paccayākāravibhaṅgo chamattabhāṇavāro, pañhapucchakaṃ panettha natthi. Satipaṭṭhānavibhaṅgo atirekabhāṇavāramatto; tathā sammappadhāna iddhipādabojjhaṅgamaggaṅgavibhaṅgā. Jhānavibhaṅgo dvibhāṇavāramatto, appamaññāvibhaṅgo atirekabhāṇavāramatto. Sikkhāpadavibhaṅgepi suttantabhājanīyaṃ natthi; vācanāmaggato panesa atirekabhāṇavāramatto; tathā <pageBreak edition="P" number="0.0008" /> paṭisambhidāvibhaṅgo. Ñāṇavibhaṅgo dasavidhena vibhatto; vācanāmaggato panesa timattabhāṇavāro. Khuddakavatthuvibhaṅgopi dasavidhena vibhatto; vācanāmaggato panesa timattabhāṇavāro. Dhammahadayavibhaṅgo tividhena vibhatto; vācanāmaggato panesa atirekadvibhāṇavāramatto. Sabbepi vitthāriyamānā anantā aparimāṇā honti. Evametaṃ vibhaṅgappakaraṇaṃ vācanāmaggato pañcatiṃsamattabhāṇavāraṃ; vitthārato pana anantamaparimāṇaṃ hoti.</paragraph>
    <paragraph line="70">Tadanantaraṃ <bold>dhātukathāpakaraṇaṃ</bold> nāma. Taṃ saṅgaho asaṅgaho, saṅgahitena asaṅgahitaṃ, asaṅgahitena saṅgahitaṃ, saṅgahitena saṅgahitaṃ, asaṅgahitena asaṅgahitaṃ; sampayogo vippayogo, sampayuttena vippayuttaṃ, vippayuttena sampayuttaṃ, sampayuttena sampayuttaṃ, vippayuttena vippayuttaṃ; saṅgahitena sampayuttaṃ vippayuttaṃ; sampayuttena saṅgahitaṃ asaṅgahitaṃ, asaṅgahitena sampayuttaṃ vippayuttaṃ, vippayuttena saṅgahitaṃ asaṅgahitanti cuddasavidhena vibhattaṃ. Taṃ vācanāmaggato atirekachabhāṇavāramattaṃ, vitthāriyamānaṃ pana anantamaparimāṇaṃ hoti.</paragraph>
    <paragraph line="71">Tadanantaraṃ <bold>puggalapaññatti</bold> nāma. Sā ‘‘khandhapaññatti āyatanapaññatti dhātupaññatti saccapaññatti indriyapaññatti puggalapaññattī’’ti chabbidhena vibhattā. Sā vācanāmaggato atirekapañcabhāṇavārā; vitthāriyamānā pana anantā aparimāṇāva hoti.</paragraph>
    <paragraph line="72">Tadanantaraṃ <pageBreak edition="M" number="0.0009" /><bold>kathāvatthuppakaraṇaṃ</bold> nāma. Taṃ sakavāde pañca suttasatāni paravāde pañcāti suttasahassaṃ samodhānetvā vibhattaṃ. Taṃ vācanāmaggato idāni potthake likhitaṃ aggahetvā saṅgītiāropitanayena dīghanikāyappamāṇaṃ, vitthāriyamānaṃ pana anantamaparimāṇaṃ hoti.</paragraph>
    <paragraph line="73">Tadanantaraṃ <bold>yamakaṃ</bold> nāma. Taṃ mūlayamakaṃ khandhayamakaṃ āyatanayamakaṃ dhātuyamakaṃ saccayamakaṃ saṅkhārayamakaṃ <pageBreak edition="V" number="0.0010" /> anusayayamakaṃ cittayamakaṃ dhammayamakaṃ indriyayamakanti dasavidhena vibhattaṃ. Taṃ <pageBreak edition="P" number="0.0009" /> vācanāmaggato vīsabhāṇavārasataṃ, vitthārato pana anantamaparimāṇaṃ hoti.</paragraph>
    <paragraph line="74">Tadanantaraṃ <bold>mahāpakaraṇaṃ</bold> nāma. <bold>Paṭṭhāna</bold>ntipi tasseva nāmaṃ. Taṃ hetupaccayo ārammaṇapaccayo adhipatipaccayo anantarapaccayo samanantarapaccayo sahajātapaccayo aññamaññapaccayo nissayapaccayo upanissayapaccayo purejātapaccayo pacchājātapaccayo āsevanapaccayo kammapaccayo vipākapaccayo āhārapaccayo indriyapaccayo jhānapaccayo maggapaccayo sampayuttapaccayo vippayuttapaccayo atthipaccayo natthipaccayo vigatapaccayo avigatapaccayoti. Paccayavasena tāva catuvīsatividhena vibhattaṃ.</paragraph>
    <paragraph line="75">Imasmiṃ pana ṭhāne paṭṭhānaṃ samānetabbaṃ. Kusalattikādayo hi dvāvīsati tikā, nāma hetū dhammā nahetū dhammā…pe… saraṇā dhammā araṇā dhammāti ime sataṃ dukā. Aparepi vijjābhāgino dhammā avijjābhāgino dhammā…pe… khaye ñāṇaṃ, anuppāde ñāṇanti dvācattālīsa suttantikadukā nāma. Tesu dvāvīsati tikā sataṃ dukāti ayaṃ āhaccabhāsitā jinavacanabhūtā sabbaññubuddhena desitā sattannaṃ pakaraṇānaṃ mātikā nāma.</paragraph>
    <paragraph line="76">Athāpare dvācattālīsa suttantikadukā kutopabhavā kena ṭhapitā kena desitāti? <bold>Dhammasenāpatisāriputtattherappabhavā,</bold> tena ṭhapitā, tena desitāti. Ime ṭhapento pana thero na sāmukkaṃsikena attano ñāṇena ṭhapesi. Ekuttariyaṃ pana ekanipātadukanipātasaṅgīti dasuttarasuttantehi samodhānetvā ābhidhammikattherānaṃ suttantaṃ patvā akilamatthaṃ ṭhapitā. Te panete ekasmiṃ nikkhepakaṇḍeyeva matthakaṃ <pageBreak edition="M" number="0.0010" /> pāpetvā vibhattā. Sesaṭṭhānesu yāva saraṇadukā abhidhammo vibhatto.</paragraph>
    <paragraph line="77">Sammāsambuddhena hi anulomapaṭṭhāne dvāvīsati tike nissāya <bold>tikapaṭṭhānaṃ</bold> nāma niddiṭṭhaṃ. Sataṃ duke nissāya <bold>dukapaṭṭhānaṃ</bold> nāma niddiṭṭhaṃ. Tato paraṃ dvāvīsati tike gahetvā dukasate pakkhipitvā <bold>dukatikapaṭṭhānaṃ</bold> nāma dassitaṃ. Tato paraṃ dukasataṃ gahetvā dvāvīsatiyā tikesu pakkhipitvā <bold>tikadukapaṭṭhānaṃ</bold> nāma dassitaṃ. Tike <pageBreak edition="P" number="0.0010" /> pana tikesuyeva pakkhipitvā <bold>tikatikapaṭṭhānaṃ</bold><pageBreak edition="V" number="0.0011" /> nāma dassitaṃ. Duke ca dukesuyeva pakkhipitvā <bold>dukadukapaṭṭhānaṃ</bold> nāma dassitaṃ. Evaṃ –</paragraph>
    <gatha1 line="78">Tikañca paṭṭhānavaraṃ dukuttamaṃ,</gatha1>
    <gatha2 line="79">Dukatikañceva tikadukañca;</gatha2>
    <gatha3 line="80">Tikatikañceva dukadukañca,</gatha3>
    <gathalast line="81">Cha <bold>anulomamhi</bold> nayā sugambhīrāti. (paṭṭhā. 1.1.39);</gathalast>
    <paragraph line="82">Paccanīyapaṭṭhānepi dvāvīsatitike nissāya <bold>tikapaṭṭhānaṃ</bold> nāma. Dukasataṃ nissāya <bold>dukapaṭṭhānaṃ</bold> nāma. Dvāvīsatitike dukasate pakkhipitvā <bold>dukatikapaṭṭhānaṃ</bold> nāma. Dukasataṃ dvāvīsatiyā tikesu pakkhipitvā <bold>tikadukapaṭṭhānaṃ</bold> nāma. Tike tikesuyeva pakkhipitvā <bold>tikatikapaṭṭhānaṃ</bold> nāma. Duke dukesuyeva pakkhipitvā <bold>dukadukapaṭṭhānaṃ</bold> nāmāti paccanīyepi chahi nayehi paṭṭhānaṃ niddiṭṭhaṃ. Tena vuttaṃ –</paragraph>
    <gatha1 line="83">Tikañca paṭṭhānavaraṃ dukuttamaṃ,</gatha1>
    <gatha2 line="84">Dukatikañceva tikadukañca;</gatha2>
    <gatha3 line="85">Tikatikañceva dukadukañca,</gatha3>
    <gathalast line="86">Cha <bold>paccanīyamhi</bold> nayā sugambhīrāti. (paṭṭhā. 1.1.44);</gathalast>
    <paragraph line="87">Tato paraṃ anulomapaccanīyepi eteneva upāyena cha nayā dassitā. Tenāha –</paragraph>
    <gatha1 line="88">Tikañca paṭṭhānavaraṃ dukuttamaṃ,</gatha1>
    <gatha2 line="89">Dukatikañceva tikadukañca;</gatha2>
    <gatha3 line="90">Tikatikañceva dukadukañca,</gatha3>
    <gathalast line="91">Cha <bold>anulomapaccanīyamhi</bold> nayā sugambhīrāti. (paṭṭhā. 1.1.48);</gathalast>
    <paragraph line="92">Tadanantaraṃ <pageBreak edition="M" number="0.0011" /> paccanīyānulomepi eteheva chahi nayehi niddiṭṭhaṃ. Tenāha –</paragraph>
    <gatha1 line="93">Tikañca <pageBreak edition="V" number="0.0012" /> paṭṭhānavaraṃ dukuttamaṃ,</gatha1>
    <gatha2 line="94">Dukatikañceva tikadukañca;</gatha2>
    <gatha3 line="95">Tikatikañceva dukadukañca,</gatha3>
    <gathalast line="96">Cha <bold>paccanīyānulomamhi</bold> nayā sugambhīrāti. (paṭṭhā. 1.1.52);</gathalast>
    <paragraph line="97">Evaṃ anulome cha paṭṭhānāni, paṭilome cha, anulomapaccanīye cha, paccanīyānulome cha paṭṭhānānīti idaṃ catuvīsatisamantapaṭṭhānasamodhānaṃ paṭṭhānaṃ mahāpakaraṇaṃ nāma.</paragraph>
    <paragraph line="98">Idāni imassa abhidhammassa gambhīrabhāvavijānanatthaṃ <bold>cattāro sāgarā</bold> veditabbā – saṃsārasāgaro, jalasāgaro, nayasāgaro, ñāṇasāgaroti. Tattha <bold>saṃsārasāgaro</bold> nāma –</paragraph>
    <gatha1 line="99">Khandhānañca paṭipāṭi, dhātuāyatanāna ca;</gatha1>
    <gathalast line="100">Abbocchinnaṃ vattamānā, saṃsāroti pavuccatīti.</gathalast>
    <paragraph line="101">Evaṃ vuttaṃ saṃsāravaṭṭaṃ. Svāyaṃ yasmā imesaṃ sattānaṃ uppattiyā purimā koṭi na paññāyati ettakānañhi vassasatānaṃ vā vassasahassānaṃ <pageBreak edition="P" number="0.0011" /> vā vassasatasahassānaṃ vā, kappasatānaṃ vā kappasahassānaṃ vā kappasatasahassānaṃ vā matthake sattā uppannā, tato pubbe nāhesunti vā, asukassa nāma rañño kāle uppannā, asukassa buddhassa kāle uppannā tato pubbe nāhesunti vā, ayaṃ paricchedo natthi; ‘‘purimā, bhikkhave, koṭi na paññāyati avijjāya, ito pubbe avijjā nāhosi atha pacchā samabhavī’’ti (a. ni. 10.61) iminā pana nayena saṃsārasāgaro anamataggova.</paragraph>
    <paragraph line="102">Mahāsamuddo pana <bold>jalasāgaro</bold> nāmāti veditabbo. So caturāsītiyojanasahassagambhīro. Tattha udakassa āḷhakasatehi vā āḷhakasahassehi vā āḷhakasatasahassehi vā pamāṇaṃ nāma natthi <pageBreak edition="M" number="0.0012" />. Atha kho asaṅkhyeyyo appameyyo mahāudakakkhandhotveva saṅkhyaṃ gacchati. Ayaṃ jalasāgaro nāma.</paragraph>
    <paragraph line="103">Katamo <bold>nayasāgaro</bold>? Tepiṭakaṃ buddhavacanaṃ. Dvepi hi tantiyo paccavekkhantānaṃ saddhāsampannānaṃ <pageBreak edition="V" number="0.0013" /> pasādabahulānaṃ ñāṇuttarānaṃ kulaputtānaṃ anantaṃ pītisomanassaṃ uppajjati. Katamā dve? Vinayañca abhidhammañca. Vinayadharabhikkhūnañhi vinayatantiṃ paccavekkhantānaṃ dosānurūpaṃ sikkhāpadapaññāpanaṃ nāma – imasmiṃ dose imasmiṃ vītikkame idaṃ nāma hotīti sikkhāpadapaññāpanaṃ – aññesaṃ avisayo, buddhānameva visayoti. Uttarimanussadhammapeyyālaṃ paccavekkhantānaṃ nīlapeyyālaṃ paccavekkhantānaṃ sañcarittapeyyālaṃ paccavekkhantānaṃ anantaṃ pītisomanassaṃ uppajjati. Ābhidhammikabhikkhūnampi khandhantaraṃ āyatanantaraṃ dhātvantaraṃ indriyantaraṃ balabojjhaṅgakammavipākantaraṃ rūpārūpaparicchedaṃ saṇhasukhumadhammaṃ gaganatale tārakarūpāni gaṇhanto viya rūpārūpadhamme pabbaṃ pabbaṃ koṭṭhāsaṃ koṭṭhāsaṃ katvā vibhajanto dassesi vata no satthāti abhidhammatantiṃ paccavekkhantānaṃ anantaṃ pītisomanassaṃ uppajjati.</paragraph>
    <paragraph line="104">Evaṃ uppattiyā panassa idaṃ vatthupi veditabbaṃ – <bold>mahāgatigamiyatissadattatthero</bold> kira <pageBreak edition="P" number="0.0012" /> nāma mahābodhiṃ vandissāmīti paratīraṃ gacchanto nāvāya uparitale nisinno mahāsamuddaṃ olokesi. Athassa tasmiṃ samaye neva paratīraṃ paññāyittha, na orimatīraṃ, ūmivegappabhedasamuggatajalacuṇṇaparikiṇṇo pana pasāritarajatapaṭṭasumanapupphasantharasadiso mahāsamuddova paññāyittha. So kiṃ nu kho mahāsamuddassa ūmivego balavā udāhu catuvīsatippabhede samantapaṭṭhāne nayamukhaṃ balavanti cintesi. Athassa mahāsamudde paricchedo paññāyati – ayañhi heṭṭhā mahāpathaviyā paricchinno, upari ākāsena, ekato cakkavāḷapabbatena, ekato velantena paricchinno; samantapaṭṭhānassa pana paricchedo na paññāyatīti saṇhasukhumadhammaṃ paccavekkhantassa balavapīti uppannā. So pītiṃ vikkhambhetvā vipassanaṃ vaḍḍhetvā yathānisinnova sabbakilese khepetvā aggaphale arahatte patiṭṭhāya udānaṃ udānesi –</paragraph>
    <gatha1 line="105">Attheva <pageBreak edition="M" number="0.0013" /> gambhīragataṃ sudubbudhaṃ,</gatha1>
    <gatha2 line="106">Sayaṃ abhiññāya sahetusambhavaṃ;</gatha2>
    <gatha3 line="107">Yathānupubbaṃ nikhilena desitaṃ,</gatha3>
    <gathalast line="108">Mahesinā rūpagataṃva passatīti.</gathalast>
    <paragraph line="109">Ayaṃ nayasāgaro nāma.</paragraph>
    <paragraph line="110">Katamo <pageBreak edition="V" number="0.0014" /><bold>ñāṇasāgaro</bold>? Sabbaññutaññāṇaṃ ñāṇasāgaro nāma. Ayaṃ saṃsārasāgaro nāma, ayaṃ jalasāgaro nāma, ayaṃ nayasāgaro nāmāti hi aññena na sakkā jānituṃ, sabbaññutaññāṇeneva sakkā jānitunti sabbaññutaññāṇaṃ ñāṇasāgaro nāma. Imesu catūsu sāgaresu imasmiṃ ṭhāne nayasāgaro adhippeto. Imañhi sabbaññubuddhāva paṭivijjhanti.</paragraph>
    <paragraph line="111">Ayampi bhagavā bodhimūle nisinno ‘imaṃ paṭivijjhitvā imaṃ vata me dhammaṃ esantassa gavesantassa kappasatasahassādhikāni cattāri asaṅkhyeyyāni vītivattāni, atha me imasmiṃ pallaṅke nisinnena diyaḍḍhakilesasahassaṃ khepetvā ayaṃ dhammo paṭividdho’ti paṭividdhadhammaṃ paccavekkhanto sattāhaṃ ekapallaṅkena nisīdi. Tato tamhā pallaṅkā vuṭṭhāya ‘imasmiṃ vata me pallaṅke sabbaññutaññāṇaṃ paṭividdha’nti animisehi cakkhūhi sattāhaṃ pallaṅkaṃ olokento aṭṭhāsi. Tato devatānaṃ ‘ajjāpi nūna siddhatthassa <pageBreak edition="P" number="0.0013" /> kattabbakiccaṃ atthi, pallaṅkasmiñhi ālayaṃ na vijahatī’ti parivitakko udapādi.</paragraph>
    <paragraph line="112">Satthā devatānaṃ vitakkaṃ ñatvā tāvadeva tāsaṃ vitakkavūpasamanatthaṃ vehāsaṃ abbhuggantvā yamakapāṭihāriyaṃ dassesi. Mahābodhipallaṅkasmiñhi katapāṭihāriyañca, ñātisamāgame katapāṭihāriyañca, pāṭiyaputtasamāgame katapāṭihāriyañca, sabbaṃ kaṇḍambarukkhamūle katayamakapāṭihāriyasadisameva ahosi. Evaṃ yamakapāṭihāriyaṃ katvā pallaṅkassa ṭhitaṭṭhānassa ca antare ākāsato oruyha sattāhaṃ caṅkami. Imesu ca ekavīsatiyā divasesu ekadivasepi satthu sarīrato rasmiyo na nikkhantā.</paragraph>
    <paragraph line="113">Catutthe pana sattāhe pacchimuttarāya disāya ratanaghare nisīdi – ratanagharaṃ nāma neva sattaratanamayaṃ gehaṃ. Sattannaṃ pana pakaraṇānaṃ sammasitaṭṭhānaṃ <pageBreak edition="M" number="0.0014" /> ratanagharanti veditabbaṃ – tattha dhammasaṅgaṇiṃ sammasantassāpi sarīrato rasmiyo na nikkhantā. Vibhaṅgappakaraṇaṃ dhātukathaṃ puggalapaññattiṃ kathāvatthuppakaraṇaṃ yamakappakaraṇaṃ sammasantassāpi sarīrato rasmiyo na nikkhantā. Yadā pana mahāpakaraṇaṃ oruyha ‘‘hetupaccayo ārammaṇapaccayo…pe… avigatapaccayo’’ti sammasanaṃ ārabhi, athassa catuvīsatisamantapaṭṭhānaṃ sammasantassa ekantato sabbaññutaññāṇaṃ mahāpakaraṇeyeva okāsaṃ labhi. Yathā hi timirapiṅgalamahāmaccho caturāsītiyojanasahassagambhīre <pageBreak edition="V" number="0.0015" /> mahāsamuddeyeva okāsaṃ labhati, evameva sabbaññutaññāṇaṃ ekantato mahāpakaraṇeyeva okāsaṃ labhi.</paragraph>
    <paragraph line="114">Satthu evaṃ laddhokāsena sabbaññutaññāṇena yathāsukhaṃ saṇhasukhumadhammaṃ sammasantassa sarīrato nīlapītalohitodātamañjiṭṭhapabhassaravasena chabbaṇṇarasmiyo nikkhamiṃsu. Kesamassūhi ceva akkhīnañca nīlaṭṭhānehi <bold>nīlarasmiyo</bold> nikkhamiṃsu, yāsaṃ vasena gaganatalaṃ añjanacuṇṇasamokiṇṇaṃ viya umāpupphanīluppaladalasañchannaṃ viya vītipatantamaṇitālavaṇṭaṃ viya sampasāritamecakapaṭaṃ viya ca ahosi.</paragraph>
    <paragraph line="115">Chavito ceva akkhīnañca pītaṭṭhānehi <bold>pītarasmiyo</bold><pageBreak edition="P" number="0.0014" /> nikkhamiṃsu; yāsaṃ vasena disābhāgā suvaṇṇarasadhārābhisiñcamānā viya suvaṇṇapaṭapasāritā viya kuṅkumacuṇṇakaṇikārapupphasamparikiṇṇā viya ca virociṃsu.</paragraph>
    <paragraph line="116">Maṃsalohitehi ceva akkhīnañca rattaṭṭhānehi <bold>lohitarasmiyo</bold> nikkhamiṃsu yāsaṃ vasena disābhāgā cīnapiṭṭhacuṇṇarañjitā viya supakkalākhārasasiñcamānā viya rattakambalaparikkhittā viya jayasumanapāribhaddakabandhujīvakakusumasamparikiṇṇā viya ca virociṃsu.</paragraph>
    <paragraph line="117">Aṭṭhīhi ceva dantehi ca akkhīnañca setaṭṭhānehi <bold>odātarasmiyo</bold> nikkhamiṃsu; yāsaṃ vasena disābhāgā rajataghaṭehi āsiñcamānakhīradhārāsamparikiṇṇā viya sampasāritarajatapaṭṭavitānā viya, vītipatantarajatatālavaṇṭā viya, kundakumudasinduvārasumanamallikādikusumasañchannā viya ca virociṃsu.</paragraph>
    <paragraph line="118"><bold>Mañjiṭṭhapabhassarā</bold><pageBreak edition="M" number="0.0015" /> pana tamhā tamhā sarīrappadesā nikkhamiṃsu. Iti tā chabbaṇṇarasmiyo nikkhamitvā ghanamahāpathaviṃ gaṇhiṃsu.</paragraph>
    <paragraph line="119">Catunahutādhikadviyojanasatasahassabahalā mahāpathavī niddhantasuvaṇṇapiṇḍi viya ahosi. Atha mahāpathaviṃ bhinditvā heṭṭhā udakaṃ gaṇhiṃsu. Pathavisandhārakaṃ aṭṭhanahutādhikacatuyojanasatasahassabahalaṃ udakaṃ suvaṇṇakalasehi āsiñcamānavilīnasuvaṇṇaṃ viya ahosi. Udakaṃ vinivijjhitvā <pageBreak edition="V" number="0.0016" /> vātaṃ aggahesuṃ. Chanahutādhikanavayojanasatasahassabahalo vāto samussitasuvaṇṇakkhandho viya ahosi. Vātaṃ vinivijjhitvā heṭṭhā ajaṭākāsaṃ pakkhandiṃsu.</paragraph>
    <paragraph line="120">Uparibhāgena uggantvāpi cātumahārājike gaṇhiṃsu. Te vinivijjhitvā tāvatiṃse tato yāme tato tusite tato nimmānaratī tato paranimmitavasavattī tato nava brahmaloke tato vehapphale tato pañca suddhāvāse vinivijjhitvā cattāro āruppe gaṇhiṃsu. Cattāro ca āruppe vinivijjhitvā ajaṭākāsaṃ pakkhandiṃsu.</paragraph>
    <paragraph line="121">Tiriyabhāgehi anantā lokadhātuyo pakkhandiṃsu. Ettakesu ṭhānesu candamhi candappabhā natthi, sūriye sūriyappabhā natthi, tārakarūpesu tārakarūpappabhā natthi, devatānaṃ uyyānavimānakapparukkhesu ceva sarīresu ca ābharaṇesu cāti sabbattha pabhā natthi. Tisahassimahāsahassilokadhātuyā ālokapharaṇasamattho mahābrahmāpi sūriyuggamane <pageBreak edition="P" number="0.0015" /> khajjopanako viya ahosi. Candasūriyatārakarūpadevatuyyānavimānakapparukkhānaṃ paricchedamattakameva paññāyittha. Ettakaṃ ṭhānaṃ buddharasmīhiyeva ajjhotthaṭaṃ ahosi. Ayañca neva buddhānaṃ adhiṭṭhāniddhi, na bhāvanāmayiddhi. Saṇhasukhumadhammaṃ pana sammasato lokanāthassa lohitaṃ pasīdi, vatthurūpaṃ pasīdi, chavivaṇṇo pasīdi. Cittasamuṭṭhānā vaṇṇadhātu samantā asītihatthamatte padese niccalāva aṭṭhāsi. Iminā nīhārena sattāhaṃ sammasi.</paragraph>
    <paragraph line="122">Satta rattindivāni sammasitadhammo kittako ahosīti? Ananto aparimāṇo ahosi. Ayaṃ tāva manasādesanā nāma. Satthā pana evaṃ sattāhaṃ manasā cintitadhammaṃ vacībhedaṃ katvā desento vassasatenapi <pageBreak edition="M" number="0.0016" /> vassasahassenapi vassasatasahassenapi matthakaṃ pāpetvā desetuṃ na sakkotīti na vattabbaṃ. Aparabhāgepi hi tathāgato tāvatiṃsabhavane pāricchattakamūle paṇḍukambalasilāyaṃ dasasahassacakkavāḷadevatānaṃ majjhe nisinno mātaraṃ kāyasakkhiṃ katvā kusalā dhammā, akusalā dhammā, abyākatā dhammāti dhammaṃ desento satabhāgena sahassabhāgena satasahassabhāgena dhammantarā dhammantaraṃ saṅkamitvā saṅkamitvāva desesi. Tayo māse nirantaraṃ pavattitadesanā vegena pavattā ākāsagaṅgā viya adhomukhaṭhapitaudakaghaṭā nikkhantaudakadhārā viya ca hutvā anantā aparimāṇā ahosi.</paragraph>
    <paragraph line="123">Buddhānañhi <pageBreak edition="V" number="0.0017" /> bhattānumodanakālepi thokaṃ vaḍḍhetvā anumodentānaṃ desanā dīghamajjhimanikāyappamāṇā hoti. Pacchābhattaṃ pana sampattaparisāya dhammaṃ desentānaṃ desanā saṃyuttaaṅguttarikadvemahānikāyappamāṇāva hoti. Kasmā? Buddhānañhi bhavaṅgaparivāso lahuko dantāvaraṇaṃ suphusitaṃ mukhādānaṃ siliṭṭhaṃ jivhā mudukā saro madhuro vacanaṃ lahuparivattaṃ. Tasmā taṃ muhuttaṃ desitadhammopi ettako hoti. Temāsaṃ desitadhammo pana ananto aparimāṇoyeva.</paragraph>
    <paragraph line="124"><bold>Ānandatthero</bold> hi bahussuto tipiṭakadharo pañcadasa gāthāsahassāni saṭṭhi padasahassāni latāpupphāni ākaḍḍhanto viya ṭhitapadeneva ṭhatvā gaṇhāti vā vāceti vā deseti vā. Ettako therassa eko uddesamaggo nāma hoti. Therassa hi anupadaṃ uddesaṃ dadamāno añño dātuṃ na sakkoti, na sampāpuṇāti. Sammāsambuddhova sampāpuṇeyya. Evaṃ adhimattasatimā adhimattagatimā adhimattadhitimā <pageBreak edition="P" number="0.0016" /> sāvako satthārā temāsaṃ iminā nīhārena desitadesanaṃ vassasataṃ vassasahassaṃ uggaṇhantopi matthakaṃ pāpetuṃ na sakkoti.</paragraph>
    <paragraph line="125">Evaṃ temāsaṃ nirantaraṃ desentassa pana tathāgatassa kabaḷīkārāhārappaṭibaddhaṃ upādinnakasarīraṃ kathaṃ yāpesīti? Paṭijagganeneva. Buddhānañhi so so kālo suvavatthito suparicchinno supaccakkho. Tasmā bhagavā dhammaṃ desentova manussaloke kālaṃ oloketi. So bhikkhācāravelaṃ <pageBreak edition="M" number="0.0017" /> sallakkhetvā nimmitabuddhaṃ māpetvā ‘imassa cīvaraggahaṇaṃ pattaggahaṇaṃ sarakutti ākappo ca evarūpo nāma hotu, ettakaṃ nāma dhammaṃ desetū’ti adhiṭṭhāya pattacīvaramādāya anotattadahaṃ gacchati. Devatā nāgalatādantakaṭṭhaṃ denti. Taṃ khāditvā anotattadahe sarīraṃ paṭijaggitvā manosilātale ṭhito surattadupaṭṭaṃ nivāsetvā cīvaraṃ pārupitvā cātumahārājadattiyaṃ selamayaṃ pattaṃ ādāya uttarakuruṃ gacchati. Tato piṇḍapātaṃ āharitvā anotattadahatīre nisinno taṃ paribhuñjitvā divāvihārāya candanavanaṃ gacchati.</paragraph>
    <paragraph line="126"><bold>Dhammasenāpatisāriputtattheropi</bold> tattha gantvā sammāsambuddhassa vattaṃ katvā ekamantaṃ nisīdati. Athassa satthā nayaṃ deti. ‘Sāriputta, ettako dhammo mayā desito’ti ācikkhati. Evaṃ sammāsambuddhe nayaṃ dente paṭisambhidāppattassa aggasāvakassa velante ṭhatvā hatthaṃ pasāretvā dassitasamuddasadisaṃ nayadānaṃ hoti. Therassāpi nayasatena nayasahassena nayasatasahassena bhagavatā desitadhammo upaṭṭhātiyeva.</paragraph>
    <paragraph line="127">Satthā <pageBreak edition="V" number="0.0018" /> divāvihāraṃ nisīditvā dhammaṃ desetuṃ kāya velāya gacchatīti? Sāvatthivāsīnaṃ kulaputtānaṃ sampattānaṃ dhammadesanavelā nāma atthi, tāya velāya gacchati. Dhammaṃ desetvā gacchantaṃ vā āgacchantaṃ vā ke jānanti ke na jānantīti? Mahesakkhā devatā jānanti, appesakkhā devatā na jānanti. Kasmā na jānantīti? Sammāsambuddhassa vā nimmitabuddhassa vā rasmiādīsu nānattābhāvā. Ubhinnampi hi tesaṃ rasmīsu vā saresu vā vacanesu vā nānattaṃ natthi.</paragraph>
    <paragraph line="128"><bold>Sāriputtattheropi</bold> satthārā desitaṃ desitaṃ dhammaṃ āharitvā attano saddhivihārikānaṃ pañcannaṃ bhikkhusatānaṃ desesi. Tesaṃ ayaṃ pubbayogo – te <pageBreak edition="P" number="0.0017" /> kira kassapadasabalassa kāle khuddakavagguliyoniyaṃ nibbattā pabbhāre olambantā dvinnaṃ ābhidhammikabhikkhūnaṃ abhidhammaṃ sajjhāyantānaṃ sare nimittaṃ gahetvā kaṇhapakkhasukkapakkhe ajānitvāpi sare nimittaggāhamattakeneva kālaṃ katvā devaloke nibbattiṃsu. Ekaṃ buddhantaraṃ devaloke vasitvā tasmiṃ kāle manussaloke nibbattā yamakapāṭihāriye pasīditvā therassa santike pabbajiṃsu. Thero satthārā desitaṃ desitaṃ dhammaṃ āharitvā tesaṃ desesi. Sammāsambuddhassa abhidhammadesanāpariyosānañca <pageBreak edition="M" number="0.0018" /> tesaṃ bhikkhūnaṃ sattappakaraṇauggahaṇañca ekappahāreneva ahosi.</paragraph>
    <paragraph line="129">Abhidhamme vācanāmaggo nāma <bold>sāriputtattherappabhavo</bold>. Mahāpakaraṇe gaṇanacāropi thereneva ṭhapito. Thero hi iminā nīhārena dhammantaraṃ amakkhetvāva sukhaṃ gahetuṃ dhāretuṃ pariyāpuṇituṃ vācetuñca pahotīti gaṇanacāraṃ ṭhapesi. Evaṃ sante therova paṭhamataraṃ ābhidhammiko hotīti? Na hoti. Sammāsambuddhova paṭhamataraṃ ābhidhammiko. So hi naṃ mahābodhipallaṅke nisīditvā paṭivijjhi. Buddho hutvā ca pana sattāhaṃ ekapallaṅkena nisinno udānaṃ udānesi –</paragraph>
    <gatha1 line="130">‘‘Yadā have pātubhavanti dhammā,</gatha1>
    <gatha2 line="131">Ātāpino jhāyato brāhmaṇassa;</gatha2>
    <gatha3 line="132">Athassa kaṅkhā vapayanti sabbā,</gatha3>
    <gathalast line="133">Yato <pageBreak edition="V" number="0.0019" /> pajānāti sahetudhammaṃ.</gathalast>
    <gatha1 line="134">‘‘Yadā have pātubhavanti dhammā,</gatha1>
    <gatha2 line="135">Ātāpino jhāyato brāhmaṇassa;</gatha2>
    <gatha3 line="136">Athassa kaṅkhā vapayanti sabbā,</gatha3>
    <gathalast line="137">Yato khayaṃ paccayānaṃ avedi.</gathalast>
    <gatha1 line="138">‘‘Yadā have pātubhavanti dhammā,</gatha1>
    <gatha2 line="139">Ātāpino jhāyato brāhmaṇassa;</gatha2>
    <gatha3 line="140">Vidhūpayaṃ tiṭṭhati mārasenaṃ,</gatha3>
    <gathalast line="141">Sūriyova obhāsayamantalikkha’’nti. (mahāva. 1-3; udā. 1-3);</gathalast>
    <paragraph line="142">Idaṃ <bold>paṭhamabuddhavacanaṃ</bold> nāma. Dhammapadabhāṇakā <pageBreak edition="P" number="0.0018" /> pana –</paragraph>
    <gatha1 line="143">‘‘Anekajātisaṃsāraṃ, sandhāvissaṃ anibbisaṃ;</gatha1>
    <gathalast line="144">Gahakāraṃ gavesanto, dukkhā jāti punappunaṃ.</gathalast>
    <gatha1 line="145">‘‘Gahakāraka diṭṭhosi, puna gehaṃ na kāhasi;</gatha1>
    <gatha2 line="146">Sabbā te phāsukā bhaggā, gahakūṭaṃ visaṅkhataṃ;</gatha2>
    <gathalast line="147">Visaṅkhāragataṃ cittaṃ, taṇhānaṃ khayamajjhagā’’ti. (dha. pa. 153-154);</gathalast>
    <paragraph line="148">Idaṃ <bold>paṭhamabuddhavacanaṃ</bold> nāmāti vadanti.</paragraph>
    <paragraph line="149">Yamakasālānamantare <pageBreak edition="M" number="0.0019" /> nipannena parinibbānasamaye ‘‘handa dāni, bhikkhave, āmantayāmi vo, vayadhammā saṅkhārā, appamādena sampādethā’’ti (dī. ni. 2.218) vuttavacanaṃ <bold>pacchimabuddhavacanaṃ</bold> nāma.</paragraph>
    <paragraph line="150">Ubhinnamantare pañcacattālīsa vassāni pupphadāmaṃ ganthentena viya, ratanāvaliṃ āvunantena viya, ca kathito amatappakāsano saddhammo <bold>majjhimabuddhavacanaṃ</bold> nāma.</paragraph>
    <paragraph line="151">Taṃ <pageBreak edition="V" number="0.0020" /> sabbampi saṅgayhamānaṃ piṭakato <bold>tīṇi piṭakāni</bold> honti, nikāyato <bold>pañca nikāyā,</bold> aṅgato <bold>navaṅgāni,</bold> dhammakkhandhato <bold>caturāsītidhammakkhandhasahassāni</bold>. Kathaṃ? Sabbampi hetaṃ piṭakato vinayapiṭakaṃ suttantapiṭakaṃ abhidhammapiṭakanti tippabhedameva hoti. Tattha ubhayāni pātimokkhāni dve vibhaṅgā dvāvīsati khandhakā soḷasa parivārāti idaṃ <bold>vinayapiṭakaṃ</bold> nāma. Brahmajālādicatuttiṃsasuttasaṅgaho dīghanikāyo. Mūlapariyāyasuttādidiyaḍḍhasatadvesuttasaṅgaho majjhimanikāyo. Oghataraṇasuttādisattasuttasahassasattasatadvāsaṭṭhisuttasaṅgaho saṃyuttanikāyo. Cittapariyādānasuttādinavasuttasahassapañcasatasattapaññāsasuttasaṅgaho aṅguttaranikāyo. Khuddakapāṭhadhammapadaudānaitivuttakasuttanipātavimānavatthupetavatthutheragāthātherīgāthājātakaniddesapaṭisambhidāapadānabuddhavaṃsacariyāpiṭakavasena pannarasappabhedo khuddakanikāyoti idaṃ <bold>suttantapiṭakaṃ</bold> nāma. Dhammasaṅgaṇīādīni satta pakaraṇāni <bold>abhidhammapiṭakaṃ</bold> nāma. Tattha <pageBreak edition="P" number="0.0019" /> –</paragraph>
    <gatha1 line="152">Vividhavisesanayattā, vinayanato ceva kāyavācānaṃ;</gatha1>
    <gathalast line="153">Vinayatthavidūhi ayaṃ, vinayo vinayoti akkhāto.</gathalast>
    <paragraph line="154">Vividhā hi ettha pañcavidhapātimokkhuddesapārājikādisattaāpattikkhandhamātikāvibhaṅgādippabhedā nayā visesabhūtā ca daḷhīkammasithilakaraṇappayojanā anupaññattinayā. Kāyikavācasikaajjhācāranisedhanato cesa kāyaṃ vācañca vineti. Tasmā vividhanayattā visesanayattā kāyavācānañca vinayanato ayaṃ vinayo vinayoti akkhāto. Tenetametassa vacanatthakosallatthaṃ vuttaṃ –</paragraph>
    <gatha1 line="155">‘‘Vividhavisesanayattā <pageBreak edition="M" number="0.0020" />, vinayanato ceva kāyavācānaṃ;</gatha1>
    <gathalast line="156">Vinayatthavidūhi ayaṃ, vinayo vinayoti akkhāto’’ti.</gathalast>
    <paragraph line="157">Itaraṃ pana –</paragraph>
    <gatha1 line="158">Atthānaṃ sūcanato, suvuttato savanatotha sūdanato;</gatha1>
    <gathalast line="159">Suttāṇā suttasabhāgato ca ‘sutta’nti akkhātaṃ.</gathalast>
    <paragraph line="160">Tañhi <pageBreak edition="V" number="0.0021" /> attatthaparatthādibhede atthe sūceti. Suvuttā cettha atthā veneyyajjhāsayānulomena vuttattā. Savati cetaṃ atthe, sassamiva phalaṃ, pasavatīti vuttaṃ hoti. Sūdati cetaṃ, dhenu viya khīraṃ, paggharatīti vuttaṃ hoti. Suṭṭhu ca ne tāyati rakkhatīti vuttaṃ hoti. Suttasabhāgañcetaṃ. Yathā hi tacchakānaṃ suttaṃ pamāṇaṃ hoti evametampi viññūnaṃ. Yathā ca suttena saṅgahitāni pupphāni na vikiriyanti na viddhaṃsiyanti evametena saṅgahitā atthā. Tenetametassa vacanatthakosallatthaṃ vuttaṃ –</paragraph>
    <gatha1 line="161">‘‘Atthānaṃ sūcanato, suvuttato savanatotha sūdanato;</gatha1>
    <gathalast line="162">Suttāṇā suttasabhāgato ca suttanti akkhāta’’nti.</gathalast>
    <paragraph line="163">Abhidhammassa vacanattho vuttoyeva. Aparo nayo –</paragraph>
    <gatha1 line="164">Yaṃ ettha vuḍḍhimanto, salakkhaṇā pūjitā paricchinnā;</gatha1>
    <gathalast line="165">Vuttādhikā ca dhammā, abhidhammo tena akkhāto.</gathalast>
    <paragraph line="166">Ayañhi <pageBreak edition="P" number="0.0020" /> abhisaddo vuḍḍhilakkhaṇapūjitaparicchinnādhikesu dissati. Tathā hesa ‘‘bāḷhā me dukkhā vedanā abhikkamanti, no paṭikkamantī’’tiādīsu (ma. ni. 3.384; saṃ. ni. 5.195) vuḍḍhiyaṃ āgato. ‘‘Yā tā rattiyo abhiññātā abhilakkhitā’’tiādīsu (ma. ni. 1.49) lakkhaṇe. ‘‘Rājābhirājā manujindo’’tiādīsu (ma. ni. 2.399; su. ni. 558) pūjite. ‘‘Paṭibalo vinetuṃ abhidhamme abhivinaye’’tiādīsu (mahāva. 85) paricchinne; aññamaññasaṅkaravirahite dhamme ca vinaye cāti vuttaṃ hoti. ‘‘Abhikkantena vaṇṇenā’’tiādīsu (vi. va. 75) adhike.</paragraph>
    <paragraph line="167">Ettha <pageBreak edition="M" number="0.0021" /> ca ‘‘rūpūpapattiyā maggaṃ bhāveti mettāsahagatena cetasā ekaṃ disaṃ pharitvā viharatī’’tiādinā (dha. sa. 163 ādayo) nayena vuḍḍhimantopi dhammā vuttā. ‘‘Rūpārammaṇaṃ vā saddārammaṇaṃ vā’’tiādinā (dha. sa. 1) nayena ārammaṇādīhi lakkhaṇīyattā salakkhaṇāpi. ‘‘Sekkhā dhammā, asekkhā dhammā, lokuttarā dhammā’’tiādinā (dha. sa. tikamātikā 11; dukamātikā 12) nayena pūjitāpi; pūjārahāti adhippāyo. ‘‘Phasso <pageBreak edition="V" number="0.0022" /> hoti, vedanā hotī’’tiādinā (dha. sa. 1) nayena sabhāvaparicchinnattā paricchinnāpi. ‘‘Mahaggatā dhammā, appamāṇā dhammā, anuttarā dhammā’’tiādinā (dha. sa. tikamātikā 12; dukamātikā 99) nayena adhikāpi dhammā vuttā. Tenetametassa vacanatthakosallatthaṃ vuttaṃ –</paragraph>
    <gatha1 line="168">‘‘Yaṃ ettha vuḍḍhimanto, salakkhaṇā pūjitā paricchinnā;</gatha1>
    <gathalast line="169">Vuttādhikā ca dhammā, abhidhammo tena akkhāto’’ti.</gathalast>
    <paragraph line="170">Yaṃ panettha avisiṭṭhaṃ, taṃ –</paragraph>
    <gatha1 line="171">Piṭakaṃ piṭakatthavidū, pariyattibbhājanatthato āhu;</gatha1>
    <gathalast line="172">Tena samodhānetvā, tayopi vinayādayo ñeyyā.</gathalast>
    <paragraph line="173">Pariyattipi hi ‘‘mā piṭakasampadānenā’’tiādīsu (a. ni. 3.66) piṭakanti vuccati. ‘‘Atha puriso āgaccheyya kudālapiṭakaṃādāyā’’tiādīsu (ma. ni. 1.228; a. ni. 3.70) yaṃkiñci bhājanampi. Tasmā piṭakaṃ piṭakatthavidū pariyattibhājanatthato āhu.</paragraph>
    <paragraph line="174">Idāni <bold>tena samodhānetvā tayopi vinayādayo ñeyyā</bold>ti. Tena evaṃ duvidhatthena piṭakasaddena saha samāsaṃ katvā vinayo ca so piṭakañca pariyattibhāvato, tassa tassa atthassa bhājanato cāti vinayapiṭakaṃ. Yathāvutteneva nayena suttantañca taṃ piṭakañcāti suttantapiṭakaṃ. Abhidhammo <pageBreak edition="P" number="0.0021" /> ca so piṭakañcāti abhidhammapiṭakanti evamete tayopi vinayādayo ñeyyā.</paragraph>
    <paragraph line="175">Evaṃ ñatvā ca punapi tesveva piṭakesu nānappakārakosallatthaṃ –</paragraph>
    <gatha1 line="176">Desanāsāsanakathābhedaṃ tesu yathārahaṃ;</gatha1>
    <gatha2 line="177">Sikkhāpahānagambhīrabhāvañca paridīpaye.</gatha2>
    <gatha3 line="178">Pariyattibhedaṃ <pageBreak edition="V" number="0.0023" /> sampattiṃ, vipattiñcāpi yaṃ yahiṃ;</gatha3>
    <gathalast line="179">Pāpuṇāti yathā bhikkhu, tampi sabbaṃ vibhāvaye.</gathalast>
    <paragraph line="180">Tatrāyaṃ <pageBreak edition="M" number="0.0022" /> paridīpanā vibhāvanā ca – etāni hi tīṇi piṭakāni yathākkamaṃ āṇāvohāraparamatthadesanā, yathāparādhayathānulomayathādhammasāsanāni, saṃvarāsaṃvaradiṭṭhiviniveṭhananāmarūpaparicchedakathāti ca vuccanti.</paragraph>
    <paragraph line="181">Ettha hi vinayapiṭakaṃ āṇārahena bhagavatā āṇābāhullato desitattā <bold>āṇādesanā;</bold> suttantapiṭakaṃ vohārakusalena bhagavatā vohārabāhullato desitattā <bold>vohāradesanā;</bold> abhidhammapiṭakaṃ paramatthakusalena bhagavatā paramatthabāhullato desitattā <bold>paramatthadesanā</bold>ti vuccati.</paragraph>
    <paragraph line="182">Tathā paṭhamaṃ ye te pacurāparādhā sattā te yathāparādhaṃ ettha sāsitāti <bold>yathāparādhasāsanaṃ;</bold> dutiyaṃ anekajjhāsayānusayacariyādhimuttikā sattā yathānulomaṃ ettha sāsitāti <bold>yathānulomasāsanaṃ;</bold> tatiyaṃ dhammapuñjamatte ‘ahaṃ mamā’ti saññino sattā yathādhammaṃ ettha sāsitāti <bold>yathādhammasāsana</bold>nti vuccati.</paragraph>
    <paragraph line="183">Tathā paṭhamaṃ ajjhācārapaṭipakkhabhūto saṃvarāsaṃvaro ettha kathitoti <bold>saṃvarāsaṃvarakathā;</bold> saṃvarāsaṃvaroti khuddako ceva mahanto ca saṃvarāsaṃvaro, kammākammaṃ viya ca phalāphalaṃ viya ca; dutiyaṃ dvāsaṭṭhidiṭṭhipaṭipakkhabhūtā diṭṭhiviniveṭhanā ettha kathitāti <bold>diṭṭhiviniveṭhanakathā;</bold> tatiyaṃ rāgādipaṭipakkhabhūto nāmarūpaparicchedo ettha kathitoti <bold>nāmarūpaparicchedakathā</bold>ti vuccati.</paragraph>
    <paragraph line="184">Tīsupi cetesu tisso sikkhā tīṇi pahānāni catubbidho ca gambhīrabhāvo veditabbo. Tathā hi vinayapiṭake visesena <bold>adhisīlasikkhā</bold> vuttā, suttantapiṭake <bold>adhicittasikkhā,</bold> abhidhammapiṭake <bold>adhipaññāsikkhā</bold>.</paragraph>
    <paragraph line="185">Vinayapiṭake ca <bold>vītikkamappahānaṃ</bold><pageBreak edition="P" number="0.0022" />, kilesānaṃ vītikkamapaṭipakkhattā sīlassa; suttantapiṭake <bold>pariyuṭṭhānappahānaṃ,</bold> pariyuṭṭhānapaṭipakkhattā samādhissa; abhidhammapiṭake <bold>anusayappahānaṃ,</bold> anusayapaṭipakkhattā paññāya.</paragraph>
    <paragraph line="186">Paṭhame <pageBreak edition="M" number="0.0023" /><pageBreak edition="V" number="0.0024" /> ca <bold>tadaṅgappahānaṃ</bold> kilesānaṃ, itaresu <bold>vikkhambhanasamucchedappahānāni</bold>. Paṭhame ca <bold>duccaritasaṃkilesassa</bold> pahānaṃ, itaresu <bold>taṇhādiṭṭhisaṃkilesānaṃ</bold> pahānaṃ.</paragraph>
    <paragraph line="187">Ekamekasmiñcettha catubbidhopi dhammatthadesanāpaṭivedhagambhīrabhāvo veditabbo – tattha <bold>dhammo</bold>ti tanti. <bold>Attho</bold>ti tassāyevattho. <bold>Desanā</bold>ti tassā manasā vavatthāpitāya tantiyā desanā. <bold>Paṭivedho</bold>ti tantiyā tantiatthassa ca yathābhūtāvabodho. Tīsupi cetesu ete dhammatthadesanāpaṭivedhā. Yasmā sasādīhi viya mahāsamuddo mandabuddhīhi dukkhogāhā alabbhaneyyapatiṭṭhā ca tasmā gambhīrā. Evaṃ ekamekasmiṃ ettha catubbidhopi gambhīrabhāvo veditabbo.</paragraph>
    <paragraph line="188">Aparo nayo – <bold>dhammo</bold>ti hetu. Vuttañhetaṃ – ‘‘hetumhi ñāṇaṃ dhammapaṭisambhidā’’ti (vibha. 720). <bold>Attho</bold>ti hetuphalaṃ. Vuttañhetaṃ – ‘‘hetuphale ñāṇaṃ atthapaṭisambhidā’’ti (vibha. 720). <bold>Desanā</bold>ti paññatti, yathādhammaṃ dhammābhilāpoti adhippāyo; anulomapaṭilomasaṅkhepavitthārādivasena vā kathanaṃ. <bold>Paṭivedho</bold>ti abhisamayo. So ca lokiyalokuttaro. Visayato ca asammohato ca; atthānurūpaṃ dhammesu, dhammānurūpaṃ atthesu, paññattipathānurūpaṃ paññattīsu avabodho. Tesaṃ tesaṃ vā tattha tattha vuttadhammānaṃ paṭivijjhitabbo salakkhaṇasaṅkhāto aviparītasabhāvo.</paragraph>
    <paragraph line="189">Idāni yasmā etesu piṭakesu yaṃ yaṃ dhammajātaṃ vā atthajātaṃ vā yā cāyaṃ yathā yathā ñāpetabbo attho sotūnaṃ ñāṇassa abhimukho hoti tathā tathā tadatthajotikā desanā, yo cettha aviparītāvabodhasaṅkhāto paṭivedho tesaṃ tesaṃ vā dhammānaṃ paṭivijjhitabbo salakkhaṇasaṅkhāto aviparītasabhāvo – sabbampetaṃ anupacitakusalasambhārehi duppaññehi, sasādīhi viya mahāsamuddo, dukkhogāhaṃ alabbhaneyyapatiṭṭhañca, tasmā gambhīraṃ. Evampi ekamekasmiṃ ettha catubbidhopi gambhīrabhāvo veditabbo. Ettāvatā ca –</paragraph>
    <gatha1 line="190">Desanāsāsanakathābhedaṃ <pageBreak edition="P" number="0.0023" /> tesu yathārahaṃ;</gatha1>
    <gathalast line="191">Sikkhāpahānagambhīrabhāvañca paridīpayeti –</gathalast>
    <paragraph line="192">Ayaṃ gāthā vuttatthā hoti.</paragraph>
    <gatha1 line="193">Pariyattibhedaṃ <pageBreak edition="M" number="0.0024" /><pageBreak edition="V" number="0.0025" /> sampattiṃ, vipattiñcāpi yaṃ yahiṃ;</gatha1>
    <gathalast line="194">Pāpuṇāti yathā bhikkhu, tampi sabbaṃ vibhāvayeti.</gathalast>
    <paragraph line="195">Ettha pana tīsu piṭakesu tividho pariyattibhedo daṭṭhabbo. Tisso hi pariyattiyo – alagaddūpamā nissaraṇatthā bhaṇḍāgārikapariyattīti.</paragraph>
    <paragraph line="196">Tattha yā duggahitā upārambhādihetu pariyāpuṭā ayaṃ <bold>alagaddūpamā</bold>. Yaṃ sandhāya vuttaṃ – ‘‘seyyathāpi, bhikkhave, puriso alagaddatthiko alagaddagavesī alagaddapariyesanaṃ caramāno, so passeyya mahantaṃ alagaddaṃ, tamenaṃ bhoge vā naṅguṭṭhe vā gaṇheyya, tassa so alagaddo paṭiparivattitvā hatthe vā bāhāya vā aññatarasmiṃ vā aṅgapaccaṅge ḍaṃseyya, so tato nidānaṃ maraṇaṃ vā nigaccheyya maraṇamattaṃ vā dukkhaṃ. Taṃ kissa hetu? Duggahitattā, bhikkhave, alagaddassa. Evameva kho, bhikkhave, idhekacce moghapurisā dhammaṃ pariyāpuṇanti suttaṃ…pe… vedallaṃ, te taṃ dhammaṃ pariyāpuṇitvā tesaṃ dhammānaṃ paññāya atthaṃ na upaparikkhanti, tesaṃ te dhammā paññāya atthaṃ anupaparikkhataṃ na nijjhānaṃ khamanti, te upārambhānisaṃsā ceva dhammaṃ pariyāpuṇanti itivādappamokkhānisaṃsā ca. Yassa catthāya dhammaṃ pariyāpuṇanti tañcassa atthaṃ nānubhonti. Tesaṃ te dhammā duggahitā dīgharattaṃ ahitāya dukkhāya saṃvattanti. Taṃ kissa hetu? Duggahitattā, bhikkhave, dhammāna’’nti (ma. ni. 1.238).</paragraph>
    <paragraph line="197">Yā pana suggahitā sīlakkhandhādipāripūriṃyeva ākaṅkhamānena pariyāpuṭā na upārambhādihetu, ayaṃ nissaraṇatthā. Yaṃ sandhāya vuttaṃ – ‘‘tesaṃ te dhammā suggahitā dīgharattaṃ hitāya sukhāya saṃvattanti. Taṃ kissa hetu? Suggahitattā, bhikkhave, dhammāna’’nti (ma. ni. 1.239).</paragraph>
    <paragraph line="198">Yaṃ pana pariññātakkhandho pahīnakileso bhāvitamaggo paṭividdhākuppo <pageBreak edition="P" number="0.0024" /> sacchikatanirodho khīṇāsavo kevalaṃ paveṇipālanatthāya vaṃsānurakkhaṇatthāya pariyāpuṇāti, ayaṃ <bold>bhaṇḍāgārikapariyattī</bold>ti.</paragraph>
    <paragraph line="199">Vinaye pana suppaṭipanno bhikkhu sīlasampadaṃ nissāya tisso vijjā pāpuṇāti, tāsaṃyeva <pageBreak edition="V" number="0.0026" /> ca tattha pabhedavacanato. Sutte suppaṭipanno samādhisampadaṃ nissāya chaḷabhiññā pāpuṇāti, tāsaṃyeva ca tattha pabhedavacanato. Abhidhamme suppaṭipanno paññāsampadaṃ nissāya catasso paṭisambhidā <pageBreak edition="M" number="0.0025" /> pāpuṇāti tāsañca tattheva pabhedavacanato. Evametesu suppaṭipanno yathākkamena imaṃ vijjāttayachaḷabhiññācatupaṭisambhidāppabhedaṃ sampattiṃ pāpuṇāti.</paragraph>
    <paragraph line="200">Vinaye pana duppaṭipanno anuññātasukhasamphassaattharaṇapāvuraṇādiphassasāmaññato paṭikkhittesu upādinnakaphassādīsu anavajjasaññī hoti. Vuttañhetaṃ – ‘‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā’’ti (pāci. 417; ma. ni. 1.234). Tato dussīlabhāvaṃ pāpuṇāti. Sutte duppaṭipanno ‘‘cattārome, bhikkhave, puggalā santo saṃvijjamānā lokasmi’’ntiādīsu (a. ni. 4.5) adhippāyaṃ ajānanto duggahitaṃ gaṇhāti. Yaṃ sandhāya vuttaṃ – ‘‘attanā duggahitena amhe ceva abbhācikkhati attānañca khanati bahuñca apuññaṃ pasavatī’’ti (pāci. 417; ma. ni. 1.236). Tato micchādiṭṭhitaṃ pāpuṇāti. Abhidhamme duppaṭipanno dhammacintaṃ atidhāvanto acinteyyānipi cinteti, tato cittakkhepaṃ pāpuṇāti. Vuttañhetaṃ – ‘‘cattārimāni, bhikkhave, acinteyyāni, na cintetabbāni, yāni cintento ummādassa vighātassa bhāgī assā’’ti (a. ni. 4.77). Evametesu duppaṭipanno yathākkamena imaṃ dussīlabhāvamicchādiṭṭhitācittakkhepappabhedaṃ vipattiṃ pāpuṇātīti. Ettāvatā ca –</paragraph>
    <gatha1 line="201">Pariyattibhedaṃ sampattiṃ, vipattiñcāpi yaṃ yahiṃ;</gatha1>
    <gathalast line="202">Pāpuṇāti yathā bhikkhu, tampi sabbaṃ vibhāvayeti.</gathalast>
    <paragraph line="203">Ayampi gāthā vuttatthā hoti. Evaṃ nānappakārato piṭakāni ñatvā tesaṃ vasena sabbampetaṃ saṅgayhamānaṃ tīṇi piṭakāni honti.</paragraph>
    <paragraph line="204">Kathaṃ <pageBreak edition="P" number="0.0025" /> nikāyato pañca nikāyāti? Sabbameva hetaṃ dīghanikāyo majjhimanikāyo saṃyuttanikāyo aṅguttaranikāyo khuddakanikāyoti pañcappabhedaṃ hoti. Tattha katamo <bold>dīghanikāyo?</bold> Tivaggasaṅgahāni brahmajālādīni catuttiṃsa suttāni.</paragraph>
    <gatha1 line="205">Catuttiṃseva <pageBreak edition="V" number="0.0027" /> suttantā, tivaggo yassa saṅgaho;</gatha1>
    <gathalast line="206">Esa dīghanikāyoti, paṭhamo anulomiko.</gathalast>
    <paragraph line="207">Kasmā <pageBreak edition="M" number="0.0026" /> panesa dīghanikāyoti vuccati? Dīghappamāṇānaṃ suttānaṃ samūhato nivāsato ca. Samūhanivāsā hi nikāyoti vuccanti. ‘‘Nāhaṃ, bhikkhave, aññaṃ ekanikāyampi samanupassāmi evaṃ cittaṃ yathayidaṃ, bhikkhave, tiracchānagatā pāṇā (saṃ. ni. 3.100), poṇikanikāyo, cikkhallikanikāyo’’ti. Evamādīni cettha sādhakāni sāsanato lokato ca. Evaṃ sesānampi nikāyabhāve vacanattho veditabbo.</paragraph>
    <paragraph line="208">Katamo <bold>majjhimanikāyo</bold>? Majjhimappamāṇāni pañcadasavaggasaṅgahāni mūlapariyāyasuttādīni diyaḍḍhasataṃ dve ca suttāni.</paragraph>
    <gatha1 line="209">Diyaḍḍhasatasuttantā, dve ca suttāni yattha so;</gatha1>
    <gathalast line="210">Nikāyo majjhimo pañca, dasavaggapariggaho.</gathalast>
    <paragraph line="211">Katamo <bold>saṃyuttanikāyo</bold>? Devatāsaṃyuttādivasena ṭhitāni oghataraṇādīni satta suttasahassāni satta suttasatāni ca dvāsaṭṭhi ca suttāni.</paragraph>
    <gatha1 line="212">Satta suttasahassāni, satta suttasatāni ca;</gatha1>
    <gathalast line="213">Dvāsaṭṭhi ceva suttantā, eso saṃyuttasaṅgaho.</gathalast>
    <paragraph line="214">Katamo <bold>aṅguttaranikāyo</bold>? Ekekaaṅgātirekavasena ṭhitāni cittapariyādānādīni nava suttasahassāni pañca suttasatāni sattapaññāsañca suttāni.</paragraph>
    <gatha1 line="215">Nava suttasahassāni, pañca suttasatāni ca;</gatha1>
    <gathalast line="216">Sattapaññāsasuttāni, saṅkhyā aṅguttare ayaṃ.</gathalast>
    <paragraph line="217">Katamo <pageBreak edition="P" number="0.0026" /><bold>khuddakanikāyo</bold>? Sakalaṃ vinayapiṭakaṃ, abhidhammapiṭakaṃ, khuddakapāṭha, dhammapadādayo <pageBreak edition="V" number="0.0028" /> ca pubbe dassitā pañcadasappabhedā; ṭhapetvā cattāro nikāye avasesaṃ buddhavacananti.</paragraph>
    <gatha1 line="218">Ṭhapetvā caturopete, nikāye dīghaādike;</gatha1>
    <gathalast line="219">Tadaññaṃ buddhavacanaṃ, nikāyo khuddako matoti.</gathalast>
    <paragraph line="220">Evaṃ nikāyato pañca nikāyā honti.</paragraph>
    <paragraph line="221">Kathaṃ <pageBreak edition="M" number="0.0027" /><pageBreak edition="V" number="0.0029" /> aṅgavasena navaṅgānīti? Sabbameva hidaṃ ‘suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedalla’nti navappabhedaṃ hoti. Tattha ubhatovibhaṅganiddesakhandhakaparivārā suttanipāte maṅgalasuttaratanasuttanālakasuttatuvaṭṭakasuttāni aññampi ca suttanāmakaṃ tathāgatavacanaṃ <bold>sutta</bold>nti veditabbaṃ. Sabbampi sagāthakaṃ suttaṃ <bold>geyya</bold>nti veditabbaṃ. Visesena saṃyuttanikāye sakalopi sagāthāvaggo. Sakalampi abhidhammapiṭakaṃ, niggāthakaṃ suttaṃ, yañca aññampi aṭṭhahi aṅgehi asaṅgahitaṃ buddhavacanaṃ, taṃ <bold>veyyākaraṇa</bold>nti veditabbaṃ. Dhammapadaṃ theragāthā therīgāthā suttanipāte nosuttanāmikā suddhikagāthā ca <bold>gāthā</bold>ti veditabbā. Somanassañāṇamayikagāthāppaṭisaṃyuttā dvāsīti suttantā <bold>udāna</bold>nti veditabbaṃ. ‘Vuttañhetaṃ bhagavatā’tiādinayappavattā (itivu. 1) dasuttarasatasuttantā <bold>itivuttaka</bold>nti veditabbaṃ. Apaṇṇakajātakādīni paññāsādhikāni pañca jātakasatāni <bold>jātaka</bold>nti veditabbaṃ. ‘‘Cattārome, bhikkhave, acchariyā abbhutā dhammā ānande’’tiādinayapavattā (dī. ni. 2.209; a. ni. 4.129) sabbepi acchariyaabbhutadhammappaṭisaṃyuttā suttantā <bold>abbhutadhamma</bold>nti veditabbaṃ.</paragraph>
    <paragraph line="222">Cūḷavedallamahāvedallasammādiṭṭhisakkapañhasaṅkhārabhājanīyamahāpuṇṇamasuttādayo sabbepi vedañca tuṭṭhiñca laddhā laddhā pucchitasuttantā <bold>vedalla</bold>nti veditabbaṃ. Evametaṃ aṅgato navaṅgāni.</paragraph>
    <paragraph line="223">Kathaṃ dhammakkhandhato caturāsīti dhammakkhandhasahassānīti? Sabbameva hidaṃ buddhavacanaṃ.</paragraph>
    <gatha1 line="224">‘‘Dvāsīti <pageBreak edition="P" number="0.0027" /> buddhato gaṇhiṃ, dve sahassāni bhikkhuto;</gatha1>
    <gathalast line="225">Caturāsīti sahassāni, ye me dhammā pavattino’’ti. (theragā. 1027);</gathalast>
    <paragraph line="226">Evaṃ paridīpitadhammakkhandhavasena caturāsītisahassappabhedaṃ hoti. Tattha ekānusandhikaṃ suttaṃ eko dhammakkhandho. Yaṃ anekānusandhikaṃ tattha anusandhivasena dhammakkhandhagaṇanā. Gāthābandhesu pañhāpucchanaṃ eko dhammakkhandho, vissajjanaṃ eko. Abhidhamme ekamekaṃ tikadukabhājanaṃ ekamekañca cittavārabhājanaṃ eko dhammakkhandho. Vinaye atthi vatthu, atthi mātikā, atthi padabhājanīyaṃ, atthi āpatti, atthi anāpatti, atthi <pageBreak edition="M" number="0.0028" /> antarāpatti, atthi tikacchedo. Tattha ekameko koṭṭhāso ekameko dhammakkhandhoti veditabbo. Evaṃ dhammakkhandhato caturāsīti dhammakkhandhasahassāni.</paragraph>
    <paragraph line="227">Evametaṃ sabbampi buddhavacanaṃ pañcasatikasaṅgītikāle saṅgāyantena mahākassapappamukhena vasīgaṇena ayaṃ dhammo ayaṃ vinayo, idaṃ paṭhamabuddhavacanaṃ, idaṃ majjhimabuddhavacanaṃ, idaṃ pacchimabuddhavacanaṃ, idaṃ vinayapiṭakaṃ, idaṃ suttantapiṭakaṃ, idaṃ abhidhammapiṭakaṃ, ayaṃ dīghanikāyo…pe… ayaṃ khuddakanikāyo, imāni suttādīni navaṅgāni, imāni caturāsīti dhammakkhandhasahassānīti imaṃ pabhedaṃ vavatthapetvāva saṅgītaṃ. Na kevalañca imameva aññampi uddānasaṅgahavaggasaṅgahapeyyālasaṅgahaekanipātadukanipātādinipātasaṅgahasaṃyuttasaṅgaha paṇṇāsasaṅgahādianekavidhaṃ, tīsu piṭakesu sandissamānaṃ saṅgahappabhedaṃ vavatthapetvāva sattahi māsehi saṅgītaṃ.</paragraph>
    <paragraph line="228">Saṅgītipariyosāne cassa idaṃ mahākassapattherena dasabalassa sāsanaṃ pañcavassasahassaparimāṇakālaṃ pavattanasamatthaṃ katanti sañjātappamodā sādhukāraṃ viya dadamānā ayaṃ mahāpathavī udakapariyantaṃ katvā anekappakāraṃ kampi saṅkampi sampakampi sampavedhi. Anekāni ca acchariyāni pāturahesuṃ.</paragraph>
    <paragraph line="229">Evaṃ saṅgīte panettha ayaṃ abhidhammo piṭakato abhidhammapiṭakaṃ, nikāyato khuddakanikāyo, aṅgato <pageBreak edition="P" number="0.0028" /> veyyākaraṇaṃ, dhammakkhandhato katipayāni dhammakkhandhasahassāni honti.</paragraph>
    <paragraph line="230">Taṃ <pageBreak edition="V" number="0.0030" /> dhārayantesu bhikkhūsu pubbe eko bhikkhu sabbasāmayikaparisāya nisīditvā abhidhammato suttaṃ āharitvā dhammaṃ kathento ‘‘rūpakkhandho abyākato, cattāro khandhā siyā kusalā siyā akusalā siyā abyākatā; dasāyatanā abyākatā, dve āyatanā siyā kusalā siyā akusalā siyā abyākatā; soḷasa dhātuyo abyākatā, dve dhātuyo siyā kusalā siyā akusalā siyā abyākatā; samudayasaccaṃ akusalaṃ, maggasaccaṃ kusalaṃ, nirodhasaccaṃ abyākataṃ, dukkhasaccaṃ siyā kusalaṃ siyā akusalaṃ siyā abyākataṃ; dasindriyā abyākatā, domanassindriyaṃ akusalaṃ, anaññātaññassāmītindriyaṃ kusalaṃ, cattāri indriyāni siyā kusalā siyā abyākatā, cha <pageBreak edition="M" number="0.0029" /> indriyāni siyā kusalā siyā akusalā siyā abyākatā’’ti dhammakathaṃ kathesi.</paragraph>
    <paragraph line="231">Tasmiṃ ṭhāne eko bhikkhu nisinno ‘dhammakathika tvaṃ sineruṃ parikkhipanto viya dīghasuttaṃ āharasi, kiṃ suttaṃ nāmeta’nti āha. ‘Abhidhammasuttaṃ nāma, āvuso’ti. ‘Abhidhammasuttaṃ kasmā āharasi? Kiṃ aññaṃ buddhabhāsitaṃ suttaṃ āharituṃ na vaṭṭatī’ti? ‘Abhidhammo kena bhāsito’ti? ‘Na eso buddhabhāsito’ti. ‘Kiṃ pana te, āvuso, vinayapiṭakaṃ uggahita’nti? ‘Na uggahitaṃ, āvuso’ti. ‘Avinayadhāritāya maññe tvaṃ ajānanto evaṃ vadesī’ti. ‘Vinayamattameva, āvuso, uggahita’nti. ‘Tampi te duggahitaṃ, parisapariyante nisīditvā niddāyantena uggahitaṃ bhavissati; tumhādise hi pabbājento vā upasampādento vā sātisāro hoti’. ‘Kiṃ kāraṇā’? Vinayamattassapi duggahitattā; vuttañhetaṃ – ‘‘tattha anāpatti, na vivaṇṇetukāmo iṅgha tāva, āvuso, suttantaṃ vā gāthāyo vā abhidhammaṃ vā pariyāpuṇassu, pacchāpi vinayaṃ pariyāpuṇissasī’’ti (pāci. 442) bhaṇati. ‘‘Suttante okāsaṃ kārāpetvā abhidhammaṃ vā vinayaṃ vā pucchati, abhidhamme okāsaṃ kārāpetvā suttantaṃ vā vinayaṃ vā pucchati, vinaye okāsaṃ kārāpetvā suttantaṃ vā abhidhammaṃ vā pucchatī’’ti (pāci. 1221). ‘Tvaṃ pana ettakampi na jānāsī’ti ettakenapi paravādī niggahito hoti.</paragraph>
    <paragraph line="232">Mahāgosiṅgasuttaṃ pana itopi balavataraṃ. Tatra hi dhammasenāpati <bold>sāriputtatthero</bold> aññamaññaṃ pucchitapañhañca vissajjanañca ārocetuṃ satthu santikaṃ gantvā mahāmoggallānattherassa vissajjanaṃ ārocento ‘‘idhāvuso <pageBreak edition="P" number="0.0029" /> sāriputta, dve bhikkhū abhidhammakathaṃ kathenti <pageBreak edition="V" number="0.0031" />, te aññamaññaṃ pañhaṃ pucchanti, aññamaññassa pañhaṃ puṭṭhā vissajjenti, no ca saṃsādenti, dhammī ca nesaṃ kathāpavattinī hoti, evarūpena kho, āvuso, sāriputta, bhikkhunā gosiṅgasālavanaṃ sobheyyā’’ti (ma. ni. 1.343) āha. Satthā ābhidhammikā nāma mama sāsane paribāhirāti avatvā suvaṇṇāliṅgasadisaṃ gīvaṃ unnāmetvā puṇṇacandasassirīkaṃ mahāmukhaṃ pūretvā brahmaghosaṃ nicchārento ‘‘sādhu sādhu <pageBreak edition="M" number="0.0030" /> sāriputtā’’ti mahāmoggallānattherassa sādhukāraṃ datvā ‘‘yathā taṃ moggallāno ca sammā byākaramāno byākareyya, moggallāno hi sāriputta dhammakathiko’’ti (ma. ni. 1.343) āha. Ābhidhammikabhikkhūyeva kira dhammakathikā nāma, avasesā dhammakathaṃ kathentāpi na dhammakathikā. Kasmā? Te hi dhammakathaṃ kathentā kammantaraṃ vipākantaraṃ rūpārūpaparicchedaṃ dhammantaraṃ āloḷetvā kathenti. Ābhidhammikā pana dhammantaraṃ na āloḷenti. Tasmā ābhidhammiko bhikkhu dhammaṃ kathetu vā mā vā, pucchitakāle pana pañhaṃ kathessatīti. Ayameva ekantadhammakathiko nāma hoti. Idaṃ sandhāya satthā sādhukāraṃ datvā ‘sukathitaṃ moggallānenā’ti āha.</paragraph>
    <paragraph line="233">Abhidhammaṃ paṭibāhento imasmiṃ jinacakke pahāraṃ deti, sabbaññutaññāṇaṃ paṭibāhati, satthu vesārajjaññāṇaṃ paṭinivatteti, sotukāmaṃ parisaṃ visaṃvādeti, ariyamagge āvaraṇaṃ bandhati, aṭṭhārasasu bhedakaravatthūsu ekasmiṃ sandissati ukkhepanīyakammatajjanīyakammāraho hoti. Taṃ taṃ kammaṃ katvā uyyojetabbo ‘gaccha vighāsādo hutvā jīvissasī’ti.</paragraph>
    <paragraph line="234">Athāpi evaṃ vadeyya – ‘‘sace abhidhammo buddhabhāsito, yathā anekesu suttasahassesu ‘ekaṃ samayaṃ bhagavā rājagahe viharatī’tiādinā nayena nidānaṃ sajjitaṃ, evamassāpi nidānaṃ sajjitaṃ bhaveyyā’’ti. So ‘jātakasuttanipātadhammapadādīnaṃ evarūpaṃ nidānaṃ natthi, na cetāni na buddhabhāsitānī’ti paṭikkhipitvā uttaripi evaṃ vattabbo – ‘paṇḍita, abhidhammo nāmesa sabbaññubuddhānaṃyeva visayo, na aññesaṃ visayo. Buddhānañhi okkanti pākaṭā, abhijāti pākaṭā, abhisambodhi pākaṭā, dhammacakkappavattanaṃ pākaṭaṃ. Yamakapāṭihāriyaṃ <pageBreak edition="P" number="0.0030" /> pākaṭaṃ, tidivakkamo pākaṭo, devaloke desitabhāvo pākaṭo, devorohanaṃ pākaṭaṃ. Yathā nāma cakkavattirañño hatthiratanaṃ vā assaratanaṃ vā thenetvā yānake yojetvā vicaraṇaṃ nāma aṭṭhānaṃ akāraṇaṃ; cakkaratanaṃ vā pana thenetvā palālasakaṭe olambitvā vicaraṇaṃ nāma aṭṭhānaṃ akāraṇaṃ; yojanappamāṇaṃ obhāsanasamatthaṃ maṇiratanaṃ vā pana kappāsapacchiyaṃ pakkhipitvā vaḷañjanaṃ <pageBreak edition="M" number="0.0031" /><pageBreak edition="V" number="0.0032" /> nāma aṭṭhānaṃ akāraṇaṃ. Kasmā? Rājārahabhaṇḍatāya; evameva abhidhammo nāma na aññesaṃ visayo, sabbaññubuddhānaṃyeva visayo. Tesaṃ vasena desetabbadesanā. Buddhānañhi okkanti pākaṭā…pe… devorohanaṃ pākaṭaṃ. Abhidhammassa nidānakiccaṃ nāma natthi paṇḍitā’ti. Na hi sakkā evaṃ vutte paravādinā sahadhammikaṃ udāharaṇaṃ udāharituṃ.</paragraph>
    <paragraph line="235">Maṇḍalārāmavāsī <bold>tissabhūtitthero</bold> pana mahābodhinidāno esa abhidhammo nāmāti dassetuṃ ‘‘yena svāhaṃ, bhikkhave, vihārena paṭhamābhisambuddho viharāmi tassa padesena vihāsi’’nti (saṃ. ni. 5.11) imaṃ padesavihārasuttantaṃ āharitvā kathesi. Dasavidho hi padeso nāma – khandhapadeso, āyatanapadeso, dhātupadeso, saccapadeso, indriyapadeso, paccayākārapadeso, satipaṭṭhānapadeso, jhānapadeso, nāmapadeso, dhammapadesoti. Tesu satthā mahābodhimaṇḍe pañcakkhandhe nippadesena paṭivijjhi, imaṃ temāsaṃ vedanākkhandhavaseneva vihāsi. Dvādasāyatanāni aṭṭhārasa dhātuyo nippadesena paṭivijjhi. Imaṃ temāsaṃ dhammāyatane vedanāvasena dhammadhātuyañca vedanāvaseneva vihāsi. Cattāri saccāni nippadesena paṭivijjhi, imaṃ temāsaṃ dukkhasacce vedanāvaseneva vihāsi. Bāvīsatindriyāni nippadesena paṭivijjhi, imaṃ temāsaṃ vedanāpañcakaindriyavasena vihāsi. Dvādasapadikaṃ paccayākāravaṭṭaṃ nippadesena paṭivijjhi, imaṃ temāsaṃ phassapaccayā vedanāvaseneva vihāsi. Cattāro satipaṭṭhāne nippadesena paṭivijjhi, imaṃ temāsaṃ vedanāsatipaṭṭhānavaseneva vihāsi. Cattāri <pageBreak edition="P" number="0.0031" /> jhānāni nippadesena paṭivijjhi, imaṃ temāsaṃ jhānaṅgesu vedanāvaseneva vihāsi. Nāmaṃ nippadesena paṭivijjhi, imaṃ temāsaṃ tattha vedanāvaseneva vihāsi. Dhamme nippadesena paṭivijjhi, imaṃ temāsaṃ vedanāttikavaseneva vihāsīti. Evaṃ thero padesavihārasuttantavasena abhidhammassa nidānaṃ kathesi.</paragraph>
    <paragraph line="236">Gāmavāsī <bold>sumanadevatthero</bold> pana heṭṭhālohapāsāde dhammaṃ parivattento ‘ayaṃ paravādī bāhā paggayha araññe kandanto viya, asakkhikaṃ aḍḍaṃ karonto viya ca, abhidhamme nidānassa atthibhāvampi na jānātī’ti vatvā nidānaṃ kathento evamāha – ekaṃ samayaṃ bhagavā devesu viharati tāvatiṃsesu pāricchattakamūle paṇḍukambalasilāyaṃ. Tatra kho bhagavā devānaṃ <pageBreak edition="M" number="0.0032" /> tāvatiṃsānaṃ abhidhammakathaṃ kathesi – ‘‘kusalā dhammā, akusalā dhammā, abyākatā dhammā’’ti.</paragraph>
    <paragraph line="237">Aññesu pana suttesu ekameva nidānaṃ. Abhidhamme <bold>dve nidānāni</bold> – adhigamanidānañca desanānidānañca <pageBreak edition="V" number="0.0033" />. Tattha <bold>adhigamanidānaṃ</bold> dīpaṅkaradasabalato paṭṭhāya yāva mahābodhipallaṅkā veditabbaṃ. <bold>Desanānidānaṃ</bold> yāva dhammacakkappavattanā. Evaṃ ubhayanidānasampannassa panassa abhidhammassa nidānakosallatthaṃ idaṃ tāva <bold>pañhākammaṃ</bold> veditabbaṃ – ayaṃ abhidhammo nāma kena pabhāvito? Kattha paripācito? Kattha adhigato? Kadā adhigato? Kena adhigato? Kattha vicito? Kadā vicito? Kena vicito? Kattha desito? Kassatthāya desito? Kimatthaṃ desito? Kehi paṭiggahito? Ke sikkhanti? Ke sikkhitasikkhā? Ke dhārenti? Kassa vacanaṃ? Kenābhatoti?</paragraph>
    <paragraph line="238">Tatridaṃ <bold>vissajjanaṃ – kena pabhāvito</bold>ti bodhiabhinīhārasaddhāya pabhāvito. <bold>Kattha paripācito</bold>ti aḍḍhachakkesu jātakasatesu. <bold>Kattha adhigato</bold>ti bodhimūle. <bold>Kadā adhigato</bold>ti visākhāpuṇṇamāsiyaṃ. <bold>Kenādhigato</bold>ti sabbaññubuddhena. <bold>Kattha vicito</bold>ti bodhimaṇḍe. <bold>Kadā</bold><pageBreak edition="P" number="0.0032" /><bold>vicito</bold>ti ratanagharasattāhe. <bold>Kena vicito</bold>ti sabbaññubuddhena. <bold>Kattha desito</bold>ti devesu tāvatiṃsesu. <bold>Kassatthāya desito</bold>ti devatānaṃ. <bold>Kimatthaṃ desito</bold>ti caturoghaniddharaṇatthaṃ. <bold>Kehi paṭiggahito</bold>ti devehi. <bold>Ke sikkhantī</bold>ti sekkhā ca puthujjanakalyāṇā ca. <bold>Ke sikkhitasikkhā</bold>ti arahanto khīṇāsavā. <bold>Ke dhārentī</bold>ti yesaṃ vattati te dhārenti. <bold>Kassa vacana</bold>nti bhagavato vacanaṃ, arahato sammāsambuddhassa. <bold>Kenābhato</bold>ti ācariyaparamparāya.</paragraph>
    <paragraph line="239">Ayañhi sāriputtatthero bhaddaji sobhito piyajālī piyapālo piyadassī kosiyaputto siggavo sandeho moggaliputto sudatto dhammiyo dāsako soṇako revatoti evamādīhi yāva tatiyasaṅgītikālā ābhato. Tato uddhaṃ tesaṃyeva sissānusissehīti evaṃ tāva jambudīpatale ācariyaparamparāya ābhato. Imaṃ pana dīpaṃ –</paragraph>
    <gatha1 line="240">Tato <pageBreak edition="M" number="0.0033" /> mahindo iṭṭiyo, uttiyo sambalo tathā;</gatha1>
    <gathalast line="241">Paṇḍito bhaddanāmo ca, ete nāgā mahāpaññā.</gathalast>
    <centered line="242">Jambudīpā idhāgatāti (pari. 3, 8).</centered>
    <paragraph line="243">Imehi <pageBreak edition="V" number="0.0034" /> mahānāgehi ābhato. Tato uddhaṃ tesaṃyeva sissānusissasaṅkhātāya ācariyaparamparāya yāvajjatanakālā ābhato.</paragraph>
    <title line="244">Sumedhakathā</title>
    <paragraph line="245">Evaṃ ābhatassa panassa yaṃ taṃ <bold>dīpaṅkaradasabalato</bold> paṭṭhāya yāva mahābodhipallaṅkā adhigamanidānaṃ, yāva dhammacakkappavattanā desanānidānañca vuttaṃ, tassa āvibhāvatthaṃ ayaṃ anupubbikathā veditabbā –</paragraph>
    <paragraph line="246">Ito kira kappasatasahassādhikānaṃ catunnaṃ asaṅkhyeyyānaṃ matthake amaravatī nāma nagaraṃ ahosi. Tattha <bold>sumedho</bold> nāma brāhmaṇo paṭivasati ubhato sujāto, mātito ca pitito ca, saṃsuddhagahaṇiko, yāva sattamā kulaparivaṭṭā akkhitto anupakuṭṭho jātivādena, abhirūpo dassanīyo pāsādiko paramāya vaṇṇapokkharatāya samannāgato. So aññaṃ kammaṃ akatvā brāhmaṇasippameva uggaṇhi. Tassa daharakāleyeva mātāpitaro kālamakaṃsu. Athassa rāsivaḍḍhako amacco āyapotthakaṃ āharitvā suvaṇṇarajatamaṇimuttādipūrite gabbhe vivaritvā ‘ettakaṃ te kumāra mātu santakaṃ, ettakaṃ pitu santakaṃ, ettakā ayyakapayyakānaṃ santakāti yāva sattamā kulaparivaṭṭā dhanaṃ ācikkhitvā etaṃ paṭipajjāhī’ti āha. <bold>Sumedhapaṇḍito</bold> cintesi – ‘imaṃ dhanaṃ saṃharitvā mayhaṃ pitupitāmahādayo paralokaṃ gacchantā ekakahāpaṇampi gahetvā na gatā, mayā pana gahetvā gamanakāraṇaṃ kātuṃ vaṭṭatī’ti so rañño ārocetvā nagare bheriṃ carāpetvā mahājanassa dānaṃ datvā tāpasapabbajjaṃ pabbaji. Imasmiṃ pana ṭhāne <bold>sumedhakathā</bold> kathetabbā. Vuttañhetaṃ <bold>buddhavaṃse</bold> (bu. vaṃ. 2.1-33) –</paragraph>
    <gatha1 line="247">Kappe ca satasahasse, caturo ca asaṅkhiye;</gatha1>
    <gathalast line="248">Amaraṃ nāma nagaraṃ, dassaneyyaṃ manoramaṃ.</gathalast>
    <gatha1 line="249">Dasahi <pageBreak edition="M" number="0.0034" /> saddehi avivittaṃ, annapānasamāyutaṃ;</gatha1>
    <gatha2 line="250">Hatthisaddaṃ assasaddaṃ, bherisaṅkharathāni ca;</gatha2>
    <gathalast line="251">Khādatha pivatha ceva, annapānena ghositaṃ.</gathalast>
    <gatha1 line="252">Nagaraṃ <pageBreak edition="V" number="0.0035" /> sabbaṅgasampannaṃ, sabbakammamupāgataṃ;</gatha1>
    <gatha2 line="253">Sattaratanasampannaṃ, nānājanasamākulaṃ;</gatha2>
    <gathalast line="254">Samiddhaṃ devanagaraṃva, āvāsaṃ puññakamminaṃ.</gathalast>
    <gatha1 line="255">Nagare amaravatiyā, sumedho nāma brāhmaṇo;</gatha1>
    <gathalast line="256">Anekakoṭisannicayo, pahūtadhanadhaññavā.</gathalast>
    <gatha1 line="257">Ajjhāyako mantadharo, tiṇṇaṃ vedāna pāragū;</gatha1>
    <gathalast line="258">Lakkhaṇe itihāse ca, sadhamme pāramiṃ gato.</gathalast>
    <gatha1 line="259">Rahogato nisīditvā, evaṃ cintesahaṃ tadā;</gatha1>
    <gathalast line="260">Dukkho punabbhavo nāma, sarīrassa ca bhedanaṃ.</gathalast>
    <gatha1 line="261">Jātidhammo jarādhammo, byādhidhammo sahaṃ tadā;</gatha1>
    <gathalast line="262">Ajaraṃ amataṃ khemaṃ, pariyesissāmi nibbutiṃ.</gathalast>
    <gatha1 line="263">Yaṃnūnimaṃ pūtikāyaṃ, nānākuṇapapūritaṃ;</gatha1>
    <gathalast line="264">Chaḍḍayitvāna gaccheyyaṃ, anapekkho anatthiko.</gathalast>
    <gatha1 line="265">Atthi hehiti so maggo, na so sakkā na hetuye;</gatha1>
    <gathalast line="266">Pariyesissāmi taṃ maggaṃ, bhavato parimuttiyā.</gathalast>
    <gatha1 line="267">Yathāpi dukkhe vijjante, sukhaṃ nāmapi vijjati;</gatha1>
    <gathalast line="268">Evaṃ bhave vijjamāne, vibhavopi icchitabbako.</gathalast>
    <gatha1 line="269">Yathāpi uṇhe vijjante, aparaṃ vijjati sītalaṃ;</gatha1>
    <gathalast line="270">Evaṃ tividhaggi vijjante, nibbānaṃ icchitabbakaṃ.</gathalast>
    <gatha1 line="271">Yathāpi pāpe vijjante, kalyāṇamapi vijjati;</gatha1>
    <gathalast line="272">Evameva jāti vijjante, ajātipicchitabbakaṃ.</gathalast>
    <gatha1 line="273">Yathā <pageBreak edition="M" number="0.0035" /><pageBreak edition="V" number="0.0036" /> gūthagato puriso, taḷākaṃ disvāna pūritaṃ;</gatha1>
    <gathalast line="274">Na gavesati taṃ taḷākaṃ, na doso taḷākassa so.</gathalast>
    <gatha1 line="275">Evaṃ kilesamaladhove, vijjante amatantaḷe;</gatha1>
    <gathalast line="276">Na gavesati taṃ taḷākaṃ, na doso amatantaḷe.</gathalast>
    <gatha1 line="277">Yathā arīhi pariruddho, vijjante gamanampathe;</gatha1>
    <gathalast line="278">Na palāyati so puriso, na doso añjasassa so.</gathalast>
    <gatha1 line="279">Evaṃ kilesapariruddho, vijjamāne sive pathe;</gatha1>
    <gathalast line="280">Na gavesati taṃ maggaṃ, na doso sivamañjase.</gathalast>
    <gatha1 line="281">Yathāpi byādhito puriso, vijjamāne tikicchake;</gatha1>
    <gathalast line="282">Na tikicchāpeti taṃ byādhiṃ, na doso so tikicchake.</gathalast>
    <gatha1 line="283">Evaṃ kilesabyādhīhi, dukkhito paripīḷito;</gatha1>
    <gathalast line="284">Na gavesati taṃ ācariyaṃ, na doso so vināyake.</gathalast>
    <gatha1 line="285">Yathāpi kuṇapaṃ puriso, kaṇṭhe baddhaṃ jigucchiya;</gatha1>
    <gathalast line="286">Mocayitvāna gaccheyya, sukhī serī sayaṃvasī.</gathalast>
    <gatha1 line="287">Tathevimaṃ pūtikāyaṃ, nānākuṇapasañcayaṃ;</gatha1>
    <gathalast line="288">Chaḍḍayitvāna gaccheyyaṃ, anapekkho anatthiko.</gathalast>
    <gatha1 line="289">Yathā uccāraṭṭhānamhi, karīsaṃ naranāriyo;</gatha1>
    <gathalast line="290">Chaḍḍayitvāna gacchanti, anapekkhā anatthikā.</gathalast>
    <gatha1 line="291">Evamevāhaṃ <pageBreak edition="V" number="0.0037" /> imaṃ kāyaṃ, nānākuṇapapūritaṃ;</gatha1>
    <gathalast line="292">Chaḍḍayitvāna gacchissaṃ, vaccaṃ katvā yathā kuṭiṃ.</gathalast>
    <gatha1 line="293">Yathāpi jajjaraṃ nāvaṃ, paluggaṃ udagāhiniṃ;</gatha1>
    <gathalast line="294">Sāmī chaḍḍetvā gacchanti, anapekkhā anatthikā.</gathalast>
    <gatha1 line="295">Evamevāhaṃ imaṃ kāyaṃ, navacchiddaṃ dhuvassavaṃ;</gatha1>
    <gathalast line="296">Chaḍḍayitvāna gacchissaṃ, jiṇṇanāvaṃva sāmikā.</gathalast>
    <gatha1 line="297">Yathāpi puriso corehi, gacchanto bhaṇḍamādiya;</gatha1>
    <gathalast line="298">Bhaṇḍacchedabhayaṃ disvā, chaḍḍayitvāna gacchati.</gathalast>
    <gatha1 line="299">Evameva <pageBreak edition="M" number="0.0036" /> ayaṃ kāyo, mahācorasamo viya;</gatha1>
    <gathalast line="300">Pahāyimaṃ gamissāmi, kusalacchedanābhayā.</gathalast>
    <gatha1 line="301">Evāhaṃ cintayitvāna, nekakoṭisataṃ dhanaṃ;</gatha1>
    <gathalast line="302">Nāthānāthānaṃ datvāna, himavantamupāgamiṃ.</gathalast>
    <gatha1 line="303">Himavantassāvidūre, dhammiko nāma pabbato;</gatha1>
    <gathalast line="304">Assamo sukato mayhaṃ, paṇṇasālā sumāpitā.</gathalast>
    <gatha1 line="305">Caṅkamaṃ tattha māpesiṃ, pañcadosavivajjitaṃ;</gatha1>
    <gathalast line="306">Aṭṭhaguṇasamupetaṃ, abhiññābalamāhariṃ.</gathalast>
    <gatha1 line="307">Sāṭakaṃ pajahiṃ tattha, navadosamupāgataṃ;</gatha1>
    <gathalast line="308">Vākacīraṃ nivāsesiṃ, dvādasaguṇamupāgataṃ.</gathalast>
    <gatha1 line="309">Aṭṭhadosasamākiṇṇaṃ <pageBreak edition="V" number="0.0038" />, pajahiṃ paṇṇasālakaṃ;</gatha1>
    <gathalast line="310">Upāgamiṃ rukkhamūlaṃ, guṇe dasahupāgataṃ.</gathalast>
    <gatha1 line="311">Vāpitaṃ ropitaṃ dhaññaṃ, pajahiṃ niravasesato;</gatha1>
    <gathalast line="312">Anekaguṇasampannaṃ, pavattaphalamādiyiṃ.</gathalast>
    <gatha1 line="313">Tatthappadhānaṃ padahiṃ, nisajjaṭṭhānacaṅkame;</gatha1>
    <gathalast line="314">Abbhantaramhi sattāhe, abhiññābala pāpuṇinti. (bu. vaṃ. 2.1-33);</gathalast>
    <paragraph line="315">Tattha <bold>assamo sukato mayhaṃ, paṇṇasālā sumāpitā</bold>ti imissā pāḷiyā sumedhapaṇḍitena assamapaṇṇasālācaṅkamā sahatthā māpitā viya vuttā. Ayaṃ panettha attho – mahāsattañhi ‘‘himavantaṃ ajjhogāhetvā ajja dhammikapabbataṃ pavisissāmī’’ti nikkhantaṃ disvā sakko devānamindo vissakammadevaputtaṃ āmantesi – ‘‘gaccha, tāta, ayaṃ sumedhapaṇḍito ‘pabbajissāmī’ti nikkhanto etassa vasanaṭṭhānaṃ māpehī’’ti. So tassa vacanaṃ sampaṭicchitvā ramaṇīyaṃ assamaṃ suguttaṃ paṇṇasālaṃ, manoramaṃ caṅkamañca māpesi. Bhagavā pana tadā attano puññānubhāvena nipphannaṃ taṃ assamapadaṃ sandhāya ‘‘sāriputta tasmiṃ dhammikapabbate –</paragraph>
    <gatha1 line="316">Assamo <pageBreak edition="M" number="0.0037" /> sukato mayhaṃ, paṇṇasālā sumāpitā;</gatha1>
    <gathalast line="317">Caṅkamaṃ tattha māpesiṃ, pañcadosavivajjita’’nti. –</gathalast>
    <paragraph line="318">Āha. Tattha <bold>assamo sukato mayha</bold>nti sukato mayā. <bold>Paṇṇasālā sumāpitā</bold>ti paṇṇacchannā sālāpi me sumāpitā ahosi.</paragraph>
    <paragraph line="319"><bold>Pañcadosavivajjita</bold>nti pañcime caṅkamadosā nāma thaddhavisamatā, antorukkhatā, gahanacchannatā, atisambādhatā, ativisālatāti. Thaddhavisamabhūmibhāgasmiñhi caṅkame caṅkamantassa pādā rujjanti, phoṭā uṭṭhahanti, cittaṃ ekaggataṃ na labhati, kammaṭṭhānaṃ vipajjati. Mudusamatale pana phāsuvihāraṃ āgamma kammaṭṭhānaṃ sampajjati. Tasmā thaddhavisamabhūmibhāgatā eko dosoti veditabbo. Caṅkamanassa anto vā majjhe vā koṭiyaṃ vā <pageBreak edition="V" number="0.0039" /> rukkhe sati pamādamāgamma caṅkamantassa nalāṭaṃ vā sīsaṃ vā paṭihaññatīti antorukkhatā dutiyo doso. Tiṇalatādigahanacchanne caṅkame caṅkamanto andhakāravelāyaṃ uragādike pāṇe akkamitvā vā māreti, tehi vā daṭṭho dukkhaṃ āpajjatīti gahanacchannatā tatiyo doso. Atisambādhe caṅkame vitthārato ratanike vā aḍḍharatanike vā caṅkamantassa paricchede pakkhalitvā nakhāpi aṅguliyopi bhijjantīti atisambādhatā catuttho doso. Ativisāle caṅkame caṅkamantassa cittaṃ vidhāvati, ekaggataṃ na labhatīti ativisālatā pañcamo doso. Puthulato pana diyaḍḍharatanaṃ dvīsu passesu ratanamattaanucaṅkamaṃ dīghato saṭṭhihatthaṃ mudutalaṃ samavippakiṇṇavālukaṃ caṅkamaṃ vaṭṭati, cetiyagirimhi dīpappasādakamahāmahindattherassa caṅkamanaṃ viya, tādisaṃ taṃ ahosi. Tenāha ‘‘caṅkamaṃ tattha māpesiṃ, pañcadosavivajjita’’nti.</paragraph>
    <paragraph line="320"><bold>Aṭṭhaguṇasamupeta</bold>nti aṭṭhahi samaṇasukhehi upetaṃ. Aṭṭhimāni samaṇasukhāni nāma dhanadhaññapariggahābhāvo anavajjapiṇḍapariyesanabhāvo, nibbutapiṇḍabhuñjanabhāvo, raṭṭhaṃ pīḷetvā dhanasāraṃ vā sīsakahāpaṇādīni vā gaṇhantesu rājakulesu raṭṭhapīḷanakilesābhāvo, upakaraṇesu nicchandarāgabhāvo, coravilope nibbhayabhāvo, rājarājamahāmaccehi asaṃsaṭṭhabhāvo catūsu disāsu appaṭihatabhāvoti. Idaṃ vuttaṃ hoti <pageBreak edition="M" number="0.0038" /> ‘‘yathā tasmiṃ assame vasantena sakkā honti imāni aṭṭha samaṇasukhāni vindituṃ, evaṃ aṭṭhaguṇasamupetaṃ taṃ assamaṃ māpesi’’ nti.</paragraph>
    <paragraph line="321"><bold>Abhiññābalamāhari</bold>nti pacchā tasmiṃ assame vasanto kasiṇaparikammaṃ katvā abhiññānañca samāpattīnañca uppādanatthāya aniccato dukkhato vipassanaṃ ārabhitvā thāmappattaṃ vipassanābalaṃ āhariṃ. Yathā tasmiṃ vasanto taṃ balaṃ āharituṃ sakkomi, evaṃ taṃ assamaṃ tassa abhiññatthāya vipassanābalassa anucchavikaṃ katvā māpesinti attho.</paragraph>
    <paragraph line="322"><bold>Sāṭakaṃ pajahiṃ tattha, navadosamupāgata</bold>nti etthāyaṃ anupubbikathā, tadā kira kuṭileṇacaṅkamādipaṭimaṇḍitaṃ pupphūpagaphalūpagarukkhasañchannaṃ ramaṇīyaṃ madhurasalilāsayaṃ apagatavāḷamigabhiṃsanakasakuṇaṃ pavivekakkhamaṃ assamaṃ māpetvā alaṅkatacaṅkamassa ubhosu antesu ālambanaphalakaṃ saṃvidhāya nisīdanatthāya caṅkamavemajjhe samatalaṃ muggavaṇṇasilaṃ māpetvā antopaṇṇasālāyaṃ jaṭāmaṇḍalavākacīratidaṇḍakuṇḍikādike tāpasaparikkhāre maṇḍape pānīyaghaṭapānīyasaṅkhapānīyasarāvāni aggisālāyaṃ aṅgārakapalladāruādīnīti evaṃ yaṃ yaṃ pabbajitānaṃ <pageBreak edition="V" number="0.0040" /> upakārāya saṃvattati, taṃ taṃ sabbaṃ māpetvā paṇṇasālāya bhittiyaṃ ‘‘ye keci pabbajitukāmā ime parikkhāre gahetvā pabbajantū’’ti akkharāni chinditvā devalokameva gate vissakammadevaputte sumedhapaṇḍito himavantapāde girikandarānusārena attano nivāsanānurūpaṃ phāsukaṭṭhānaṃ olokento nadīnivattane vissakammanimmitaṃ sakkadattiyaṃ ramaṇīyaṃ assamaṃ disvā caṅkamakoṭiṃ gantvā padavalañjaṃ apassanto ‘‘dhuvaṃ pabbajitā dhuragāme bhikkhaṃ pariyesitvā kilantarūpā āgantvā paṇṇasālaṃ pavisitvā nisinnā bhavissantī’’ti cintetvā thokaṃ āgametvā ‘‘ativiya cirāyanti, jānissāmī’’ti paṇṇasālakuṭidvāraṃ vivaritvā anto pavisitvā ito cito ca olokento mahābhittiyaṃ akkharāni vācetvā ‘‘mayhaṃ kappiyaparikkhārā ete, ime gahetvā pabbajissāmī’’ti attanā nivatthapārutaṃ sāṭakayugaṃ pajahi. Tenāha ‘‘sāṭakaṃ pajahiṃ tatthā’’ti. Evaṃ paviṭṭho ahaṃ sāriputta tassaṃ paṇṇasālāyaṃ sāṭakaṃ pajahiṃ.</paragraph>
    <paragraph line="323"><bold>Navadosamupāgata</bold>nti <pageBreak edition="M" number="0.0039" /> sāṭakaṃ pajahanto nava dose disvā pajahinti dīpeti. Tāpasapabbajjaṃ pabbajitānañhi sāṭakasmiṃ nava dosā upaṭṭhahanti. Tesu tassa mahagghabhāvo eko doso, parapaṭibaddhatāya uppajjanabhāvo eko, paribhogena lahuṃ kilissanabhāvo eko, kiliṭṭho hi dhovitabbo ca rajitabbo ca hoti, paribhogena lahukaṃ jīraṇabhāvo eko jiṇṇassa hi tunnaṃ vā aggaḷadānaṃ vā kātabbaṃ hoti. Punapariyesanāya durabhisambhavabhāvo eko, tāpasapabbajjāya asāruppabhāvo eko, paccatthikānaṃ sādhāraṇabhāvo eko, yathā hi naṃ paccatthikā na gaṇhanti, evaṃ gopetabbo hoti. Paribhuñjantassa vibhūsanaṭṭhānabhāvo eko, gahetvā carantassa khandhabhāramahicchabhāvo ekoti.</paragraph>
    <paragraph line="324"><bold>Vākacīraṃ nivāsesi</bold>nti tadā ahaṃ sāriputta ime nava dose disvā sāṭakaṃ pahāya vākacīraṃ nivāsesiṃ muñjatiṇaṃ hīraṃ hīraṃ katvā ganthetvā kataṃ vākacīraṃ nivāsanapārupanatthāya ādiyinti attho.</paragraph>
    <paragraph line="325"><bold>Dvādasaguṇamupāgata</bold>nti dvādasahi ānisaṃsehi samannāgataṃ, vākacīrasmiñhi dvādasānisaṃsā – appagghaṃ sundaraṃ kappiyanti ayaṃ tāva eko ānisaṃso, sahatthā kātuṃ sakkāti ayaṃ dutiyo, paribhogena saṇikaṃ kilissati dhoviyamānepi papañco natthīti ayaṃ tatiyo, paribhogena jiṇṇepi sibbitabbābhāvo catuttho, puna pariyesantassa sukhena karaṇabhāvo <pageBreak edition="V" number="0.0041" /> pañcamo, tāpasapabbajjāya sāruppabhāvo chaṭṭho, paccatthikānaṃ nirupabhogabhāvo sattamo, paribhuñjantassa vibhūsanaṭṭhānābhāvo aṭṭhamo, dhāraṇe sallahukabhāvo navamo, cīvarapaccaye appicchabhāvo dasamo, vākuppattiyā dhammikaanavajjabhāvo ekādasamo vākacīre naṭṭhepi anapekkhabhāvo dvādasamoti.</paragraph>
    <paragraph line="326"><bold>Aṭṭhadosasamākiṇṇaṃ, pajahiṃ paṇṇasālaka</bold>nti kathaṃ pajahiṃ? So kira varasāṭakayugaṃ omuñcanto cīvaravaṃse laggitaṃ anojapupphadāmasadisaṃ rattavākacīraṃ gahetvā nivāsetvā tassupari aparaṃ suvaṇṇavaṇṇaṃ vākacīraṃ paridahitvā punnāgapupphasantharasadisaṃ sakhuraṃ ajinacammaṃ ekaṃsaṃ katvā jaṭāmaṇḍalaṃ <pageBreak edition="M" number="0.0040" /> paṭimuñcitvā cūḷāya saddhiṃ niccalabhāvakaraṇatthaṃ sārasūciṃ pavesetvā muttājālasadisāya sikkāya pavāḷavaṇṇaṃ kuṇḍikaṃ odahitvā tīsu ṭhānesu vaṅkakājaṃ ādāya ekissā kājakoṭiyā kuṇḍikaṃ, ekissā aṅkusakapacchitidaṇḍakādīni olaggetvā khārikājaṃ aṃse katvā dakkhiṇena hatthena kattaradaṇḍaṃ gahetvā paṇṇasālato nikkhamitvā saṭṭhihatthe mahācaṅkame aparāparaṃ caṅkamanto attano vesaṃ oloketvā ‘‘mayhaṃ manoratho matthakaṃ patto, sobhati vata me pabbajjā, buddhapaccekabuddhādīhi sabbehipi dhīrapurisehi vaṇṇitā thomitā ayaṃ pabbajjā nāma, pahīnaṃ me gihibandhanaṃ, nikkhantosmi nekkhammaṃ, laddhā me uttamapabbajjā, karissāmi samaṇadhammaṃ, labhissāmi aggaphalasukha’’nti ussāhajāto khārikājaṃ otāretvā caṅkamavemajjhe muggavaṇṇasilāpaṭṭe suvaṇṇapaṭimā viya nisinno divasabhāgaṃ vītināmetvā sāyanhasamayaṃ paṇṇasālaṃ pavisitvā bidalamañcakapasse kaṭṭhattharikāya nipanno sarīraṃ utuṃ gāhāpetvā balavapaccūse pabujjhitvā attano āgamanaṃ āvajjesi ‘‘ahaṃ gharāvāse ādīnavaṃ disvā amitabhogaṃ anantayasaṃ pahāya araññaṃ pavisitvā nekkhamagavesako hutvā pabbajito, ito dāni paṭṭhāya pamādacāraṃ carituṃ na vaṭṭati, pavivekañhi pahāya vicarantaṃ micchāvitakkamakkhikā khādanti, idāni mayā pavivekamanubrūhetuṃ vaṭṭati, ahañhi gharāvāsaṃ palibodhato disvā nikkhanto, ayañca manāpā paṇṇasālā, beluvapakkavaṇṇā paribhaṇḍakatā bhūmi, rajatavaṇṇā setabhittiyo, kapotapādavaṇṇaṃ paṇṇacchadanaṃ, vicittattharaṇavaṇṇo bidalamañcako, nivāsaphāsukaṃ vasanaṭṭhānaṃ, na etto atirekatarā viya me gehasampadā paññāyatī’’ti paṇṇasālāya dose vicinanto aṭṭha dose passi.</paragraph>
    <paragraph line="327">Paṇṇasālāparibhogasmiñhi aṭṭha ādīnavā – mahāsamārambhena? Dabbasambhāre samodhānetvā karaṇapariyesanabhāvo <pageBreak edition="V" number="0.0042" /> eko ādīnavo. Tiṇapaṇṇamattikāsu patitāsu tāsaṃ punappunaṃ ṭhapetabbatāya nibaddhajagganabhāvo <pageBreak edition="M" number="0.0041" /> dutiyo, senāsanaṃ nāma mahallakassa pāpuṇāti, avelāya vuṭṭhāpiyamānassa cittekaggatā na hotīti uṭṭhāpanīyabhāvo tatiyo, sītuṇhapaṭighātena kāyassa sukhumālakaraṇabhāvo catuttho, gehaṃ paviṭṭhena yaṃkiñci pāpaṃ sakkā kātunti garahapaṭicchādanabhāvo pañcamo, ‘‘mayha’’nti pariggahakaraṇabhāvo chaṭṭho, gehassa atthibhāvo nāmesa dutiyakavāso viyāti sattamo ūkāmaṅgulagharagoḷikādīnaṃ sādhāraṇatāya bahusādhāraṇabhāvo aṭṭhamoti ime aṭṭha ādīnave disvā mahāsatto paṇṇasālaṃ pajahi. Tenāha ‘‘aṭṭhadosasamākiṇṇaṃ, pajahiṃ paṇṇasālaka’’nti.</paragraph>
    <paragraph line="328"><bold>Upāgamiṃ rukkhamūlaṃ guṇe dasahupāgata</bold>nti channaṃ paṭikkhipitvā dasahi guṇehi upetaṃ rukkhamūlaṃ upāgatosmīti vadati.</paragraph>
    <paragraph line="329">Tatrime dasa guṇā – appasamārambhatā eko guṇo upagamanamattameva hi tattha hotīti. Appaṭijagganatā dutiyo tañhi sammaṭṭhampi asammaṭṭhampi paribhogaphāsukaṃ hotiyeva. Anuṭṭhāpanīyabhāvo tatiyo, garahaṃ nappaṭicchādeti, tattha hi pāpaṃ karonto lajjatīti garahāya appaṭicchādanabhāvo catuttho, abbhokāsāvāso viya kāyaṃ na santhambhetīti kāyassa asanthambhanabhāvo pañcamo. Pariggahakaraṇābhāvo chaṭṭho, gehālayapaṭikkhepo sattamo, bahusādhāraṇagehe viya ‘‘paṭijaggissāmi naṃ, nikkhamathā’’ti nīharaṇābhāvo aṭṭhamo, vasantassa sappītikabhāvo navamo, rukkhamūlasenāsanassa gatagataṭṭhāne sulabhatāya anapekkhabhāvo dasamoti, ime dasa guṇe disvā rukkhamūlaṃ upāgatosmīti vadati.</paragraph>
    <paragraph line="330">Imāni ettakāni kāraṇāni sallakkhetvā mahāsatto punadivase bhikkhāya gāmaṃ pāvisi. Athassa sampattagāme manussā mahantena ussāhena bhikkhaṃ adaṃsu. So bhattakiccaṃ niṭṭhāpetvā assamaṃ āgamma nisīditvā cintesi ‘‘nāhaṃ ‘āhāraṃ na labhāmī’ti pabbajito siniddhāhāro nāmesa mānamadapurisamade vaḍḍheti. Āhāramūlakassa dukkhassa anto natthi yaṃnūnāhaṃ vāpitaṃ ropitaṃ dhaññanibbattakaṃ āhāraṃ pajahitvā pavattaphalabhojano bhaveyya’’nti. So tato paṭṭhāya tathā <pageBreak edition="M" number="0.0042" /> katvā ghaṭento vāyamanto sattāhabbhantareyeva aṭṭha samāpattiyo pañca ca abhiññāyo nibbattesi. Tena vuttaṃ –</paragraph>
    <gatha1 line="331">‘‘Vāpitaṃ <pageBreak edition="V" number="0.0043" /> ropitaṃ dhaññaṃ, pajahiṃ niravasesato;</gatha1>
    <gathalast line="332">Anekaguṇasampannaṃ, pavattaphalamādiyiṃ.</gathalast>
    <gatha1 line="333">‘‘Tatthappadhānaṃ padahiṃ, nisajjaṭṭhānacaṅkame;</gatha1>
    <gathalast line="334">Abbhantaramhi sattāhe, abhiññābala pāpuṇi’’nti.</gathalast>
    <gatha1 line="335">Evaṃ me siddhippattassa, vasībhūtassa sāsane;</gatha1>
    <gathalast line="336">Dīpaṅkaro nāma jino, uppajji lokanāyako.</gathalast>
    <gatha1 line="337">Uppajjante ca jāyante, bujjhante dhammadesane;</gatha1>
    <gathalast line="338">Caturo nimitte nāddasaṃ, jhānaratisamappito.</gathalast>
    <gatha1 line="339">Paccantadesavisaye, nimantetvā tathāgataṃ;</gatha1>
    <gathalast line="340">Tassa āgamanaṃ maggaṃ, sodhenti tuṭṭhamānasā.</gathalast>
    <gatha1 line="341">Ahaṃ tena samayena, nikkhamitvā sakassamā;</gatha1>
    <gathalast line="342">Dhunanto vākacīrāni, gacchāmi ambare tadā.</gathalast>
    <gatha1 line="343">Vedajātaṃ janaṃ disvā, tuṭṭhahaṭṭhaṃ pamoditaṃ;</gatha1>
    <gathalast line="344">Orohitvāna gaganā, manusse pucchi tāvade.</gathalast>
    <gatha1 line="345">‘‘Tuṭṭhahaṭṭho pamudito, vedajāto mahājano;</gatha1>
    <gathalast line="346">Kassa sodhīyati maggo, añjasaṃ vaṭumāyanaṃ’’.</gathalast>
    <gatha1 line="347">Te me puṭṭhā viyākaṃsu ‘‘buddho loke anuttaro;</gatha1>
    <gatha2 line="348">Dīpaṅkaro nāma jino, uppajji lokanāyako;</gatha2>
    <gathalast line="349">Tassa sodhīyati maggo, añjasaṃ vaṭumāyanaṃ’’.</gathalast>
    <gatha1 line="350">‘‘Buddho’’ti vacanaṃ sutvāna, pīti uppajji tāvade;</gatha1>
    <gathalast line="351">‘‘Buddho buddho’’ti kathayanto, somanassaṃ pavedayiṃ.</gathalast>
    <gatha1 line="352">Tattha <pageBreak edition="V" number="0.0044" /> ṭhatvā vicintesiṃ, tuṭṭho saṃviggamānaso;</gatha1>
    <gathalast line="353">‘‘Idha bījāni ropissaṃ, khaṇo ve mā upaccagā’’.</gathalast>
    <gatha1 line="354">Yadi buddhassa sodhetha, ekokāsaṃ dadātha me;</gatha1>
    <gathalast line="355">Ahampi sodhayissāmi, añjasaṃ vaṭumāyanaṃ.</gathalast>
    <gatha1 line="356">Adaṃsu <pageBreak edition="M" number="0.0043" /> te mamokāsaṃ, sodhetuṃ añjasaṃ tadā;</gatha1>
    <gathalast line="357">‘‘Buddho buddho’’ti cintento, maggaṃ sodhemahaṃ tadā.</gathalast>
    <gatha1 line="358">Aniṭṭhite pamokāse, dīpaṅkaro mahāmuni;</gatha1>
    <gatha2 line="359">Catūhi satasahassehi, chaḷabhiññehi tādihi;</gatha2>
    <gathalast line="360">Khīṇāsavehi vimalehi, paṭipajji añjasaṃ jino.</gathalast>
    <gatha1 line="361">Paccuggamanā vattanti, vajjanti bheriyo bahū;</gatha1>
    <gathalast line="362">Āmoditā naramarū, sādhukāraṃ pavattayuṃ.</gathalast>
    <gatha1 line="363">Devā manusse passanti, manussāpi ca devatā;</gatha1>
    <gathalast line="364">Ubhopi te pañjalikā, anuyanti tathāgataṃ.</gathalast>
    <gatha1 line="365">Devā dibbehi turiyehi, manussā mānusehi ca;</gatha1>
    <gathalast line="366">Ubhopi te vajjayantā, anuyanti tathāgataṃ.</gathalast>
    <gatha1 line="367">Dibbaṃ mandāravaṃ pupphaṃ, padumaṃ pārichattakaṃ;</gatha1>
    <gathalast line="368">Disodisaṃ okiranti, ākāsanabhagatā marū.</gathalast>
    <gatha1 line="369">Dibbaṃ candanacuṇṇañca, varagandhañca kevalaṃ;</gatha1>
    <gathalast line="370">Disodisaṃ okiranti, ākāsanabhagatā marū.</gathalast>
    <gatha1 line="371">Campakaṃ <pageBreak edition="V" number="0.0045" /> salalaṃ nīpaṃ, nāgapunnāgaketakaṃ;</gatha1>
    <gathalast line="372">Disodisaṃ ukkhipanti, bhūmitalagatā narā.</gathalast>
    <gatha1 line="373">Kese muñcitvāhaṃ tattha, vākacīrañca cammakaṃ;</gatha1>
    <gathalast line="374">Kalale pattharitvāna, avakujjo nipajjahaṃ.</gathalast>
    <gatha1 line="375">Akkamitvāna maṃ buddho, saha sissehi gacchatu;</gatha1>
    <gathalast line="376">Mā naṃ kalale akkamittha, hitāya me bhavissati.</gathalast>
    <gatha1 line="377">Pathaviyaṃ nipannassa, evaṃ me āsi cetaso;</gatha1>
    <gathalast line="378">‘‘Icchamāno ahaṃ ajja, kilese jhāpaye mama.</gathalast>
    <gatha1 line="379">‘‘Kiṃ me aññātavesena, dhammaṃ sacchikatenidha;</gatha1>
    <gathalast line="380">Sabbaññutaṃ pāpuṇitvā, buddho hessaṃ sadevake.</gathalast>
    <gatha1 line="381">‘‘Kiṃ <pageBreak edition="M" number="0.0044" /> me ekena tiṇṇena, purisena thāmadassinā;</gatha1>
    <gathalast line="382">Sabbaññutaṃ pāpuṇitvā, santāressaṃ sadevakaṃ.</gathalast>
    <gatha1 line="383">‘‘Iminā me adhikārena, katena purisuttame;</gatha1>
    <gathalast line="384">Sabbaññutaṃ pāpuṇitvā, tāremi janataṃ bahuṃ.</gathalast>
    <gatha1 line="385">‘‘Saṃsārasotaṃ chinditvā, viddhaṃsetvā tayo bhave;</gatha1>
    <gathalast line="386">Dhammanāvaṃ samāruyha, santāressaṃ sadevakaṃ’’.</gathalast>
    <gatha1 line="387">Dīpaṅkaro lokavidū, āhutīnaṃ paṭiggaho;</gatha1>
    <gathalast line="388">Ussīsake maṃ ṭhatvāna, idaṃ vacanamabrvi.</gathalast>
    <gatha1 line="389">‘‘Passatha <pageBreak edition="V" number="0.0046" /> imaṃ tāpasaṃ, jaṭilaṃ uggatāpanaṃ;</gatha1>
    <gathalast line="390">Aparimeyye ito kappe, buddho loke bhavissati.</gathalast>
    <gatha1 line="391">‘‘Ahu kapilavhayā rammā, nikkhamitvā tathāgato;</gatha1>
    <gathalast line="392">Padhānaṃ padahitvāna, katvā dukkarakārikaṃ.</gathalast>
    <gatha1 line="393">‘‘Ajapālarukkhamūle, nisīditvā tathāgato;</gatha1>
    <gathalast line="394">Tattha pāyāsaṃ paggayha, nerañjaramupehiti.</gathalast>
    <gatha1 line="395">‘‘Nerañjarāya tīramhi, pāyāsaṃ ada so jino;</gatha1>
    <gathalast line="396">Paṭiyattavaramaggena, bodhimūlamupehiti.</gathalast>
    <gatha1 line="397">‘‘Tato padakkhiṇaṃ katvā, bodhimaṇḍaṃ anuttaro;</gatha1>
    <gathalast line="398">Assattharukkhamūlamhi, bujjhissati mahāyaso.</gathalast>
    <gatha1 line="399">‘‘Imassa janikā mātā, māyā nāma bhavissati;</gatha1>
    <gathalast line="400">Pitā suddhodano nāma, ayaṃ hessati gotamo.</gathalast>
    <gatha1 line="401">‘‘Anāsavā vītarāgā, santacittā samāhitā;</gatha1>
    <gatha1 line="402">Kolito upatisso ca, aggā hessanti sāvakā;</gatha1>
    <gathalast line="403">Ānando nāmupaṭṭhāko, upaṭṭhissatimaṃ jinaṃ.</gathalast>
    <gatha1 line="404">‘‘Khemā uppalavaṇṇā ca, aggā hessanti sāvikā;</gatha1>
    <gathalast line="405">Anāsavā vītarāgā, santacittā samāhitā.</gathalast>
    <gatha1 line="406">‘‘Bodhi <pageBreak edition="M" number="0.0045" /> tassa bhagavato, assatthoti pavuccati;</gatha1>
    <gatha1 line="407">Citto ca hatthāḷavako, aggā hessantupaṭṭhakā;</gatha1>
    <gathalast line="408">Uttarā nandamātā ca, aggā hessantupaṭṭhikā’’.</gathalast>
    <gatha1 line="409">Idaṃ <pageBreak edition="V" number="0.0047" /> sutvāna vacanaṃ, asamassa mahesino;</gatha1>
    <gathalast line="410">Āmoditā naramarū, buddhabījaṃ kira ayaṃ.</gathalast>
    <gatha1 line="411">Ukkuṭṭhisaddā vattanti, apphoṭenti hasanti ca;</gatha1>
    <gathalast line="412">Katañjalī namassanti, dasasahassī sadevakā.</gathalast>
    <gatha1 line="413">Yadimassa lokanāthassa, virajjhissāma sāsanaṃ;</gatha1>
    <gathalast line="414">Anāgatamhi addhāne, hessāma sammukhā imaṃ.</gathalast>
    <gatha1 line="415">Yathā manussā nadiṃ tarantā, paṭititthaṃ virajjhiya;</gatha1>
    <gathalast line="416">Heṭṭhā titthe gahetvāna, uttaranti mahānadiṃ.</gathalast>
    <gatha1 line="417">Evameva mayaṃ sabbe, yadi muñcāmimaṃ jinaṃ;</gatha1>
    <gathalast line="418">Anāgatamhi addhāne, hessāma sammukhā imaṃ.</gathalast>
    <gatha1 line="419">Dīpaṅkaro lokavidū, āhutīnaṃ paṭiggaho;</gatha1>
    <gathalast line="420">Mama kammaṃ pakittetvā, dakkhiṇaṃ pādamuddhari.</gathalast>
    <gatha1 line="421">Ye tatthāsuṃ jinaputtā, sabbe padakkhiṇamakaṃsu maṃ;</gatha1>
    <gathalast line="422">Narā nāgā ca gandhabbā, abhivādetvāna pakkamuṃ.</gathalast>
    <gatha1 line="423">Dassanaṃ me atikkante, sasaṅghe lokanāyake;</gatha1>
    <gathalast line="424">Haṭṭhatuṭṭhena cittena, āsanā vuṭṭhahiṃ tadā.</gathalast>
    <gatha1 line="425">Sukhena sukhito homi, pāmojjena pamodito;</gatha1>
    <gathalast line="426">Pītiyā ca abhissanno, pallaṅkaṃ ābhujiṃ tadā.</gathalast>
    <gatha1 line="427">Pallaṅkena <pageBreak edition="V" number="0.0048" /> nisīditvā, evaṃ cintesahaṃ tadā;</gatha1>
    <gathalast line="428">‘‘Vasībhūto ahaṃ jhāne, abhiññāpāramiṃ gato.</gathalast>
    <gatha1 line="429">‘‘Dasasahassilokamhi <pageBreak edition="M" number="0.0046" />, isayo natthi me samā;</gatha1>
    <gathalast line="430">Asamo iddhidhammesu, alabhiṃ īdisaṃ sukhaṃ’’.</gathalast>
    <gatha1 line="431">Pallaṅkābhujane mayhaṃ, dasasahassādhivāsino;</gatha1>
    <gathalast line="432">Mahānādaṃ pavattesuṃ, dhuvaṃ buddho bhavissasi.</gathalast>
    <gatha1 line="433">Yā pubbe bodhisattānaṃ, pallaṅkavaramābhuje;</gatha1>
    <gathalast line="434">Nimittāni padissanti, tāni ajja padissare.</gathalast>
    <gatha1 line="435">Sītaṃ byapagataṃ hoti, uṇhañca upasammati;</gatha1>
    <gathalast line="436">Tāni ajja padissanti, dhuvaṃ buddho bhavissasi.</gathalast>
    <gatha1 line="437">Dasasahassī lokadhātū, nissaddā honti nirākulā;</gatha1>
    <gathalast line="438">Tāni ajja padissanti, dhuvaṃ buddho bhavissasi.</gathalast>
    <gatha1 line="439">Mahāvātā na vāyanti, na sandanti savantiyo;</gatha1>
    <gathalast line="440">Tāni ajja padissanti, dhuvaṃ buddho bhavissasi.</gathalast>
    <gatha1 line="441">Thalajā dakajā pupphā, sabbe pupphanti tāvade;</gatha1>
    <gathalast line="442">Tepajja pupphitā sabbe, dhuvaṃ buddho bhavissasi.</gathalast>
    <gatha1 line="443">Latā vā yadi vā rukkhā, phalabhārā honti tāvade;</gatha1>
    <gathalast line="444">Tepajja phalitā sabbe, dhuvaṃ buddho bhavissasi.</gathalast>
    <gatha1 line="445">Ākāsaṭṭhā <pageBreak edition="V" number="0.0049" /> ca bhūmaṭṭhā, ratanā jotanti tāvade;</gatha1>
    <gathalast line="446">Tepajja ratanā jotanti, dhuvaṃ buddho bhavissasi.</gathalast>
    <gatha1 line="447">Mānussakā ca dibbā ca, turiyā vajjanti tāvade;</gatha1>
    <gathalast line="448">Tepajjubho abhiravanti, dhuvaṃ buddho bhavissasi.</gathalast>
    <gatha1 line="449">Vicittapupphā gaganā, abhivassanti tāvade;</gatha1>
    <gathalast line="450">Tepi ajja pavassanti, dhuvaṃ buddho bhavissasi.</gathalast>
    <gatha1 line="451">Mahāsamuddo ābhujati, dasasahassī pakampati;</gatha1>
    <gathalast line="452">Tepajjubho abhiravanti, dhuvaṃ buddho bhavissasi.</gathalast>
    <gatha1 line="453">Nirayepi <pageBreak edition="M" number="0.0047" /> dasasahasse, aggī nibbanti tāvade;</gatha1>
    <gathalast line="454">Tepajja nibbutā aggī, dhuvaṃ buddho bhavissasi.</gathalast>
    <gatha1 line="455">Vimalo hoti sūriyo, sabbā dissanti tārakā;</gatha1>
    <gathalast line="456">Tepi ajja padissanti, dhuvaṃ buddho bhavissasi.</gathalast>
    <gatha1 line="457">Anovaṭṭhena udakaṃ, mahiyā ubbhijji tāvade;</gatha1>
    <gathalast line="458">Tampajjubbhijjate mahiyā, dhuvaṃ buddho bhavissasi.</gathalast>
    <gatha1 line="459">Tārāgaṇā virocanti, nakkhattā gaganamaṇḍale;</gatha1>
    <gathalast line="460">Visākhā candimāyuttā, dhuvaṃ buddho bhavissasi.</gathalast>
    <gatha1 line="461">Bilāsayā darīsayā, nikkhamanti sakāsayā;</gatha1>
    <gathalast line="462">Tepajja āsayā chuddhā, dhuvaṃ buddho bhavissasi.</gathalast>
    <gatha1 line="463">Na <pageBreak edition="V" number="0.0050" /> hoti arati sattānaṃ, santuṭṭhā honti tāvade;</gatha1>
    <gathalast line="464">Tepajja sabbe santuṭṭhā, dhuvaṃ buddho bhavissasi.</gathalast>
    <gatha1 line="465">Rogā tadupasammanti, jighacchā ca vinassati;</gatha1>
    <gathalast line="466">Tānipajja padissanti, dhuvaṃ buddho bhavissasi.</gathalast>
    <gatha1 line="467">Rogo tadā tanu hoti, doso moho vinassati;</gatha1>
    <gathalast line="468">Tepajja vigatā sabbe, dhuvaṃ buddho bhavissasi.</gathalast>
    <gatha1 line="469">Bhayaṃ tadā na bhavati, ajjapetaṃ padissati;</gatha1>
    <gathalast line="470">Tena liṅgena jānāma, dhuvaṃ buddho bhavissasi.</gathalast>
    <gatha1 line="471">Rajo nuddhaṃsati uddhaṃ, ajjapetaṃ padissati;</gatha1>
    <gathalast line="472">Tena liṅgena jānāma, dhuvaṃ buddho bhavissasi.</gathalast>
    <gatha1 line="473">Aniṭṭhagandho pakkamati, dibbagandho pavāyati;</gatha1>
    <gathalast line="474">Sopajja vāyati gandho, dhuvaṃ buddho bhavissasi.</gathalast>
    <gatha1 line="475">Sabbe devā padissanti, ṭhapayitvā arūpino;</gatha1>
    <gathalast line="476">Tepajja sabbe dissanti, dhuvaṃ buddho bhavissasi.</gathalast>
    <gatha1 line="477">Yāvatā nirayā nāma, sabbe dissanti tāvade;</gatha1>
    <gathalast line="478">Tepajja sabbe dissanti, dhuvaṃ buddho bhavissasi.</gathalast>
    <gatha1 line="479">Kuṭṭā <pageBreak edition="M" number="0.0048" /> kavāṭā selā ca, na hontāvaraṇā tadā;</gatha1>
    <gathalast line="480">Akāsabhūtā tepajja, dhuvaṃ buddho bhavissasi.</gathalast>
    <gatha1 line="481">Cutī <pageBreak edition="V" number="0.0051" /> ca upapatti ca, khaṇe tasmiṃ na vijjati;</gatha1>
    <gathalast line="482">Tānipajja padissanti, dhuvaṃ buddho bhavissasi.</gathalast>
    <gatha1 line="483">Daḷhaṃ paggaṇha vīriyaṃ, mā nivatta abhikkama;</gatha1>
    <gathalast line="484">Mayampetaṃ vijānāma, dhuvaṃ buddho bhavissasi.</gathalast>
    <gatha1 line="485">Buddhassa vacanaṃ sutvā, dasasahassīnacūbhayaṃ;</gatha1>
    <gathalast line="486">Tuṭṭhahaṭṭho pamodito, evaṃ cintesahaṃ tadā.</gathalast>
    <gatha1 line="487">Advejjhavacanā buddhā, amoghavacanā jinā;</gatha1>
    <gathalast line="488">Vitathaṃ natthi buddhānaṃ, dhuvaṃ buddho bhavāmahaṃ.</gathalast>
    <gatha1 line="489">Yathā khittaṃ nabhe leḍḍu, dhuvaṃ patati bhūmiyaṃ;</gatha1>
    <gathalast line="490">Tatheva buddhaseṭṭhānaṃ, vacanaṃ dhuvasassataṃ.</gathalast>
    <gatha1 line="491">Yathāpi sabbasattānaṃ, maraṇaṃ dhuvasassataṃ;</gatha1>
    <gathalast line="492">Tatheva buddhaseṭṭhānaṃ, vacanaṃ dhuvasassataṃ.</gathalast>
    <gatha1 line="493">Yathā rattikkhaye patte, sūriyuggamanaṃ dhuvaṃ;</gatha1>
    <gathalast line="494">Tatheva buddhaseṭṭhānaṃ, vacanaṃ dhuvasassataṃ.</gathalast>
    <gatha1 line="495">Yathā nikkhantasayanassa, sīhassa nadanaṃ dhuvaṃ;</gatha1>
    <gathalast line="496">Tatheva buddhaseṭṭhānaṃ, vacanaṃ dhuvasassataṃ.</gathalast>
    <gatha1 line="497">Yathā āpannasattānaṃ, bhāramoropanaṃ dhuvaṃ;</gatha1>
    <gathalast line="498">Tatheva buddhaseṭṭhānaṃ, vacanaṃ dhuvasassataṃ.</gathalast>
    <gatha1 line="499">Handa buddhakare dhamme, vicināmi ito cito;</gatha1>
    <gathalast line="500">Uddhaṃ adho dasa disā, yāvatā dhammadhātuyā.</gathalast>
    <gatha1 line="501">Vicinanto tadādakkhiṃ, paṭhamaṃ <bold>dānapāramiṃ</bold>;</gatha1>
    <gathalast line="502">Pubbakehi mahesīhi, anuciṇṇaṃ mahāpathaṃ.</gathalast>
    <gatha1 line="503">Imaṃ <pageBreak edition="V" number="0.0052" /> tvaṃ paṭhamaṃ tāva, daḷhaṃ katvā samādiya;</gatha1>
    <gathalast line="504">Dānapāramitaṃ gaccha, yadi bodhiṃ pattumicchasi.</gathalast>
    <gatha1 line="505">Yathāpi <pageBreak edition="M" number="0.0049" /> kumbho sampuṇṇo, yassa kassaci adhokato;</gatha1>
    <gathalast line="506">Vamate vudakaṃ nissesaṃ, na tattha parirakkhati.</gathalast>
    <gatha1 line="507">Tatheva yācake disvā, hīnamukkaṭṭhamajjhime;</gatha1>
    <gathalast line="508">Dadāhi dānaṃ nissesaṃ, kumbho viya adhokato.</gathalast>
    <gatha1 line="509">Na hete ettakāyeva, buddhadhammā bhavissare;</gatha1>
    <gathalast line="510">Aññepi vicinissāmi, ye dhammā bodhipācanā.</gathalast>
    <gatha1 line="511">Vicinanto tadādakkhiṃ, dutiyaṃ <bold>sīlapāramiṃ</bold>;</gatha1>
    <gathalast line="512">Pubbakehi mahesīhi, āsevitanisevitaṃ.</gathalast>
    <gatha1 line="513">Imaṃ tvaṃ dutiyaṃ tāva, daḷhaṃ katvā samādiya;</gatha1>
    <gathalast line="514">Sīlapāramitaṃ gaccha, yadi bodhiṃ pattumicchasi.</gathalast>
    <gatha1 line="515">Yathāpi camarī vālaṃ, kismiñci paṭilaggitaṃ;</gatha1>
    <gathalast line="516">Upeti maraṇaṃ tattha, na vikopeti vāladhiṃ.</gathalast>
    <gatha1 line="517">Tatheva catūsu bhūmīsu, sīlāni paripūraya;</gatha1>
    <gathalast line="518">Parirakkha sadā sīlaṃ, camarī viya vāladhiṃ.</gathalast>
    <gatha1 line="519">Na hete ettakāyeva, buddhadhammā bhavissare;</gatha1>
    <gathalast line="520">Aññepi vicinissāmi, ye dhammā bodhipācanā.</gathalast>
    <gatha1 line="521">Vicinanto <pageBreak edition="V" number="0.0053" /> tadādakkhiṃ, tatiyaṃ <bold>nekkhammapāramiṃ</bold>;</gatha1>
    <gathalast line="522">Pubbakehi mahesīhi, āsevitanisevitaṃ.</gathalast>
    <gatha1 line="523">Imaṃ tvaṃ tatiyaṃ tāva, daḷhaṃ katvā samādiya;</gatha1>
    <gathalast line="524">Nekkhammapāramitaṃ gaccha, yadi bodhiṃ pattumicchasi.</gathalast>
    <gatha1 line="525">Yathā andughare puriso, ciravuttho dukhaṭṭito;</gatha1>
    <gathalast line="526">Na tattha rāgaṃ janeti, muttimeva gavesati.</gathalast>
    <gatha1 line="527">Tatheva tvaṃ sabbabhave, passa andugharaṃ viya;</gatha1>
    <gathalast line="528">Nekkhammābhimukho hoti, bhavato parimuttiyā.</gathalast>
    <gatha1 line="529">Na hete ettakāyeva, buddhadhammā bhavissare;</gatha1>
    <gathalast line="530">Aññepi vicinissāmi, ye dhammā bodhipācanā.</gathalast>
    <gatha1 line="531">Vicinanto <pageBreak edition="M" number="0.0050" /> tadādakkhiṃ, catutthaṃ <bold>paññāpāramiṃ</bold>;</gatha1>
    <gathalast line="532">Pubbakehi mahesīhi, āsevitanisevitaṃ.</gathalast>
    <gatha1 line="533">Imaṃ tvaṃ catutthaṃ tāva, daḷhaṃ katvā samādiya;</gatha1>
    <gathalast line="534">Paññāpāramitaṃ gaccha, yadi bodhiṃ pattumicchasi.</gathalast>
    <gatha1 line="535">Yathāpi bhikkhu bhikkhanto, hīnamukkaṭṭhamajjhime;</gatha1>
    <gathalast line="536">Kulāni na vivajjento, evaṃ labhati yāpanaṃ.</gathalast>
    <gatha1 line="537">Tatheva tvaṃ sabbakālaṃ, paripucchaṃ budhaṃ janaṃ;</gatha1>
    <gathalast line="538">Paññāpāramitaṃ gantvā, sambodhiṃ pāpuṇissasi.</gathalast>
    <gatha1 line="539">Na <pageBreak edition="V" number="0.0054" /> hete ettakāyeva, buddhadhammā bhavissare;</gatha1>
    <gathalast line="540">Aññepi vicinissāmi, ye dhammā bodhipācanā.</gathalast>
    <gatha1 line="541">Vicinanto tadādakkhiṃ, pañcamaṃ <bold>vīriyapāramiṃ</bold>;</gatha1>
    <gathalast line="542">Pubbakehi mahesīhi, āsevitanisevitaṃ.</gathalast>
    <gatha1 line="543">Imaṃ tvaṃ pañcamaṃ tāva, daḷhaṃ katvā samādiya;</gatha1>
    <gathalast line="544">Vīriyapāramitaṃ gaccha, yadi bodhiṃ pattumicchasi.</gathalast>
    <gatha1 line="545">Yathāpi sīho migarājā, nisajjaṭṭhānacaṅkame;</gatha1>
    <gathalast line="546">Alīnavīriyo hoti, paggahitamano sadā.</gathalast>
    <gatha1 line="547">Tatheva tvaṃ sabbabhave, paggaṇha vīriyaṃ daḷhaṃ;</gatha1>
    <gathalast line="548">Vīriyapāramitaṃ gantvā, sambodhiṃ pāpuṇissasi.</gathalast>
    <gatha1 line="549">Na hete ettakāyeva, buddhadhammā bhavissare;</gatha1>
    <gathalast line="550">Aññepi vicinissāmi, ye dhammā bodhipācanā.</gathalast>
    <gatha1 line="551">Vicinanto tadādakkhiṃ, chaṭṭhamaṃ <bold>khantipāramiṃ</bold>;</gatha1>
    <gathalast line="552">Pubbakehi mahesīhi, āsevitanisevitaṃ.</gathalast>
    <gatha1 line="553">Imaṃ tvaṃ chaṭṭhamaṃ tāva, daḷhaṃ katvā samādiya;</gatha1>
    <gathalast line="554">Tattha advejjhamānaso, sambodhiṃ pāpuṇissasi.</gathalast>
    <gatha1 line="555">Yathāpi pathavī nāma, sucimpi asucimpi ca;</gatha1>
    <gathalast line="556">Sabbaṃ sahati nikkhepaṃ, na karoti paṭighaṃ tayā.</gathalast>
    <gatha1 line="557">Tatheva <pageBreak edition="M" number="0.0051" /><pageBreak edition="V" number="0.0055" /> tvampi sabbesaṃ, sammānāvamānakkhamo;</gatha1>
    <gathalast line="558">Khantipāramitaṃ gantvā, sambodhiṃ pāpuṇissasi.</gathalast>
    <gatha1 line="559">Na hete ettakāyeva, buddhadhammā bhavissare;</gatha1>
    <gathalast line="560">Aññepi vicinissāmi, ye dhammā bodhipācanā.</gathalast>
    <gatha1 line="561">Vicinanto tadādakkhiṃ, sattamaṃ <bold>saccapāramiṃ</bold>;</gatha1>
    <gathalast line="562">Pubbakehi mahesīhi, āsevitanisevitaṃ.</gathalast>
    <gatha1 line="563">Imaṃ tvaṃ sattamaṃ tāva, daḷhaṃ katvā samādiya;</gatha1>
    <gathalast line="564">Tattha advejjhavacano, sambodhiṃ pāpuṇissasi.</gathalast>
    <gatha1 line="565">Yathāpi osamī nāma, tulābhūtā sadevake;</gatha1>
    <gathalast line="566">Samaye utuvasse vā, na vokkamati, vīthito.</gathalast>
    <gatha1 line="567">Tatheva tvampi saccesu, mā vokkamasi vīthito;</gatha1>
    <gathalast line="568">Saccapāramitaṃ gantvā, sambodhiṃ pāpuṇissasi.</gathalast>
    <gatha1 line="569">Na hete ettakāyeva, buddhadhammā bhavissare;</gatha1>
    <gathalast line="570">Aññepi vicinissāmi, ye dhammā bodhipācanā.</gathalast>
    <gatha1 line="571">Vicinanto tadādakkhiṃ, aṭṭhamaṃ adhiṭṭhānapāramiṃ;</gatha1>
    <gathalast line="572">Pubbakehi mahesīhi, āsevitanisevitaṃ.</gathalast>
    <gatha1 line="573">Imaṃ tvaṃ aṭṭhamaṃ tāva, daḷhaṃ katvā samādiya;</gatha1>
    <gathalast line="574">Tattha tvaṃ acalo hutvā, sambodhiṃ pāpuṇissasi.</gathalast>
    <gatha1 line="575">Yathāpi <pageBreak edition="V" number="0.0056" /> pabbato selo, acalo suppatiṭṭhito;</gatha1>
    <gathalast line="576">Na kampati bhusavātehi, sakaṭṭhāneva tiṭṭhati.</gathalast>
    <gatha1 line="577">Tatheva tvampi adhiṭṭhāne, sabbadā acalo bhava;</gatha1>
    <gathalast line="578">Adhiṭṭhānapāramitaṃ gantvā, sambodhiṃ pāpuṇissasi.</gathalast>
    <gatha1 line="579">Na hete ettakāyeva, buddhadhammā bhavissare;</gatha1>
    <gathalast line="580">Aññepi vicinissāmi, ye dhammā bodhipācanā.</gathalast>
    <gatha1 line="581">Vicinanto tadādakkhiṃ, navamaṃ <bold>mettāpāramiṃ</bold>;</gatha1>
    <gathalast line="582">Pubbakehi mahesīhi, āsevitanisevitaṃ.</gathalast>
    <gatha1 line="583">Imaṃ <pageBreak edition="M" number="0.0052" /> tvaṃ navamaṃ tāva, daḷhaṃ katvā samādiya;</gatha1>
    <gathalast line="584">Mettāya asamo hohi, yadi bodhiṃ pattumicchasi.</gathalast>
    <gatha1 line="585">Yathāpi udakaṃ nāma, kalyāṇe pāpake jane;</gatha1>
    <gathalast line="586">Samaṃ pharati sītena, pavāheti rajomalaṃ.</gathalast>
    <gatha1 line="587">Tatheva tvampi hitāhite, samaṃ mettāya bhāvaya;</gatha1>
    <gathalast line="588">Mettāpāramitaṃ gantvā, sambodhiṃ pāpuṇissasi.</gathalast>
    <gatha1 line="589">Na hete ettakāyeva, buddhadhammā bhavissare;</gatha1>
    <gathalast line="590">Aññepi vicinissāmi, ye dhammā bodhipācanā.</gathalast>
    <gatha1 line="591">Vicinanto tadādakkhiṃ, dasamaṃ upekkhāpāramiṃ;</gatha1>
    <gathalast line="592">Pubbakehi mahesīhi, āsevitanisevitaṃ.</gathalast>
    <gatha1 line="593">Imaṃ <pageBreak edition="V" number="0.0057" /> tvaṃ dasamaṃ tāva, daḷhaṃ katvā samādiya;</gatha1>
    <gathalast line="594">Tulābhūto daḷho hutvā, sambodhiṃ pāpuṇissasi.</gathalast>
    <gatha1 line="595">Yathāpi pathavī nāma, nikkhittaṃ asuciṃ suciṃ;</gatha1>
    <gathalast line="596">Upekkhati ubhopete, kopānunayavajjitā.</gathalast>
    <gatha1 line="597">Tatheva tvampi sukhadukkhe, tulābhūto sadā bhava;</gatha1>
    <gathalast line="598">Upekkhāpāramitaṃ gantvā, sambodhiṃ pāpuṇissasi.</gathalast>
    <gatha1 line="599">Ettakāyeva te loke, ye dhammā bodhipācanā;</gatha1>
    <gathalast line="600">Tatuddhaṃ natthi aññatra, daḷhaṃ tattha patiṭṭhaha.</gathalast>
    <gatha1 line="601">Ime dhamme sammasato, sabhāvarasalakkhaṇe;</gatha1>
    <gathalast line="602">Dhammatejena vasudhā, dasasahassī pakampatha.</gathalast>
    <gatha1 line="603">Calatā ravati pathavī, ucchuyantaṃva pīḷitaṃ;</gatha1>
    <gathalast line="604">Telayante yathā cakkaṃ, evaṃ kampati medinī.</gathalast>
    <gatha1 line="605">Yāvatā parisā āsi, buddhassa parivesane;</gatha1>
    <gathalast line="606">Pavedhamānā sā tattha, mucchitā sesi bhūmiyā.</gathalast>
    <gatha1 line="607">Ghaṭānekasahassāni <pageBreak edition="M" number="0.0053" />, kumbhīnañca satā bahū;</gatha1>
    <gathalast line="608">Sañcuṇṇamathitā tattha, aññamaññaṃ paghaṭṭitā.</gathalast>
    <gatha1 line="609">Ubbiggā tasitā bhītā, bhantā byāthitamānasā;</gatha1>
    <gathalast line="610">Mahājanā samāgamma, dīpaṅkaramupāgamuṃ.</gathalast>
    <gatha1 line="611">Kiṃ <pageBreak edition="V" number="0.0058" /> bhavissati lokassa, kalyāṇamatha pāpakaṃ;</gatha1>
    <gathalast line="612">Sabbo upadduto loko, taṃ vinodehi cakkhuma.</gathalast>
    <gatha1 line="613">Tesaṃ tadā saññāpesi, dīpaṅkaro mahāmuni;</gatha1>
    <gathalast line="614">Vissatthā hotha mā bhātha, imasmiṃ pathavikampane.</gathalast>
    <gatha1 line="615">Yamahaṃ ajja byākāsiṃ, buddho loke bhavissati;</gatha1>
    <gathalast line="616">Eso sammasati dhammaṃ, pubbakaṃ jinasevitaṃ.</gathalast>
    <gatha1 line="617">Tassa sammasato dhammaṃ, buddhabhūmiṃ asesato;</gatha1>
    <gathalast line="618">Tenāyaṃ kampitā pathavī, dasasahassī sadevake.</gathalast>
    <gatha1 line="619">Buddhassa vacanaṃ sutvā, mano nibbāyi tāvade;</gatha1>
    <gathalast line="620">Sabbe maṃ upasaṅkamma, punāpi abhivandisuṃ.</gathalast>
    <gatha1 line="621">Samādayitvā buddhaguṇaṃ, daḷhaṃ katvāna mānasaṃ;</gatha1>
    <gathalast line="622">Dīpaṅkaraṃ namassitvā, āsanā vuṭṭhahiṃ tadā.</gathalast>
    <gatha1 line="623">Dibbaṃ mānusakaṃ pupphaṃ, devā mānusakā ubho;</gatha1>
    <gathalast line="624">Samokiranti pupphehi, vuṭṭhahantassa āsanā.</gathalast>
    <gatha1 line="625">Vedayanti ca te sotthiṃ, devā mānusakā ubho;</gatha1>
    <gathalast line="626">Mahantaṃ patthitaṃ tuyhaṃ, taṃ labhassu yathicchitaṃ.</gathalast>
    <gatha1 line="627">Sabbītiyo vivajjantu, soko rogo vinassatu;</gatha1>
    <gathalast line="628">Mā te bhavantvantarāyā, phusa khippaṃ bodhimuttamaṃ.</gathalast>
    <gatha1 line="629">Yathāpi <pageBreak edition="V" number="0.0059" /> samaye patte, pupphanti pupphino dumā;</gatha1>
    <gathalast line="630">Tatheva tvaṃ mahāvīra, buddhañāṇena pupphasu.</gathalast>
    <gatha1 line="631">Yathā <pageBreak edition="M" number="0.0054" /> ye keci sambuddhā, pūrayuṃ dasapāramī;</gatha1>
    <gathalast line="632">Tatheva tvaṃ mahāvīra, pūrehi dasapāramī.</gathalast>
    <gatha1 line="633">Yathā ye keci sambuddhā, bodhimaṇḍamhi bujjhare;</gatha1>
    <gathalast line="634">Tatheva tvaṃ mahāvīra, bujjhassu jinabodhiyaṃ.</gathalast>
    <gatha1 line="635">Yathā ye keci sambuddhā, dhammacakkaṃ pavattayuṃ;</gatha1>
    <gathalast line="636">Tatheva tvaṃ mahāvīra, dhammacakkaṃ pavattaya.</gathalast>
    <gatha1 line="637">Puṇṇamāye yathā cando, parisuddho virocati;</gatha1>
    <gathalast line="638">Tatheva tvaṃ puṇṇamano, viroca dasasahassiyaṃ.</gathalast>
    <gatha1 line="639">Rāhumutto yathā sūriyo, tāpena atirocati;</gatha1>
    <gathalast line="640">Tatheva lokā muñcitvā, viroca siriyā tuvaṃ.</gathalast>
    <gatha1 line="641">Yathā yā kāci nadiyo, osaranti mahodadhiṃ;</gatha1>
    <gathalast line="642">Evaṃ sadevakā lokā, osarantu tavantike.</gathalast>
    <gatha1 line="643">Tehi thutappasattho so, dasa dhamme samādiya;</gatha1>
    <gathalast line="644">Te dhamme paripūrento, pavanaṃ pāvisī tadā.</gathalast>
    <centered line="645">Sumedhakathā niṭṭhitā.</centered>
    <gatha1 line="646">Tadā te bhojayitvāna, sasaṅghaṃ lokanāyakaṃ;</gatha1>
    <gathalast line="647">Upagacchuṃ saraṇaṃ tassa, dīpaṅkarassa satthuno.</gathalast>
    <gatha1 line="648">Saraṇāgamane <pageBreak edition="V" number="0.0060" /> kañci, nivesesi tathāgato;</gatha1>
    <gathalast line="649">Kañci pañcasu sīlesu, sīle dasavidhe paraṃ.</gathalast>
    <gatha1 line="650">Kassaci deti sāmaññaṃ, caturo phalamuttame;</gatha1>
    <gathalast line="651">Kassaci asame dhamme, deti so paṭisambhidā.</gathalast>
    <gatha1 line="652">Kassaci varasamāpattiyo, aṭṭha deti narāsabho;</gatha1>
    <gathalast line="653">Tisso kassaci vijjāyo, chaḷabhiññā pavecchati.</gathalast>
    <gatha1 line="654">Tena <pageBreak edition="M" number="0.0055" /> yogena janakāyaṃ, ovadati mahāmuni;</gatha1>
    <gathalast line="655">Tena vitthārikaṃ āsi, lokanāthassa sāsanaṃ.</gathalast>
    <gatha1 line="656">Mahāhanusabhakkhandho, dīpaṅkarasanāmako;</gatha1>
    <gathalast line="657">Bahū jane tārayati, parimoceti duggatiṃ.</gathalast>
    <gatha1 line="658">Bodhaneyyaṃ janaṃ disvā, satasahassepi yojane;</gatha1>
    <gathalast line="659">Khaṇena upagantvāna, bodheti taṃ mahāmuni.</gathalast>
    <gatha1 line="660">Paṭhamābhisamaye buddho, koṭisatamabodhayi;</gatha1>
    <gathalast line="661">Dutiyābhisamaye nātho, navutikoṭimabodhayi.</gathalast>
    <gatha1 line="662">Yadā ca devabhavanamhi, buddho dhammadesayi;</gatha1>
    <gathalast line="663">Navutikoṭisahassānaṃ, tatiyābhisamayo ahu.</gathalast>
    <gatha1 line="664">Sannipātā tayo āsuṃ, dīpaṅkarassa satthuno;</gatha1>
    <gathalast line="665">Koṭisatasahassānaṃ, paṭhamo āsi samāgamo.</gathalast>
    <gatha1 line="666">Puna <pageBreak edition="V" number="0.0061" /> nāradakūṭamhi, pavivekagate jine;</gatha1>
    <gathalast line="667">Khīṇāsavā vītamalā, samiṃsu satakoṭiyo.</gathalast>
    <gatha1 line="668">Yamhi kāle mahāvīro, sudassanasiluccaye;</gatha1>
    <gathalast line="669">Navutikoṭisahassehi, pavāresi mahāmuni.</gathalast>
    <gatha1 line="670">Ahaṃ tena samayena, jaṭilo uggatāpano;</gatha1>
    <gathalast line="671">Antalikkhamhi caraṇo, pañcābhiññāsu pāragū.</gathalast>
    <gatha1 line="672">Dasavīsasahassānaṃ, dhammābhisamayo ahu;</gatha1>
    <gathalast line="673">Ekadvinnaṃ abhisamayā, gaṇanāto asaṅkhiyā.</gathalast>
    <gatha1 line="674">Vitthārikaṃ bāhujaññaṃ, iddhaṃ phītaṃ ahu tadā;</gatha1>
    <gathalast line="675">Dīpaṅkarassa bhagavato, sāsanaṃ suvisodhitaṃ.</gathalast>
    <gatha1 line="676">Cattāri satasahassāni, chaḷabhiññā mahiddhikā;</gatha1>
    <gathalast line="677">Dīpaṅkaraṃ lokaviduṃ, parivārenti sabbadā.</gathalast>
    <gatha1 line="678">Ye <pageBreak edition="M" number="0.0056" /> keci tena samayena, jahanti mānusaṃ bhavaṃ;</gatha1>
    <gathalast line="679">Appattamānasā sekhā, garahitā bhavanti te.</gathalast>
    <gatha1 line="680">Supupphitaṃ pāvacanaṃ, arahantehi tādihi;</gatha1>
    <gathalast line="681">Khīṇāsavehi vimalehi, upasobhati sadevake.</gathalast>
    <gatha1 line="682">Nagaraṃ rammavatī nāma, sudevo nāma khattiyo;</gatha1>
    <gathalast line="683">Sumedhā nāma janikā, dīpaṅkarassa satthuno.</gathalast>
    <gatha1 line="684">Sumaṅgalo <pageBreak edition="V" number="0.0062" /> ca tisso ca, ahesuṃ aggasāvakā;</gatha1>
    <gathalast line="685">Sāgato nāmupaṭṭhāko, dīpaṅkarassa satthuno.</gathalast>
    <gatha1 line="686">Nandā ceva sunandā ca, ahesuṃ aggasāvikā;</gatha1>
    <gathalast line="687">Bodhi tassa bhagavato, pipphalīti pavuccati.</gathalast>
    <gatha1 line="688">Asītihatthamubbedho, dīpaṅkaro mahāmuni;</gatha1>
    <gatha1 line="689">Sobhati dīparukkhova, sālarājāva pupphito;</gatha1>
    <gathalast line="690">Pabhā vidhāvati tassa, samantā dvādasayojane.</gathalast>
    <gatha1 line="691">Satasahassavassāni, āyu tassa mahesino;</gatha1>
    <gathalast line="692">Tāvatā tiṭṭhamāno so, tāresi janataṃ bahuṃ.</gathalast>
    <gatha1 line="693">Jotayitvāna saddhammaṃ, santāretvā mahājanaṃ;</gatha1>
    <gathalast line="694">Jalitvā aggikkhandhova, nibbuto so sasāvako.</gathalast>
    <gatha1 line="695">Sā ca iddhi so ca yaso, tāni ca pādesu cakkaratanāni;</gatha1>
    <gathalast line="696">Sabbaṃ tamantarahitaṃ, nanu rittā sabbasaṅkhārāti.</gathalast>
    <paragraph line="697"><bold>Dīpaṅkarassa</bold> bhagavato aparabhāge ekaṃ asaṅkhyeyyaṃ atikkamitvā <bold>koṇḍañño</bold> nāma satthā udapādi. Tassāpi tayo sāvakasannipātā ahesuṃ. Paṭhamasannipāte koṭisatasahassaṃ. Dutiye koṭisahassaṃ, tatiye navutikoṭiyo.</paragraph>
    <paragraph line="698">Tadā bodhisatto <bold>vijitāvī</bold> nāma cakkavattī hutvā koṭisatasahassasaṅkhassa buddhappamukhassa bhikkhusaṅghassa mahādānaṃ adāsi. Satthā bodhisattaṃ ‘‘buddho bhavissatī’’ti byākaritvā dhammaṃ desesi. So satthu <pageBreak edition="M" number="0.0057" /> dhammakathaṃ sutvā rajjaṃ niyyātetvā pabbaji. So tīṇi piṭakāni uggahetvā aṭṭha samāpattiyo, pañca ca abhiññāyo uppādetvā aparihīnajjhāno brahmaloke nibbatti. Koṇḍaññabuddhassa pana rammavatī nāma nagaraṃ, sunando nāma khattiyo pitā, sujātā <pageBreak edition="V" number="0.0063" /> nāma mātā, bhaddo ca subhaddo ca dve aggasāvakā, anuruddho nāma upaṭṭhāko, tissā ca upatissā ca dve aggasāvikā, sālakalyāṇī bodhi, aṭṭhāsītihatthubbedhaṃ sarīraṃ, vassasatasahassaṃ āyuppamāṇaṃ ahosi.</paragraph>
    <paragraph line="699">Tassa aparabhāge ekaṃ asaṅkhyeyyaṃ atikkamitvā ekasmiṃyeva kappe cattāro buddhā nibbattiṃsu <bold>maṅgalo sumano revato sobhito</bold>ti. <bold>Maṅgalassa</bold> pana bhagavato tīsu sāvakasannipātesu paṭhamasannipāte koṭisatasahassabhikkhū ahesuṃ. Dutiye koṭisahassaṃ. Tatiye navutikoṭiyo. Vemātikabhātā panassa ānandakumāro nāma navutikoṭisaṅkhyāya parisāya saddhiṃ dhammasavanatthāya satthu santikaṃ agamāsi, satthā tassa anupubbikathaṃ kathesi. So saddhiṃ parisāya saha paṭisambhidāhi arahattaṃ pāpuṇi. Satthā tesaṃ kulaputtānaṃ pubbacariyakaṃ olokento iddhimayapattacīvarassa upanissayaṃ disvā dakkhiṇahatthaṃ pasāretvā ‘‘etha bhikkhavo’’ti āha. Sabbe taṅkhaṇaññeva iddhimayapattacīvaradharā saṭṭhivassikattherā viya ākappasampannā hutvā satthāraṃ vanditvā parivārayiṃsu ayamassa tatiyo sāvakasannipāto ahosi.</paragraph>
    <paragraph line="700">Yathā pana aññesaṃ buddhānaṃ samantā asītihatthappamāṇāyeva sarīrappabhā hoti, na, evaṃ tassa. Tassa pana bhagavato sarīrappabhā niccakālaṃ dasasahassilokadhātuṃ pharitvā aṭṭhāsi. Rukkhapathavīpabbatasamuddādayo antamaso ukkhaliyādīni upādāya suvaṇṇapaṭa pariyonaddhā viya ahesuṃ. Āyuppamāṇaṃ panassa navutivassasahassāni ahosi. Ettakaṃ kālaṃ candimasūriyādayo attano pabhāya virocituṃ nāsakkhiṃsu, rattindivaparicchedo na paññāyittha. Divā sūriyālokena viya sattā niccaṃ buddhālokeneva vicariṃsu. Sāyaṃ pupphitānaṃ kusumānaṃ, pāto ravanakasakuṇānañca vasena loko rattindivaparicchedaṃ sallakkhesi <pageBreak edition="M" number="0.0058" />. Kiṃ pana aññesaṃ buddhānaṃ ayamānubhāvo natthīti? No natthi, tepi hi ākaṅkhamānā dasasahassiṃ vā lokadhātuṃ, tato vā bhiyyo ābhāya phareyyuṃ. Maṅgalassa pana bhagavato pubbapatthanāvasena aññesaṃ byāmappabhā viya sarīrappabhā niccameva dasasahassilokadhātuṃ pharitvā aṭṭhāsi.</paragraph>
    <paragraph line="701">So kira bodhisattacariyakāle vessantarasadise attabhāve ṭhito saputtadāro vaṅkapabbatasadise pabbate vasi. Atheko kharadāṭhiko nāma yakkho mahāpurisassa dānajjhāsayataṃ sutvā brāhmaṇavaṇṇena upasaṅkamitvā mahāsattaṃ dve dārake yāci. Mahāsatto ‘‘dadāmi <pageBreak edition="V" number="0.0064" /> brāhmaṇassa puttake’’ti haṭṭhapahaṭṭho udakapariyantaṃ pathaviṃ kampento dvepi dārake adāsi. Yakkho caṅkamanakoṭiyaṃ ālambanaphalakaṃ nissāya ṭhatvā passantasseva mahāsattassa muḷālakalāpaṃ viya dve dārake khādi. Mahāpurisassa yakkhaṃ oloketvā vivaṭamatte aggijālaṃ viya lohitadhāraṃ uggiramānaṃ tassa mukhaṃ disvāpi kesaggamattampi domanassaṃ nuppajji, ‘‘sudinnaṃ vata me dāna’’nti cintayato panassa sarīre mahantaṃ pītisomanassaṃ udapādi. So ‘‘imassa me nissandena anāgate imināva nīhārena sarīrato rasmiyo nikkhamantū’’ti patthanaṃ akāsi. Tassa taṃ patthanaṃ nissāya buddhabhūtassa sarīrato rasmiyo nikkhamitvā ettakaṃ ṭhānaṃ phariṃsu.</paragraph>
    <paragraph line="702">Aparampissa pubbacaritaṃ atthi. So kira bodhisattakāle ekassa buddhassa cetiyaṃ disvā ‘‘imassa buddhassa mayā jīvitaṃ pariccajituṃ vaṭṭatī’’ti daṇḍakadīpikāveṭhananiyāmena sakalasarīraṃ veṭhāpetvā ratanamattamakulaṃ satasahassagghanikaṃ suvaṇṇapātiṃ sappissa pūrāpetvā tattha sahassavaṭṭiyo jālāpetvā taṃ sīsenādāya sakalasarīraṃ jālāpetvā cetiyaṃ padakkhiṇaṃ karonto sakalarattiṃ vītināmesi. Evaṃ yāva aruṇuggamanā vāyamantassāpissa lomakūpamattampi usumaṃ na gaṇhi, padumagabbhaṃ paviṭṭhakālo viya ahosi. Dhammo hi nāmesa attānaṃ rakkhantaṃ rakkhati. Tenāha bhagavā –</paragraph>
    <gatha1 line="703">‘‘Dhammo <pageBreak edition="M" number="0.0059" /> have rakkhati dhammacāriṃ,</gatha1>
    <gatha2 line="704">Dhammo suciṇṇo sukhamāvahāti;</gatha2>
    <gatha3 line="705">Esānisaṃso dhamme suciṇṇe,</gatha3>
    <gathalast line="706">Na duggatiṃ gacchati dhammacārī’’ti. (theragā. 303; jā. 1.10.102; 1.15.385);</gathalast>
    <paragraph line="707">Imassāpi kammassa nissandena tassa bhagavato sarīrobhāso dasasahassilokadhātuṃ pharitvā aṭṭhāsi.</paragraph>
    <paragraph line="708">Tadā amhākaṃ bodhisatto <bold>suruci</bold> nāma brāhmaṇo hutvā ‘‘satthāraṃ nimantessāmī’’ti upasaṅkamitvā madhuradhammakathaṃ sutvā ‘‘sve mayhaṃ bhikkhaṃ gaṇhatha bhante’’ti āha. Brāhmaṇa kittakehi <pageBreak edition="V" number="0.0065" /> te bhikkhūhi atthoti, kittakā pana vo bhante parivārā bhikkhūti. Tadā satthu paṭhamasannipātoyeva hoti. Tasmā ‘‘koṭisatasahassa’’nti āha. ‘‘Bhante, sabbehipi saddhiṃ mayhaṃ bhikkhaṃ gaṇhathā’’ti āha. Satthā adhivāsesi. Brāhmaṇo svātanāya nimantetvā gehaṃ gacchanto cintesi ‘‘ahaṃ ettakānaṃ bhikkhūnaṃ yāgubhattavatthādīni dātuṃ no na sakkomi, nisīdanaṭṭhānaṃ pana kathaṃ bhavissatī’’ti. Tassa sā cintā caturāsītiyojanasahassamatthake ṭhitassa devarañño paṇḍukambalasilāsanassa uṇhabhāvaṃ janesi. Sakko ‘‘ko nu kho maṃ imasmā ṭhānā cāvetukāmo’’ti dibbacakkhunā olokento mahāpurisaṃ disvā ‘‘ayaṃ suruci brāhmaṇo buddhappamukhaṃ bhikkhusaṅghaṃ nimantetvā nisīdanaṭṭhānatthāya cintesi, mayāpi tattha gantvā puññakoṭṭhāsaṃ gahetuṃ vaṭṭatī’’ti vaḍḍhakivaṇṇaṃ nimminitvā vāsipharasuhattho mahāpurisassa purato pāturahosi. ‘‘Atthi nu kho kassaci bhatiyā kattabbakicca’’nti āha. Mahāpuriso taṃ disvā ‘‘kiṃ kammaṃ karissasī’’ti āha. Mama ajānanasippaṃ nāma natthi, gehaṃ vā maṇḍapaṃ vā yo yaṃ kāreti, tassa taṃ kātuṃ jānāmīti. Tena hi mayhaṃ kammaṃ atthīti. Kiṃ, ayyāti? Svātanāya me koṭisatasahassabhikkhū nimantitā, tesaṃ nisīdanamaṇḍapaṃ karissasīti. Ahaṃ nāma kareyyaṃ, sace me bhatiṃ dātuṃ sakkhissathāti. Sakkhissāmi, tātāti. ‘‘Sādhu karissāmī’’ti gantvā ekaṃ padesaṃ olokesi.</paragraph>
    <paragraph line="709">Dvādasaterasayojanappamāṇo <pageBreak edition="M" number="0.0060" /> padeso kasiṇamaṇḍalaṃ viya samatalo ahosi. So ‘‘ettake ṭhāne sattaratanamayo maṇḍapo uṭṭhahatū’’ti cintetvā olokesi. Tāvadeva pathaviṃ bhinditvā maṇḍapo uṭṭhahi. Tassa suvaṇṇamayesu thambhesu rajatamayā ghaṭakā ahesuṃ, rajatamayesu thambhesu suvaṇṇamayā, maṇitthambhesu pavāḷamayā, pavāḷatthambhesu maṇimayā, sattaratanamayesu thambhesu sattaratanamayāva ghaṭakā ahesuṃ. Tato ‘‘maṇḍapassa antarantena kiṅkiṇikajālaṃ olambatū’’ti olokesi. Saha olokaneneva kiṅkiṇikajālaṃ olambi, yassa mandavāteritassa pañcaṅgikasseva tūriyassa madhurasaddo niggacchati. Dibbasaṅgītivattanakālo viya ahosi. ‘‘Antarantarā gandhadāmamālādāmāni olambantū’’ti cintesi. Tāvadeva dāmāni olambiṃsu. ‘‘Koṭisatasahassasaṅkhyānaṃ bhikkhūnaṃ āsanāni ca ādhārakāni ca pathaviṃ bhinditvā uṭṭhahantū’’ti cintesi. Tāvadeva uṭṭhahiṃsu. ‘‘Koṇe koṇe ekekā udakacāṭiyo uṭṭhahantū’’ti cintesi, tāvadeva udakacāṭiyo uṭṭhahiṃsu ettakaṃ māpetvā brāhmaṇassa santikaṃ gantvā ‘‘ehi ayya tava maṇḍapaṃ oloketvā mayhaṃ bhatiṃ dehī’’ti āha. Mahāpuriso gantvā maṇḍapaṃ olokesi <pageBreak edition="V" number="0.0066" />. Olokentassevassa sakalasarīraṃ pañcavaṇṇāya pītiyā nirantaraṃ phuṭaṃ ahosi. Athassa maṇḍapaṃ oloketvā etadahosi ‘‘nāyaṃ maṇḍapo manussabhūtena kato, mayhaṃ pana ajjhāsayaṃ mayhaṃ guṇaṃ āgamma addhā sakkassa bhavanaṃ uṇhaṃ ahosi. Tato sakkena devaraññā ayaṃ maṇḍapo kārito bhavissatī’’ti. ‘‘Na kho pana me yuttaṃ evarūpe maṇḍape ekadivasaṃyeva dānaṃ dātuṃ, sattāhaṃ dassāmī’’ti cintesi.</paragraph>
    <paragraph line="710">Bāhirakadānañhi tattakampi samānaṃ bodhisattānaṃ tuṭṭhiṃ kātuṃ na sakkoti. Alaṅkatasīsaṃ pana chinditvā añjitaakkhīni uppāṭetvā, hadayamaṃsaṃ vā uppāṭetvā dinnakāle bodhisattānaṃ cāgaṃ nissāya tuṭṭhi nāma hoti. Amhākampi hi bodhisattassa sivijātake devasikaṃ pañcasatasahassakahāpaṇāni vissajjetvā catūsu nagaradvāresu, majjhe nagare ca dānaṃ dadantassa taṃ dānaṃ tuṭṭhiṃ uppādetuṃ nāsakkhi. Yadā panassa brāhmaṇavaṇṇena āgantvā sakko devarājā akkhīni yāci, tadā tāni uppāṭetvā <pageBreak edition="M" number="0.0061" /> dadamānasseva hāso uppajji, kesaggamattampi cittassa aññathattaṃ nāhosi. Evaṃ dānaṃ nissāya bodhisattānaṃ titti nāma natthi. Tasmā sopi mahāpuriso ‘‘sattāhaṃ mayā koṭisatasahassasaṅkhyānaṃ bhikkhūnaṃ dānaṃ dātuṃ vaṭṭatī’’ti cintetvā tasmiṃ maṇḍape buddhappamukhaṃ bhikkhusaṅghaṃ nisīdāpetvā sattāhaṃ gavapānaṃ nāma adāsi. Gavapānanti mahante mahante kolambe khīrassa pūretvā uddhanesu āropetvā ghanapākapakke khīre thoke taṇḍule pakkhipitvā pakkamadhusakkaracuṇṇasappīhi abhisaṅkhataṃ bhojanaṃ vuccati. Manussāyeva pana parivisituṃ nāsakkhiṃsu, devāpi ekantarikā hutvā parivisiṃsu. Dvādasaterasayojanappamāṇaṃ ṭhānampi bhikkhū gaṇhituṃ nappahotiyeva. Te pana bhikkhū attano ānubhāvena nisīdiṃsu. Pariyosānadivase sabbabhikkhūnaṃ pattāni dhovāpetvā bhesajjatthāya sappinavanītatelamadhuphāṇitānaṃ pūretvā ticīvarehi saddhiṃ adāsi. Saṅghanavakabhikkhunā laddhaticīvarasāṭakā satasahassagghanikā ahesuṃ. Satthā anumodanaṃ karonto ‘‘ayaṃ puriso evarūpaṃ mahādānaṃ adāsi, ko nu kho bhavissatī’’ti upadhārento ‘‘anāgate kappasatasahassādhikānaṃ dvinnaṃ asaṅkhyeyyānaṃ matthake gotamo nāma buddho bhavissatī’’ti disvā mahāpurisaṃ āmantetvā ‘‘tvaṃ ettakaṃ nāma kālaṃ atikkamitvā gotamo nāma buddho bhavissasī’’ti byākāsi.</paragraph>
    <paragraph line="711">Mahāpuriso byākaraṇaṃ sutvā ‘‘ahaṃ kira buddho bhavissāmi, ko me gharāvāsena attho <pageBreak edition="V" number="0.0067" />, pabbajissāmī’’ti cintetvā tathārūpaṃ sampattiṃ kheḷapiṇḍaṃ viya pahāya satthu santike pabbaji. Pabbajitvā ca buddhavacanaṃ uggaṇhitvā abhiññā, samāpattiyo ca nibbattetvā āyupariyosane brahmaloke nibbatti.</paragraph>
    <paragraph line="712"><bold>Maṅgalassa</bold> pana bhagavato uttaraṃ nāma nagaraṃ ahosi. Pitāpi uttaro nāma khattiyo, mātāpi uttarā nāma, sudevo ca dhammaseno ca dve aggasāvakā, pālito nāma upaṭṭhāko, sīvalī ca asokā ca dve aggasāvikā, nāgarukkho bodhi, aṭṭhāsītihatthubbedhaṃ sarīraṃ ahosi. Navutivassasahassāni ṭhatvā parinibbute pana tasmiṃ ekappahāreneva <pageBreak edition="M" number="0.0062" /> dasacakkavāḷasahassāni ekandhakārāni ahesuṃ. Sabbacakkavāḷesu manussānaṃ mahantaṃ ārodanaparidevanaṃ ahosi.</paragraph>
    <paragraph line="713">Evaṃ dasasahassilokadhātuṃ andhakāraṃ katvā parinibbutassa tassa bhagavato aparabhāge <bold>sumano</bold> nāma satthā udapādi. Tassāpi tayo sāvakasannipātā. Paṭhamasannipāte koṭisatasahassabhikkhū ahesuṃ. Dutiye kañcanapabbatamhi navutikoṭisahassāni, tatiye asītikoṭisahassāni. Tadā mahāsatto <bold>atulo</bold> nāma nāgarājā ahosi mahiddhiko mahānubhāvo, so ‘‘buddho uppanno’’ti sutvā ñātisaṅghaparivuto nāgabhavanā nikkhamitvā koṭisatasahassabhikkhuparivārassa tassa bhagavato dibbatūriyehi upahāraṃ kārāpetvā mahādānaṃ pavattetvā paccekaṃ dussayugāni datvā saraṇesu patiṭṭhāsi. Sopi naṃ satthā ‘‘anāgate buddho bhavissasī’’ti byākāsi.</paragraph>
    <paragraph line="714">Tassa bhagavato nagaraṃ mekhalaṃ nāma ahosi, sudatto nāma rājā pitā, sirimā nāma mātā, saraṇo ca bhāvitatto ca dve aggasāvakā, udeno nāma upaṭṭhāko, soṇā ca upasoṇā ca dve aggasāvikā, nāgarukkhova bodhi, navutihatthubbedhaṃ sarīraṃ, navutiyeva vassasahassāni āyuppamāṇaṃ ahosīti.</paragraph>
    <paragraph line="715">Tassa aparabhāge <bold>revato</bold> nāma satthā udapādi. Tassāpi tayo sāvakasannipātā ahesuṃ, paṭhamasannipāte gaṇanā nāma natthi, dutiye koṭisatasahassabhikkhū ahesuṃ, tathā tatiye. Tadā bodhisatto <bold>atidevo</bold> nāma brāhmaṇo hutvā satthu dhammadesanaṃ sutvā saraṇesu patiṭṭhāya sirasmiṃ añjaliṃ <pageBreak edition="V" number="0.0068" /> ṭhapetvā tassa satthuno kilesappahāne vaṇṇaṃ vatvā uttarāsaṅgena pūjamakāsi. Sopi naṃ ‘‘buddho bhavissasī’’ti byākāsi.</paragraph>
    <paragraph line="716">Tassa pana bhagavato nagaraṃ sudhaññavatī nāma ahosi, pitā vipulo nāma khattiyo, mātāpi vipulā nāma, varuṇo ca brahmadevo ca dve aggasāvakā, sambhavo nāma upaṭṭhāko, bhaddā ca subhaddā ca dve aggasāvikā, nāgarukkhova bodhi, sarīraṃ asītihatthubbedhaṃ ahosi, āyu saṭṭhivassasahassānīti.</paragraph>
    <paragraph line="717">Tassa <pageBreak edition="M" number="0.0063" /> aparabhāge <bold>sobhito</bold> nāma satthā udapādi. Tassāpi tayo sāvakasannipātā, paṭhamasannipāte koṭisatabhikkhū ahesuṃ, dutiye navutikoṭiyo, tatiye asītikoṭiyo. Tadā bodhisatto <bold>ajito</bold> nāma brāhmaṇo hutvā satthu dhammadesanaṃ sutvā saraṇesu patiṭṭhāya buddhappamukhassa bhikkhusaṅghassa mahādānaṃ adāsi. Sopi naṃ ‘‘buddho bhavissasī’’ti byākāsi.</paragraph>
    <paragraph line="718">Tassa pana bhagavato nagaraṃ sudhammaṃ nāma ahosi, pitā sudhammo nāma rājā, mātāpi sudhammā nāma, asamo ca sunetto ca dve aggasāvakā, anomo nāma upaṭṭhāko, nakulā ca sujātā ca dve aggasāvikā, nāgarukkhova bodhi, aṭṭhapaṇṇāsahatthubbedhaṃ sarīraṃ ahosi, navuti vassasahassāni āyuppamāṇanti.</paragraph>
    <paragraph line="719">Tassa aparabhāge ekaṃ asaṅkhyeyyaṃ atikkamitvā ekasmiṃyeva kappe tayo buddhā nibbattiṃsu <bold>anomadassī, padumo, nārado</bold>ti. <bold>Anomadassissa</bold> bhagavato tayo sāvakasannipātā, paṭhame aṭṭha bhikkhusatasahassāni ahesuṃ, dutiye satta, tatiye cha tadā bodhisatto eko <bold>yakkhasenāpati</bold> ahosi mahiddhiko mahānubhāvo anekakoṭisatasahassānaṃ yakkhānaṃ adhipati. So ‘‘buddho uppanno’’ti sutvā āgantvā buddhappamukhassa bhikkhusaṅghassa mahādānaṃ adāsi. Satthāpi naṃ ‘‘anāgate buddho bhavissasī’’ti byākāsi.</paragraph>
    <paragraph line="720">Anomadassissa pana bhagavato candavatī nāma nagaraṃ ahosi, yasavā nāma rājā pitā, yasodharā nāma mātā, nisabho ca anomo ca dve aggasāvakā, varuṇo nāma upaṭṭhāko <pageBreak edition="V" number="0.0069" />, sundarī ca sumanā ca dve aggasāvikā, ajjunarukkho bodhi, sarīraṃ aṭṭhapaṇṇāsahatthubbedhaṃ ahosi, vassasatasahassaṃ āyūti.</paragraph>
    <paragraph line="721">Tassa aparabhāge <bold>padumo</bold> nāma satthā udapādi. Tassāpi tayo sāvakasannipātā, paṭhamasannipāte koṭisatasahassabhikkhū ahesuṃ, dutiye tīṇisatasahassāni, tatiye agāmake araññe mahāvanasaṇḍavāsīnaṃ bhikkhūnaṃ dve satasahassāni. Tadā tathāgate tasmiṃyeva vanasaṇḍe vasante bodhisatto <bold>sīho</bold> hutvā satthāraṃ nirodhasamāpattisamāpannaṃ disvā pasannacitto vanditvā padakkhiṇaṃ katvā <pageBreak edition="M" number="0.0064" /> pītisomanassajāto tikkhattuṃ sīhanādaṃ naditvā sattāhaṃ buddhārammaṇaṃ pītiṃavijahitvā pītisukheneva gocarāya apakkamitvā jīvitapariccāgaṃ katvā payirupāsamāno aṭṭhāsi. Satthā sattāhaccayena nirodhā vuṭṭhito sīhaṃ oloketvā ‘‘bhikkhusaṅghepi cittaṃ pasādetvā saṅghaṃ vandissatī’’ti ‘‘bhikkhusaṅgho āgacchatū’’ti cintesi. Bhikkhū tāvadeva āgamiṃsu. Sīho saṅghe cittaṃ pasādeti. Satthā tassa mānasaṃ oloketvā ‘‘anāgate buddho bhavissasī’’ti byākāsi.</paragraph>
    <paragraph line="722">Padumassa pana bhagavato campakaṃ nagaraṃ ahosi asamo nāma rājā pitā, mātā asamā nāma, sālo ca upasālo ca dve aggasāvakā, varuṇo nāma upaṭṭhāko, rāmā ca surāmā ca dve aggasāvikā, soṇarukkho nāma bodhi aṭṭhapaṇṇāsahatthubbedhaṃ sarīraṃ ahosi, āyu vassasatasahassanti.</paragraph>
    <paragraph line="723">Tassa aparabhāge <bold>nārado</bold> nāma satthā udapādi. Tassāpi tayo sāvakasannipātā, paṭhamasannipāte koṭisatasahassabhikkhū ahesuṃ, dutiye navutikoṭisahassāni, tatiye asītikoṭisahassāni. Tadā bodhisatto <bold>isipabbajjaṃ</bold> pabbajitvā pañcasu abhiññāsu, aṭṭhasu ca samāpattīsu ciṇṇavasī hutvā buddhappamukhassa bhikkhusaṅghassa mahādānaṃ datvā lohitacandanena pūjamakāsi, sopi naṃ ‘‘anāgate buddho bhavissasī’’ti byākāsi.</paragraph>
    <paragraph line="724">Tassa pana bhagavato dhaññavatī nāma nagaraṃ ahosi, sudevo nāma khattiyo pitā, anomā nāma mātā, bhaddasālo ca jitamitto ca dve aggasāvakā, vāsiṭṭho nāma upaṭṭhāko, uttarā <pageBreak edition="V" number="0.0070" /> ca phaggunī ca dve aggasāvikā, mahāsoṇarukkho bodhi, sarīraṃ aṭṭhāsītihatthubbedhaṃ ahosi, navuti vassasahassāni āyūti.</paragraph>
    <paragraph line="725">Nāradabuddhassa pana aparabhāge ekaṃ asaṅkhyeyyaṃ atikkamitvā ito satasahassakappamatthake ekasmiṃ kappe ekova <bold>padumuttaro</bold> nāma buddho udapādi. Tassāpi tayo sāvakasannipātā, paṭhamasannipāte koṭisatasahassabhikkhū ahesuṃ, dutiye vebhārapabbate navutikoṭisahassāni, tatiye asītikoṭisahassāni. Tadā bodhisatto <bold>jaṭilo</bold> nāma mahāraṭṭhiyo hutvā buddhappamukhassa bhikkhusaṅghassa sacīvaraṃ dānaṃ <pageBreak edition="M" number="0.0065" /> adāsi. Sopi naṃ ‘‘anāgate buddho bhavissasī’’ti byākāsi. Padumuttarassa pana bhagavato kāle titthiyā nāma nāhesuṃ sabbe devamanussā buddhameva saraṇamakaṃsu.</paragraph>
    <paragraph line="726">Tassa nagaraṃ haṃsavatī nāma ahosi, pitā ānando nāma khattiyo, mātā sujātā nāma, devalo ca sujāto ca dve aggasāvakā sumano nāma upaṭṭhāko, amitā ca asamā ca dve aggasāvikā, salalarukkho bodhi, sarīraṃ aṭṭhāsītihatthubbedhaṃ ahosi, sarīrappabhā samantato dvādasa yojanāni gaṇhi vassasatasahassaṃ āyūti.</paragraph>
    <paragraph line="727">Tassa aparabhāge sattatikappasahassāni atikkamitvā ito tiṃsakappasahassamatthake <bold>sumedho</bold> ca <bold>sujāto</bold> cāti ekasmiṃ kappe dve buddhā nibbattiṃsu. Sumedhassāpi tayo sāvakasannipātā, paṭhamasannipāte sudassananagare koṭisatakhīṇāsavā ahesuṃ, dutiye navutikoṭiyo, tatiye asītikoṭiyo. Tadā bodhisatto <bold>uttaro</bold> nāma brāhmaṇamāṇavo hutvā nidahitvā ṭhapitaṃyeva asītikoṭidhanaṃ vissajjetvā buddhappamukhassa bhikkhusaṅghassa mahādānaṃ datvā dhammaṃ sutvā saraṇesu patiṭṭhāya nikkhamitvā pabbaji. Sopi naṃ ‘‘anāgate buddho bhavissasī’’ti byākāsi.</paragraph>
    <paragraph line="728">Sumedhassa bhagavato sudassanaṃ nāma nagaraṃ ahosi, sudatto nāma rājā pitā, mātāpi sudattā nāma, saraṇo ca sabbakāmo ca dve aggasāvakā, sāgaro nāma upaṭṭhāko, rāmā ca surāmā ca dve aggasāvikā, mahānīparukkho bodhi, sarīraṃ aṭṭhāsītihatthubbedhaṃ ahosi, āyu navuti vassasahassānīti.</paragraph>
    <paragraph line="729">Tassa <pageBreak edition="V" number="0.0071" /> aparabhāge <bold>sujāto</bold> nāma satthā udapādi. Tassāpi tayo sāvakasannipātā, paṭhamasannipāte saṭṭhibhikkhusatasahassāni ahesuṃ <pageBreak edition="M" number="0.0066" />, dutiye paññāsaṃ, tatiye cattālīsaṃ. Tadā bodhisatto <bold>cakkavattirājā</bold> hutvā ‘‘buddho uppanno’’ti sutvā upasaṅkamitvā dhammaṃ sutvā buddhappamukhassa bhikkhusaṅghassa saddhiṃ sattahi ratanehi catumahādīparajjaṃ datvā satthu santike pabbaji. Sakalaraṭṭhavāsino raṭṭhuppādaṃ gahetvā ārāmikakiccaṃ sādhentā buddhappamukhassa bhikkhusaṅghassa niccaṃ mahādānaṃ adaṃsu. Sopi naṃ satthā byākāsi.</paragraph>
    <paragraph line="730">Tassa bhagavato nagaraṃ sumaṅgalaṃ nāma ahosi, uggato nāma rājā pitā, pabhāvatī nāma mātā, sudassano ca sudevo ca dve aggasāvakā, nārado nāma upaṭṭhāko, nāgā ca nāgasamālā ca dve aggasāvikā, mahāveḷurukkho bodhi, so kira mandacchiddo ghanakkhandho upariniggatāhi mahāsākhāhi morapiñchakalāpo viya virocittha. Tassa bhagavato sarīraṃ paṇṇāsahatthubbedhaṃ ahosi, āyu navutivassasahassānīti.</paragraph>
    <paragraph line="731">Tassa aparabhāge ito aṭṭhārasakappasatamatthake ekasmiṃ kappe <bold>piyadassī, atthadassī, dhammadassī</bold>ti tayo buddhā nibbattiṃsu. <bold>Piyadassissāpi</bold> tayo sāvakasannipātā. Paṭhame koṭisatasahassabhikkhū ahesuṃ, dutiye navutikoṭiyo, tatiye asītikoṭiyo. Tadā bodhisatto <bold>kassapo</bold> nāma māṇavo tiṇṇaṃ vedānaṃ pāraṅgato hutvā satthu dhammadesanaṃ sutvā koṭisatasahassadhanapariccāgena saṅghārāmaṃ kāretvā saraṇesu ca sīlesu ca patiṭṭhāsi. Atha naṃ satthā ‘‘aṭṭhārasakappasataccayena buddho bhavissasī’’ti byākāsi.</paragraph>
    <paragraph line="732">Tassa bhagavato anomaṃ nāma nagaraṃ ahosi, pitā sudinno nāma rājā, mātā candā nāma, pālito ca sabbadassī ca dve aggasāvakā, sobhito nāma upaṭṭhāko, sujātā ca dhammadinnā ca dve aggasāvikā, piyaṅgurukkho bodhi, sarīraṃ asītihatthubbedhaṃ ahosi, navutivassasahassāni āyūti.</paragraph>
    <paragraph line="733">Tassa aparabhāge <bold>atthadassī</bold> nāma bhagavā udapādi. Tassāpi tayo sāvakasannipātā. Paṭhame aṭṭhanavutibhikkhusatasahassāni ahesuṃ, dutiye aṭṭhāsītisahassāni, tathā tatiye. Tadā bodhisatto <pageBreak edition="V" number="0.0072" /><bold>susīmo</bold><pageBreak edition="M" number="0.0067" /> nāma mahiddhiko tāpaso hutvā devalokato mandāravapupphacchattaṃ āharitvā satthāraṃ pūjesi. Sopi naṃ satthā byākāsi.</paragraph>
    <paragraph line="734">Tassa bhagavato sobhaṇaṃ nāma nagaraṃ ahosi, sāgaro nāma rājā pitā, sudassanā nāma mātā, santo ca upasanto ca dve aggasāvakā, abhayo nāma upaṭṭhāko, dhammā ca sudhammā ca dve aggasāvikā, campakarukkho bodhi, sarīraṃ asītihatthubbedhaṃ ahosi, sarīrappabhā samantato sabbakālaṃ yojanamattaṃ pharitvā aṭṭhāsi, āyu vassasatasahassanti.</paragraph>
    <paragraph line="735">Tassa aparabhāge <bold>dhammadassī</bold> nāma satthā udapādi. Tassāpi tayo sāvakasannipātā. Paṭhamasannipāte koṭisatabhikkhū ahesuṃ, dutiye navutikoṭiyo, tatiye asītikoṭiyo. Tadā bodhisatto <bold>sakko devarājā</bold> hutvā dibbagandhapupphehi ca dibbatūriyehi ca pūjamakāsi. Sopi naṃ satthā byākāsi.</paragraph>
    <paragraph line="736">Tassa bhagavato saraṇaṃ nāma nagaraṃ ahosi, pitā saraṇo nāma rājā, mātā sunandā nāma, padumo ca phussadevo ca dve aggasāvakā, sunetto nāma upaṭṭhāko, khemā ca sabbanāmā ca dve aggasāvikā, rattaṅkurarukkho bodhi, ‘‘kakudharukkho’’tipi ‘‘bimbijālo’’tipi vuccati sarīraṃ panassa asītihatthubbedhaṃ ahosi, vassasatasahassaṃ āyūti.</paragraph>
    <paragraph line="737">Tassa aparabhāge ito catunavutikappamatthake ekasmiṃ kappe ekova <bold>siddhattho</bold> nāma buddho udapādi. Tassāpi tayo sāvakasannipātā. Paṭhamasannipāte koṭisatasahassabhikkhū ahesuṃ, dutiye navutikoṭiyo tatiye asītikoṭiyo. Tadā bodhisatto uggatejo abhiññābalasampanno <bold>maṅgalo</bold> nāma tāpaso hutvā mahājambuphalaṃ āharitvā tathāgatassa adāsi. Satthā taṃ phalaṃ paribhuñjitvā ‘‘catunavutikappamatthake buddho bhavissasī’’ti bodhisattaṃ byākāsi.</paragraph>
    <paragraph line="738">Tassa <pageBreak edition="M" number="0.0068" /> bhagavato nagaraṃ vebhāraṃ nāma ahosi, pitā jayaseno nāma rājā, mātā suphassā nāma, sambalo ca sumitto ca dve aggasāvakā, revato nāma upaṭṭhāko, sīvalā ca <pageBreak edition="V" number="0.0073" /> surāmā ca dve aggasāvikā, kaṇikārarukkho bodhi, sarīraṃ saṭṭhihatthubbedhaṃ ahosi, vassasatasahassaṃ āyūti.</paragraph>
    <paragraph line="739">Tassa aparabhāge ito dvenavutikappamatthake <bold>tisso phusso</bold>ti ekasmiṃ kappe dve buddhā nibbattiṃsu. <bold>Tissassa</bold> pana bhagavato tayo sāvakasannipātā. Paṭhamasannipāte bhikkhūnaṃ koṭisataṃ ahosi, dutiye navutikoṭiyo, tatiye asītikoṭiyo. Tadā bodhisatto mahābhogo mahāyaso <bold>sujāto</bold> nāma khattiyo hutvā isipabbajjaṃ pabbajitvā mahiddhikabhāvaṃ patvā ‘‘buddho uppanno’’ti sutvā dibbamandāravapadumapāricchattakapupphāni ādāya catuparisamajjhe gacchantaṃ tathāgataṃ pūjesi, ākāse pupphavitānaṃ hutvā aṭṭhāsi. Sopi naṃ satthā ‘‘ito dvenavutikappamatthake buddho bhavissasī’’ti byākāsi.</paragraph>
    <paragraph line="740">Tassa bhagavato khemaṃ nāma nagaraṃ ahosi, pitā janasandho nāma khattiyo, mātā padumā nāma, brahmadevo ca udayo ca dve aggasāvakā samaṅgo nāma upaṭṭhāko, phussā ca sudattā ca dve aggasāvikā asanarukkho bodhi, sarīraṃ saṭṭhihatthubbedhaṃ ahosi, vassasatasahassaṃ āyūti.</paragraph>
    <paragraph line="741">Tassa aparabhāge <bold>phusso</bold> nāma satthā udapādi. Tassāpi tayo sāvakasannipātā, paṭhamasannipāte saṭṭhi bhikkhusatasahassāni ahesuṃ, dutiye paṇṇāsa, tatiye dvattiṃsa. Tadā bodhisatto <bold>vijitāvī</bold> nāma khattiyo hutvā mahārajjaṃ pahāya satthu santike pabbajitvā tīṇi piṭakāni uggahetvā mahājanassa dhammakathaṃ kathesi. Sīlapāramiñca pūresi. Sopi naṃ ‘‘buddho bhavissasī’’ti byākāsi.</paragraph>
    <paragraph line="742">Tassa bhagavato kāsi nāma nagaraṃ ahosi, jayaseno nāma rājā pitā, sirimā nāma mātā, surakkhito ca dhammaseno ca dve aggasāvakā, sabhiyo nāma upaṭṭhāko, cālā ca upacālā ca dve aggasāvikā <pageBreak edition="M" number="0.0069" />, āmalakarukkho bodhi, sarīraṃ aṭṭhapaṇṇāsahatthubbedhaṃ ahosi, navuti vassasahassāni āyūti.</paragraph>
    <paragraph line="743">Tassa aparabhāge ito ekanavutikappe <bold>vipassī</bold> nāma bhagavā udapādi. Tassāpi tayo sāvakasannipātā <pageBreak edition="V" number="0.0074" />, paṭhamasannipāte aṭṭhasaṭṭhibhikkhusatasahassāni ahesuṃ, dutiye ekasatasahassaṃ, tatiye asītisahassāni. Tadā bodhisatto mahiddhiko mahānubhāvo <bold>atulo</bold> nāma nāgarājā hutvā sattaratanakhacitaṃ sovaṇṇamayaṃ mahāpīṭhaṃ bhagavato adāsi. Sopi naṃ satthā ‘‘ito ekanavutikappe buddho bhavissasī’’ti byākāsi.</paragraph>
    <paragraph line="744">Tassa bhagavato bandhumatī nāma nagaraṃ ahosi, bandhumā nāma rājā pitā. Bandhumatī nāma mātā, khaṇḍo ca tisso ca dve aggasāvakā, asoko nāma upaṭṭhāko, candā ca candamittā ca dve aggasāvikā pāṭalirukkho bodhi, sarīraṃ asītihatthubbedhaṃ ahosi, sarīrappabhā sadā satta yojanāni pharitvā aṭṭhāsi, asītivassasahassāni āyūti.</paragraph>
    <paragraph line="745">Tassa aparabhāge ito ekatiṃsakappe <bold>sikhī, vessabhū</bold> cāti dve buddhā ahesuṃ. <bold>Sikhissāpi</bold> bhagavato tayo sāvakasannipātā, paṭhamasannipāte bhikkhusatasahassaṃ ahosi, dutiye asītisahassāni, tatiye sattati. Tadā bodhisatto <bold>arindamo</bold> nāma rājā hutvā buddhappamukhassa bhikkhusaṅghassa sacīvaraṃ mahādānaṃ pavattetvā sattaratanapaṭimaṇḍitaṃ hatthiratanaṃ datvā hatthippamāṇaṃ katvā kappiyabhaṇḍaṃ adāsi. Sopi naṃ ‘‘ito ekatiṃsakappe buddho bhavissasī’’ti byākāsi.</paragraph>
    <paragraph line="746">Tassa pana bhagavato aruṇavatī nāma nagaraṃ ahosi, aruṇavā nāma khattiyo pitā, pabhāvatī nāma mātā, abhibhū ca sambhavo ca dve aggasāvakā khemaṅkaro nāma upaṭṭhāko, sakhilā ca padumā ca dve aggasāvikā, puṇḍarīkarukkho bodhi, sarīraṃ sattatihatthubbedhaṃ ahosi, sarīrappabhā yojanattayaṃ pharitvā aṭṭhāsi, sattahivassasahassāni āyūti.</paragraph>
    <paragraph line="747">Tassa aparabhāge <bold>vessabhū</bold> nāma satthā udapādi. Tassāpi tayo sāvakasannipātā paṭhamasannipāte asītibhikkhusahassāni ahesuṃ dutiye <pageBreak edition="M" number="0.0070" /> sattati, tatiye saṭṭhi. Tadā bodhisatto <bold>sudassano</bold> nāma rājā hutvā buddhappamukhassa bhikkhusaṅghassa sacīvaraṃ mahādānaṃ datvā satthu santike pabbajitvā ācāraguṇasampanno buddharatane cittīkārapītibahulo ahosi. Sopi naṃ ‘‘ito ekatiṃse kappe buddho bhavissasī’’ti byākāsi.</paragraph>
    <paragraph line="748">Tassa <pageBreak edition="V" number="0.0075" /> pana bhagavato anomaṃ nāma nagaraṃ ahosi, suppatīto nāma rājā pitā, yasavatī nāma mātā, soṇo ca uttaro ca dve aggasāvakā upasanto nāma upaṭṭhāko dāmā ca samālā ca dve aggasāvikā, sālarukkho bodhi, sarīraṃ saṭṭhihatthubbedhaṃ ahosi, saṭṭhivassasahassāni āyūti.</paragraph>
    <paragraph line="749">Tassa aparabhāge imasmiṃ kappe cattāro buddhā nibbattā <bold>kakusandho, koṇāgamano, kassapo, amhākaṃ bhagavā</bold>ti. <bold>Kakusandhassa</bold> bhagavato eko sāvakasannipāto, tattha cattālīsabhikkhusahassāni ahesuṃ. Tadā bodhisatto <bold>khemo</bold> nāma rājā hutvā buddhappamukhassa bhikkhusaṅghassa sapattacīvaraṃ mahādānañca añjanādibhesajjāni ca datvā satthu dhammadesanaṃ sutvā pabbaji. Sopi naṃ satthā byākāsi.</paragraph>
    <paragraph line="750">Kakusandhassa pana bhagavato khemaṃ nāma nagaraṃ ahosi, aggidatto nāma brāhmaṇo pitā, visākhā nāma brāhmaṇī mātā, vidhuro ca sañjīvo ca dve aggasāvakā, buddhijo nāma upaṭṭhāko sāmā ca campā ca dve aggasāvikā mahāsirīsarukkho bodhi sarīraṃ cattālīsahatthubbedhaṃ ahosi, cattālīsavassasahassāni āyūti.</paragraph>
    <paragraph line="751">Tassa aparabhāge <bold>koṇāgamano</bold> nāma satthā udapādi. Tassāpi eko sāvakasannipāto, tattha tiṃsabhikkhusahassāni ahesuṃ. Tadā bodhisatto <bold>pabbato</bold> nāma rājā hutvā amaccagaṇaparivuto satthu santikaṃ gantvā dhammadesanaṃ sutvā buddhappamukhaṃ bhikkhusaṅghaṃ nimantetvā mahādānaṃ pavattetvā pattuṇṇacīnapaṭakoseyyakambaladukulāni ceva suvaṇṇapādukañca datvā satthu santike pabbaji. Sopi naṃ satthā byākāsi.</paragraph>
    <paragraph line="752">Tassa bhagavato sobhavatī nāma nagaraṃ ahosi, yaññadatto nāma brāhmaṇo pitā, uttarā nāma brāhmaṇī mātā, bhiyyoso ca uttaro <pageBreak edition="M" number="0.0071" /> ca dve aggasāvakā, sotthijo nāma upaṭṭhāko, samuddā ca uttarā ca dve aggasāvikā, udumbararukkho bodhi, sarīraṃ tiṃsahatthubbedhaṃ ahosi, tiṃsavassasahassāni āyūti.</paragraph>
    <paragraph line="753">Tassa aparabhāge <bold>kassapo</bold> nāma satthā udapādi. Tassāpi ekova sāvakasannipāto, tattha <pageBreak edition="V" number="0.0076" /> vīsatibhikkhusahassāni ahesuṃ. Tadā bodhisatto <bold>jotipālo</bold> nāma māṇavo tiṇṇaṃ vedānaṃ pāragū bhūmiyañceva antalikkhe ca pākaṭo ghaṭikārassa kumbhakārassa mitto ahosi, so tena saddhiṃ satthāraṃ upasaṅkamitvā dhammakathaṃ sutvā pabbajitvā āraddhavīriyo tīṇi piṭakāni uggahetvā vattasampattiyā buddhasāsanaṃ sobhesi. Sopi naṃ satthā byākāsi.</paragraph>
    <paragraph line="754">Tassa bhagavato jātanagaraṃ bārāṇasī nāma ahosi. Brahmadatto nāma brāhmaṇo pitā, dhanavatī nāma brāhmaṇī mātā, tisso ca bhāradvājo ca dve aggasāvakā, sabbamitto nāma upaṭṭhāko anuḷā ca uruveḷā ca dve aggasāvikā, nigrodharukkho bodhi sarīraṃ vīsatihatthubbedhaṃ ahosi, vīsativassasahassāni āyūti.</paragraph>
    <paragraph line="755">Tassa pana bhagavato orabhāge ṭhapetvā imaṃ sammāsambuddhaṃ añño buddho nāma natthi. Iti <bold>dīpaṅkarādīnaṃ catuvīsatiyā buddhānaṃ</bold> santike laddhabyākaraṇo pana bodhisatto yenena –</paragraph>
    <gatha1 line="756">‘‘Manussattaṃ liṅgasampatti, hetu satthāradassanaṃ;</gatha1>
    <gatha2 line="757">Pabbajjā guṇasampatti, adhikāro ca chandatā;</gatha2>
    <gathalast line="758">Aṭṭhadhammasamodhānā, abhinīhāro samijjhatī’’ti. (bu. vaṃ. 2.59);</gathalast>
    <paragraph line="759">Ime aṭṭha dhamme samodhānetvā dīpaṅkarapādamūle katābhinīhārena ‘‘handa buddhakare dhamme vicināmi ito cito’’ti ussāhaṃ katvā ‘‘vicinanto tadādakkhiṃ, paṭhamaṃ dānapārami’’nti dānapāramitādayo buddhakarā dhammā diṭṭhā, te pūrento yāva vessantarattabhāvā āgami. Āgacchanto ca ye te katābhinīhārānaṃ bodhisattānaṃ ānisaṃsā saṃvaṇṇitā –</paragraph>
    <gatha1 line="760">‘‘Evaṃ <pageBreak edition="M" number="0.0072" /> sabbaṅgasampannā, bodhiyā niyatā narā;</gatha1>
    <gathalast line="761">Saṃsaraṃ dīghamaddhānaṃ, kappakoṭisatehipi.</gathalast>
    <gatha1 line="762">‘‘Avīcimhi nuppajjanti, tathā lokantaresu ca;</gatha1>
    <gathalast line="763">Nijjhāmataṇhā khuppipāsā, na honti kālakañjikā.</gathalast>
    <gatha1 line="764">‘‘Na <pageBreak edition="V" number="0.0077" /> honti khuddakā pāṇā, uppajjantāpi duggatiṃ;</gatha1>
    <gathalast line="765">Jāyamānā manussesu, jaccandhā na bhavanti te.</gathalast>
    <gatha1 line="766">‘‘Sotavekallatā natthi, na bhavanti mūgapakkhikā;</gatha1>
    <gathalast line="767">Itthibhāvaṃ na gacchanti, ubhatobyañjanapaṇḍakā.</gathalast>
    <gatha1 line="768">‘‘Na bhavanti pariyāpannā, bodhiyā niyatā narā;</gatha1>
    <gathalast line="769">Muttā ānantarikehi, sabbattha suddhagocarā.</gathalast>
    <gatha1 line="770">‘‘Micchādiṭṭhiṃ na sevanti, kammakiriyadassanā;</gatha1>
    <gathalast line="771">Vasamānāpi saggesu, asaññaṃ nupapajjare.</gathalast>
    <gatha1 line="772">‘‘Suddhāvāsesu devesu, hetu nāma na vijjati;</gatha1>
    <gatha2 line="773">Nekkhammaninnā sappurisā, visaṃyuttā bhavābhave;</gatha2>
    <gathalast line="774">Caranti lokatthacariyāyo, pūrenti sabbapāramī’’ti.</gathalast>
    <paragraph line="775">Te ānisaṃse adhigantvāva āgato. Pāramiyo pūrentassa ca tassa akittibrāhmaṇakāle saṅkhabrāhmaṇakāle dhanañcayarājakāle mahāsudassanarājakāle mahāgovindakāle nimimahārājakāle candakumārakāle visayhaseṭṭhikāle sivirājakāle vessantararājakāleti dānapāramitāya pūritattabhāvānaṃ parimāṇaṃ nāma natthi. Ekantena panassa sasapaṇḍitajātakāle –</paragraph>
    <gatha1 line="776">‘‘Bhikkhāya upagataṃ disvā, sakattānaṃ pariccajiṃ;</gatha1>
    <gathalast line="777">Dānena me samo natthi, esā me dānapāramī’’ti. (cariyā. 1.143 tassuddāna –</gathalast>
    <paragraph line="778">Evaṃ attapariccāgaṃ karontassa <bold>dānapāramitā</bold> paramatthapāramī nāma jātā.</paragraph>
    <paragraph line="779">Tathā <pageBreak edition="M" number="0.0073" /> sīlavanāgarājakāle campeyyanāgarājakāle bhūridattanāgarājakāle chaddantanāgarājakāle <pageBreak edition="V" number="0.0078" /> jayaddisarājaputtakāle alīnasattukumārakāleti sīlapāramitāya pūritattabhāvānaṃ parimāṇaṃ nāma natthi. Ekantena panassa saṅkhapālajātakāle –</paragraph>
    <gatha1 line="780">‘‘Sūlehipi vijjhiyanto, koṭṭiyantopi sattihi;</gatha1>
    <gathalast line="781">Bhojaputte na kuppāmi, esā me sīlapāramī’’ti. (cariyā. 2.91) –</gathalast>
    <paragraph line="782">Evaṃ attapariccāgaṃ karontassa <bold>sīlapāramitā</bold> paramatthapāramī nāma jātā.</paragraph>
    <paragraph line="783">Tathā somanassakumārakāle hatthipālakumārakāle ayogharapaṇḍitakāleti mahārajjaṃ pahāya nekkhammapāramitāya pūritattabhāvānaṃ parimāṇaṃ nāma natthi. Ekantena panassa cūḷasutasomajātakāle –</paragraph>
    <gatha1 line="784">‘‘Mahārajjaṃ hatthagataṃ, kheḷapiṇḍaṃva chaḍḍayiṃ;</gatha1>
    <gathalast line="785">Cajato na hoti laganaṃ, esā me nekkhammapāramī’’ti. –</gathalast>
    <paragraph line="786">Evaṃ nissaṅgatāya rajjaṃ chaḍḍetvā nikkhamantassa <bold>nekkhammapāramitā</bold> paramatthapāramī nāma jātā.</paragraph>
    <paragraph line="787">Tathā vidhurapaṇḍitakāle mahāgovindapaṇḍitakāle kudālapaṇḍitakāle arakapaṇḍitakāle bodhiparibbājakakāle mahosadhapaṇḍitakāleti paññāpāramitāya pūritattabhāvānaṃ parimāṇaṃ nāma natthi. Ekantena panassa sattubhastajātake senakapaṇḍitakāle –</paragraph>
    <gatha1 line="788">‘‘Paññāya vicinantohaṃ, brāhmaṇaṃ mocayiṃ dukhā;</gatha1>
    <gathalast line="789">Paññāya me samo natthi, esā me paññāpāramī’’ti. –</gathalast>
    <paragraph line="790">Antobhastagataṃ sappaṃ dassentassa <bold>paññāpāramitā</bold> paramatthapāramī nāma jātā.</paragraph>
    <paragraph line="791">Tathā vīriyapāramitādīnampi pūritattabhāvānaṃ parimāṇaṃ nāma natthi. Ekantena panassa mahājanakajātake –</paragraph>
    <gatha1 line="792">‘‘Atīradassī jalamajjhe, hatā sabbeva mānusā;</gatha1>
    <gathalast line="793">Cittassa aññathā natthi, esā me vīriyapāramī’’ti. –</gathalast>
    <paragraph line="794">Evaṃ <pageBreak edition="M" number="0.0074" /><pageBreak edition="V" number="0.0079" /> mahāsamuddaṃ tarantassa <bold>vīriyapāramitā</bold> paramatthapāramī nāma jātā.</paragraph>
    <paragraph line="795">Khantivādījātake –</paragraph>
    <gatha1 line="796">‘‘Acetanaṃva koṭṭente, tiṇhena pharasunā mamaṃ;</gatha1>
    <gathalast line="797">Kāsirāje na kuppāmi, esā me khantipāramī’’ti. –</gathalast>
    <paragraph line="798">Evaṃ acetanabhāvena viya mahādukkhaṃ adhivāsentassa <bold>khantipāramitā</bold> paramatthapāramī nāma jātā.</paragraph>
    <paragraph line="799">Mahāsutasomajātake –</paragraph>
    <gatha1 line="800">‘‘Saccavācaṃ anurakkhanto, cajitvā mama jīvitaṃ;</gatha1>
    <gathalast line="801">Mocesiṃ ekasataṃ khattiye, esā me saccapāramī’’ti. –</gathalast>
    <paragraph line="802">Evaṃ jīvitaṃ cavitvā saccamanurakkhantassa <bold>saccapāramitā</bold> paramatthapāramī nāma jātā.</paragraph>
    <paragraph line="803">Mūgapakkhajātake –</paragraph>
    <gatha1 line="804">‘‘Mātā pitā na me dessā, napi dessaṃ mahāyasaṃ;</gatha1>
    <gathalast line="805">Sabbaññutaṃ piyaṃ mayhaṃ, tasmā vatamadhiṭṭhahi’’nti. –</gathalast>
    <paragraph line="806">Evaṃ jīvitaṃ cajitvā vataṃ adhiṭṭhahantassa <bold>adhiṭṭhānapāramitā</bold> paramatthapāramī nāma jātā.</paragraph>
    <paragraph line="807">Ekarājajātake –</paragraph>
    <gatha1 line="808">‘‘Na maṃ koci uttasati, napihaṃ bhāyāmi kassaci;</gatha1>
    <gathalast line="809">Mettābalenupatthaddho, ramāmi pavane tadā’’ti. (cariyā. 3.113) –</gathalast>
    <paragraph line="810">Evaṃ <pageBreak edition="V" number="0.0080" /> jīvitaṃ anapaloketvā mettāyantassa <bold>mettāpāramitā</bold> paramatthapāramī nāma jātā.</paragraph>
    <paragraph line="811">Lomahaṃsajātake <pageBreak edition="M" number="0.0075" /> –</paragraph>
    <gatha1 line="812">‘‘Susāne seyyaṃ kappemi, chavaṭṭhikaṃ upanidhāyahaṃ;</gatha1>
    <gathalast line="813">Gāmaṇḍalā upāgantvā, rūpaṃ dassenti nappaka’’nti. –</gathalast>
    <paragraph line="814">Evaṃ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṃ uppādentesupi upekkhanaṃ anativattentassa <bold>upekkhāpāramitā</bold> paramatthapāramī nāma jātā. Ayamettha saṅkhepo, vitthārato panesa attho cariyāpiṭakato gahetabbo.</paragraph>
    <paragraph line="815">Evaṃ pāramiyo pūretvā vessantarattabhāve ṭhito –</paragraph>
    <gatha1 line="816">‘‘Acetanāyaṃ pathavī, aviññāya sukhaṃ dukhaṃ;</gatha1>
    <gathalast line="817">Sāpi dānabalā mayhaṃ, sattakkhattuṃ pakampathā’’ti. (cariyā. 1.124);</gathalast>
    <paragraph line="818">Evaṃ mahāpathavīkampanāni mahāpuññāni katvā āyupariyosāne tato cuto tusitabhavane nibbatti, tattha aññe deve dasahi ṭhānehi adhigaṇhitvā ‘‘yāvatāyukaṃ dibbasampattiṃ anubhavanto manussagaṇanāya <pageBreak edition="P" number="0.0033" /> idāni sattahi divasehi āyukkhayaṃ pāpuṇissatī’’ti vatthāni kilissanti, mālā milāyanti, kacchehi sedā muccanti, kāye vevaṇṇiyaṃ okkamati, devo devāsane na saṇṭhahatīti imesu pañcasu pubbanimittesu uppannesu tāni disvā ‘‘suññā vata bho saggā bhavissantī’’ti saṃvegajātāhi devatāhi mahāsattassa pūritapāramibhāvaṃ ñatvā ‘‘imasmiṃ idāni aññaṃ devalokaṃ anupagantvā manussaloke uppajjitvā buddhabhāvaṃ patte puññāni katvā cutā cutā manussā devalokaṃ paripūressantī’’ti cintetvā –</paragraph>
    <gatha1 line="819">‘‘Yatohaṃ tusite kāye, santusito nāmahaṃ tadā;</gatha1>
    <gathalast line="820">Dasasahassī samāgantvā, yācanti pañjalī mamaṃ.</gathalast>
    <gatha1 line="821">‘‘Kālo <pageBreak edition="V" number="0.0081" /> deva mahāvīra, uppajja mātukucchiyaṃ;</gatha1>
    <gathalast line="822">Sadevakaṃ tārayanto, bujjhassu amataṃ pada’’nti. (bu. vaṃ. 1.66-67);</gathalast>
    <paragraph line="823">Evaṃ <pageBreak edition="M" number="0.0076" /> buddhabhāvatthāya āyācito kālaṃ, dīpaṃ, desaṃ, kulaṃ, janettiyā āyuppamāṇanti imāni <bold>pañca mahāvilokanāni</bold> viloketvā katasanniṭṭhāno tato cuto sakyarājakule paṭisandhiṃ gahetvā tattha mahāsampattiyā parihariyamāno anukkamena bhadrayobbanaṃ anupāpuṇi. Imasmiṃ antare ‘‘sato sampajāno ānanda bodhisatto tusitā kāyā cavitvā mātukucchiṃ okkamī’’tiādīnaṃ (ma. ni. 3.200) suttapadānañceva tesaṃ aṭṭhakathāya ca vasena vitthāro veditabbo.</paragraph>
    <paragraph line="824">So tiṇṇaṃ utūnaṃ anucchavikesu tīsu pāsādesu devalokasiriṃ viya rajjasiriṃ anubhavamāno uyyānakīḷāya gamanasamaye anukkamena jiṇṇabyādhimatasaṅkhāte tayo devadūte disvā sañjātasaṃvego nivattitvā catutthavāre pabbajitaṃ disvā ‘sādhu pabbajjā’ti pabbajjāya ruciṃ uppādetvā uyyānaṃ gantvā tattha divasabhāgaṃ khepetvā maṅgalapokkharaṇītīre nisinno kappakavesaṃ gahetvā āgatena vissakammena devaputtena alaṅkatapaṭiyatto rāhulabhaddassa <pageBreak edition="P" number="0.0034" /> jātasāsanaṃ sutvā puttasinehassa balavabhāvaṃ ñatvā ‘yāva idaṃ bandhanaṃ na vaḍḍhati tāvadeva naṃ chindissāmī’ti cintetvā sāyaṃ nagaraṃ pavisanto –</paragraph>
    <gatha1 line="825">‘‘Nibbutā nūna sā mātā, nibbuto nūna so pitā;</gatha1>
    <gathalast line="826">Nibbutā nūna sā nārī, yassāyaṃ īdiso patī’’ti. (bu. vaṃ. aṭṭha. 27 avidūrenidānakathā; dha. pa. aṭṭha. 1.10 sāriputtattheravatthu; apa. aṭṭha. 1.avidūrenidānakathā; jā. aṭṭha. 1.avidūrenidānakathā);</gathalast>
    <paragraph line="827">Kisāgotamiyā nāma pitucchādhītāya bhāsitaṃ imaṃ gāthaṃ sutvā, ‘ahaṃ imāya nibbutapadaṃ sāvito’ti gīvato satasahassagghanikaṃ muttāhāraṃ muñcitvā, tassā pesetvā, attano bhavanaṃ pavisitvā, sirisayane nisinno niddāvasena nāṭakānaṃ vippakāraṃ disvā, nibbinnahadayo channaṃ uṭṭhāpetvā, kaṇḍakaṃ āharāpetvā, kaṇḍakaṃ āruyha, channasahāyova dasasahassilokadhātudevatāhi kataparivāro mahābhinikkhamanaṃ nikkhamitvā, teneva rattāvasesena tīṇi <pageBreak edition="V" number="0.0082" /> mahārajjāni atikkamma anomānadītīre pabbajitvā, anukkamena rājagahaṃ gantvā, tattha piṇḍāya caritvā, paṇḍavapabbatapabbhāre nisinno magadharājena rajjena nimantiyamāno taṃ paṭikkhipitvā, sabbaññutaṃ patvā tassa vijitaṃ āgamanatthāya tena gahitapaṭiñño <pageBreak edition="M" number="0.0077" />, āḷārañca udakañca upasaṅkamitvā, tesaṃ santike adhigatavisesena aparituṭṭho chabbassāni mahāpadhānaṃ padahitvā, visākhāpuṇṇamadivase pātova senānigame sujātāya dinnaṃ pāyāsaṃ paribhuñjitvā, nerañjarāya nadiyā suvaṇṇapātiṃ pavāhetvā, nerañjarāya tīre mahāvanasaṇḍe nānāsamāpattīhi divasabhāgaṃ vītināmetvā, sāyanhasamaye sotthiyena dinnaṃ aṭṭhatiṇamuṭṭhiṃ gahetvā, kāḷena nāgarājena abhitthutaguṇo bodhimaṇḍaṃ āruyha tiṇāni santharitvā, ‘na tāvimaṃ pallaṅkaṃ bhindissāmi yāva me na anupādāya āsavehi cittaṃ vimuccissatī’ti paṭiññaṃ katvā, pācīnadisābhimukho nisīditvā, sūriye anatthaṅgamiteyeva mārabalaṃ vidhamitvā, paṭhamayāme pubbenivāsañāṇaṃ, majjhimayāme cutūpapātañāṇaṃ patvā, pacchimayāmāvasāne dasabalacatuvesārajjādisabbabuddhaguṇapaṭimaṇḍitaṃ <pageBreak edition="P" number="0.0035" /> sabbaññutaññāṇaṃ paṭivijjhantoyeva imaṃ abhidhammanayasamuddaṃ adhigañchi. Evamassa <bold>adhigamanidānaṃ</bold> veditabbaṃ.</paragraph>
    <paragraph line="828">Evaṃ adhigatābhidhammo ekapallaṅkena nisinnasattāhaṃ animisasattāhaṃ caṅkamanasattāhañca atikkamitvā, catutthe sattāhe sayambhūñāṇādhigamena adhigataṃ abhidhammaṃ vicinitvā aparānipi ajapālamucalindarājāyatanesu tīṇi sattāhāni vītināmetvā, aṭṭhame sattāhe ajapālanigrodharukkhamūle nisinno dhammagambhīratāpaccavekkhaṇena appossukkataṃ āpajjamāno dasasahassimahābrahmaparivārena sahampatibrahmunā āyācitadhammadesano buddhacakkhunā lokaṃ oloketvā, brahmuno ajjhesanaṃ ādāya ‘‘kassa nu kho ahaṃ paṭhamaṃ dhammaṃ deseyya’nti olokento āḷārudakānaṃ kālaṅkatabhāvaṃ ñatvā, pañcavaggiyānaṃ bhikkhūnaṃ bahūpakārataṃ anussaritvā, uṭṭhāyāsanā kāsipuraṃ gacchanto antarāmagge upakena saddhiṃ mantetvā, āsāḷhīpuṇṇamadivase isipatane migadāye pañcavaggiyānaṃ bhikkhūnaṃ vasanaṭṭhānaṃ patvā,te ananucchavikena samudācārena samudācarante saññāpetvā, dhammacakkaṃ pavattento aññāsikoṇḍaññattherappamukhā aṭṭhārasa brahmakoṭiyo amatapānaṃ pāyesi. Evaṃ yāva dhammacakkappavattanā <bold>desanānidānaṃ</bold><pageBreak edition="M" number="0.0078" /> veditabbaṃ. Ayamettha saṅkhepo. Vitthāro pana sāṭṭhakathānaṃ <bold>ariyapariyesana</bold>(ma. ni. 1.274) <bold>pabbajjasuttādīnaṃ</bold> (su. ni. 407 ādayo) vasena veditabbo.</paragraph>
    <paragraph line="829">Evaṃ <pageBreak edition="V" number="0.0083" /> adhigamanidānadesanānidānasampannassa panassa abhidhammassa aparānipi dūrenidānaṃ, avidūrenidānaṃ, santikenidānanti tīṇi nidānāni. Tattha dīpaṅkarapādamūlato paṭṭhāya yāva tusitapurā <bold>dūrenidānaṃ</bold> veditabbaṃ. Tusitapurato paṭṭhāya yāva bodhimaṇḍā <bold>avidūrenidānaṃ</bold>. ‘Ekaṃ samayaṃ bhagavā devesu viharati tāvatiṃsesu pāricchattakamūle paṇḍukambalasilāyaṃ, tattha kho bhagavā devānaṃ tāvatiṃsānaṃ abhidhammakathaṃ kathesī’ti idamassa <bold>santikenidānaṃ</bold>. Ayaṃ tāva nidānakathā.</paragraph>
    <centered line="830">Nidānakathā niṭṭhitā.</centered>
  </content>
</document>