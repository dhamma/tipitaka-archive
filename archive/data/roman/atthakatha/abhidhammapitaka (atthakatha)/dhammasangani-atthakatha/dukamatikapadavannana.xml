<?xml version="1.0"?>
<document>
<metadata>
<normativeSource>http://tipitaka.org/romn/cscd/abh01a.att3.xml</normativeSource>
<archivePath>roman/atthakatha/abhidhammapitaka (atthakatha)/dhammasangani-atthakatha/dukamatikapadavannana.xml</archivePath>
<title>Dukamātikāpadavaṇṇanā - Dhammasaṅgaṇi-aṭṭhakathā - Abhidhammapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">Dukamātikāpadavaṇṇanā</chapter>
<paragraph line="2" number="1-6">Dukamātikāyaṃ pana tikesu anāgatapadavaṇṇanaṃyeva karissāma. <bold>Hetugocchake</bold>tāva <bold>hetudhammā</bold>ti <pageBreak edition="V" number="0.0094" />mūlaṭṭhena hetusaṅkhātā dhammā. Hetū dhammātipi pāṭho. <bold>Na</bold><pageBreak edition="P" number="0.0047" /><bold>hetū</bold>ti tesaṃyeva paṭikkhepavacanaṃ. Sampayogato pavattena saha hetunāti <bold>sahetukā</bold>. Tatheva pavatto natthi etesaṃ hetūti <bold>ahetukā</bold>. Ekuppādāditāya hetunā sampayuttāti <bold>hetusampayuttā</bold>. Hetunā vippayuttāti <bold>hetuvippayuttā</bold>. Imesaṃ dvinnampi dukānaṃ kiñcāpi atthato nānattaṃ natthi, desanāvilāsena pana tathā bujjhantānaṃ vā puggalānaṃ ajjhāsayavasena vuttā. Tato paraṃ paṭhamadukaṃ dutiyatatiyehi saddhiṃ yojetvā tesaṃ ‘hetū na hetū’tiādīnaṃ padānaṃ vasena yathāsambhavato aparepi tayo dukā vuttā. Tattha yatheva ‘hetū ceva dhammā sahetukā cā’ti etaṃ sambhavati, tathā ‘hetū ceva dhammā ahetukā cā’ti idampi. Yathā ca ‘sahetukā ceva dhammā na ca hetū’ti etaṃ sambhavati, tathā ‘ahetukā ceva dhammā na ca hetū’ti idampi. Hetusampayuttadukena saddhiṃ yojanāyapi eseva nayo.</paragraph>
<paragraph line="3">Tatra yadetaṃ ‘na hetū dhammā sahetukāpi ahetukāpī’ti siddhe, ‘na hetū kho pana dhammā’ti atirittaṃ ‘kho panā’ti padaṃ vuttaṃ, tassa vasena <pageBreak edition="M" number="0.0090" />ayaṃ atirekattho saṅgahitoti veditabbo. Kathaṃ? Na kevalaṃ ‘na hetu dhammā atha kho aññepi na ca sahetukāpi ahetukāpi icceva, atha kho aññathāpīti. Idaṃ vuttaṃ hoti – yatheva hi ‘na hetū dhammā sahetukāpi ahetukāpi’, evaṃ ‘hetū dhammā sahetukāpi ahetukāpi’. Yathā ca ‘na hetū dhammā sahetukāpi ahetukāpi’, evaṃ ‘na hetū dhammā hetusampayuttāpi hetuvippayuttāpī’ti.</paragraph>
<paragraph line="4" number="7-13"><bold>Cūḷantaradukesu</bold>attano nipphādakena saha paccayenāti <bold>sappaccayā</bold>. Natthi etesaṃ uppāde vā ṭhitiyaṃ vā paccayoti <bold>appaccayā</bold>. Paccayehi samāgantvā katāti <bold>saṅkhatā</bold>. Na saṅkhatāti <bold>asaṅkhatā</bold>. Avinibbhogavasena rūpaṃ etesaṃ atthīti <bold>rūpino</bold>. Tathāvidhaṃ natthi etesaṃ rūpanti <bold>arūpino</bold>. Ruppanalakkhaṇaṃ vā rūpaṃ; taṃ etesaṃ atthīti <bold>rūpino</bold>. Na rūpino arūpino. <bold>Lokiyā dhammā</bold>ti <bold>loko</bold>vuccati lujjanapalujjanaṭṭhena vaṭṭaṃ; tasmiṃ pariyāpannabhāvena loke niyuttāti <bold>lokiyā</bold>. Tato <pageBreak edition="P" number="0.0048" />uttiṇṇāti uttarā; loke apariyāpannabhāvena lokato uttarāti <bold>lokuttarā. Kenaci viññeyyā</bold>ti cakkhuviññāṇādīsu kenaci ekena cakkhuviññāṇena vā sotaviññāṇena vā vijānitabbā. <bold>Kenaci na viññeyyā</bold>ti teneva cakkhuviññāṇena vā sotaviññāṇena vā na vijānitabbā. Evaṃ sante dvinnampi padānaṃ atthanānattato duko hoti.</paragraph>
<paragraph line="5" number="14-19"><bold>Āsavagocchake</bold><pageBreak edition="V" number="0.0095" />āsavantīti <bold>āsavā</bold>. Cakkhutopi…pe… manatopi sandanti pavattantīti vuttaṃ hoti. Dhammato yāva gotrabhuṃ, okāsato yāva bhavaggaṃ savantīti vā <bold>āsavā</bold>. Ete dhamme etañca okāsaṃ antokaritvā pavattantīti attho. Antokaraṇattho hi ayaṃ <bold>‘ā’</bold>kāro. Cirapārivāsiyaṭṭhena madirādayo āsavā. Āsavā viyātipi <bold>āsavā</bold>. Lokasmiñhi cirapārivāsikā madirādayo āsavāti vuccanti. Yadi ca cirapārivāsiyaṭṭhena āsavā, eteyeva bhavitumarahanti. Vuttañhetaṃ – ‘‘purimā, bhikkhave, koṭi na paññāyati avijjāya, ito pubbe avijjā nāhosī’’tiādi (a. ni. 10.61). Āyataṃ vā saṃsāradukkhaṃ savanti pasavantītipi <bold>āsavā</bold>. Tato aññe <bold>no āsavā</bold>nāma. Attānaṃ ārammaṇaṃ katvā pavattehi <pageBreak edition="M" number="0.0091" />saha āsavehīti <bold>sāsavā</bold>. Evaṃ pavattamānā natthi etesaṃ āsavāti <bold>anāsavā</bold>. Sesaṃ hetugocchake vuttanayena veditabbaṃ. Ayaṃ pana viseso – yathā tattha ‘na hetū kho pana dhammā sahetukāpi ahetukāpīti ayaṃ osānaduko paṭhamadukassa dutiyapadaṃ ādimhi ṭhapetvā vutto, evaṃ idha ‘no āsavā kho pana dhammā sāsavāpi anāsavāpī’ti na vutto. Kiñcāpi na vutto, atha kho ayañca añño ca bhedo tattha vuttanayeneva veditabbo.</paragraph>
<paragraph line="6" number="20-25"><bold>Saṃyojanagocchake</bold>yassa saṃvijjanti, taṃ puggalaṃ vaṭṭasmiṃ saṃyojenti bandhantīti <bold>saṃyojanā</bold>. Tato aññe <bold>no saṃyojanā</bold>nāma. Ārammaṇabhāvaṃ upagantvā saṃyojanasambandhane saṃyojanānaṃ hitāti <bold>saṃyojaniyā</bold>. Saṃyojanassa ārammaṇapaccayabhūtānaṃ etaṃ adhivacanaṃ. Na saṃyojaniyā <pageBreak edition="P" number="0.0049" /><bold>asaṃyojaniyā</bold>. Sesaṃ hetugocchake vuttanayeneva yojetabbaṃ.</paragraph>
<paragraph line="7" number="26-31"><bold>Ganthagocchake</bold>yassa saṃvijjanti taṃ cutipaṭisandhivasena vaṭṭasmiṃ ganthenti ghaṭentīti <bold>ganthā</bold>. Tato aññe <bold>no ganthā</bold>. Ārammaṇakaraṇavasena ganthehi ganthitabbāti <bold>ganthaniyā</bold>. Sesaṃ hetugocchake vuttanayeneva yojetabbaṃ. Yathā ca idha, evaṃ ito paresupi vuttāvasesaṃ tattha tattha vuttanayeneva veditabbaṃ.</paragraph>
<paragraph line="8" number="32-37"><bold>Oghagocchake</bold>yassa saṃvijjanti taṃ vaṭṭasmiṃyeva ohananti osīdāpentīti <bold>oghā</bold>. Ārammaṇaṃ katvā atikkamanīyato oghehi atikkamitabbāti <bold>oghaniyā</bold>. Oghānaṃ ārammaṇadhammā eva veditabbā.</paragraph>
<paragraph line="9" number="38-43"><bold>Yogagocchake</bold><pageBreak edition="V" number="0.0096" />vaṭṭasmiṃ yojentīti <bold>yogā. Yoganiyā</bold>oghaniyā viya veditabbā.</paragraph>
<paragraph line="10" number="44-49"><bold>Nīvaraṇagocchake</bold>cittaṃ nīvaranti pariyonandhantīti <bold>nīvaraṇā. Nīvaraṇiyā</bold>saṃyojaniyā viya veditabbā.</paragraph>
<paragraph line="11" number="50-54"><bold>Parāmāsagocchake</bold><pageBreak edition="M" number="0.0092" />dhammānaṃ yathābhūtaṃ aniccādiākāraṃ atikkamitvā ‘nicca’nti ādivasena pavattamānā parato āmasantīti <bold>parāmāsā</bold>. Parāmāsehi ārammaṇakaraṇavasena parāmaṭṭhattā <bold>parāmaṭṭhā</bold>.</paragraph>
<paragraph line="12" number="55-68"><bold>Mahantaradukesu</bold>ārammaṇaṃ aggahetvā appavattito saha ārammaṇenāti <bold>sārammaṇā</bold>. Natthi etesaṃ ārammaṇanti <bold>anārammaṇā</bold>. Cintanaṭṭhena <bold>cittā,</bold>vicittaṭṭhena vā <bold>cittā</bold>. Avippayogavasena cetasi niyuttāti <bold>cetasikā</bold>. Nirantarabhāvūpagamanatāya, uppādato yāva bhaṅgā, cittena saṃsaṭṭhāti <bold>cittasaṃsaṭṭhā</bold>. Ekato vattamānāpi nirantarabhāvaṃ anupagamanatāya cittena visaṃsaṭṭhāti <bold>cittavisaṃsaṭṭhā</bold>. Samuṭṭhahanti etenāti samuṭṭhānaṃ. Cittaṃ samuṭṭhānaṃ etesanti <bold>cittasamuṭṭhānā</bold>. Saha bhavantīti sahabhuno. Cittena sahabhuno <bold>cittasahabhuno</bold>. Anuparivattantīti anuparivattino. Kiṃ anuparivattanti? Cittaṃ. Cittassa anuparivattino <bold>cittānuparivattino</bold>. Cittasaṃsaṭṭhā ca te cittasamuṭṭhānā cāti <bold>cittasaṃsaṭṭhasamuṭṭhānā</bold>. Cittasaṃsaṭṭhā <pageBreak edition="P" number="0.0050" />ca te cittasamuṭṭhānā ca cittasahabhuno eva cāti <bold>cittasaṃsaṭṭhasamuṭṭhānasahabhuno</bold>. Cittasaṃsaṭṭhā ca te cittasamuṭṭhānā ca cittānuparivattino eva cāti <bold>cittasaṃsaṭṭhasamuṭṭhānānuparivattino</bold>. Sesāni sabbapadāni vuttapadānaṃ paṭikkhepavasena veditabbāni. Ajjhattajjhattaṃ sandhāya ajjhattattike vuttavasena ajjhattāva <bold>ajjhattikā</bold>. Tato bahibhūtāti <bold>bāhirā</bold>. Upādiyanteva bhūtāni, na bhūtāni viya upādiyantīti <bold>upādā</bold>. Na upādiyantevāti <bold>noupādā</bold>.</paragraph>
<paragraph line="13" number="69-74"><bold>Upādānagocchake</bold>bhusaṃ ādiyantīti <bold>upādānā;</bold>daḷhaggāhaṃ gaṇhantīti attho. Tato aññe noupādānā.</paragraph>
<paragraph line="14" number="75-82"><bold>Kilesagocchake</bold>saṃkiliṭṭhattike vuttanayeneva attho veditabbo.</paragraph>
<paragraph line="15" number="83-100"><bold>Piṭṭhidukesu</bold><pageBreak edition="V" number="0.0097" />kāme avacarantīti <bold>kāmāvacarā</bold>rūpe avacarantīti <bold>rūpāvacarā</bold>. Arūpe avacarantīti <bold>arūpāvacarā</bold>. Ayamettha saṅkhepo. Vitthāro pana parato āvi bhavissati. Tebhūmakavaṭṭe pariyāpannā antogadhāti <bold>pariyāpannā</bold>. Tasmiṃ na pariyāpannāti <bold>apariyāpannā</bold>. Vaṭṭamūlaṃ chindantā nibbānaṃ ārammaṇaṃ katvā vaṭṭato niyyantīti <bold>niyyānikā</bold>. Iminā <pageBreak edition="M" number="0.0093" />lakkhaṇena na niyyantīti <bold>aniyyānikā</bold>. Cutiyā vā attano vā pavattiyā anantaraṃ phaladāne niyatattā <bold>niyatā</bold>. Tathā aniyatattā <bold>aniyatā</bold>. Aññe dhamme uttaranti pajahantīti <bold>uttarā</bold>. Attānaṃ uttarituṃ samatthehi saha uttarehīti <bold>sauttarā</bold>. Natthi etesaṃ uttarāti <bold>anuttarā</bold>. Raṇanti etehīti raṇā; yehi abhibhūtā sattā nānappakārena kandanti paridevanti, tesaṃ rāgādīnaṃ etaṃ adhivacanaṃ. Sampayogavasena pahānekaṭṭhatāvasena ca saha raṇehīti <bold>saraṇā</bold>. Tenākārena natthi etesaṃ raṇāti <bold>araṇā</bold>.</paragraph>
<subhead line="16">Suttantikadukamātikāpadavaṇṇanā</subhead>
<paragraph line="17" number="101-108">Suttantikadukesu sampayogavasena vijjaṃ bhajantīti <bold>vijjābhāgino;</bold>vijjābhāge vijjākoṭṭhāse vattantītipi vijjābhāgino. Tattha vipassanāñāṇaṃ, manomayiddhi, cha abhiññāti aṭṭha vijjā. Purimena atthena tāhi sampayuttadhammāpi vijjābhāgino. Pacchimena <pageBreak edition="P" number="0.0051" />atthena tāsu yā kāci ekā vijjā vijjā. Sesā vijjābhāginoti. Evaṃ vijjāpi vijjāya sampayuttadhammāpi vijjābhāginotveva veditabbā. Idha pana sampayuttadhammāva adhippetā. Sampayogavaseneva avijjaṃ bhajantīti <bold>avijjābhāgino</bold>. Avijjābhāge avijjākoṭṭhāse vattantītipi avijjābhāgino. Tattha dukkhapaṭicchādakaṃ tamo samudayādipaṭicchādakanti catasso avijjā. Purimanayeneva tāhi sampayuttadhammāpi avijjābhāgino. Tāsu yā kāci ekā avijjā avijjā. Sesā avijjābhāginoti. Evaṃ avijjāpi avijjāya sampayuttadhammāpi avijjābhāginotveva veditabbā. Idha pana sampayuttadhammāva adhippetā.</paragraph>
<paragraph line="18">Puna anajjhottharaṇabhāvena kilesandhakāraṃ viddhaṃsetuṃ asamatthatāya vijju upamā etesanti <bold>vijjūpamā</bold>. Nissesaṃ viddhaṃsanasamatthatāya vajiraṃ upamā etesanti vajirūpamā. Bālesu ṭhitattā yattha ṭhitā tadupacārena <bold>bālā</bold>. Paṇḍitesu ṭhitattā <bold>paṇḍitā</bold>. Bālakarattā vā bālā, paṇḍitakarattā <pageBreak edition="V" number="0.0098" />paṇḍitā. <bold>Kaṇhā</bold>ti kāḷakā, cittassa apabhassarabhāvakaraṇā. <bold>Sukkā</bold>ti odātā <pageBreak edition="M" number="0.0094" />, cittassa pabhassarabhāvakaraṇā. Kaṇhābhijātihetuto vā <bold>kaṇhā;</bold>sukkābhijātihetuto <bold>sukkā</bold>. Idha ceva samparāye ca tapentīti <bold>tapanīyā</bold>. Na tapanīyā <bold>atapanīyā</bold>.</paragraph>
<paragraph line="19">Adhivacanadukādayo tayo atthato ninnānākaraṇā; byañjanamevettha nānaṃ. Sirivaḍḍhako dhanavaḍḍhakoti ādayo hi vacanamattameva adhikāraṃ katvā pavattā <bold>adhivacanā</bold>nāma. Adhivacanānaṃ pathā <bold>adhivacanapathā</bold>. ‘‘Abhisaṅkharontīti kho, bhikkhave, tasmā saṅkhārā’’ti (saṃ. ni. 3.79) evaṃ niddhāretvā sahetukaṃ katvā vuccamānā abhilāpā <bold>nirutti</bold>nāma. Niruttīnaṃ pathā <bold>niruttipathā</bold>. Takko vitakko saṅkappoti (dha. sa. 7) evaṃ tena tena pakārena ñāpanato <bold>paññatti</bold>nāma. Paññattīnaṃ pathā <bold>paññattipathā</bold>. Ettha <pageBreak edition="P" number="0.0052" />ca ekaṃ dukaṃ vatvāpi itaresaṃ vacane payojanaṃ hetugocchake vuttanayeneva veditabbaṃ.</paragraph>
<paragraph line="20" number="109-118"><bold>Nāmarūpaduke</bold>nāmakaraṇaṭṭhena namanaṭṭhena nāmanaṭṭhena ca <bold>nāmaṃ</bold>. Ruppanaṭṭhena <bold>rūpaṃ</bold>. Ayamettha saṅkhepo. Vitthāro pana <bold>nikkhepakaṇḍe</bold>āvi bhavissati. <bold>Avijjā</bold>ti dukkhādīsu aññāṇaṃ. <bold>Bhavataṇhā</bold>ti bhavapatthanā. <bold>Bhavadiṭṭhī</bold>ti bhavo vuccati sassataṃ; sassatavasena uppajjanadiṭṭhi. <bold>Vibhavadiṭṭhī</bold>ti vibhavo vuccati ucchedaṃ; ucchedavasena uppajjanadiṭṭhi. Sassato attā ca loko cāti pavattā diṭṭhi <bold>sassatadiṭṭhi</bold>. Ucchijjissatīti pavattā diṭṭhi <bold>ucchedadiṭṭhi</bold>. Antavāti pavattā diṭṭhi <bold>antavādiṭṭhi</bold>. Anantavāti pavattā diṭṭhi <bold>anantavādiṭṭhi</bold>. Pubbantaṃ anugatā diṭṭhi <bold>pubbantānudiṭṭhi</bold>. Aparantaṃ anugatā diṭṭhi <bold>aparantānudiṭṭhi</bold>. <bold>Ahirika</bold>nti yaṃ na hiriyati hiriyitabbenāti (dha. sa. 387) evaṃ vitthāritā nillajjatā. <bold>Anottappa</bold>nti yaṃ na ottappati ottappitabbenāti evaṃ vitthārito abhāyanakaākāro. Hiriyanā <bold>hirī,</bold>ottappanā <bold>ottappaṃ</bold>. Dovacassatādīsu dukkhaṃ vaco etasmiṃ vippaṭikūlagāhimhi vipaccanīkasāte anādare puggaleti <bold>dubbaco</bold>. Tassa kammaṃ dovacassaṃ. Tassa bhāvo <bold>dovacassatā</bold>. Pāpā assaddhādayo puggalā etassa mittāti pāpamitto; tassa bhāvo <bold>pāpamittatā. Sovacassatā ca kalyāṇamittatā ca</bold>vuttapaṭipakkhanayena veditabbā.</paragraph>
<paragraph line="21" number="119-123">‘Pañcapi <pageBreak edition="M" number="0.0095" />āpattikkhandhā āpattiyo, sattapi āpattikkhandhā āpattiyo’ti (dha. sa. 1336) evaṃ vuttāsu āpattīsu kusalabhāvo <bold>āpattikusalatā</bold>. Tāhi <pageBreak edition="V" number="0.0099" />āpattīhi vuṭṭhāne kusalabhāvo <bold>āpattivuṭṭhānakusalatā</bold>. Samāpattīsu kusalabhāvo <bold>samāpattikusalatā</bold>. Samāpattīnaṃ appanāparicchedapaññāyetaṃ adhivacanaṃ. Samāpattīhi <pageBreak edition="P" number="0.0053" />vuṭṭhāne kusalabhāvo <bold>samāpattivuṭṭhānakusalatā</bold>. Aṭṭhārasasu dhātūsu kusalabhāvo <bold>dhātukusalatā</bold>. Tāsaṃyeva dhātūnaṃ manasikāre kusalabhāvo <bold>manasikārakusalatā</bold>. Cakkhāyatanādīsu kusalabhāvo <bold>āyatanakusalatā</bold>. Dvādasaṅge paṭiccasamuppāde kusalabhāvo <bold>paṭiccasamuppādakusalatā</bold>. Tasmiṃ tasmiṃ ṭhāne kusalabhāvo <bold>ṭhānakusalatā</bold>. Ṭhānanti kāraṇaṃ vuccati. Tasmiñhi tadāyattavuttitāya phalaṃ tiṭṭhati nāma, tasmā <bold>ṭhāna</bold>nti vuttaṃ. Aṭṭhāne kusalabhāvo <bold>aṭṭhānakusalatā</bold>.</paragraph>
<paragraph line="22" number="124-134">Ujubhāvo <bold>ajjavo</bold>. Mudubhāvo <bold>maddavo</bold>. Adhivāsanasaṅkhāto khamanabhāvo <bold>khanti</bold>. Suratassa bhāvo <bold>soraccaṃ</bold>. Sammodakamudubhāvasaṅkhāto sakhilabhāvo <bold>sākhalyaṃ</bold>. Yathā parehi saddhiṃ attano chiddaṃ na hoti evaṃ dhammāmisehi paṭisantharaṇaṃ <bold>paṭisanthāro</bold>. Indriyasaṃvarabhedasaṅkhāto manacchaṭṭhesu indriyesu aguttadvārabhāvo <bold>indriyesu aguttadvāratā</bold>. Paṭiggahaṇaparibhogavasena bhojane mattaṃ ajānanabhāvo <bold>bhojane amattaññutā</bold>. Anantaraduko vuttapaṭipakkhanayena veditabbo. Sativippavāsasaṅkhāto muṭṭhassatibhāvo <bold>muṭṭhassaccaṃ</bold>. Asampajānabhāvo <bold>asampajaññaṃ</bold>. Saratīti <bold>sati</bold>. Sampajānātīti <bold>sampajaññaṃ</bold>. Appaṭisaṅkhāne akampanaṭṭhena paṭisaṅkhānasaṅkhātaṃ balaṃ <bold>paṭisaṅkhānabalaṃ</bold>. Vīriyasīsena satta bojjhaṅge bhāventassa uppannaṃ balaṃ <bold>bhāvanābalaṃ</bold>. Paccanīkadhamme sametīti <bold>samatho</bold>. Aniccādivasena vividhena ākārena passatīti <bold>vipassanā</bold>. Samathova taṃ ākāraṃ gahetvā puna pavattetabbassa samathassa nimittavasena <bold>samathanimittaṃ</bold>. Paggāhanimittepi eseva nayo. Sampayuttadhamme <pageBreak edition="P" number="0.0054" />paggaṇhātīti <bold>paggāho</bold>. Na vikkhipatīti <bold>avikkhepo</bold>.</paragraph>
<paragraph line="23" number="135-142">Sīlavināsikā asaṃvarasaṅkhātā sīlassa vipatti <bold>sīlavipatti</bold>. Sammādiṭṭhivināsikā micchādiṭṭhisaṅkhātā diṭṭhiyā vipatti <bold>diṭṭhivipatti</bold>. Soraccameva <pageBreak edition="M" number="0.0096" />sīlassa sampādanato sīlaparipūraṇato sīlassa sampadāti <bold>sīlasampadā</bold>. Diṭṭhipāripūribhūtaṃ ñāṇaṃ diṭṭhiyā sampadāti <bold>diṭṭhisampadā</bold>. Visuddhibhāvaṃ sampattā sīlasaṅkhātā sīlassa visuddhi, <bold>sīlavisuddhi</bold>. Nibbānasaṅkhātaṃ visuddhiṃ pāpetuṃ samatthā, dassanasaṅkhātā, diṭṭhiyā visuddhi <bold>diṭṭhivisuddhi</bold>. <bold>Diṭṭhivisuddhi kho pana yathādiṭṭhissa ca padhāna</bold>nti kammassakataññāṇādisaṅkhātā diṭṭhivisuddhi ceva <bold>yathādiṭṭhissa</bold>ca anurūpadiṭṭhissa kalyāṇadiṭṭhissa taṃsampayuttameva padhānaṃ. <bold>Saṃvego</bold>ti jātiādīni <pageBreak edition="V" number="0.0100" />paṭicca uppannabhayasaṅkhātaṃ saṃvijjanaṃ. <bold>Saṃvejaniyaṭṭhāna</bold>nti saṃvegajanakaṃ jātiādikāraṇaṃ. <bold>Saṃviggassa ca yonisopadhāna</bold>nti evaṃ saṃvegajātassa upāyapadhānaṃ. <bold>Asantuṭṭhitā ca kusalesu dhammesū</bold>ti kusaladhammapūraṇe asantuṭṭhibhāvo. <bold>Appaṭivānitā ca padhānasmi</bold>nti arahattaṃ apatvā padhānasmiṃ anivattanatā anosakkanatā. Vijānanato <bold>vijjā</bold>. Vimuccanato <bold>vimutti. Khaye ñāṇa</bold>nti kilesakkhayakare ariyamagge ñāṇaṃ. <bold>Anuppāde ñāṇa</bold>nti paṭisandhivasena anuppādabhūte taṃtaṃmaggavajjhakilesānaṃ anuppādapariyosāne uppanne ariyaphale ñāṇaṃ. Ayaṃ mātikāya anupubbapadavaṇṇanā.</paragraph>
<centered line="24">Dukamātikāpadavaṇṇanā niṭṭhitā.</centered>
</body>
</document>