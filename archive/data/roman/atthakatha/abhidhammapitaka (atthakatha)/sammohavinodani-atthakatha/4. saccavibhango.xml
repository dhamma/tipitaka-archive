<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02a.att3.xml</normativeSource>
    <archivePath>roman/atthakatha/abhidhammapitaka (atthakatha)/sammohavinodani-atthakatha/4. saccavibhango.xml</archivePath>
    <baseFileName>4. saccavibhango</baseFileName>
    <titlePath>4. Saccavibhaṅgo - Sammohavinodanī-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">4. Saccavibhaṅgo</chapter>
    <title line="2">1. Suttantabhājanīyavaṇṇanā</title>
    <paragraph line="3" number="189"> Idāni <pageBreak edition="P" number="0.0083" /><pageBreak edition="M" number="0.0078" /><pageBreak edition="V" number="0.0077" /> tadanantare saccavibhaṅge <bold>cattārī</bold>ti gaṇanaparicchedo. <bold>Ariyasaccānī</bold>ti paricchinnadhammanidassanaṃ. <bold>Dukkhaṃ ariyasacca</bold>ntiādimhi pana uddesavāre –</paragraph>
    <gatha1 line="4">Vibhāgato nibbacana-lakkhaṇādippabhedato;</gatha1>
    <gathalast line="5">Atthatthuddhārato ceva, anūnādhikato tathā.</gathalast>
    <gatha1 line="6">Kamato ariyasaccesu, yaṃ ñāṇaṃ tassa kiccato;</gatha1>
    <gathalast line="7">Antogadhānaṃ pabhedo, upamāto catukkato.</gathalast>
    <gatha1 line="8">Suññatekavidhādīhi, sabhāgavisabhāgato;</gatha1>
    <gathalast line="9">Vinicchayo veditabbo, viññunā sāsanakkame.</gathalast>
    <paragraph line="10">Tattha <bold>‘vibhāgato’</bold>ti dukkhādīnañhi cattāro cattāro atthā vibhattā tathā avitathā anaññathā, ye dukkhādīni abhisamentehi abhisametabbā. Yathāha, ‘‘dukkhassa pīḷanaṭṭho, saṅkhataṭṭho, santāpaṭṭho, vipariṇāmaṭṭho – ime cattāro dukkhassa dukkhaṭṭhā tathā avitathā anaññathā. Samudayassa āyūhanaṭṭho, nidānaṭṭho, saṃyogaṭṭho, palibodhaṭṭho…pe… nirodhassa nissaraṇaṭṭho, vivekaṭṭho, asaṅkhataṭṭho, amataṭṭho…pe… maggassa niyyānaṭṭho, hetvaṭṭho, dassanaṭṭho, ādhipateyyaṭṭho – ime cattāro maggassa maggaṭṭhā tathā avitathā anaññathā’’ti (paṭi. ma. 2.8). Tathā <pageBreak edition="V" number="0.0078" /> ‘‘dukkhassa pīḷanaṭṭho, saṅkhataṭṭho, santāpaṭṭho, viparināmaṭṭho, abhisamayaṭṭho’’ti (paṭi. ma. 2.11) evamādi. Iti evaṃ vibhattānaṃ catunnaṃ catunnaṃ atthānaṃ vasena dukkhādīni veditabbānīti. Ayaṃ tāvettha vibhāgato vinicchayo veditabbo.</paragraph>
    <paragraph line="11"><bold>‘Nibbacanalakkhaṇādippabhedato’</bold>ti <pageBreak edition="P" number="0.0084" /> ettha pana ‘nibbacanato’ tāva idha <bold>‘du’</bold>iti ayaṃ saddo kucchite dissati; kucchitañhi puttaṃ duputtoti vadanti. <bold>‘Khaṃ’</bold>saddo pana tucche; tucchañhi ākāsaṃ <bold>kha</bold>nti vuccati. Idañca paṭhamasaccaṃ kucchitaṃ anekaupaddavādhiṭṭhānato, tucchaṃ bālajanaparikappitadhuvasubhasukhattabhāvavirahitato. Tasmā kucchitattā tucchattā ca <bold>dukkha</bold>nti vuccati. <bold>‘Saṃ’</bold>iti ca ayaṃ <pageBreak edition="M" number="0.0079" /> saddo ‘‘samāgamo sameta’’ntiādīsu (vibha. 199; dī. ni. 2.396) saṃyogaṃ dīpeti; <bold>‘u’</bold>iti ayaṃ saddo ‘‘uppannaṃ udita’’ntiādīsu (pārā. 172; cūḷani. khaggavisāṇasuttaniddesa 141) uppattiṃ. <bold>‘Aya’</bold>saddo pana kāraṇaṃ dīpeti. Idañcāpi dutiyasaccaṃ avasesapaccayasamāyoge sati dukkhassuppattikāraṇaṃ. Iti dukkhassa saṃyoge uppattikāraṇattā <bold>dukkhasamudaya</bold>nti vuccati.</paragraph>
    <paragraph line="12">Tatiyasaccaṃ pana yasmā ‘ni’saddo abhāvaṃ <bold>‘rodha’</bold>saddo ca cārakaṃ dīpeti, tasmā abhāvo ettha saṃsāracārakasaṅkhātassa dukkharodhassa sabbagatisuññattā, samadhigate vā tasmiṃ saṃsāracārakasaṅkhātassa dukkharodhassa abhāvo hoti tappaṭipakkhattātipi <bold>dukkhanirodha</bold>nti vuccati, dukkhassa vā anuppādanirodhapaccayattā dukkhanirodhanti. Catutthasaccaṃ pana yasmā etaṃ dukkhanirodhaṃ gacchati ārammaṇavasena tadabhimukhībhūtattā, paṭipadā ca hoti dukkhanirodhappattiyā, tasmā dukkhanirodhagāminī paṭipadāti vuccati.</paragraph>
    <paragraph line="13">Yasmā panetāni buddhādayo ariyā paṭivijjhanti, tasmā <bold>ariyasaccānī</bold>ti vuccanti. Yathāha – ‘‘catārimāni, bhikkhave, ariyasaccāni (saṃ. ni. 5.1097). Katamāni…pe… imāni kho, bhikkhave, cattāri ariyasaccāni. Ariyā imāni paṭivijjhanti, tasmā <bold>ariyasaccānī</bold>ti vuccantī’’ti. Apica ariyassa saccānītipi ariyasaccāni. Yathāha – ‘‘sadevake, bhikkhave, loke…pe… sadevamanussāya tathāgato ariyo, tasmā ariyasaccānīti vuccantī’’ti. Atha vā etesaṃ abhisambuddhattā ariyabhāvasiddhitopi ariyasaccāni. Yathāha – ‘‘imesaṃ kho, bhikkhave, catunnaṃ ariyasaccānaṃ <pageBreak edition="V" number="0.0079" /> yathābhūtaṃ abhisambuddhattā tathāgato arahaṃ sammāsambuddho ‘ariyo’ti vuccatī’’ti. Apica kho pana ariyāni <pageBreak edition="P" number="0.0085" /> saccānītipi ariyasaccāni; ariyānīti tathāni avitathāni avisaṃvādakānīti attho. Yathāha – ‘‘imāni kho, bhikkhave, cattāri ariyasaccāni tathāni avitathāni anaññathāni, tasmā ariyasaccānīti vuccantī’’ti. Evamettha nibbacanato vinicchayo veditabbo.</paragraph>
    <paragraph line="14">Kathaṃ <bold>‘lakkhaṇādippabhedato’</bold>? Ettha hi bādhanalakkhaṇaṃ dukkhasaccaṃ, santāpanarasaṃ, pavattipaccupaṭṭhānaṃ. Pabhavalakkhaṇaṃ samudayasaccaṃ, anupacchedakaraṇarasaṃ, palibodhapaccupaṭṭhānaṃ. Santilakkhaṇaṃ nirodhasaccaṃ, accutirasaṃ, animittapaccupaṭṭhānaṃ <pageBreak edition="M" number="0.0080" />. Niyyānalakkhaṇaṃ maggasaccaṃ, kilesappahānakaraṇarasaṃ, vuṭṭhānapaccupaṭṭhānaṃ. Apica pavattipavattakanivattinivattakalakkhaṇāni paṭipāṭiyā. Tathā saṅkhatataṇhāasaṅkhatadassanalakkhaṇāni cāti evamettha ‘lakkhaṇādippabhedato’ vinicchayo veditabbo.</paragraph>
    <paragraph line="15"><bold>‘Atthatthuddhārato cevā’</bold>ti ettha pana <bold>atthato</bold> tāva ko saccaṭṭhoti ce? Yo paññācakkhunā upaparikkhamānānaṃ māyāva viparītako, marīcīva visaṃvādako, titthiyānaṃ attāva anupalabbhasabhāvo ca na hoti; atha kho bādhanapabhavasantiniyyānappakārena tacchāviparītabhūtabhāvena ariyañāṇassa gocaro hotiyeva; esa aggilakkhaṇaṃ viya, lokapakati viya ca tacchāviparītabhūtabhāvo saccaṭṭhoti veditabbo. Yathāha – ‘‘idaṃ dukkhanti kho, bhikkhave, tathametaṃ avitathametaṃ anaññathameta’’nti (saṃ. ni. 5.1090) vitthāro. Apica –</paragraph>
    <gatha1 line="16">Nābādhakaṃ yato dukkhaṃ, dukkhā aññaṃ na bādhakaṃ;</gatha1>
    <gathalast line="17">Bādhakattaniyāmena, tato saccamidaṃ mataṃ.</gathalast>
    <gatha1 line="18">Taṃ vinā nāññato dukkhaṃ, na hoti na ca taṃ tato;</gatha1>
    <gathalast line="19">Dukkhahetuniyāmena, iti saccaṃ visattikā.</gathalast>
    <gatha1 line="20">Nāññā nibbānato santi, santaṃ na ca na taṃ yato;</gatha1>
    <gathalast line="21">Santabhāvaniyāmena, tato saccamidaṃ mataṃ.</gathalast>
    <gatha1 line="22">Maggā <pageBreak edition="V" number="0.0080" /> aññaṃ na niyyānaṃ, aniyyāno na cāpi so;</gatha1>
    <gathalast line="23">Tacchaniyyānabhāvattā, iti so saccasammato.</gathalast>
    <gatha1 line="24">Iti tacchāvipallāsa-bhūtabhāvaṃ catūsupi;</gatha1>
    <gathalast line="25">Dukkhādīsvavisesena, saccaṭṭhaṃ āhu paṇḍitāti.</gathalast>
    <paragraph line="26">Evaṃ <pageBreak edition="P" number="0.0086" /> ‘atthato’ vinicchayo veditabbo.</paragraph>
    <paragraph line="27">Kathaṃ <bold>‘atthuddhārato’</bold>? Idhāyaṃ ‘sacca’saddo anekesu atthesu dissati, seyyathidaṃ – ‘‘saccaṃ bhaṇe, na kujjheyyā’’tiādīsu (dha. pa. 224) vācāsacce. ‘‘Sacce ṭhitā samaṇabrāhmaṇā cā’’tiādīsu (jā. 2.21.433) viratisacce. ‘‘Kasmā nu saccāni <pageBreak edition="M" number="0.0081" /> vadanti nānā, pavādiyāse kusalāvadānā’’tiādīsu (su. ni. 891) diṭṭhisacce. ‘‘Ekañhi saccaṃ na dutiyamatthī’’tiādīsu (su. ni. 890) paramatthasacce nibbāne ceva magge ca. ‘‘Catunnaṃ ariyasaccānaṃ kati kusalā’’tiādīsu (vibha. 216) ariyasacce. Svāyamidhāpi ariyasacce vattatīti evamettha ‘atthuddhārato’pi vinicchayo veditabbo.</paragraph>
    <paragraph line="28"><bold>‘Anūnādhikato’</bold>ti kasmā pana cattāreva ariyasaccāni vuttāni, anūnāni anadhikānīti ce? Aññassāsambhavato, aññatarassa ca anapaneyyabhāvato; na hi etehi aññaṃ adhikaṃ vā etesaṃ vā ekampi apanetabbaṃ sambhoti. Yathāha – ‘‘idha, bhikkhave, āgaccheyya samaṇo vā brāhmaṇo vā ‘netaṃ dukkhaṃ ariyasaccaṃ, aññaṃ dukkhaṃ ariyasaccaṃ yaṃ samaṇena gotamena desitaṃ. Ahametaṃ dukkhaṃ ariyasaccaṃ ṭhapetvā aññaṃ dukkhaṃ ariyasaccaṃ paññapessāmī’ti netaṃ ṭhānaṃ vijjatī’’tiādi. Yathā cāha – ‘‘yo hi koci, bhikkhave, samaṇo vā brāhmaṇo vā evaṃ vadeyya ‘netaṃ dukkhaṃ paṭhamaṃ ariyasaccaṃ, yaṃ samaṇena gotamena desitaṃ. Ahametaṃ dukkhaṃ paṭhamaṃ ariyasaccaṃ paccakkhāya aññaṃ dukkhaṃ paṭhamaṃ ariyasaccaṃ paññapessāmī’ti netaṃ ṭhānaṃ vijjatī’’tiādi (saṃ. ni. 5.1086).</paragraph>
    <paragraph line="29">Apica pavattimācikkhanto bhagavā sahetukaṃ ācikkhi, nivattiñca saupāyaṃ. Iti pavattinivattitadubhayahetūnaṃ <pageBreak edition="V" number="0.0081" /> etapparamato cattāreva vuttāni. Tathā pariññeyya pahātabba sacchikātabba bhāvetabbānaṃ, taṇhāvatthutaṇhātaṇhānirodhataṇhānirodhupāyānaṃ, ālayālayarāmatāālayasamugghātaālayasamugghātūpāyānañca vasenāpi cattāreva vuttānīti. Evamettha ‘anūnādhikato’ vinicchayo veditabbo.</paragraph>
    <paragraph line="30"><bold>‘Kamato’</bold>ti ayampi desanākkamova. Ettha ca oḷārikattā sabbasattasādhāraṇattā ca suviññeyyanti dukkhasaccaṃ paṭhamaṃ <pageBreak edition="P" number="0.0087" /> vuttaṃ, tasseva hetudassanatthaṃ tadanantaraṃ samudayasaccaṃ, hetunirodhā phalanirodhoti ñāpanatthaṃ tato nirodhasaccaṃ, tadadhigamupāyadassanatthaṃ ante maggasaccaṃ. Bhavasukhassādagadhitānaṃ vā sattānaṃ saṃvegajananatthaṃ paṭhamaṃ dukkhamāha. Taṃ neva akataṃ āgacchati, na issaranimmānādito hoti, ito pana hotīti <pageBreak edition="M" number="0.0082" /> ñāpanatthaṃ tadanantaraṃ samudayaṃ. Tato sahetukena dukkhena abhibhūtattā saṃviggamānasānaṃ dukkhanissaraṇagavesīnaṃ nissaraṇadassanena assāsajananatthaṃ nirodhaṃ. Tato nirodhādhigamatthaṃ nirodhasampāpakaṃ magganti evamettha ‘kamato’ vinicchayo veditabbo.</paragraph>
    <paragraph line="31"><bold>‘Ariyasaccesu yaṃ ñāṇaṃ tassa kiccato’</bold>ti saccañāṇakiccatopi vinicchayo veditabboti attho. Duvidhañhi saccañāṇaṃ – anubodhañāṇañca paṭivedhañāṇañca. Tattha anubodhañāṇaṃ lokiyaṃ anussavādivasena nirodhe magge ca pavattati. Paṭivedhañāṇaṃ lokuttaraṃ nirodhārammaṇaṃ katvā kiccato cattāripi saccāni paṭivijjhati. Yathāha – ‘‘yo, bhikkhave, dukkhaṃ passati dukkhasamudayampi so passati, dukkhanirodhampi passati, dukkhanirodhagāminiṃ paṭipadampi passatī’’ti (saṃ. ni. 5.1100) sabbaṃ vattabbaṃ. Yaṃ panetaṃ lokiyaṃ, tattha dukkhañāṇaṃ pariyuṭṭhānābhibhavanavasena pavattamānaṃ sakkāyadiṭṭhiṃ nivatteti, samudayañāṇaṃ ucchedadiṭṭhiṃ, nirodhañāṇaṃ sassatadiṭṭhiṃ, maggañāṇaṃ akiriyadiṭṭhiṃ; dukkhañāṇaṃ vā dhuvasubhasukhattabhāvarahitesu khandhesu dhuvasubhasukhattabhāvasaññāsaṅkhātaṃ phale vippaṭipattiṃ, samudayañāṇaṃ issarappadhānakālasabhāvādīhi loko pavattatīti akāraṇe kāraṇābhimānappavattaṃ hetumhi vippaṭipattiṃ, nirodhañāṇaṃ arūpalokalokathūpikādīsu apavaggaggāhabhūtaṃ nirodhe vippaṭipattiṃ, maggañāṇaṃ kāmasukhallikaattakilamathānuyogappabhede <pageBreak edition="P" number="0.0088" /> avisuddhimagge visuddhimaggaggāhavasena pavattaṃ upāye vippaṭipattiṃ nivatteti. Tenetaṃ vuccati –</paragraph>
    <gatha1 line="32">Loke <pageBreak edition="V" number="0.0082" /> lokappabhave, lokatthagame sive ca tadupāye;</gatha1>
    <gathalast line="33">Sammuyhati tāva naro, na vijānāti yāva saccānīti.</gathalast>
    <paragraph line="34">Evamettha ‘ñāṇakiccato’pi vinicchayo veditabbo.</paragraph>
    <paragraph line="35"><bold>‘Antogadhānaṃ pabhedā’</bold>ti dukkhasaccasmiñhi, ṭhapetvā taṇhañceva anāsavadhamme ca, sesā sabbadhammā antogadhā; samudayasacce chattiṃsa taṇhāvicaritāni; nirodhasaccaṃ asammissaṃ; maggasacce sammādiṭṭhimukhena vīmaṃsiddhipādapaññindriyapaññābaladhammavicayasambojjhaṅgāni. Sammāsaṅkappāpadesena tayo nekkhammavitakkādayo, sammāvācāpadesena cattāri vacīsucaritāni, sammākammantāpadesena tīṇi kāyasucaritāni, sammāājīvamukhena appicchatā santuṭṭhitā <pageBreak edition="M" number="0.0083" /> ca, sabbesaṃyeva vā etesaṃ sammāvācākammantājīvānaṃ ariyakantasīlattā sīlassa ca saddhāhatthena paṭiggahetabbattā tesaṃ atthitāya ca atthibhāvato saddhindriyasaddhābalachandiddhipādā, sammāvāyāmāpadesena catubbidhasammappadhānavīriyindriyavīriyabalavīriyasambojjhaṅgāni, sammāsatiapadesena catubbidhasatipaṭṭhānasatindriyasatibalasatisambojjhaṅgāni, sammāsamādhiapadesena savitakkasavicārādayo tayo tayo samādhī, cittasamādhisamādhindriyasamādhibalapītipassaddhisamādhiupekkhāsambojjhaṅgāni antogadhānīti. Evamettha ‘antogadhānaṃ pabhedā’pi vinicchayo veditabbo.</paragraph>
    <paragraph line="36"><bold>‘Upamāto’</bold>ti bhāro viya hi dukkhasaccaṃ daṭṭhabbaṃ, bhārādānamiva samudayasaccaṃ, bhāranikkhepanamiva nirodhasaccaṃ, bhāranikkhepanūpāyo viya maggasaccaṃ; rogo viya ca dukkhasaccaṃ, roganidānamiva samudayasaccaṃ, rogavūpasamo viya nirodhasaccaṃ, bhesajjamiva maggasaccaṃ; dubbhikkhamiva vā dukkhasaccaṃ, dubbuṭṭhi viya samudayasaccaṃ, subhikkhamiva nirodhasaccaṃ <pageBreak edition="P" number="0.0089" />, suvuṭṭhi viya maggasaccaṃ. Apica verīveramūlaverasamugghātaverasamugghātupāyehi, visarukkharukkhamūlamūlupacchedatadupacchedupāyehi, bhayabhayamūlanibbhayatadadhigamupāyehi, orimatīramahoghapārimatīrataṃsampāpakavāyāmehi ca yojetvāpetāni upamāto veditabbānīti. Evamettha ‘upamāto’ vinicchayo veditabbo.</paragraph>
    <paragraph line="37"><bold>‘Catukkato’</bold>ti atthi cettha dukkhaṃ na ariyasaccaṃ, atthi ariyasaccaṃ na dukkhaṃ, atthi dukkhañceva <pageBreak edition="V" number="0.0083" /> ariyasaccañca, atthi neva dukkhaṃ na ariyasaccaṃ. Esa nayo samudayādīsu. Tattha maggasampayuttā dhammā sāmaññaphalāni ca ‘‘yadaniccaṃ taṃ dukkha’’nti (saṃ. ni. 3.15) vacanato saṅkhāradukkhatāya dukkhaṃ na ariyasaccaṃ. Nirodho ariyasaccaṃ na dukkhaṃ. Itaraṃ pana ariyasaccadvayaṃ siyā dukkhaṃ aniccato, na pana yassa pariññāya bhagavati brahmacariyaṃ vussati tathatthena. Sabbākārena pana upādānakkhandhapañcakaṃ dukkhañceva ariyasaccañca aññatra taṇhāya. Maggasampayuttā dhammā sāmaññaphalāni ca yassa pariññatthaṃ bhagavati brahmacariyaṃ vussati tathatthena neva dukkhaṃ na ariyasaccaṃ. Evaṃ samudayādīsupi yathāyogaṃ yojetvā ‘catukkato’pettha vinicchayo veditabbo.</paragraph>
    <paragraph line="38"><bold>‘Suññatekavidhādīhī’</bold>ti <pageBreak edition="M" number="0.0084" /> ettha suññato tāva paramatthena hi sabbāneva saccāni vedakakārakanibbutagamakābhāvato suññānīti veditabbāni. Tenetaṃ vuccati –</paragraph>
    <gatha1 line="39">Dukkhameva hi na koci dukkhito, kārako na kiriyāva vijjati;</gatha1>
    <gathalast line="40">Atthi nibbuti na nibbuto pumā, maggamatthi gamako na vijjatīti.</gathalast>
    <paragraph line="41">Atha vā –</paragraph>
    <gatha1 line="42">Dhuvasubhasukhattasuññaṃ, purimadvayamattasuññamamatapadaṃ;</gatha1>
    <gathalast line="43">Dhuvasukhaattavirahito, maggo iti suññato tesu.</gathalast>
    <paragraph line="44">Nirodhasuññāni <pageBreak edition="P" number="0.0090" /> vā tīṇi, nirodho ca sesattayasuñño. Phalasuñño vā ettha hetu samudaye dukkhassābhāvato magge ca nirodhassa, na phalena sagabbho pakativādīnaṃ pakati viya. Hetusuññañca phalaṃ dukkhasamudayānaṃ nirodhamaggānañca asamavāyā, na hetusamavetaṃ hetuphalaṃ hetuphalasamavāyavādīnaṃ dviaṇukādīni viya. Tenetaṃ vuccati –</paragraph>
    <gatha1 line="45">Tayamidha nirodhasuññaṃ, tayena tenāpi nibbuti suññā;</gatha1>
    <gathalast line="46">Suñño phalena hetu, phalampi taṃ hetunā suññanti.</gathalast>
    <paragraph line="47">Evaṃ <pageBreak edition="V" number="0.0084" /> tāva ‘suññato’ vinicchayo veditabbo.</paragraph>
    <paragraph line="48"><bold>‘Ekavidhādīhī’</bold>ti sabbameva cettha dukkhaṃ ekavidhaṃ pavattibhāvato, duvidhaṃ nāmarūpato, tividhaṃ kāmarūpārūpūpapatibhavabhedato, catubbidhaṃ catuāhārabhedato, pañcavidhaṃ pañcupādānakkhandhabhedato. Samudayopi ekavidho pavattakabhāvato, duvidho diṭṭhisampayuttāsampayuttato, tividho kāmabhavavibhavataṇhābhedato, catubbidho catumaggappaheyyato, pañcavidho rūpābhinandanādibhedato, chabbidho chataṇhākāyabhedato. Nirodhopi ekavidho asaṅkhatadhātubhāvato, pariyāyena pana duvidho saupādisesaanupādisesato, tividho bhavattayavūpasamato, catubbidho catumaggādhigamanīyato, pañcavidho pañcābhinandanavūpasamato, chabbidho chataṇhākāyakkhayabhedato. Maggopi ekavidho bhāvetabbato, duvidho samathavipassanābhedato dassanabhāvanābhedato vā <pageBreak edition="M" number="0.0085" />, tividho khandhattayabhedato. Ayañhi sappadesattā nagaraṃ viya rajjena nippadesehi tīhi khandhehi saṅgahito. Yathāha –</paragraph>
    <indent line="49">‘‘Na kho, āvuso visākha, ariyena aṭṭhaṅgikena maggena tayo khandhā saṅgahitā. Tīhi ca kho, āvuso visākha, khandhehi ariyo aṭṭhaṅgiko maggo saṅgahito. Yā cāvuso visākha, sammāvācā, yo ca sammākammanto, yo ca sammāājīvo – ime dhammā sīlakkhandhe saṅgahitā; yo ca sammāvāyāmo, yā ca sammāsati, yo ca sammāsamādhi – ime dhammā samādhikkhandhe saṅgahitā; yā ca sammādiṭṭhi, yo ca sammāsaṅkappo – ime dhammā paññākkhandhe <pageBreak edition="P" number="0.0091" /> saṅgahitā’’ti (ma. ni. 1.462).</indent>
    <paragraph line="50">Ettha hi sammāvācādayo tayo sīlameva. Tasmā te sajātito sīlakkhandhena saṅgahitā. Kiñcāpi hi pāḷiyaṃ sīlakkhandheti bhummena niddeso kato, attho pana karaṇavaseneva veditabbo. Sammāvāyāmādīsu pana tīsu samādhi attano dhammatāya ārammaṇe ekaggabhāvena appetuṃ na sakkoti, vīriye pana paggahakiccaṃ sādhente satiyā ca apilāpanakiccaṃ sādhentiyā laddhūpakāro hutvā sakkoti.</paragraph>
    <paragraph line="51">Tatrāyaṃ upamā – yathā hi nakkhattaṃ kīḷissāmāti uyyānaṃ paviṭṭhesu tīsu sahāyesu eko supupphitaṃ campakarukkhaṃ disvā hatthaṃ ukkhipitvāpi gahetuṃ na sakkuṇeyya. Athassa dutiyo <pageBreak edition="V" number="0.0085" /> onamitvā piṭṭhiṃ dadeyya. So tassa piṭṭhiyaṃ ṭhatvāpi kampamāno gahetuṃ na sakkuṇeyya. Athassa itaro aṃsakūṭaṃ upanāmeyya. So ekassa piṭṭhiyaṃ ṭhatvā ekassa aṃsakūṭaṃ olubbha yathāruci pupphāni ocinitvā piḷandhitvā nakkhattaṃ kīḷeyya. Evaṃsampadamidaṃ daṭṭhabbaṃ.</paragraph>
    <paragraph line="52">Ekato uyyānaṃ paviṭṭhā tayo sahāyā viya hi ekato jātā sammāvāyāmādayo tayo dhammā, supupphitacampakarukkho viya ārammaṇaṃ, hatthaṃ ukkhipitvāpi gahetuṃ asakkonto viya attano dhammatāya ārammaṇe ekaggabhāvena appetuṃ asakkonto samādhi, piṭṭhiṃ datvā onatasahāyo viya vāyāmo, aṃsakūṭaṃ datvā ṭhitasahāyo <pageBreak edition="M" number="0.0086" /> viya sati. Yathā tesu ekassa piṭṭhiyaṃ ṭhatvā ekassa aṃsakūṭaṃ olubbha itaro yathāruci pupphaṃ gahetuṃ sakkoti, evameva vīriye paggahakiccaṃ sādhente satiyā ca apilāpanakiccaṃ sādhentiyā laddhūpakāro samādhi sakkoti ārammaṇe ekaggabhāvena appetuṃ. Tasmā samādhiyevettha sajātito samādhikkhandhena saṅgahito. Vāyāmasatiyo pana kiriyato saṅgahitā honti.</paragraph>
    <paragraph line="53">Sammādiṭṭhisammāsaṅkappesupi paññā attano dhammatāya ‘aniccaṃ dukkhaṃ anattā’ti ārammaṇaṃ nicchetuṃ na sakkoti, vitakke pana ākoṭetvā ākoṭetvā dente sakkoti. Kathaṃ? Yathā hi heraññiko kahāpaṇaṃ hatthe ṭhapetvā sabbabhāgesu <pageBreak edition="P" number="0.0092" /> oloketukāmo samānopi na cakkhutaleneva parivattetuṃ sakkoti, aṅgulipabbehi pana parivattetvā parivattetvā ito cito ca oloketuṃ sakkoti; evameva na paññā attano dhammatāya aniccādivasena ārammaṇaṃ nicchetuṃ sakkoti, abhiniropanalakkhaṇena pana āhananapariyāhananarasena vitakkena ākoṭentena viya parivattentena viya ca ādāya ādāya dinnameva nicchetuṃ sakkoti. Tasmā idhāpi sammādiṭṭhiyeva sajātito paññākkhandhena saṅgahitā, sammāsaṅkappo pana kiriyato saṅgahito hoti. Iti imehi tīhi khandhehi maggo saṅgahaṃ gacchati. Tena vuttaṃ – ‘‘tividho khandhattayabhedato’’ti. Catubbidho sotāpattimaggādivasena.</paragraph>
    <paragraph line="54">Apica sabbāneva saccāni ekavidhāni avitathattā abhiññeyyattā vā, duvidhāni lokiyalokuttarato saṅkhatāsaṅkhatato ca, tividhāni dassanabhāvanāhi pahātabbato appahātabbato nevapahātabbanāpahātabbato <pageBreak edition="V" number="0.0086" /> ca, catubbidhāni pariññeyyādibhedatoti. Evamettha ‘ekavidhādīhi’ vinicchayo veditabbo.</paragraph>
    <paragraph line="55"><bold>‘Sabhāgavisabhāgato’</bold>ti sabbāneva ca saccāni aññamaññaṃ sabhāgāni avitathato attasuññato dukkarapaṭivedhato ca. Yathāha –</paragraph>
    <indent line="56">‘‘Taṃ kiṃ maññasi, ānanda, katamaṃ nu kho dukkarataraṃ vā durabhisambhavataraṃ vā – yo dūratova sukhumena tālacchiggaḷena asanaṃ atipāteyya poṅkhānupoṅkhaṃ avirādhitaṃ, yo vā sattadhā <pageBreak edition="M" number="0.0087" /> bhinnassa vālassa koṭiyā koṭiṃ paṭivijjheyyā’’ti? ‘‘Etadeva, bhante, dukkaratarañceva durabhisambhavatarañca – yo sattadhā bhinnassa vālassa koṭiyā koṭiṃ paṭivijjheyyā’’ti. ‘‘Tato kho te, ānanda, duppaṭivijjhataraṃ paṭivijjhanti ye idaṃ dukkhanti yathābhūtaṃ paṭivijjhanti…pe… ayaṃ dukkhanirodhagāminī paṭipadāti yathābhūtaṃ paṭivijjhantī’’ti (saṃ. ni. 5.1115).</indent>
    <paragraph line="57">Visabhāgāni salakkhaṇavavatthānato. Purimāni ca dve sabhāgāni duravagāhatthena gambhīrattā lokiyattā sāsavattā ca, visabhāgāni phalahetubhedato <pageBreak edition="P" number="0.0093" /> pariññeyyappahātabbato ca. Pacchimānipi dve sabhāgāni gambhīratthena duravagāhattā lokuttarattā anāsavattā ca, visabhāgāni visayavisayībhedato sacchikātabbabhāvetabbato ca. Paṭhamatatiyāni cāpi sabhāgāni phalāpadesato, visabhāgāni saṅkhatāsaṅkhatato. Dutiyacatutthāni cāpi sabhāgāni hetuapadesato, visabhāgāni ekantakusalākusalato. Paṭhamacatutthāni cāpi sabhāgāni saṅkhatato, visabhāgāni lokiyalokuttarato. Dutiyatatiyāni cāpi sabhāgāni nevasekkhānāsekkhabhāvato, visabhāgāni sārammaṇānārammaṇato.</paragraph>
    <gatha1 line="58">Iti evaṃ pakārehi, nayehi ca vicakkhaṇo;</gatha1>
    <gathalast line="59">Vijaññā ariyasaccānaṃ, sabhāgavisabhāgatanti.</gathalast>
    <centered line="60">Suttantabhājanīyauddesavaṇṇanā niṭṭhitā.</centered>
    <subhead line="61">1. Dukkhasaccaniddesavaṇṇanā</subhead>
    <subhead line="62">Jātiniddeso</subhead>
    <paragraph line="63" number="190"> Idāni <pageBreak edition="V" number="0.0087" /> saṅkhepato uddiṭṭhāni dukkhādīni vibhajitvā dassetuṃ ayaṃ <bold>tattha katamaṃ dukkhaṃ ariyasaccaṃ jātipi dukkhā</bold>ti niddesavāro āraddho. Tattha jāti veditabbā, jātiyā dukkhaṭṭho veditabbo; jarā, maraṇaṃ, soko <pageBreak edition="M" number="0.0088" />, paridevo, dukkhaṃ, domanassaṃ, upāyāso, appiyasampayogo, piyavippayogo veditabbo; appiyasampayogassa piyavippayogassa dukkhaṭṭho veditabbo; icchā veditabbā, icchāya dukkhaṭṭho veditabbo; khandhā veditabbā, khandhānaṃ dukkhaṭṭho veditabbo.</paragraph>
    <paragraph line="64">Tattha dukkhassa ariyasaccassa kathanatthāya ayaṃ mātikā – idañhi dukkhaṃ nāma anekaṃ nānappakāraṃ, seyyathidaṃ – dukkhadukkhaṃ, vipariṇāmadukkhaṃ, saṅkhāradukkhaṃ, paṭicchannadukkhaṃ, appaṭicchannadukkhaṃ, pariyāyadukkhaṃ, nippariyāyadukkhanti.</paragraph>
    <paragraph line="65">Tattha kāyikacetasikā dukkhavedanā sabhāvato ca nāmato ca dukkhattā <bold>‘dukkhadukkhaṃ’</bold> nāma. Sukhavedanā vipariṇāmena dukkhuppattihetuto <bold>‘vipariṇāmadukkhaṃ’</bold> nāma. Upekkhāvedanā ceva avasesā ca tebhūmakā saṅkhārā udayabbayapīḷitattā <bold>‘saṅkhāradukkhaṃ’</bold> nāma. Tathā pīḷanaṃ pana maggaphalānampi atthi. Tasmā ete dhammā dukkhasaccapariyāpannattena saṅkhāradukkhaṃ nāmāti veditabbā. Kaṇṇasūladantasūlarāgajapariḷāhadosajapariḷāhādi kāyikacetasiko ābādho pucchitvā jānitabbato <pageBreak edition="P" number="0.0094" /> upakkamassa ca apākaṭabhāvato <bold>‘paṭicchannadukkhaṃ’</bold> nāma, apākaṭadukkhantipi vuccati. Dvattiṃsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato <bold>‘appaṭicchannadukkhaṃ’</bold> nāma, pākaṭadukkhantipi vuccati. Ṭhapetvā dukkhadukkhaṃ sesaṃ dukkhasaccavibhaṅge āgataṃ jātiādi sabbampi tassa tassa dukkhassa vatthubhāvato <bold>‘pariyāyadukkhaṃ’</bold> nāma. Dukkhadukkhaṃ <bold>‘nippariyāyadukkhaṃ’</bold> nāma.</paragraph>
    <paragraph line="66">Tattha pariyāyadukkhaṃ nippariyāyadukkhanti imasmiṃ padadvaye ṭhatvā dukkhaṃ ariyasaccaṃ kathetabbaṃ. Ariyasaccañca nāmetaṃ pāḷiyaṃ saṅkhepatopi āgacchati vitthāratopi. Saṅkhepato āgataṭṭhāne saṅkhepenapi vitthārenapi kathetuṃ vaṭṭati <pageBreak edition="V" number="0.0088" />. Vitthārato āgataṭṭhāne pana vitthāreneva kathetuṃ vaṭṭati, na saṅkhepena. Taṃ idaṃ imasmiṃ ṭhāne vitthārena āgatanti vitthāreneva kathetabbaṃ. Tasmā yaṃ taṃ niddesavāre ‘‘tattha katamaṃ dukkhaṃ ariyasaccaṃ? Jātipi dukkhā’’tiādīni padāni gahetvā ‘‘jāti veditabbā, jātiyā dukkhaṭṭho veditabbo’’tiādi vuttaṃ. Tattha jātiādīni tāva ‘‘tattha katamā jāti? Yā tesaṃ tesaṃ sattānaṃ tamhi tamhi sattanikāye jāti sañjātī’’ti imassa pana padabhājanīyassa vasena veditabbāni.</paragraph>
    <paragraph line="67" number="191"> Tatrāyaṃ <pageBreak edition="M" number="0.0089" /> atthavaṇṇanā – <bold>tesaṃ tesaṃ sattāna</bold>nti ayaṃ saṅkhepato anekesaṃ sattānaṃ sādhāraṇaniddeso. Yā devadattassa jāti, yā somadattassa jātīti evañhi divasampi kathiyamāne neva sattā pariyādānaṃ gacchanti, na sabbaṃ aparatthadīpanaṃ sijjhati. Imehi pana dvīhi padehi na koci satto apariyādinno hoti, na kiñci aparatthadīpanaṃ na sijjhati. Tena vuttaṃ – ‘‘yā tesaṃ tesaṃ sattāna’’nti. <bold>Tamhi tamhī</bold>ti ayaṃ jātigativasena anekesaṃ sattanikāyānaṃ sādhāraṇaniddeso. <bold>Sattanikāye</bold>ti sattānaṃ nikāye, sattaghaṭāyaṃ sattasamūheti attho.</paragraph>
    <paragraph line="68"><bold>Jātī</bold>ti ayaṃ jātisaddo anekattho. Tathā hesa ‘‘ekampi jātiṃ, dvepi jātiyo’’ti (pārā. 12; ma. ni. 2.257) ettha bhave āgato. ‘‘Atthi visākhe <pageBreak edition="P" number="0.0095" />, nigaṇṭhā nāma samaṇajātikā’’ti (a. ni. 3.71) ettha nikāye. ‘‘Tiriyā nāma tiṇajāti nābhiyā uggantvā nabhaṃ āhacca ṭhitā ahosī’’ti (a. ni. 5.196) ettha paññattiyaṃ. ‘‘Jāti dvīhi khandhehi saṅgahitā’’ti (dhātu. 71) ettha saṅkhatalakkhaṇe. ‘‘Yaṃ, bhikkhave, mātukucchimhi paṭhamaṃ cittaṃ uppannaṃ, paṭhamaṃ viññāṇaṃ pātubhūtaṃ, tadupādāya sāvassa jātī’’ti (mahāva. 124) ettha paṭisandhiyaṃ. ‘‘Sampatijāto, ānanda, bodhisatto’’ti (ma. ni. 3.207) ettha pasūtiyaṃ. ‘‘Anupakkuṭṭho jātivādenā’’ti (dī. ni. 1.331) ettha kule. ‘‘Yatohaṃ, bhagini, ariyāya jātiyā jāto’’ti (ma. ni. 2.351) ettha ariyasīle. Idha panāyaṃ savikāresu paṭhamābhinibbattakkhandhesu vattati. Tasmā jāyamānakavasena jātīti idamettha sabhāvapaccattaṃ. Sañjāyanavasena <bold>sañjātī</bold>ti upasaggena padaṃ vaḍḍhitaṃ. Okkamanavasena <bold>okkanti</bold>. Jāyanaṭṭhena vā <bold>jāti,</bold> sā aparipuṇṇāyatanavasena yuttā. Sañjāyanaṭṭhena <bold>sañjāti,</bold> sā paripuṇṇāyatanavasena yuttā. Okkamanaṭṭhena <bold>okkanti,</bold> sā aṇḍajajalābujavasena yuttā. Te hi aṇḍakosañca vatthikosañca <pageBreak edition="V" number="0.0089" /> okkamanti, okkamantāpi pavisantā viya paṭisandhiṃ gaṇhanti. Abhinibbattanaṭṭhena <bold>abhinibbatti</bold>. Sā saṃsedajaopapātikavasena yuttā. Te hi pākaṭā eva hutvā nibbattanti. Ayaṃ tāva sammutikathā.</paragraph>
    <paragraph line="69">Idāni <pageBreak edition="M" number="0.0090" /> paramatthakathā hoti. Khandhā eva hi paramatthato pātubhavanti, na sattā. Tattha ca <bold>khandhāna</bold>nti ekavokārabhave ekassa, catuvokārabhave catunnaṃ, pañcavokārabhave pañcannaṃ gahaṇaṃ veditabbaṃ. <bold>Pātubhāvo</bold>ti uppatti. <bold>Āyatanāna</bold>nti ettha tatra tatra uppajjamānāyatanavasena saṅgaho veditabbo. <bold>Paṭilābho</bold>ti santatiyaṃ pātubhāvoyeva; pātubhavantāneva hi tāni paṭiladdhāni nāma honti. <bold>Ayaṃ vuccati jātī</bold>ti ayaṃ jāti nāma kathiyati. Sā panesā tattha tattha bhave paṭhamābhinibbattilakkhaṇā, nīyyātanarasā, atītabhavato idha ummujjanapaccupaṭṭhānā, phalavasena dukkhavicittatāpaccupaṭṭhānā vā.</paragraph>
    <paragraph line="70">Idāni <bold>‘jātiyā dukkhaṭṭho veditabbo’</bold>ti ayañhi jāti sayaṃ na dukkhā, dukkhuppattiyā pana vatthubhāvena dukkhāti <pageBreak edition="P" number="0.0096" /> vuttā. Kataradukkhassa panāyaṃ vatthūti? Yaṃ taṃ bālapaṇḍitasuttādīsu (ma. ni. 3.246 ādayo) bhagavatāpi upamāvasena pakāsitaṃ āpāyikaṃdukkhaṃ, yañca sugatiyaṃ manussaloke gabbhokkantimūlakādibhedaṃ dukkhaṃ uppajjati, tassa sabbassāpi esā vatthu. Tatridaṃ gabbhokkantimūlakādibhedaṃ dukkhaṃ – ayañhi satto mātukucchimhi nibbattamāno na uppalapadumapuṇḍarīkādīsu nibbattati. Atha kho heṭṭhā āmāsayassa upari pakkāsayassa udarapaṭalapiṭṭhikaṇḍakānaṃ vemajjhe paramasambādhe tibbandhakāre nānākuṇapagandhaparibhāvite asuciparamaduggandhapavanavicarite adhimattajegucche kucchippadese pūtimacchapūtikummāsacandanikādīsu kimi viya nibbattati. So tattha nibbatto dasa māse mātukucchisambhavena usmanā puṭapākaṃ viya paccamāno piṭṭhapiṇḍi viya sediyamāno samiñjanapasāraṇādirahito adhimattaṃ dukkhaṃ paccanubhotīti. Idaṃ tāva <bold>‘gabbhokkantimūlakaṃ’</bold> dukkhaṃ.</paragraph>
    <paragraph line="71">Yaṃ pana so mātu sahasā upakkhalanagamananisīdanauṭṭhānaparivattanādīsu surādhuttahatthagato eḷako viya ahiguṇṭhikahatthagato sappapotako viya ca ākaḍḍhanaparikaḍḍhanaodhunananiddhunanādinā upakkamena adhimattaṃ dukkhamanubhavati, yañca mātu sītudakapānakāle sītanarakūpapanno <pageBreak edition="V" number="0.0090" /> viya, uṇhayāgubhattādiajjhoharaṇakāle aṅgāravuṭṭhisamparikiṇṇo viya, loṇambilādiajjhoharaṇakāle khārāpaṭicchakādikammakāraṇappatto viya tibbaṃ dukkhamanubhoti – idaṃ <bold>‘gabbhapariharaṇamūlakaṃ’</bold> dukkhaṃ.</paragraph>
    <paragraph line="72">Yaṃ <pageBreak edition="M" number="0.0091" /> panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne chedanaphālanādīhi dukkhaṃ uppajjati – idaṃ <bold>‘gabbhavipattimūlakaṃ’</bold> dukkhaṃ. Yaṃ vijāyamānāya mātuyā kammajehi vātehi parivattetvā narakapapātaṃ viya atibhayānakaṃ yonimaggaṃ paṭipātiyamānassa <pageBreak edition="P" number="0.0097" /> paramasambādhena yonimukhena tāḷacchiggaḷena viya nikkaḍḍhiyamānassa mahānāgassa narakasattassa viya ca saṅghāṭapabbatehi vicuṇṇiyamānassa dukkhaṃ uppajjati – idaṃ <bold>‘vijāyanamūlakaṃ’</bold> dukkhaṃ. Yaṃ pana jātassa taruṇavaṇasadisassa sukumārasarīrassa hatthaggahaṇanhāpanadhovanacoḷaparimajjanādikāle sūcimukhakhuradhāravijjhanaphālanasadisaṃ dukkhaṃ uppajjati – idaṃ mātukucchito <bold>‘bahi nikkhamanamūlakaṃ’</bold> dukkhaṃ. Yaṃ tato paraṃ pavattiyaṃ attanāva attānaṃ vadhantassa, acelakavatādivasena ātāpanaparitāpanānuyogamanuyuttassa, kodhavasena abhuñjantassa, ubbandhantassa ca dukkhaṃ hoti – idaṃ <bold>‘attūpakkamamūlakaṃ’</bold> dukkhaṃ.</paragraph>
    <paragraph line="73">Yaṃ pana parato vadhabandhanādīni anubhavantassa dukkhaṃ uppajjati – idaṃ <bold>‘parūpakkamamūlakaṃ’</bold> dukkhanti. Iti imassa sabbassāpi dukkhassa ayaṃ jāti vatthumeva hotīti. Tenetaṃ vuccati –</paragraph>
    <gatha1 line="74">Jāyetha no ce narakesu satto,</gatha1>
    <gatha2 line="75">Tatthaggidāhādikamappasayhaṃ;</gatha2>
    <gatha3 line="76">Labhetha dukkhaṃ nu kuhiṃ patiṭṭhaṃ,</gatha3>
    <gathalast line="77">Iccāha dukkhāti munīdha jāti.</gathalast>
    <gatha1 line="78">Dukkhaṃ tiracchesu kasāpatoda-</gatha1>
    <gatha2 line="79">Daṇḍābhighātādibhavaṃ anekaṃ;</gatha2>
    <gatha3 line="80">Yaṃ <pageBreak edition="V" number="0.0091" /> taṃ kathaṃ tattha bhaveyya jātiṃ,</gatha3>
    <gathalast line="81">Vinā tahiṃ jāti tatopi dukkhā.</gathalast>
    <gatha1 line="82">Petesu dukkhaṃ pana khuppipāsā-</gatha1>
    <gatha2 line="83">Vātātapādippabhavaṃ vicittaṃ;</gatha2>
    <gatha3 line="84">Yasmā ajātassa na tattha atthi,</gatha3>
    <gathalast line="85">Tasmāpi dukkhaṃ muni jātimāha.</gathalast>
    <gatha1 line="86">Tibbandhakāre <pageBreak edition="M" number="0.0092" /> ca asayhasīte,</gatha1>
    <gatha2 line="87">Lokantare yaṃ asuresu dukkhaṃ;</gatha2>
    <gatha3 line="88">Na taṃ bhave tattha na cassa jāti,</gatha3>
    <gathalast line="89">Yato ayaṃ jāti tatopi dukkhā.</gathalast>
    <gatha1 line="90">Yañcāpi <pageBreak edition="P" number="0.0098" /> gūthanarake viya mātugabbhe,</gatha1>
    <gatha2 line="91">Satto vasaṃ ciramato bahi nikkhamanañca;</gatha2>
    <gatha3 line="92">Pappoti dukkhamatighoramidampi natthi,</gatha3>
    <gathalast line="93">Jātiṃ vinā itipi jātirayañhi dukkhā.</gathalast>
    <gatha1 line="94">Kiṃ bhāsitena bahunā nanu yaṃ kuhiñci,</gatha1>
    <gatha2 line="95">Atthīdha kiñcidapi dukkhamidaṃ kadāci;</gatha2>
    <gatha3 line="96">Nevatthi jātivirahe yadato mahesī,</gatha3>
    <gathalast line="97">Dukkhāti sabbapaṭhamaṃ imamāha jātinti.</gathalast>
    <subhead line="98">Jarāniddeso</subhead>
    <paragraph line="99" number="192"><bold>Jarā</bold>niddese <bold>jarā</bold>ti sabhāvapaccattaṃ. <bold>Jīraṇatā</bold>ti ākāraniddeso. <bold>Khaṇḍicca</bold>ntiādayo tayo kālātikkame kiccaniddesā. Pacchimā dve pakatiniddesā. Ayañhi jarāti iminā padena sabhāvato dīpitā, tenassā idaṃ sabhāvapaccattaṃ. Jīraṇatāti iminā ākārato <pageBreak edition="V" number="0.0092" />, tenassāyaṃ ākāraniddeso. Khaṇḍiccanti iminā kālātikkame dantanakhānaṃ khaṇḍitabhāvakaraṇakiccato. <bold>Pālicca</bold>nti iminā kesalomānaṃ palitabhāvakaraṇakiccato. <bold>Valittacatā</bold>ti iminā maṃsaṃ milāpetvā tace valittabhāvakaraṇakiccato dīpitā. Tenassā ime khaṇḍiccanti ādayo tayo kālātikkame kiccaniddesā. Tehi imesaṃ vikārānaṃ dassanavasena pākaṭībhūtāti pākaṭajarā dassitā. Yatheva hi udakassa vā vātassa vā aggino vā tiṇarukkhādīnaṃ saṃsaggapalibhaggatāya vā jhāmatāya vā gatamaggo pākaṭo hoti, na ca so gatamaggo tāneva udakādīni, evameva jarāya dantādīsu khaṇḍiccādivasena gatamaggo pākaṭo, cakkhuṃ ummīletvāpi gayhati. Na ca khaṇḍiccādīneva jarā; na hi jarā cakkhuviññeyyā hoti.</paragraph>
    <paragraph line="100"><bold>Āyuno</bold><pageBreak edition="M" number="0.0093" /><bold>saṃhāni indriyānaṃ paripāko</bold>ti imehi pana padehi kālātikkameyeva abhibyattāya āyukkhayacakkhādiindriyaparipākasaṅkhātāya pakatiyā dīpitā. Tenassime pacchimā dve pakatiniddesāti veditabbā. Tattha yasmā jaraṃ pattassa āyu hāyati tasmā jarā ‘‘āyuno saṃhānī’’ti phalūpacārena vuttā. Yasmā daharakāle suppasannāni sukhumampi <pageBreak edition="P" number="0.0099" /> attano visayaṃ sukheneva gaṇhanasamatthāni cakkhādīni indriyāni jaraṃ pattassa paripakkāni āluḷitāni avisadāni oḷārikampi attano visayaṃ gahetuṃ asamatthāni honti, tasmā ‘‘indriyānaṃ paripāko’’ti phalūpacāreneva vuttā.</paragraph>
    <paragraph line="101">Sā panesā evaṃ niddiṭṭhā sabbāpi jarā pākaṭā paṭicchannāti duvidhā hoti. Tattha dantādīsu khaṇḍādibhāvadassanato rūpadhammesu jarā <bold>‘pākaṭajarā’</bold> nāma. Arūpadhammesu pana jarā tādisassa vikārassa adassanato <bold>‘paṭicchannajarā’</bold> nāma. Tattha yvāyaṃ khaṇḍādibhāvo dissati, so tādisānaṃ dantādīnaṃ suviññeyyattā vaṇṇoyeva. Taṃ cakkhunā disvā manodvārena cintetvā ‘‘ime dantā jarāya pahaṭā’’ti jaraṃ jānāti, udakaṭṭhāne baddhāni gosiṅgādīni oloketvā heṭṭhā udakassa atthibhāvaṃ jānanaṃ viya. Puna avīci savīcīti evampi ayaṃ jarā duvidhā hoti. Tattha maṇikanakarajatapavāḷacandasūriyādīnaṃ mandadasakādīsu pāṇīnaṃ viya ca pupphaphalapallavādīsu apāṇīnaṃ viya ca antarantarā vaṇṇavisesādīnaṃ dubbiññeyyattā jarā <bold>‘avīcijarā’</bold> nāma, nirantarajarāti attho. Tato aññesu pana yathāvuttesu antarantarā vaṇṇavisesādīnaṃ suviññeyyattā jarā <bold>‘savīcijarā’</bold> nāma.</paragraph>
    <paragraph line="102">Tattha <pageBreak edition="V" number="0.0093" /> savīcijarā upādinnānupādinnakavasena evaṃ dīpetabbā – daharakumārakānañhi paṭhamameva khīradantā nāma uṭṭhahanti, na te thirā. Tesu pana patitesu puna dantā uṭṭhahanti. Te paṭhamameva setā honti, jarāvātena pana pahaṭakāle kāḷakā honti. Kesā pana paṭhamameva tambāpi honti kāḷakāpi setāpi. Chavi pana salohitikā hoti. Vaḍḍhantānaṃ vaḍḍhantānaṃ odātānaṃ odātabhāvo, kāḷakānaṃ kāḷakabhāvo paññāyati, jarāvātena pana pahaṭakāle vaḷiṃ gaṇhāti. Sabbampi sassaṃ vapitakāle setaṃ hoti, pacchā nīlaṃ, jarāvātena pana pahaṭakāle paṇḍukaṃ hoti. Ambaṅkurenāpi dīpetuṃ vaṭṭati eva. <bold>Ayaṃ vuccati jarā</bold>ti ayaṃ <pageBreak edition="M" number="0.0094" /> jarā nāma kathiyati. Sā panesā <pageBreak edition="P" number="0.0100" /> khandhaparipākalakkhaṇā, maraṇūpanayanarasā, yobbanavināsapaccupaṭṭhānā.</paragraph>
    <paragraph line="103"><bold>‘Jarāya dukkhaṭṭho veditabbo’</bold>ti ettha pana ayampi sayaṃ na dukkhā, dukkhassa pana vatthubhāvena dukkhāti vuttā. Katarassa dukkhassa? Kāyadukkhassa ceva domanassadukkhassa ca. Jiṇṇassa hi attabhāvo jarasakaṭaṃ viya dubbalo hoti, ṭhātuṃ vā gantuṃ vā nisīdituṃ vā vāyamantassa balavaṃ kāyadukkhaṃ uppajjati; puttadāre yathāpure asallakkhente domanassaṃ uppajjati. Iti imesaṃ dvinnampi dukkhānaṃ vatthubhāvena dukkhāti veditabbā. Apica –</paragraph>
    <gatha1 line="104">Aṅgānaṃ sithilabhāvā, indriyānaṃ vikārato;</gatha1>
    <gathalast line="105">Yobbanassa vināsena, balassa upaghātato.</gathalast>
    <gatha1 line="106">Vippavāsā satādīnaṃ, puttadārehi attano;</gatha1>
    <gathalast line="107">Apasādanīyato ceva, bhīyyo bālattapattiyā.</gathalast>
    <gatha1 line="108">Pappoti dukkhaṃ yaṃ macco, kāyikaṃ mānasaṃ tathā;</gatha1>
    <gathalast line="109">Sabbametaṃ jarāhetu, yasmā tasmā jarā dukhāti.</gathalast>
    <subhead line="110">Maraṇaniddeso</subhead>
    <paragraph line="111" number="193"><bold>Maraṇa</bold>niddese cavanakavasena <bold>cuti;</bold> ekacatupañcakkhandhāya cutiyā sāmaññavacanametaṃ. <bold>Cavanatā</bold>ti bhāvavacanena lakkhaṇanidassanaṃ. <bold>Bhedo</bold>ti cutikhandhānaṃ bhaṅguppattiparidīpanaṃ <pageBreak edition="V" number="0.0094" />. <bold>Antaradhāna</bold>nti ghaṭassa viya bhinnassa bhinnānaṃ cutikhandhānaṃ yena kenaci pariyāyena ṭhānābhāvaparidīpanaṃ. <bold>Maccu maraṇa</bold>nti maccusaṅkhātaṃ maraṇaṃ. Kālo nāma antako, tassa kiriyā <bold>kālakiriyā</bold>. Ettāvatā sammutiyā maraṇaṃ dīpitaṃ hoti.</paragraph>
    <paragraph line="112">Idāni paramatthena dīpetuṃ <bold>khandhānaṃ bhedo</bold>tiādimāha. Paramatthena hi khandhāyeva bhijjanti, na satto nāma koci marati. Khandhesu pana bhijjamānesu satto marati bhinnesu matoti vohāro hoti. Ettha ca catupañcavokāravasena khandhānaṃ bhedo, ekavokāravasena kaḷevarassa nikkhepo; catuvokāravasena vā khandhānaṃ bhedo, sesadvayavasena <pageBreak edition="P" number="0.0101" /> kaḷevarassa <pageBreak edition="M" number="0.0095" /> nikkhepo veditabbo. Kasmā? Bhavadvayepi rūpakāyasaṅkhātassa kaḷevarassa sambhavato. Yasmā vā cātumahārājikādīsu khandhā bhijjanteva, na kiñci nikkhipati, tasmā tesaṃ vasena khandhānaṃ bhedo. Manussādīsu kaḷevarassa nikkhepo. Ettha ca kaḷevarassa nikkhepakaraṇato maraṇaṃ ‘‘kaḷevarassa nikkhepo’’ti vuttaṃ.</paragraph>
    <paragraph line="113"><bold>Jīvitindriyassa upacchedo</bold>ti iminā indriyabaddhasseva maraṇaṃ nāma hoti, anindriyabaddhassa maraṇaṃ nāma natthīti dasseti. ‘Sassaṃ mataṃ, rukkho mato’ti idaṃ pana vohāramattameva. Atthato pana evarūpāni vacanāni sassādīnaṃ khayavayabhāvameva dīpenti. <bold>Idaṃ vuccati maraṇa</bold>nti idaṃ sabbampi maraṇaṃ nāma kathiyati.</paragraph>
    <paragraph line="114">Apicettha khaṇikamaraṇaṃ, sammutimaraṇaṃ, samucchedamaraṇanti ayampi bhedo veditabbo. Tattha <bold>‘khaṇikamaraṇaṃ’</bold> nāma pavatte rūpārūpadhammānaṃ bhedo. ‘Tisso mato, phusso mato’ti idaṃ <bold>‘sammutimaraṇaṃ’</bold> nāma. Khīṇāsavassa appaṭisandhikā kālakiriyā <bold>‘samucchedamaraṇaṃ’</bold> nāma. Imasmiṃ panatthe sammutimaraṇaṃ adhippetaṃ. Jātikkhayamaraṇaṃ, upakkamamaraṇaṃ, sarasamaraṇaṃ, āyukkhayamaraṇaṃ, puññakkhayamaraṇantipi tasseva nāmaṃ. Tayidaṃ cutilakkhaṇaṃ, viyogarasaṃ, vippavāsapaccupaṭṭhānaṃ.</paragraph>
    <paragraph line="115"><bold>‘Maraṇassa dukkhaṭṭho veditabbo’</bold>ti ettha pana idampi sayaṃ na dukkhaṃ, dukkhassa pana vatthubhāvena dukkhanti vuttaṃ. Maraṇantikāpi hi sārīrikā vedanā, paṭivāte gahitā ādittatiṇukkā <pageBreak edition="V" number="0.0095" /> viya, sarīraṃ nidahanti. Narakanimittādīnaṃ upaṭṭhānakāle balavadomanassaṃ uppajjati. Iti imesaṃ dvinnampi dukkhānaṃ vatthubhāvena dukkhanti veditabbaṃ. Api ca –</paragraph>
    <gatha1 line="116">Pāpassa pāpakammādi, nimittamanupassato;</gatha1>
    <gathalast line="117">Bhaddassāpasahantassa, viyogaṃ piyavatthukaṃ.</gathalast>
    <gatha1 line="118">Mīyamānassa <pageBreak edition="P" number="0.0102" /> yaṃ dukkhaṃ, mānasaṃ avisesato;</gatha1>
    <gathalast line="119">Sabbesañcāpi yaṃ sandhi-bandhanacchedanādikaṃ.</gathalast>
    <gatha1 line="120">Vitujjamānamammānaṃ, hoti dukkhaṃ sarīrajaṃ;</gatha1>
    <gatha2 line="121">Asayhamappaṭikāraṃ, dukkhassetassidaṃ yato;</gatha2>
    <gathalast line="122">Maraṇaṃ vatthu tenetaṃ, dukkhamicceva bhāsitanti.</gathalast>
    <paragraph line="123">Apica <pageBreak edition="M" number="0.0096" /> imāni jātijarāmaraṇāni nāma imesaṃ sattānaṃ vadhakapaccāmittā viya otāraṃ gavesantāni vicaranti. Yathā hi purisassa tīsu paccāmittesu otārāpekkhesu vicarantesu eko vadeyya – ‘‘ahaṃ asukaaraññassa nāma vaṇṇaṃ kathetvā etaṃ ādāya tattha gamissāmi, ettha mayhaṃ dukkaraṃ natthī’’ti. Dutiyo vadeyya ‘‘ahaṃ tava etaṃ gahetvā gatakāle pothetvā dubbalaṃ karissāmi, ettha mayhaṃ dukkaraṃ natthī’’ti. Tatiyo vadeyya – ‘‘tayā etasmiṃ pothetvā dubbale kate tiṇhena asinā sīsacchedanaṃ nāma mayhaṃ bhāro hotū’’ti. Te evaṃ vatvā tathā kareyyuṃ.</paragraph>
    <paragraph line="124">Tattha paṭhamapaccāmittassa araññassa vaṇṇaṃ kathetvā taṃ ādāya tattha gatakālo viya suhajjañātimaṇḍalato nikkaḍḍhitvā yattha katthaci nibbattāpanaṃ nāma jātiyā kiccaṃ. Dutiyassa pothetvā dubbalakaraṇaṃ viya nibbattakkhandhesu nipatitvā parādhīnamañcaparāyaṇabhāvakaraṇaṃ jarāya kiccaṃ. Tatiyassa tiṇhena asinā sīsacchedanaṃ viya jīvitakkhayapāpanaṃ maraṇassa kiccanti veditabbaṃ.</paragraph>
    <paragraph line="125">Apicettha jātidukkhaṃ sādīnavamahākantārappaveso viya daṭṭhabbaṃ. Jarādukkhaṃ tattha annapānarahitassa <pageBreak edition="V" number="0.0096" /> dubbalyaṃ viya daṭṭhabbaṃ. Maraṇadukkhaṃ dubbalassa iriyāpathapavattane vihataparakkamassa vāḷādīhi anayabyasanāpādanaṃ viya daṭṭhabbanti.</paragraph>
    <subhead line="126">Sokaniddeso</subhead>
    <paragraph line="127" number="194"><bold>Soka</bold>niddese byasatīti byasanaṃ; hitasukhaṃ khipati viddhaṃsetīti attho. Ñātīnaṃ byasanaṃ ñātibyasanaṃ; corarogabhayādīhi ñātikkhayo ñātivināsoti attho. Tena <bold>ñātibyasanena phuṭṭhassā</bold>ti <pageBreak edition="P" number="0.0103" /> ajjhotthaṭassa abhibhūtassa samannāgatassāti attho. Sesesupi eseva nayo. Ayaṃ pana viseso – bhogānaṃ byasanaṃ <bold>bhogabyasanaṃ;</bold> rājacorādivasena bhogakkhayo bhogavināsoti attho. Rogoyeva byasanaṃ <bold>rogabyasanaṃ;</bold> rogo hi ārogyaṃ byasati vināsetīti byasanaṃ. Sīlassa byasanaṃ <bold>sīlabyasanaṃ;</bold> dussīlyassetaṃ nāmaṃ. Sammādiṭṭhiṃ vināsayamānā uppannā diṭṭhiyeva byasanaṃ <bold>diṭṭhibyasanaṃ</bold>. Ettha ca purimāni dve anipphannāni, pacchimāni tīṇi nipphannāni tilakkhaṇabbhāhatāni. Purimāni ca tīṇi neva kusalāni na akusalāni. Sīladiṭṭhibyasanadvayaṃ akusalaṃ.</paragraph>
    <paragraph line="128"><bold>Aññataraññatarenā</bold>ti <pageBreak edition="M" number="0.0097" /> gahitesu vā yena kenaci aggahitesu vā mittāmaccabyasanādīsu yena kenaci. <bold>Samannāgatassā</bold>ti samanubandhassa aparimuccamānassa. <bold>Aññataraññatarena dukkhadhammenā</bold>ti yena kenaci sokadukkhassa uppattihetunā. <bold>Soko</bold>ti socanakavasena soko; idaṃ tehi kāraṇehi upajjanakasokassa sabhāvapaccattaṃ. <bold>Socanā</bold>ti socanākaro. <bold>Socitatta</bold>nti socitabhāvo. <bold>Antosoko</bold>ti abbhantare soko. Dutiyapadaṃ upasaggavasena vaḍḍhitaṃ. So hi abbhantare sukkhāpento viya parisukkhāpento viya uppajjatīti ‘‘antosoko antoparisoko’’ti vuccati.</paragraph>
    <paragraph line="129"><bold>Cetaso parijjhāyanā</bold>ti cittassa jhāyanākāro. Soko hi uppajjamāno aggi viya cittaṃ jhāpeti paridahati, ‘‘cittaṃ me jhāmaṃ, na me kiñci paṭibhātī’’ti vadāpeti. Dukkhito mano dummano, tassa bhāvo <bold>domanassaṃ</bold>. Anupaviṭṭhaṭṭhena sokova sallanti <bold>sokasallaṃ. Ayaṃ vuccati soko</bold>ti ayaṃ soko nāma kathiyati. So panāyaṃ kiñcāpi atthato domanassavedanāva <pageBreak edition="V" number="0.0097" /> hoti, evaṃ <pageBreak edition="P" number="0.0104" /> santepi antonijjhānalakkhaṇo, cetaso parinijjhāyanaraso, anusocanapaccupaṭṭhāno.</paragraph>
    <paragraph line="130"><bold>‘Sokassa dukkhaṭṭho veditabbo’</bold>ti ettha pana ayaṃ sabhāvadukkhattā ceva dukkhassa ca vatthubhāvena dukkhoti vutto. Kataradukkhassāti? Kāyikadukkhassa ceva javanakkhaṇe ca domanassadukkhassa. Sokavegena hi hadaye mahāgaṇḍo uṭṭhahitvā paripaccitvā bhijjati, mukhato vā kāḷalohitaṃ nikkhamati, balavaṃ kāyadukkhaṃ uppajjati. ‘‘Ettakā me ñātayo khayaṃ gatā, ettakā me bhogā’’ti cintentassa ca balavaṃ domanassaṃ uppajjati. Iti imesaṃ dvinnaṃ dukkhānaṃ vatthubhāvenapesa dukkhoti veditabbo. Apica –</paragraph>
    <gatha1 line="131">Sattānaṃ hadayaṃ soko, sallaṃ viya vitujjati;</gatha1>
    <gathalast line="132">Aggitattova nārāco, bhusañca ḍahate puna.</gathalast>
    <gatha1 line="133">Samāvahati ca byādhi-jarāmaraṇabhedanaṃ;</gatha1>
    <gathalast line="134">Dukkhampi vividhaṃ yasmā, tasmā dukkhoti vuccatīti.</gathalast>
    <subhead line="135">Paridevaniddeso</subhead>
    <paragraph line="136" number="195"><bold>Parideva</bold>niddese <pageBreak edition="M" number="0.0098" /> ‘mayhaṃ dhītā, mayhaṃ putto’ti evaṃ ādissa ādissa devanti rodanti etenāti <bold>ādevo</bold>. Taṃ taṃ vaṇṇaṃ parikittetvā parikittetvā devanti etenāti <bold>paridevo</bold>. Tato parāni dve dve padāni purimadvayasseva ākārabhāvaniddesavasena vuttāni. <bold>Vācā</bold>ti vacanaṃ. <bold>Palāpo</bold>ti tucchaṃ niratthakavacanaṃ. Upaḍḍhabhaṇitaaññabhaṇitādivasena virūpo palāpo <bold>vippalāpo. Lālappo</bold>ti punappunaṃ lapanaṃ. Lālappanākāro <bold>lālappanā</bold>. Lālappitassa bhāvo <bold>lālappitattaṃ. Ayaṃ vuccati paridevo</bold>ti ayaṃ paridevo nāma kathiyati. So lālappanalakkhaṇo, guṇadosaparikittanaraso, sambhamapaccupaṭṭhāno.</paragraph>
    <paragraph line="137"><bold>‘Paridevassa dukkhaṭṭho veditabbo’</bold>ti ettha pana ayampi sayaṃ na dukkho, kāyadukkhadomanassadukkhānaṃ pana vatthubhāvena dukkhoti vutto. Paridevanto hi attano khandhaṃ muṭṭhīhi <pageBreak edition="V" number="0.0098" /> potheti, ubhohi hatthehi uraṃ paharati <pageBreak edition="P" number="0.0105" /> piṃsati, sīsena bhittiyā saddhiṃ yujjhati. Tenassa balavaṃ kāyadukkhaṃ uppajjati. ‘Ettakā me ñātayo khayaṃ vayaṃ abbhatthaṃ gatā’tiādīni cinteti. Tenassa balavaṃ domanassaṃ uppajjati. Iti imesaṃ dvinnampi dukkhānaṃ vatthubhāvena dukkhoti veditabbo. Apica –</paragraph>
    <gatha1 line="138">Yaṃ sokasallavihato paridevamāno,</gatha1>
    <gatha2 line="139">Kaṇṭhoṭṭhatālutalasosajamappasayhaṃ;</gatha2>
    <gatha3 line="140">Bhiyyodhimattamadhigacchatiyeva dukkhaṃ,</gatha3>
    <gathalast line="141">Dukkhoti tena bhagavā paridevamāhāti.</gathalast>
    <subhead line="142">Dukkhadomanassaniddeso</subhead>
    <paragraph line="143" number="196-7"><bold>Dukkhadomanassa</bold>niddesā heṭṭhā dhammasaṅgahaṭṭhakathāyaṃ vaṇṇitattā pākaṭā eva. Lakkhaṇādīni pana tesaṃ tattha vuttāneva.</paragraph>
    <paragraph line="144">‘Dukkhassa dukkhaṭṭho veditabbo, domanassassa dukkhaṭṭho veditabbo’ti ettha pana ubhayampetaṃ sayañca dukkhattā kāyikacetasikadukkhānañca vatthubhāvena dukkhanti vuttaṃ. Hatthapādānañhi kaṇṇanāsikānañca chedanadukkhena dukkhitassa <pageBreak edition="M" number="0.0099" />, anāthasālāyaṃ ucchiṭṭhakapālaṃ purato katvā nipannassa, vaṇamukhehi puḷuvakesu nikkhamantesu balavaṃ kāyadukkhaṃ uppajjati; nānāraṅgarattavatthamanuññālaṅkāraṃ nakkhattaṃ kīḷantaṃ mahājanaṃ disvā balavadomanassaṃ uppajjati. Evaṃ tāva dukkhassa dvinnampi dukkhānaṃ vatthubhāvo veditabbo. Apica –</paragraph>
    <gatha1 line="145">Pīḷeti kāyikamidaṃ, dukkhaṃ dukkhañca mānasaṃ bhiyyo;</gatha1>
    <gathalast line="146">Janayati yasmā tasmā, dukkhanti visesato vuttanti.</gathalast>
    <paragraph line="147">Cetodukkhasamappitā pana kese pakiriya urāni patipisenti, āvaṭṭanti, vivaṭṭanti, chinnapapātaṃ papatanti, satthaṃ āharanti, visaṃ khādanti, rajjuyā ubbandhanti, aggiṃ pavisanti <pageBreak edition="V" number="0.0099" />. Taṃ taṃ viparītaṃ vatthuṃ tathā tathā vippaṭisārino pariḍayhamānacittā cintenti. Evaṃ domanassassa ubhinnampi dukkhānaṃ vatthubhāvo veditabbo. Apica –</paragraph>
    <gatha1 line="148">Pīḷeti yato cittaṃ, kāyassa ca pīḷanaṃ samāvahati;</gatha1>
    <gathalast line="149">Dukkhanti domanassampi, domanassaṃ tato ahūti.</gathalast>
    <subhead line="150">Upāyāsaniddeso</subhead>
    <paragraph line="151" number="198"><bold>Upāyāsa</bold>niddese <pageBreak edition="P" number="0.0106" /> āyāsanaṭṭhena <bold>āyāso;</bold> saṃsīdanavisīdanākārappavattassa cittakilamathassetaṃ nāmaṃ. Balavaṃ āyāso <bold>upāyāso</bold>. Āyāsitabhāvo <bold>āyāsitattaṃ</bold>. Upāyāsitabhāvo <bold>upāyāsitattaṃ</bold>. <bold>Ayaṃ vuccati upāyāso</bold>ti ayaṃ upāyāso nāma kathiyati. So panesa byāsattilakkhaṇo, nitthunanaraso, visādapaccupaṭṭhāno.</paragraph>
    <paragraph line="152"><bold>‘Upāyāsassa dukkhaṭṭho veditabbo’</bold>ti ettha pana ayampi sayaṃ na dukkho, ubhinnampi dukkhānaṃ vatthubhāvena dukkhoti vutto. Kupitena hi raññā issariyaṃ acchinditvā hataputtabhātikānaṃ āṇattavadhānaṃ bhayena aṭaviṃ pavisitvā nilīnānaṃ mahāvisādappattānaṃ dukkhaṭṭhānena dukkhaseyyāya dukkhanisajjāya balavaṃ kāyadukkhaṃ uppajjati. ‘Ettakā no ñātakā, ettakā bhogā naṭṭhā’ti cintentānaṃ balavadomanassaṃ uppajjati. Iti imesaṃ dvinnampi dukkhānaṃ vatthubhāvena dukkhoti veditabboti. Apica –</paragraph>
    <gatha1 line="153">Cittassa <pageBreak edition="M" number="0.0100" /> paridahanā, kāyassa visādanā ca adhimattaṃ;</gatha1>
    <gathalast line="154">Yaṃ dukkhamupāyāso, janeti dukkho tato vutto.</gathalast>
    <paragraph line="155">Ettha ca mandagginā antobhājaneyeva telādīnaṃ pāko viya soko. Tikkhagginā paccamānassa bhājanato bahinikkhamanaṃ viya paridevo. Bahinikkhantāvasesassa nikkhamitumpi appahontassa antobhājaneyeva yāva parikkhayā pāko viya upāyāso daṭṭhabbo.</paragraph>
    <subhead line="156">Appiyasampayoganiddeso</subhead>
    <paragraph line="157" number="199"><bold>Appiyasampayoga</bold>niddese <pageBreak edition="V" number="0.0100" /><bold>yassā</bold>ti ye assa. <bold>Aniṭṭhā</bold>ti apariyesitā. Pariyesitā vā hontu apariyesitā vā, nāmamevetaṃ amanāpārammaṇānaṃ. Manasmiṃ na kamanti, na pavisantīti <bold>akantā</bold>. Manasmiṃ na appiyanti, na vā manaṃ vaḍḍhentīti <bold>amanāpā</bold>. <bold>Rūpā</bold>tiādi tesaṃ sabhāvanidassanaṃ. Anatthaṃ kāmenti icchantīti <bold>anatthakāmā</bold>. Ahitaṃ kāmenti icchantīti <bold>ahitakāmā</bold>. Aphāsukaṃ dukkhavihāraṃ kāmenti icchantīti <bold>aphāsukakāmā</bold>. Catūhi <pageBreak edition="P" number="0.0107" /> yogehi khemaṃ nibbhayaṃ vivaṭṭaṃ na icchanti, sabhayaṃ vaṭṭameva nesaṃ kāmenti icchantīti <bold>āyogakkhemakāmā</bold>.</paragraph>
    <paragraph line="158">Apica saddhādīnaṃ vuddhisaṅkhātassa atthassa akāmanato tesaṃyeva hānisaṅkhātassa anatthassa ca kāmanato <bold>anatthakāmā</bold>. Saddhādīnaṃyeva upāyabhūtassa hitassa akāmanato saddhāhāniādīnaṃ upāyabhūtassa ahitassa ca kāmanato <bold>ahitakāmā</bold>. Phāsukavihārassa akāmanato aphāsukavihārassa ca kāmanato <bold>aphāsukakāmā</bold>. Yassa kassaci nibbhayassa akāmanato bhayassa ca kāmanato <bold>ayogakkhemakāmā</bold>ti evampettha attho daṭṭhabbo.</paragraph>
    <paragraph line="159"><bold>Saṅgatī</bold>ti gantvā saṃyogo. <bold>Samāgamo</bold>ti āgatehi saṃyogo. <bold>Samodhāna</bold>nti ṭhānanisajjādīsu sahabhāvo. <bold>Missībhāvo</bold>ti sabbakiccānaṃ sahakaraṇaṃ. Ayaṃ sattavasena yojanā. Saṅkhāravasena pana yaṃ labbhati taṃ gahetabbaṃ. <bold>Ayaṃ vuccatī</bold>ti ayaṃ appiyasampayogo nāma kathiyati. So aniṭṭhasamodhānalakkhaṇo, cittavighātakaraṇaraso, anatthabhāvapaccupaṭṭhāno.</paragraph>
    <paragraph line="160">So <pageBreak edition="M" number="0.0101" /> atthato eko dhammo nāma natthi. Kevalaṃ appiyasampayuttānaṃ duvidhassāpi dukkhassa vatthubhāvato dukkhoti vutto. Aniṭṭhāni hi vatthūni samodhānagatāni vijjhanachedanaphālanādīhi kāyikampi dukkhaṃ uppādenti, ubbegajananato mānasampi. Tenetaṃ vuccati –</paragraph>
    <gatha1 line="161">Disvāva appiye dukkhaṃ, paṭhamaṃ hoti cetasi;</gatha1>
    <gathalast line="162">Tadupakkamasambhūta-matha kāye yato idha.</gathalast>
    <gatha1 line="163">Tato <pageBreak edition="V" number="0.0101" /> dukkhadvayassāpi, vatthuto so mahesinā;</gatha1>
    <gathalast line="164">Dukkho vuttoti viññeyyo, appiyehi samāgamoti.</gathalast>
    <subhead line="165">Piyavippayoganiddeso</subhead>
    <paragraph line="166" number="200"><bold>Piyavippayoga</bold>niddeso vuttapaṭipakkhanayena veditabbo. <bold>Mātā vā</bold>tiādi panettha atthakāme sarūpena dassetuṃ vuttaṃ. Tattha mamāyatīti <bold>mātā</bold>. Piyāyatīti <pageBreak edition="P" number="0.0108" /><bold>pitā</bold>. Bhajatīti <bold>bhātā</bold>. Tathā <bold>bhaginī</bold>. Mettāyantīti mittā, minantīti vā <bold>mittā;</bold> sabbaguyhesu anto pakkhipantīti attho. Kiccakaraṇīyesu sahabhāvaṭṭhena amā hontīti <bold>amaccā</bold>. Ayaṃ amhākaṃ ajjhattikoti evaṃ jānanti ñāyantīti vā <bold>ñātī</bold>. Lohitena sambandhāti <bold>sālohitā</bold>. Evametāni padāni atthato veditabbāni. <bold>Ayaṃ vuccatī</bold>ti ayaṃ piyehi vippayogo nāma kathiyati. So iṭṭhavatthuviyogalakkhaṇo, sokuppādanaraso, byasanapaccupaṭṭhāno.</paragraph>
    <paragraph line="167">So atthato eko dhammo nāma natthi. Kevalaṃ piyavippayuttānaṃ duvidhassāpi dukkhassa vatthubhāvato dukkhoti vutto. Iṭṭhāni hi vatthūni viyujjamānāni sarīrassa sosanamilāpanādibhāvena kāyikampi dukkhaṃ uppādenti, ‘yampi no ahosi, tampi no natthī’ti anusocāpanato mānasampi. Tenetaṃ vuccati –</paragraph>
    <gatha1 line="168">Ñātidhanādiviyogā, sokasarasamappitā vitujjanti;</gatha1>
    <gathalast line="169">Bālā yato tato yaṃ, dukkhoti mato piyaviyogoti.</gathalast>
    <subhead line="170">Icchāniddeso</subhead>
    <paragraph line="171" number="201"><bold>Icchā</bold>niddese <bold>jātidhammāna</bold>nti jātisabhāvānaṃ jātipakatikānaṃ. <bold>Icchā uppajjatī</bold>ti taṇhā uppajjati. <bold>Aho vatā</bold>ti patthanā. <bold>Na</bold><pageBreak edition="M" number="0.0102" /><bold>kho panetaṃ icchāya pattabba</bold>nti yaṃ etaṃ ‘‘aho vata mayaṃ na jātidhammā assāma, na ca vata no jāti āgaccheyyā’’ti evaṃ pahīnasamudayesu sādhūsu vijjamānaṃ ajātidhammattaṃ, parinibbutesu ca vijjamānaṃ jātiyā anāgamanaṃ icchitaṃ, taṃ icchantassāpi maggabhāvanāya vinā apattabbato anicchantassa ca bhāvanāya pattabbato na icchāya pattabbaṃ nāma hoti. <bold>Idampī</bold>ti etampi; upari sesāni upādāya <pageBreak edition="V" number="0.0102" /> pikāro. <bold>Yampiccha</bold>nti yenapi dhammena alabbhaneyyaṃ vatthuṃ icchanto na labhati, taṃ alabbhaneyyavatthuicchanaṃ dukkhanti veditabbaṃ. <bold>Jarādhammāna</bold>ntiādīsupi <pageBreak edition="P" number="0.0109" /> eseva nayo. Evamettha alabbhaneyyavatthūsu icchāva ‘‘yampicchaṃ na labhati tampi dukkha’’nti vuttā. Sā alabbhaneyyavatthuicchanalakkhaṇā, tappariyesanarasā, tesaṃ appattipaccupaṭṭhānā.</paragraph>
    <paragraph line="172">Dvinnaṃ pana dukkhānaṃ vatthubhāvato dukkhāti vuttā. Ekacco hi rājā bhavissatīti sambhāvito hoti. So chinnabhinnagaṇena parivārito pabbatavisamaṃ vā vanagahanaṃ vā pavisati. Atha rājā taṃ pavattiṃ ñatvā balakāyaṃ peseti. So rājapurisehi nihataparivāro sayampi laddhappahāro palāyamāno rukkhantaraṃ vā pāsāṇantaraṃ vā pavisati. Tasmiṃ samaye mahāmegho uṭṭhahati, tibbandhakārā kāḷavaddalikā hoti. Atha naṃ samantato kāḷakipillikādayo pāṇā parivāretvā gaṇhanti. Tenassa balavakāyadukkhaṃ uppajjati. ‘Maṃ ekaṃ nissāya ettakā ñātī ca bhogā ca vinaṭṭhā’ti cintentassa balavadomanassaṃ uppajjati. Iti ayaṃ icchā imesaṃ dvinnampi dukkhānaṃ vatthubhāvena dukkhāti veditabbā. Apica –</paragraph>
    <gatha1 line="173">Taṃ taṃ patthayamānānaṃ, tassa tassa alābhato;</gatha1>
    <gathalast line="174">Yaṃ vighātamayaṃ dukkhaṃ, sattānaṃ idha jāyati.</gathalast>
    <gatha1 line="175">Alabbhaneyyavatthūnaṃ, patthanā tassa kāraṇaṃ;</gatha1>
    <gathalast line="176">Yasmā tasmā jino dukkhaṃ, icchitālābhamabravīti.</gathalast>
    <subhead line="177">Upādānakkhandhaniddeso</subhead>
    <paragraph line="178" number="202"><bold>Upādānakkhandha</bold>niddese <bold>saṃkhittenā</bold>ti desanaṃ sandhāya vuttaṃ. Dukkhañhi ettakāni dukkhasatānīti vā ettakāni dukkhasahassānīti vā ettakāni dukkhasatasahassānīti <pageBreak edition="M" number="0.0103" /> vā saṃkhipituṃ na sakkā, desanā pana sakkā, tasmā ‘‘dukkhaṃ nāma aññaṃ kiñci natthi, saṃkhittena pañcupādānakkhandhā dukkhā’’ti desanaṃ saṅkhipento evamāha. <bold>Seyyathida</bold>nti nipāto; tassa te katameti ceti attho. <bold>Rūpūpādānakkhandho</bold>tiādīnaṃ attho khandhavibhaṅge vaṇṇitoyeva.</paragraph>
    <paragraph line="179"><bold>‘Khandhānaṃ</bold><pageBreak edition="V" number="0.0103" /><bold>dukkhaṭṭho veditabbo’</bold>ti ettha pana –</paragraph>
    <gatha1 line="180">Jātippabhutikaṃ <pageBreak edition="P" number="0.0110" /> dukkhaṃ, yaṃ vuttaṃ idha tādinā;</gatha1>
    <gathalast line="181">Avuttaṃ yañca taṃ sabbaṃ, vinā ete na vijjati.</gathalast>
    <gatha1 line="182">Yasmā tasmā upādāna-kkhandhā saṅkhepato ime;</gatha1>
    <gathalast line="183">Dukkhāti vuttā dukkhanta-desakena mahesinā.</gathalast>
    <paragraph line="184">Tathā hi indhanamiva pāvako, lakkhamiva paharaṇāni, gorūpamiva ḍaṃsamakasādayo, khettamiva lāvakā, gāmaṃ viya gāmaghātakā, upādānakkhandhapañcakameva jātiādayo nānappakārehi bādhayamānā, tiṇalatādīni viya bhūmiyaṃ, pupphaphalapallavādīni viya rukkhesu, upādānakkhandhesuyeva nibbattanti. Upādānakkhandhānañca ādidukkhaṃ jāti, majjhedukkhaṃ jarā, pariyosānadukkhaṃ maraṇaṃ. Māraṇantikadukkhābhighātena pariḍayhamānadukkhaṃ soko, tadasahanato lālappanadukkhaṃ paridevo. Tato dhātukkhobhasaṅkhātaaniṭṭhaphoṭṭhabbasamāyogato kāyassa ābādhanadukkhaṃ dukkhaṃ. Tena bādhiyamānānaṃ puthujjanānaṃ tattha paṭighuppattito cetobādhanadukkhaṃ domanassaṃ. Sokādivuḍḍhiyā janitavisādānaṃ anutthunanadukkhaṃ upāyāso. Manorathavighātappattānaṃ icchāvighātadukkhaṃ icchitālābhoti evaṃ nānappakārato upaparikkhiyamānā upādānakkhandhāva dukkhāti yadetaṃ ekamekaṃ dassetvā vuccamānaṃ anekehi kappehi na sakkā asesato vattuṃ, taṃ sabbampi dukkhaṃ ekajalabindumhi sakalasamuddajalarasaṃ viya yesu kesuci pañcasu upādānakkhandhesu saṅkhipitvā dassetuṃ ‘‘saṃkhittena pañcupādānakkhandhā dukkhā’’ti bhagavā avocāti.</paragraph>
    <centered line="185">Dukkhasaccaniddesavaṇṇanā niṭṭhitā.</centered>
    <subhead line="186">2. Samudayasaccaniddesavaṇṇanā</subhead>
    <paragraph line="187" number="203"><bold>Samudayasacca</bold>niddese <pageBreak edition="M" number="0.0104" /><bold>yāyaṃ taṇhā</bold>ti yā ayaṃ taṇhā. <bold>Ponobbhavikā</bold>ti punabbhavakaraṇaṃ <pageBreak edition="V" number="0.0104" /> punobbhavo, punobbhavo sīlamassāti ponobbhavikā. Apica punabbhavaṃ <pageBreak edition="P" number="0.0111" /> deti, punabbhavāya saṃvattati, punappunaṃ bhave nibbattetīti ponobbhavikā. Sā panesā punabbhavassa dāyikāpi atthi adāyikāpi, punabbhavāya saṃvattanikāpi atthi asaṃvattanikāpi, dinnāya paṭisandhiyā upadhivepakkamattāpi. Sā punabbhavaṃ dadamānāpi adadamānāpi, punabbhavāya saṃvattamānāpi asaṃvattamānāpi, dinnāya paṭisandhiyā upadhivepakkamattāpi ponobbhavikā evāti nāmaṃ labhati. Abhinandanasaṅkhātena nandirāgena sahagatāti <bold>nandirāgasahagatā,</bold> nandirāgena saddhiṃ atthato ekattameva gatāti vuttaṃ hoti. <bold>Tatratatrābhinandinī</bold>ti yatra yatra attabhāvo tatratatrābhinandinī, rūpādīsu vā ārammaṇesu tatratatrābhinandinī; rūpābhinandinī saddagandharasaphoṭṭhabbadhammābhinandinīti attho. <bold>Seyyathida</bold>nti nipāto; tassa sā katamāti ceti attho. <bold>Kāmataṇhā</bold>ti kāme taṇhā kāmataṇhā; pañcakāmaguṇikarāgassetaṃ adhivacanaṃ. Bhave taṇhā <bold>bhavataṇhā;</bold> bhavapatthanāvasena uppannassa sassatadiṭṭhisahagatassa rūpārūpabhavarāgassa ca jhānanikantiyā cetaṃ adhivacanaṃ. Vibhave taṇhā <bold>vibhavataṇhā;</bold> ucchedadiṭṭhisahagatassa rāgassetaṃ adhivacanaṃ.</paragraph>
    <paragraph line="188">Idāni tassā taṇhāya vatthuṃ vitthārato dassetuṃ <bold>sā kho panesā</bold>tiādimāha. Tattha <bold>uppajjatī</bold>ti jāyati. <bold>Nivisatī</bold>ti punappunaṃ pavattivasena patiṭṭhahati. <bold>Yaṃ loke piyarūpaṃ sātarūpa</bold>nti yaṃ lokasmiṃ piyasabhāvañceva madhurasabhāvañca. <bold>Cakkhuṃ loke</bold>tiādīsu lokasmiñhi cakkhādīsu mamattena abhiniviṭṭhā sattā sampattiyaṃ patiṭṭhitā attano cakkhuṃ ādāsādīsu nimittaggahaṇānusārena vippasannapañcapasādaṃ suvaṇṇavimāne ugghāṭitamaṇisīhapañjaraṃ viya maññanti, sotaṃ rajatapanāḷikaṃ viya pāmaṅgasuttakaṃ viya ca <pageBreak edition="P" number="0.0112" /> maññanti, tuṅganāsāti laddhavohāraṃ ghānaṃ vaṭṭetvā ṭhapitaharitālavaṭṭiṃ viya maññanti, jivhaṃ rattakambalapaṭalaṃ viya mudusiniddhamadhurarasadaṃ maññanti, kāyaṃ sālalaṭṭhiṃ viya suvaṇṇatoraṇaṃ viya ca maññanti, manaṃ aññesaṃ manena asadisaṃ uḷāraṃ maññanti, rūpaṃ suvaṇṇakaṇikārapupphādivaṇṇaṃ viya <pageBreak edition="M" number="0.0105" />, saddaṃ mattakaravīkakokilamandadhamitamaṇivaṃsanigghosaṃ viya, attanā paṭiladdhāni catusamuṭṭhānikagandhārammaṇādīni ‘kassa aññassa evarūpāni atthī’ti maññanti. Tesaṃ evaṃ maññamānānaṃ tāni cakkhādīni piyarūpāni ceva honti sātarūpāni ca. Atha nesaṃ tattha anuppannā ceva taṇhā uppajjati, uppannā ca punappunaṃ pavattivasena nivisati. Tasmā bhagavā – ‘‘cakkhuṃ loke <pageBreak edition="V" number="0.0105" /> piyarūpaṃ sātarūpaṃ. Etthesā taṇhā uppajjamānā uppajjatī’’tiādimāha. Tattha <bold>uppajjamānā</bold>ti yadā uppajjati tadā ettha uppajjatīti attho. Esa nayo sabbatthāpīti.</paragraph>
    <centered line="189">Samudayasaccaniddesavaṇṇanā niṭṭhitā.</centered>
    <subhead line="190">3. Nirodhasaccaniddesavaṇṇanā</subhead>
    <paragraph line="191" number="204"><bold>Nirodhasacca</bold>niddese <bold>yo tassāyeva taṇhāyā</bold>ti ettha ‘yo tasseva dukkhassā’ti vattabbe yasmā samudayanirodheneva dukkhaṃ nirujjhati no aññathā, yathāha –</paragraph>
    <gatha1 line="192">‘‘Yathāpi mūle anupaddave daḷhe,</gatha1>
    <gatha2 line="193">Chinnopi rukkho punareva rūhati;</gatha2>
    <gatha3 line="194">Evampi taṇhānusaye anūhate,</gatha3>
    <gathalast line="195">Nibbattati dukkhamidaṃ punappuna’’nti. (dha. pa. 338);</gathalast>
    <paragraph line="196">Tasmā taṃ dukkhanirodhaṃ dassento samudayanirodhena dassetuṃ evamāha. Sīhasamānavuttino hi tathāgatā. Te dukkhaṃ nirodhentā dukkhanirodhañca dassentā hetumhi paṭipajjanti, na phale. Suvānavuttino pana aññatitthiyā. Te dukkhaṃ nirodhentā dukkhanirodhañca dassentā attakilamathānuyogena <pageBreak edition="P" number="0.0113" /> ceva tasseva ca desanāya phale paṭipajjanti, na hetumhīti. Sīhasamānavuttitāya satthā hetumhi paṭipajjanto <bold>yo tassāyevā</bold>tiādimāha.</paragraph>
    <paragraph line="197">Tattha <bold>tassāyevā</bold>ti yā sā uppatti nivesavasena heṭṭhā pakāsitā tassāyeva. <bold>Asesavirāganirodho</bold>tiādīni sabbāni nibbānavevacanāneva <pageBreak edition="M" number="0.0106" />. Nibbānañhi āgamma taṇhā asesā virajjati nirujjhati. Tasmā taṃ ‘‘tassāyeva taṇhāya asesavirāganirodho’’ti vuccati. Nibbānañca āgamma taṇhā cajiyati, paṭinissajjiyati, muccati, na alliyati. Tasmā nibbānaṃ ‘‘cāgo paṭinissaggo mutti anālayo’’ti vuccati. Ekameva hi <pageBreak edition="V" number="0.0106" /> nibbānaṃ. Nāmāni panassa sabbasaṅkhatānaṃ nāmapaṭipakkhavasena anekāni nibbānavevacanāneva honti, seyyathidaṃ – asesavirāganirodho, cāgo, paṭinissaggo, mutti, anālayo, rāgakkhayo, dosakkhayo, mohakkhayo, taṇhākkhayo, anuppādo, appavattaṃ, animittaṃ, appaṇihitaṃ, anāyūhanaṃ, appaṭisandhi, anupapatti, agati, ajātaṃ, ajaraṃ, abyādhi, amataṃ, asokaṃ, aparidevaṃ, anupāyāsaṃ, asaṃkiliṭṭhantiādīni.</paragraph>
    <paragraph line="198">Idāni maggena chinnāya nibbānaṃ āgamma appavattipattāyapi ca taṇhāya yesu vatthūsu tassā uppatti dassitā, tattheva abhāvaṃ dassetuṃ <bold>sā kho panesā</bold>tiādimāha. Tattha yathā puriso khette jātaṃ tittaalābuvalliṃ disvā aggato paṭṭhāya mūlaṃ pariyesitvā chindeyya, sā anupubbena milāyitvā appavattiṃ gaccheyya. Tato tasmiṃ khette tittaalābu niruddhā pahīnāti vucceyya. Evameva khette tittaalābu viya cakkhādīsu taṇhā. Sā ariyamaggena mūlacchinnā nibbānaṃ āgamma appavattiṃ gacchati. Evaṃ gatā pana tesu vatthūsu khette tittaalābu viya na paññāyati. Yathā ca aṭavito core ānetvā nagarassa dakkhiṇadvāre ghāteyyuṃ, tato aṭaviyaṃ corā matāti vā māritāti vā vucceyyuṃ; evameva aṭaviyaṃ corā viya yā cakkhādīsu taṇhā, sā dakkhiṇadvāre corā viya nibbānaṃ āgamma niruddhattā nibbāne niruddhā. Evaṃ niruddhā pana tesu vatthūsu aṭaviyaṃ <pageBreak edition="P" number="0.0114" /> corā viya na paññāyati. Tenassā tattheva nirodhaṃ dassento ‘‘cakkhuṃ loke piyarūpaṃ sātarūpaṃ, etthesā taṇhā pahīyamānā pahīyati, ettha nirujjhamānā nirujjhatī’’tiādimāha. Sesamettha uttānatthamevāti.</paragraph>
    <centered line="199">Nirodhasaccaniddesavaṇṇanā niṭṭhitā.</centered>
    <subhead line="200">4. Maggasaccaniddesavaṇṇanā</subhead>
    <paragraph line="201" number="205"><bold>Maggasacca</bold>niddese <pageBreak edition="M" number="0.0107" /><bold>ayamevā</bold>ti aññamaggapaṭikkhepanatthaṃ niyamanaṃ. <bold>Ariyo</bold>ti taṃtaṃmaggavajjhehi kilesehi ārakattā ariyabhāvakarattā ariyaphalapaṭilābhakarattā ca ariyo. Aṭṭhaṅgāni assāti <bold>aṭṭhaṅgiko</bold>. Svāyaṃ caturaṅgikā viya senā, pañcaṅgikaṃ viya tūriyaṃ aṅgamattameva <pageBreak edition="V" number="0.0107" /> hoti, aṅgavinimutto natthi. Nibbānatthikehi maggīyati, nibbānaṃ vā maggati, kilese vā mārento gacchatīti <bold>maggo</bold>. <bold>Seyyathida</bold>nti so katamoti ceti attho.</paragraph>
    <paragraph line="202">Idāni aṅgamattameva maggo hoti, aṅgavinimmutto natthīti dassento <bold>sammādiṭṭhi…pe… sammāsamādhī</bold>ti āha. Tattha sammā dassanalakkhaṇā <bold>sammādiṭṭhi</bold>. Sammā abhiniropanalakkhaṇo <bold>sammāsaṅkappo</bold>. Sammā pariggahalakkhaṇā <bold>sammāvācā</bold>. Sammā samuṭṭhāpanalakkhaṇo <bold>sammākammanto</bold>. Sammā vodānalakkhaṇo <bold>sammāājīvo</bold>. Sammā paggahalakkhaṇo <bold>sammāvāyāmo</bold>. Sammā upaṭṭhānalakkhaṇā <bold>sammāsati</bold>. Sammā samādhānalakkhaṇo <bold>sammāsamādhi</bold>.</paragraph>
    <paragraph line="203">Tesu ca ekekassa tīṇi tīṇi kiccāni honti, seyyathidaṃ – sammādiṭṭhi tāva aññehipi attano paccanīkakilesehi saddhiṃ micchādiṭṭhiṃ pajahati, nirodhaṃ ārammaṇaṃ karoti, sampayuttadhamme ca passati tappaṭicchādakamohavidhamanavasena asammohato. Sammāsaṅkappādayopi tatheva micchāsaṅkappādīni ca pajahanti, nirodhañca ārammaṇaṃ karonti. Visesato panettha sammāsaṅkappo sahajātadhamme <pageBreak edition="P" number="0.0115" /> abhiniropeti, sammāvācā sammā pariggaṇhāti, sammākammanto sammā samuṭṭhāpeti, sammāājīvo sammā vodāpeti, sammāvāyāmo sammā paggaṇhāti, sammāsati sammā upaṭṭhāti, sammāsamādhi sammā padahati.</paragraph>
    <paragraph line="204">Apicesā sammādiṭṭhi nāma pubbabhāge nānākkhaṇā nānārammaṇā hoti, maggakāle ekakkhaṇā ekārammaṇā, kiccato pana dukkhe ñāṇantiādīni cattāri nāmāni labhati. Sammāsaṅkappādayopi pubbabhāge nānākkhaṇā nānārammaṇā honti, maggakāle ekakkhaṇā ekārammaṇā. Tesu sammāsaṅkappo kiccato nekkhammasaṅkappotiādīni tīṇi <pageBreak edition="M" number="0.0108" /> nāmāni labhati. Sammāvācādayo tayo pubbabhāge nānākkhaṇā nānārammaṇā viratiyopi honti cetanāyopi, maggakkhaṇe pana viratiyova. Sammāvāyāmo sammāsatīti idampi dvayaṃ kiccato sammappadhānasatipaṭṭhānavasena cattāri nāmāni labhati. Sammāsamādhi pana pubbabhāgepi maggakkhaṇepi sammāsamādhiyeva.</paragraph>
    <paragraph line="205">Iti imesu aṭṭhasu dhammesu bhagavatā nibbānādhigamāya paṭipannassa yogino bahūpakārattā paṭhamaṃ sammādiṭṭhi desitā. Ayañhi ‘‘paññāpajjoto paññāsattha’’nti (dha. sa. 16, 20, 29, 34) ca <pageBreak edition="V" number="0.0108" /> vuttā. Tasmā etāya pubbabhāge vipassanāñāṇasaṅkhātāya sammādiṭṭhiyā avijjandhakāraṃ viddhaṃsetvā kilesacore ghātento khemena yogāvacaro nibbānaṃ pāpuṇāti. Tena vuttaṃ ‘‘nibbānādhigamāya paṭipannassa yogino bahūpakārattā paṭhamaṃ sammādiṭṭhi desitā’’ti.</paragraph>
    <paragraph line="206">Sammāsaṅkappo pana tassā bahūpakāro, tasmā tadanantaraṃ vutto. Yathā hi heraññiko hatthena parivattetvā parivattetvā cakkhunā kahāpaṇaṃ olokento ‘ayaṃ kūṭo, ayaṃ cheko’ti jānāti, evaṃ yogāvacaropi pubbabhāge vitakkena vitakketvā vipassanāpaññāya olokayamāno ‘ime dhammā kāmāvacarā, ime dhammā rūpāvacarādayo’ti jānāti. Yathā vā pana purisena koṭiyaṃ gahetvā parivattetvā parivattetvā dinnaṃ mahārukkhaṃ tacchako vāsiyā tacchetvā kamme upaneti, evaṃ vitakkena vitakketvā vitakkatvā dinnadhamme yogāvacaro paññāya ‘ime dhammā kāmāvacarā, ime dhammā rūpāvacarā’tiādinā nayena paricchinditvā kamme upaneti. Tena <pageBreak edition="P" number="0.0116" /> vuttaṃ ‘sammāsaṅkappo pana tassā bahūpakāro, tasmā tadanantaraṃ vutto’’ti.</paragraph>
    <paragraph line="207">Svāyaṃ yathā sammādiṭṭhiyā, evaṃ sammāvācāyapi upakārako. Yathāha – ‘‘pubbe kho, gahapati, vitakketvā vicāretvā pacchā vācaṃ bhindatī’’ti (ma. ni. 1.463). Tasmā tadanantaraṃ sammāvācā vuttā.</paragraph>
    <paragraph line="208">Yasmā pana ‘idañcidañca karissāmā’ti paṭhamaṃ vācāya saṃvidahitvā loke kammante payojenti, tasmā vācā kāyakammassa upakārikāti sammāvācāya anantaraṃ sammākammanto vutto.</paragraph>
    <paragraph line="209">Catubbidhaṃ <pageBreak edition="M" number="0.0109" /> pana vacīduccaritaṃ, tividhaṃ kāyaduccaritaṃ pahāya ubhayaṃ sucaritaṃ pūrentasseva yasmā ājīvaṭṭhamakasīlaṃ pūrati, na itarassa, tasmā tadubhayānantaraṃ sammāājīvo vutto.</paragraph>
    <paragraph line="210">Evaṃ suddhājīvena ‘parisuddho me ājīvo’ti ettāvatā paritosaṃ akatvā suttappamattena viharituṃ na yuttaṃ, atha kho sabbairiyāpathesu idaṃ vīriyamārabhitabbanti dassetuṃ tadanantaraṃ sammāvāyāmo vutto.</paragraph>
    <paragraph line="211">Tato <pageBreak edition="V" number="0.0109" /> āraddhavīriyenāpi kāyādīsu catūsu vatthūsu sati suppatiṭṭhitā kātabbāti dassanatthaṃ tadanantaraṃ sammāsati desitā.</paragraph>
    <paragraph line="212">Yasmā pana evaṃ suppatiṭṭhitā sati samādhissa upakārānupakārānaṃ dhammānaṃ gatiyo samanvesitvā pahoti ekattārammaṇe cittaṃ samādhātuṃ, tasmā sammāsatianantaraṃ sammāsamādhi desitoti veditabbo.</paragraph>
    <paragraph line="213"><bold>Sammādiṭṭhi</bold>niddese ‘‘dukkhe ñāṇa’’ntiādinā catusaccakammaṭṭhānaṃ dassitaṃ. Tattha purimāni dve saccāni vaṭṭaṃ, pacchimāni vivaṭṭaṃ. Tesu bhikkhuno vaṭṭe kammaṭṭhānābhiniveso hoti, vivaṭṭe natthi abhiniveso. Purimāni hi dve saccāni ‘‘pañcakkhandhā dukkhaṃ, taṇhā samudayo’’ti evaṃ saṅkhepena ca ‘‘katame pañcakkhandhā? Rūpakkhandho’’tiādinā nayena vitthārena ca ācariyassa santike uggaṇhitvā vācāya punappunaṃ parivattento yogāvacaro kammaṃ karoti; itaresu pana dvīsu saccesu ‘‘nirodhasaccaṃ iṭṭhaṃ kantaṃ manāpaṃ, maggasaccaṃ iṭṭhaṃ kantaṃ manāpa’’nti evaṃ savaneneva kammaṃ karoti. So evaṃ kammaṃ karonto cattāri saccāni ekena paṭivedhena paṭivijjhati, ekābhisamayena abhisameti; dukkhaṃ <pageBreak edition="P" number="0.0117" /> pariññāpaṭivedhena paṭivijjhati, samudayaṃ pahānapaṭivedhena, nirodhaṃ sacchikiriyapaṭivedhena, maggaṃ bhāvanāpaṭivedhena paṭivijjhati; dukkhaṃ pariññābhisamayena…pe… maggaṃ bhāvanābhisamayena abhisameti.</paragraph>
    <paragraph line="214">Evamassa pubbabhāge dvīsu saccesu uggahaparipucchāsavanadhāraṇasammasanapaṭivedho hoti, dvīsu savanapaṭivedhoyeva; aparabhāge tīsu kiccato paṭivedho hoti, nirodhe ārammaṇapaṭivedho. Tattha sabbampi paṭivedhañāṇaṃ lokuttaraṃ, savanadhāraṇasammasanañāṇaṃ lokiyaṃ kāmāvacaraṃ, paccavekkhaṇā pana pattasaccassa hoti. Ayañca ādikammiko. Tasmā sā idha na vuttā. Imassa ca bhikkhuno pubbe pariggahato ‘dukkhaṃ parijānāmi <pageBreak edition="M" number="0.0110" />, samudayaṃ pajahāmi, nirodhaṃ sacchikaromi, maggaṃ bhāvemī’ti ābhogasamannāhāramanasikārapaccavekkhaṇā natthi, pariggahato paṭṭhāya hoti; aparabhāge pana dukkhaṃ pariññātameva hoti…pe… maggo bhāvitova hoti.</paragraph>
    <paragraph line="215">Tattha dve saccāni duddasattā gambhīrāni, dve gambhīrattā duddasāni. Dukkhasaccañhi uppattito pākaṭaṃ; khāṇukaṇṭakappahārādīsu ‘aho dukkha’nti vattabbatampi āpajjati. Samudayampi <pageBreak edition="V" number="0.0110" /> khāditukāmatābhuñjitukāmatādivasena uppattito pākaṭaṃ. Lakkhaṇapaṭivedhato pana ubhayampi gambhīraṃ. Iti tāni duddasattā gambhīrāni. Itaresaṃ pana dvinnaṃ dassanatthāya payogo bhavaggagahaṇatthaṃ hatthappasāraṇaṃ viya, avīciphusanatthaṃ pādappasāraṇaṃ viya, satadhā bhinnavālassa koṭiyā koṭiṃ paṭipādanaṃ viya ca hoti. Iti tāni gambhīrattā duddasāni. Evaṃ duddasattā gambhīresu gambhīrattā ca duddasesu catūsu saccesu uggahādivasena pubbabhāgañāṇuppattiṃ sandhāya idaṃ ‘‘dukkhe ñāṇa’’ntiādi vuttaṃ. Paṭivedhakkhaṇe pana ekameva ñāṇaṃ hoti.</paragraph>
    <paragraph line="216"><bold>Sammāsaṅkappa</bold>niddese kāmato nissaṭoti <bold>nekkhammasaṅkappo</bold>. Byāpādato nissaṭoti <bold>abyāpādasaṅkappo</bold>. Vihiṃsāya nissaṭoti <bold>avihiṃsāsaṅkappo</bold>. Tattha nekkhammavitakko kāmavitakkassa padaghātaṃ padacchedaṃ karonto <pageBreak edition="P" number="0.0118" /> uppajjati, abyāpādavitakko byāpādavitakkassa, avihiṃsāvitakko vihiṃsāvitakkassa. Nekkhammavitakko ca kāmavitakkassa paccanīko hutvā uppajjati, abyāpādaavihiṃsāvitakkā byāpādavihiṃsāvitakkānaṃ.</paragraph>
    <paragraph line="217">Tattha yogāvacaro kāmavitakkassa padaghātanatthaṃ kāmavitakkaṃ vā sammasati aññaṃ vā pana kiñci saṅkhāraṃ. Athassa vipassanākkhaṇe vipassanāsampayutto saṅkappo tadaṅgavasena kāmavitakkassa padaghātaṃ padacchedaṃ karonto uppajjati, vipassanaṃ ussukkāpetvā maggaṃ pāpeti. Athassa maggakkhaṇe maggasampayutto saṅkappo samucchedavasena kāmavitakkassa padaghātaṃ padacchedaṃ karonto uppajjati; byāpādavitakkassāpi padaghātanatthaṃ byāpādavitakkaṃ vā aññaṃ vā saṅkhāraṃ sammasati; vihiṃsāvitakkassa padaghātanatthaṃ vihiṃsāvitakkaṃ vā aññaṃ vā saṅkhāraṃ sammasati. Athassa vipassanākkhaṇeti sabbaṃ purimanayeneva yojetabbaṃ.</paragraph>
    <paragraph line="218">Kāmavitakkādīnaṃ <pageBreak edition="M" number="0.0111" /> pana tiṇṇaṃ pāḷiyaṃ vibhattesu aṭṭhatiṃsārammaṇesu ekakammaṭṭhānampi apaccanīkaṃ nāma natthi. Ekantato pana kāmavitakkassa tāva asubhesu paṭhamajjhānameva paccanīkaṃ, byāpādavitakkassa mettāya tikacatukkajjhānāni, vihiṃsāvitakkassa karuṇāya tikacatukkajjhānāni. Tasmā asubhe parikammaṃ katvā jhānaṃ samāpannassa samāpattikkhaṇe jhānasampayutto saṅkappo vikkhambhanavasena kāmavitakkassa paccanīko hutvā uppajjati. Jhānaṃ pādakaṃ katvā vipassanaṃ paṭṭhapentassa vipassanākkhaṇe vipassanāsampayutto saṅkappo tadaṅgavasena kāmavitakkassa paccanīko hutvā uppajjati. Vipassanaṃ ussukkāpetvā maggaṃ pāpentassa maggakkhaṇe <pageBreak edition="V" number="0.0111" /> maggasampayutto saṅkappo samucchedavasena kāmavitakkassa paccanīko hutvā uppajjati. Evaṃ uppanno nekkhammasaṅkappoti vuccatīti veditabbo.</paragraph>
    <paragraph line="219">Mettāya pana parikammaṃ katvā, karuṇāya parikammaṃ katvā jhānaṃ samāpajjatīti sabbaṃ purimanayeneva yojetabbaṃ. Evaṃ uppanno abyāpādasaṅkappoti vuccati, avihiṃsāsaṅkappoti ca vuccatīti <pageBreak edition="P" number="0.0119" /> veditabbo. Evamete nekkhammasaṅkappādayo vipassanājhānavasena uppattīnaṃ nānattā pubbabhāge nānā; maggakkhaṇe pana imesu tīsu ṭhānesu uppannassa akusalasaṅkappassa padacchedato anuppattisādhanavasena maggaṅgaṃ pūrayamāno ekova kusalasaṅkappo uppajjati. Ayaṃ sammāsaṅkappo nāma.</paragraph>
    <paragraph line="220"><bold>Sammāvācā</bold>niddesepi yasmā aññeneva cittena musāvādā viramati, aññenaññena pisuṇavācādīhi, tasmā catassopetā veramaṇiyo pubbabhāge nānā; maggakkhaṇe pana micchāvācāsaṅkhātāya catubbidhāya akusaladussīlyacetanāya padacchedato anuppattisādhanavasena maggaṅgaṃ pūrayamānā ekāva sammāvācāsaṅkhātā kusalaveramaṇī uppajjati. Ayaṃ sammāvācā nāma.</paragraph>
    <paragraph line="221"><bold>Sammākammanta</bold>niddesepi yasmā aññeneva cittena pāṇātipātā viramati, aññena adinnādānā, aññena kāmesumicchācārā, tasmā tissopetā veramaṇiyo pubbabhāge nānā; maggakkhaṇe pana micchākammantasaṅkhātāya tividhāya akusaladussīlyacetanāya padacchedato anuppattisādhanavasena maggaṅgaṃ pūrayamānā ekāva sammākammantasaṅkhātā akusalaveramaṇī uppajjati. Ayaṃ sammākammanto nāma.</paragraph>
    <paragraph line="222"><bold>Sammāājīva</bold>niddese <pageBreak edition="M" number="0.0112" /><bold>idhā</bold>ti imasmiṃ sāsane. <bold>Ariyasāvako</bold>ti ariyassa buddhassa sāvako. <bold>Micchāājīvaṃ pahāyā</bold>ti pāpakaṃ ājīvaṃ pajahitvā. <bold>Sammāājīvenā</bold>ti buddhapasatthena kusalaājīvena. <bold>Jīvikaṃ kappetī</bold>ti jīvitappavattiṃ pavatteti. Idhāpi yasmā aññeneva cittena kāyadvāravītikkamā viramati; aññena vacīdvāravītikkamā, tasmā pubbabhāge nānākkhaṇesu uppajjati; maggakkhaṇe pana dvīsu dvāresu sattannaṃ kammapathānaṃ vasena uppannāya micchāājīvadussīlyacetanāya padacchedato anuppattisādhanavasena maggaṅgaṃ pūrayamānā ekāva sammāājīvasaṅkhātā kusalaveramaṇī uppajjati. Ayaṃ sammāājīvo nāma.</paragraph>
    <paragraph line="223"><bold>Sammāvāyāma</bold>niddeso <pageBreak edition="V" number="0.0112" /> sammappadhānavibhaṅge anupadavaṇṇanāvasena āvibhavissati. Ayaṃ pana pubbabhāge nānācittesu labhati. Aññeneva hi cittena anuppannānaṃ pāpakānaṃ <pageBreak edition="P" number="0.0120" /> akusalānaṃ dhammānaṃ anuppādāya vāyāmaṃ karoti, aññena uppannānaṃ pahānāya; aññeneva ca anuppannānaṃ kusalānaṃ dhammānaṃ uppādāya, aññena uppannānaṃ ṭhitiyā; maggakkhaṇe pana ekacitteyeva labbhati. Ekameva hi maggasampayuttaṃ vīriyaṃ catukiccasādhanaṭṭhena cattāri nāmāni labbhati.</paragraph>
    <paragraph line="224"><bold>Sammāsati</bold>niddesopi satipaṭṭhānavibhaṅge anupadavaṇṇanāvasena āvibhavissati. Ayampi ca pubbabhāge nānācittesu labbhati. Aññeneva hi cittena kāyaṃ pariggaṇhāti, aññenaññena vedanādīni; maggakkhaṇe pana ekacitteyeva labbhati. Ekāyeva hi maggasampayuttā sati catukiccasādhanaṭṭhena cattāri nāmāni labhati.</paragraph>
    <paragraph line="225"><bold>Sammāsamādhi</bold>niddese cattāri jhānāni pubbabhāgepi nānā, maggakkhaṇepi. Pubbabhāge samāpattivasena nānā, maggakkhaṇe nānāmaggavasena. Ekassa hi paṭhamamaggo paṭhamajjhāniko hoti, dutiyamaggādayopi paṭhamajjhānikā, dutiyādīsu aññatarajjhānikā vā. Ekassa paṭhamamaggo dutiyādīnaṃ aññatarajjhāniko hoti, dutiyādayopi dutiyādīnaṃ aññatarajjhānikā vā paṭhamajjhānikā vā. Evaṃ cattāropi maggā jhānavasena sadisā vā asadisā vā ekaccasadisā vā honti.</paragraph>
    <paragraph line="226">Ayaṃ panassa viseso pādakajjhānaniyāmena hoti. Pādakajjhānaniyāmena tāva paṭhamajjhānalābhino paṭhamajjhānā vuṭṭhāya vipassantassa uppannamaggo <pageBreak edition="M" number="0.0113" /> paṭhamajjhāniko hoti; maggaṅgabojjhaṅgāni panettha paripuṇṇāneva honti. Dutiyajjhānato uṭṭhāya vipassantassa uppanno maggo dutiyajjhāniko hoti; maggaṅgāni panettha satta honti. Tatiyajjhānato uṭṭhāya vipassantassa uppanno maggo tatiyajjhāniko hoti; maggaṅgāni panettha satta, bojjhaṅgāni cha honti. Esa nayo catutthajjhānato paṭṭhāya yāva nevasaññānāsaññāyatanā.</paragraph>
    <paragraph line="227">Āruppe catukkapañcakajjhānaṃ uppajjati. Tañca kho lokuttaraṃ no lokiyanti vuttaṃ. Ettha kathanti? Etthāpi paṭhamajjhānādīsu yato uṭṭhāya sotāpattimaggaṃ paṭilabhitvā āruppasamāpattiṃ bhāvetvā yo āruppe uppanno, taṃjhānikāva tassa tattha tayo maggā uppajjanti <pageBreak edition="V" number="0.0113" />. Evaṃ <pageBreak edition="P" number="0.0121" /> pādakajjhānameva niyāmeti. Keci pana therā ‘‘vipassanāya ārammaṇabhūtā khandhā niyāmentī’’ti vadanti. Keci ‘‘puggalajjhāsayo niyāmetī’’ti vadanti. Keci ‘‘vuṭṭhānagāminīvipassanā niyāmetī’’ti vadanti. Tesaṃ vādavinicchayo heṭṭhā cittuppādakaṇḍe lokuttarapadabhājanīyavaṇṇanāyaṃ (dha. sa. aṭṭha. 350) vuttanayeneva veditabbo. <bold>Ayaṃ vuccati sammāsamādhī</bold>ti yā imesu catūsu jhānesu ekaggatā, ayaṃ pubbabhāge lokiyo, aparabhāge lokuttaro sammāsamādhi nāma vuccatīti. Evaṃ lokiyalokuttaravasena bhagavā maggasaccaṃ desesi.</paragraph>
    <paragraph line="228">Tattha lokiyamagge sabbāneva maggaṅgāni yathānurūpaṃ chasu ārammaṇesu aññatarārammaṇāni honti. Lokuttaramagge pana catusaccapaṭivedhāya pavattassa ariyassa nibbānārammaṇaṃ avijjānusayasamugghātakaṃ paññācakkhu sammādiṭṭhi. Tathā sampannadiṭṭhissa taṃsampayuttaṃ tividhamicchāsaṅkappasamugghātakaṃ cetaso nibbānapadābhiniropanaṃ sammāsaṅkappo. Tathā passantassa vitakkentassa ca taṃsampayuttāva catubbidhavacīduccaritasamugghātikāya micchāvācāya virati sammāvācā. Tathā viramantassa taṃsampayuttāva micchākammantasamucchedikā tividhakāyaduccaritavirati sammākammanto. Tesaṃyeva sammāvācākammantānaṃ vodānabhūtā taṃsampayuttāva kuhanādisamucchedikā micchāājīvavirati sammāājīvo. Imissā sammāvācākammantājīvasaṃkhātāya sīlabhūmiyaṃ patiṭṭhamānassa tadanurūpo taṃsampayuttova kosajjasamucchedako <pageBreak edition="M" number="0.0114" /> anuppannuppannānaṃ akusalakusalānaṃ anuppādapahānuppādaṭṭhitisādhako ca vīriyārambho sammāvāyāmo. Evaṃ vāyamantassa taṃsampayuttova micchāsativiniddhunanako kāyādīsu kāyānupassanādisādhako ca cetaso asammoso sammāsati. Iti anuttarāya satiyā suvihitacittārakkhassa taṃsampayuttāva micchāsamādhisamugghātikā cittekaggatā sammāsamādhīti. Esa <pageBreak edition="P" number="0.0122" /> lokuttaro ariyo aṭṭhaṅgiko maggo yo saha lokiyena maggena dukkhanirodhagāminī paṭipadāti saṅkhaṃ gato.</paragraph>
    <paragraph line="229">So kho panesa maggo sammādiṭṭhisaṅkappānaṃ vijjāya, sesadhammānaṃ caraṇena saṅgahitattā <bold>vijjā ceva caraṇañca</bold>. Tathā tesaṃ dvinnaṃ vipassanāyānena, itaresaṃ samathayānena saṅgahitattā <bold>samatho ceva vipassanā ca</bold>. Tesaṃ vā dvinnaṃ paññākkhandhena, tadanantarānaṃ tiṇṇaṃ sīlakkhandhena, avasesānaṃ samādhikkhandhena adhipaññāadhisīlaadhicittasikkhāhi ca saṅgahitattā <bold>khandhattayañceva sikkhāttayañca</bold> hoti; yena samannāgato ariyasāvako dassanasamatthehi cakkhūhi gamanasamatthehi ca <pageBreak edition="V" number="0.0114" /> pādehi samannāgato addhiko viya vijjācaraṇasampanno hutvā vipassanāyānena kāmasukhallikānuyogaṃ, samathayānena attakilamathānuyoganti antadvayaṃ parivajjetvā majjhimapaṭipadaṃ paṭipanno paññākkhandhena mohakkhandhaṃ, sīlakkhandhena dosakkhandhaṃ, samādhikkhandhena ca lobhakkhandhaṃ padālento adhipaññāsikkhāya paññāsampadaṃ, adhisīlasikkhāya sīlasampadaṃ, adhicittasikkhāya samādhisampadanti tisso sampattiyo patvā amataṃ nibbānaṃ sacchikaroti, ādimajjhapariyosānakalyāṇaṃ sattatiṃsabodhipakkhiyadhammaratanavicittaṃ sammattaniyāmasaṅkhātaṃ ariyabhūmiñca okkanto hotīti.</paragraph>
    <centered line="230">Suttantabhājanīyavaṇṇanā.</centered>
    <title line="231">2. Abhidhammabhājanīyavaṇṇanā</title>
    <paragraph line="232" number="206-214"> Idāni abhidhammabhājanīyaṃ hoti. Tattha ‘‘ariyasaccānī’’ti avatvā nippadesato paccayasaṅkhātaṃ samudayaṃ dassetuṃ ‘‘cattāri saccānī’’ti vuttaṃ <pageBreak edition="M" number="0.0115" />. Ariyasaccānīti hi vutte avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā na saṅgayhanti. Na ca kevalaṃ taṇhāva dukkhaṃ samudāneti, imepi avasesā ca kilesādayo paccayā samudānentiyeva. Iti imepi paccayā dukkhaṃ samudānentiyevāti nippadesato paccayasaṅkhātaṃ samudayaṃ dassetuṃ ‘‘ariyasaccānī’’ti avatvā ‘‘cattāri saccānī’’ti vuttaṃ.</paragraph>
    <paragraph line="233">Niddesavāre <pageBreak edition="P" number="0.0123" /> ca nesaṃ paṭhamaṃ dukkhaṃ aniddisitvā tasseva dukkhassa sukhaniddesatthaṃ dukkhasamudayo niddiṭṭho. Tasmiñhi niddiṭṭhe ‘‘avasesā ca kilesā’’tiādinā nayena dukkhasaccaṃ sukhaniddesaṃ hoti. Nirodhasaccampettha taṇhāya pahānaṃ ‘‘taṇhāya ca avasesānañca kilesānaṃ pahāna’’nti evaṃ yathāvuttassa samudayassa pahānavasena pañcahākārehi niddiṭṭhaṃ. Maggasaccaṃ panettha paṭhamajjhānikasotāpattimaggavasena dhammasaṅgaṇiyaṃ vibhattassa desanānayassa mukhamattameva dassentena niddiṭṭhaṃ. Tattha nayabhedo veditabbo. Taṃ upari pakāsayissāma.</paragraph>
    <paragraph line="234">Yasmā <pageBreak edition="V" number="0.0115" /> pana na kevalaṃ aṭṭhaṅgiko maggova paṭipadā ‘‘pubbeva kho panassa kāyakammaṃ vacīkammaṃ ājīvo suparisuddho hotī’’ti (ma. ni. 3.433) vacanato pana puggalajjhāsayavasena pañcaṅgikopi maggo paṭipadā evāti desito, tasmā taṃ nayaṃ dassetuṃ pañcaṅgikavāropi niddiṭṭho. Yasmā ca na kevalaṃ aṭṭhaṅgikapañcaṅgikamaggāva paṭipadā, sampayuttakā pana atirekapaññāsadhammāpi paṭipadā eva, tasmā taṃ nayaṃ dassetuṃ tatiyo sabbasaṅgāhikavāropi niddiṭṭho. Tattha ‘‘avasesā dhammā dukkhanirodhagāminiyā paṭipadāya sampayuttā’’ti idaṃ parihāyati. Sesaṃ sabbattha sadisameva.</paragraph>
    <paragraph line="235">Tattha aṭṭhaṅgikavārassa ‘‘taṇhāya avasesānañca kilesānaṃ pahāna’’ntiādīsu pañcasu koṭṭhāsesu paṭhamakoṭṭhāse tāva sotāpattimagge jhānābhinivese suddhikapaṭipadā, suddhikasuññatā, suññatapaṭipadā, suddhikaappaṇihitaṃ, appaṇihitapaṭipadāti imesu pañcasu vāresu dvinnaṃ dvinnaṃ catukkapañcakanayānaṃ vasena <bold>dasa nayā</bold> honti. Evaṃ sesesupīti vīsatiyā abhinivesesu <bold>dve nayasatāni</bold>. Tāni catūhi adhipatīhi catugguṇitāni aṭṭha <pageBreak edition="M" number="0.0116" />. Iti suddhikāni dve sādhipatī aṭṭhāti sabbampi <bold>nayasahassaṃ</bold> hoti. Yathā ca sotāpattimagge, evaṃ sesamaggesupīti <bold>cattāri nayasahassāni</bold> honti. Yathā ca paṭhamakoṭṭhāse cattāri, evaṃ sesesupīti aṭṭhaṅgikavāre pañcasu koṭṭhāsesu <bold>vīsati nayasahassāni</bold> honti. Tathā pañcaṅgikavāre sabbasaṅgāhikavāre cāti sabbānipi <bold>saṭṭhi</bold><pageBreak edition="P" number="0.0124" /><bold>nayasahassāni</bold> satthārā vibhattāni. Pāḷi pana saṅkhepena āgatā. Evamidaṃ tividhamahāvāraṃ pañcadasakoṭṭhāsaṃ saṭṭhinayasahassapaṭimaṇḍitaṃ abhidhammabhājanīyaṃ nāma niddiṭṭhanti veditabbaṃ.</paragraph>
    <centered line="236">Abhidhammabhājanīyavaṇṇanā.</centered>
    <title line="237">3. Pañhāpucchakavaṇṇanā</title>
    <paragraph line="238" number="215"> Pañhāpucchake catunnampi saccānaṃ khandhavibhaṅge vuttanayānusāreneva kusalādibhāvo veditabbo. Ārammaṇattikesu pana samudayasaccaṃ kāmāvacaradhamme assādentassa parittārammaṇaṃ hoti, mahaggatadhamme assādentassa mahaggatārammaṇaṃ, paññattiṃ assādentassa navattabbārammaṇaṃ. Dukkhasaccaṃ <pageBreak edition="V" number="0.0116" /> kāmāvacaradhamme ārabbha uppannaṃ parittārammaṇaṃ, rūpārūpāvacaradhamme ārabbha uppattikāle mahaggatārammaṇaṃ, nava lokuttaradhamme paccavekkhaṇakāle appamāṇārammaṇaṃ, paṇṇattiṃ paccavekkhaṇakāle navattabbārammaṇaṃ. Maggasaccaṃ sahajātahetuvasena sabbadāpi maggahetukaṃ vīriyaṃ vā vīmaṃsaṃ vā jeṭṭhakaṃ katvā maggabhāvanākāle maggādhipati, chandacittesu aññatarādhipatikāle navattabbaṃ nāma hoti. Dukkhasaccaṃ ariyānaṃ maggapaccavekkhaṇakāle maggārammaṇaṃ, tesaṃyeva maggaṃ garuṃ katvā paccavekkhaṇakāle maggādhipati, sesadhammapaccavekkhaṇakāle navattabbaṃ hoti.</paragraph>
    <paragraph line="239"><bold>Dve saccānī</bold>ti dukkhasamudayasaccāni. Etāni hi atītādibhede dhamme ārabbha uppattikāle atītādiārammaṇāni honti. Samudayasaccaṃ ajjhattādibhede dhamme assādentassa ajjhattādiārammaṇaṃ hoti, dukkhasaccaṃ ākiñcaññāyatanakāle navattabbārammaṇampīti veditabbaṃ. Iti imasmiṃ pañhāpucchake dve saccāni lokiyāni honti, dve lokuttarāni. Yathā <pageBreak edition="M" number="0.0117" /> ca imasmiṃ, evaṃ purimesupi dvīsu. Sammāsambuddhena hi tīsupi suttantabhājanīyādīsu lokiyalokuttarāneva saccāni kathitāni. Evamayaṃ saccavibhaṅgopi teparivaṭṭaṃ nīharitvāva bhājetvā dassitoti.</paragraph>
    <centered line="240">Sammohavinodanīyā vibhaṅgaṭṭhakathāya</centered>
    <centered line="241">Saccavibhaṅgavaṇṇanā niṭṭhitā.</centered>
  </content>
</document>