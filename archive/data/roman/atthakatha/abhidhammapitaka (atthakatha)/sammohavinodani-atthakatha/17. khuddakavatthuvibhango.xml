<?xml version="1.0"?>
<document>
<metadata>
<normativeSource>http://tipitaka.org/romn/cscd/abh02a.att16.xml</normativeSource>
<archivePath>roman/atthakatha/abhidhammapitaka (atthakatha)/sammohavinodani-atthakatha/17. khuddakavatthuvibhango.xml</archivePath>
<titlePath>17. Khuddakavatthuvibhaṅgo - Sammohavinodanī-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">17. Khuddakavatthuvibhaṅgo</chapter>
<title line="2">1. Ekakamātikādivaṇṇanā</title>
<paragraph line="3" number="832"> Idāni <pageBreak edition="P" number="0.0465" /><pageBreak edition="M" number="0.0447" /><pageBreak edition="V" number="0.0439" /> tadanantare khuddakavatthuvibhaṅgepi paṭhamaṃ mātikaṃ ṭhapetvā nikkhittapadānukkamena niddeso kato. Tatrāyaṃ nikkhepaparicchedo. Ādito tāva <bold>jātimado</bold>tiādayo tesattati ekakā nikkhittā, tato <bold>kodho ca upanāho cā</bold>tiādayo aṭṭhārasa dukā, <bold>akusalamūlā</bold>dayo pañcatiṃsa tikā, <bold>āsavacatukkā</bold>dayo cuddasa catukkā, <bold>orambhāgiyasaṃyojanā</bold>dayo pannarasa pañcakā, <bold>vivādamūlā</bold>dayo cuddasa chakkā, <bold>anusayā</bold>dayo satta sattakā, <bold>kilesavatthu</bold>ādayo aṭṭha aṭṭhakā, <bold>āghātavatthu</bold>ādayo nava navakā, <bold>kilesavatthu</bold>ādayo satta dasakā, <bold>ajjhattikassa upādāya aṭṭhārasa taṇhāvicaritānī</bold>tiādayo cha aṭṭhārasakāti sabbānipi etāni aṭṭha kilesasatāni nikkhittānīti veditabbāni. Ayaṃ tāva nikkhepaparicchedo.</paragraph>
<subhead line="4">(1.) Ekakaniddesavaṇṇanā</subhead>
<paragraph line="5" number="843-844"> Idāni yathānikkhittāya mātikāya <bold>tattha katamo jātimado</bold>tiādinā nayena āraddhe niddesavāre <bold>jātiṃ paṭiccā</bold>ti jātiṃ nissāya. Ettha ca atthipaṭiccaṃ nāma kathitaṃ, tasmā jātiyā satīti ayamettha attho. <bold>Gottaṃ paṭiccā</bold>tiādīsupi eseva nayo. Madanavasena <bold>mado</bold>. Majjanākāro <bold>majjanā</bold>. Majjitabhāvo <bold>majjitattaṃ</bold>. <bold>Māno maññanā</bold>tiādīni heṭṭhā dhammasaṅgahaṭṭhakathāyaṃ (dha. sa. aṭṭha. 1121) vuttatthāneva. <bold>Ayaṃ vuccatī</bold>ti ayaṃ evaṃ jātiyā sati taṃ jātiṃ nissāya uppanno majjanākārappavatto māno <bold>jātimado</bold>ti vuccati. Svāyaṃ <pageBreak edition="V" number="0.0440" /> khattiyādīnaṃ catunnampi vaṇṇānaṃ uppajjati. Jātisampanno hi khattiyo ‘mādiso añño natthi. Avasesā antarā uṭṭhāya khattiyā jātā. Ahaṃ pana vaṃsāgatakhattiyo’ti mānaṃ karoti. Brāhmaṇādīsupi eseva nayo. Gottamadaniddesādīsupi imināvupāyena attho veditabbo. Khattiyopi <pageBreak edition="P" number="0.0466" /> hi ‘ahaṃ koṇḍaññagotto, ahaṃ ādiccagotto’ti mānaṃ karoti. Brāhmaṇopi ‘ahaṃ kassapagotto <pageBreak edition="M" number="0.0448" />, ahaṃ bhāradvājagotto’ti mānaṃ karoti. Vessopi suddopi attano attano kulagottaṃ nissāya mānaṃ karoti. Aṭṭhārasāpi seṇiyo ‘ekissā seṇiyā jātamhā’ti mānaṃ karontiyeva.</paragraph>
<paragraph line="6">Ārogyamadādīsu ‘ahaṃ arogo, avasesā rogabahulā, gadduhanamattampi mayhaṃ byādhi nāma natthī’ti majjanavasena uppanno māno <bold>ārogyamado</bold> nāma.</paragraph>
<paragraph line="7">‘Ahaṃ taruṇo, avasesasattānaṃ attabhāvo papāte ṭhitarukkhasadiso, ahaṃ pana paṭhamavaye ṭhito’ti majjanavasena uppanno māno <bold>yobbanamado</bold> nāma.</paragraph>
<paragraph line="8">‘Ahaṃ ciraṃ jīviṃ, ciraṃ jīvāmi, ciraṃ jīvissāmi; sukhaṃ jīviṃ, sukhaṃ jīvāmi, sukhaṃ jīvissāmī’ti majjanavasena uppanno māno <bold>jīvitamado</bold> nāma.</paragraph>
<paragraph line="9">‘Ahaṃ lābhī, avasesā sattā appalābhā, mayhaṃ pana lābhassa pamāṇaṃ nāma natthī’ti majjanavasena uppanno māno <bold>lābhamado</bold> nāma.</paragraph>
<paragraph line="10">‘Avasesā sattā yaṃ vā taṃ vā labhanti, ahaṃ pana sukataṃ paṇītaṃ cīvarādipaccayaṃ labhāmī’ti majjanavasena uppanno māno <bold>sakkāramado</bold> nāma.</paragraph>
<paragraph line="11">‘Avasesabhikkhūnaṃ pādapiṭṭhiyaṃ akkamitvā gacchantā manussā ayaṃ samaṇotipi na vandanti, maṃ pana disvāva vandanti, pāsāṇacchattaṃ viya garuṃ katvā aggikkhandhaṃ viya ca durāsadaṃ katvā maññantī’ti majjanavasena uppanno māno <bold>garukāramado</bold> nāma.</paragraph>
<paragraph line="12">‘Uppanno <pageBreak edition="V" number="0.0441" /> pañho mayhameva mukhena chijjati, bhikkhācāraṃ gacchantāpi mameva purato katvā parivāretvā gacchantī’ti majjanavasena uppanno māno <bold>purekkhāramado</bold> nāma.</paragraph>
<paragraph line="13">Agārikassa tāva mahāparivārassa ‘purisasatampi purisasahassampi maṃ parivāreti,’ anagāriyassa pana ‘samaṇasatampi samaṇasahassampi maṃ parivāreti, sesā appaparivārā, ahaṃ mahāparivāro ceva suciparivāro cā’ti majjanavasena uppanno māno <bold>parivāramado</bold> nāma.</paragraph>
<paragraph line="14">Bhogo <pageBreak edition="M" number="0.0449" /> pana kiñcāpi lābhaggahaṇeneva gahito hoti, imasmiṃ pana ṭhāne nikkheparāsi nāma gahito; tasmā ‘avasesā sattā attano paribhogamattampi na labhanti, mayhaṃ pana nidhānagatasseva dhanassa pamāṇaṃ natthī’ti majjanavasena uppanno māno <bold>bhogamado</bold> nāma.</paragraph>
<paragraph line="15"><bold>Vaṇṇaṃ</bold><pageBreak edition="P" number="0.0467" /><bold>paṭiccā</bold>ti sarīravaṇṇampi guṇavaṇṇampi paṭicca. ‘Avasesā sattā dubbaṇṇā durūpā, ahaṃ pana abhirūpo pāsādiko; avasesā sattā nigguṇā patthaṭaakittino, mayhaṃ pana kittisaddo devamanussesu pākaṭo – itipi thero bahussuto, itipi sīlavā, itipi dhutaguṇayutto’ti majjanavasena uppanno māno <bold>vaṇṇamado</bold> nāma.</paragraph>
<paragraph line="16">‘Avasesā sattā appassutā, ahaṃ pana bahussuto’ti majjanavasena uppanno māno <bold>sutamado</bold> nāma.</paragraph>
<paragraph line="17">‘Avasesā sattā appaṭibhānā, mayhaṃ pana paṭibhānassa pamāṇaṃ natthī’ti majjanavasena uppanno māno <bold>paṭibhānamado</bold> nāma.</paragraph>
<paragraph line="18">‘Ahaṃ rattaññū asukaṃ buddhavaṃsaṃ, rājavaṃsaṃ, janapadavaṃsaṃ, gāmavaṃsaṃ, rattindivaparicchedaṃ, nakkhattamuhuttayogaṃ jānāmī’ti majjanavasena uppanno māno <bold>rattaññumado</bold> nāma.</paragraph>
<paragraph line="19">‘Avasesā bhikkhū antarā piṇḍapātikā jātā, ahaṃ pana jātipiṇḍapātiko’ti majjanavasena uppanno māno <bold>piṇḍapātikamado</bold> nāma.</paragraph>
<paragraph line="20">‘Avasesā <pageBreak edition="V" number="0.0442" /> sattā uññātā avaññātā, ahaṃ pana anuññāto anavaññāto’ti majjanavasena uppanno māno <bold>anavaññātamado</bold> nāma.</paragraph>
<paragraph line="21">‘Avasesānaṃ iriyāpatho apāsādiko, mayhaṃ pana pāsādiko’ti majjanavasena uppanno māno <bold>iriyāpathamado</bold> nāma.</paragraph>
<paragraph line="22">‘Avasesā sattā chinnapakkhakākasadisā, ahaṃ pana mahiddhiko mahānubhāvo’ti vā ‘ahaṃ yaṃ yaṃ kammaṃ karomi, taṃ taṃ ijjhatī’ti vā majjanavasena uppanno māno <bold>iddhimado</bold> nāma.</paragraph>
<paragraph line="23">Heṭṭhā parivāraggahaṇena yaso gahitova hoti. Imasmiṃ pana ṭhāne <bold>upaṭṭhākamado</bold> nāma gahito. So agārikenapi anagārikenapi dīpetabbo. Agāriko hi ekacco aṭṭhārasasu seṇīsu ekissā jeṭṭhako hoti, tassa ‘avasese purise ahaṃ paṭṭhapemi, ahaṃ vicāremī’ti <pageBreak edition="M" number="0.0450" />; anagārikopi ekacco katthaci jeṭṭhako hoti, tassa ‘avasesā bhikkhū mayhaṃ ovāde vattanti, ahaṃ jeṭṭhako’ti majjanavasena uppanno māno <bold>yasamado</bold> nāma.</paragraph>
<paragraph line="24">‘Avasesā sattā dussīlā, ahaṃ pana sīlavā’ti majjanavasena uppanno māno <bold>sīlamado</bold> nāma. ‘Avasesasattānaṃ kukkuṭassa udakapānamattepi kāle cittekaggatā natthi, ahaṃ pana upacārappanānaṃ lābhī’ti majjanavasena uppanno māno <bold>jhānamado</bold><pageBreak edition="P" number="0.0468" /> nāma.</paragraph>
<paragraph line="25">‘Avasesā sattā nissippā, ahaṃ pana sippavā’ti majjanavasena uppanno māno <bold>sippamado</bold> nāma. ‘Avasesā sattā rassā, ahaṃ pana dīgho’ti majjanavasena uppanno māno <bold>ārohamado</bold> nāma. ‘Avasesā sattā rassā vā honti dīghā vā, ahaṃ nigrodhaparimaṇḍalo’ti majjanavasena uppanno māno <bold>pariṇāhamado</bold> nāma. ‘Avasesasattānaṃ sarīrasaṇṭhānaṃ virūpaṃ bībhacchaṃ, mayhaṃ pana manāpaṃ pāsādika’nti majjanavasena uppanno māno <bold>saṇṭhānamado</bold> nāma. ‘Avasesānaṃ sattānaṃ sarīre bahū dosā, mayhaṃ pana sarīre kesaggamattampi vajjaṃ natthī’ti majjanavasena uppanno māno <bold>pāripūrimado</bold> nāma.</paragraph>
<paragraph line="26" number="845"> Iminā <pageBreak edition="V" number="0.0443" /> ettakena ṭhānena savatthukaṃ mānaṃ kathetvā idāni avatthukaṃ nibbattitamānameva dassento tattha <bold>katamo mado</bold>tiādimāha. Taṃ uttānatthameva.</paragraph>
<paragraph line="27" number="846"> Pamādaniddese <bold>cittassa vossaggo</bold>ti imesu ettakesu ṭhānesu satiyā aniggaṇhitvā cittassa vossajjanaṃ; sativirahoti attho. <bold>Vossaggānuppadāna</bold>nti vossaggassa anuppadānaṃ; punappunaṃ vissajjananti attho. <bold>Asakkaccakiriyatā</bold>ti etesaṃ dānādīnaṃ kusaladhammānaṃ bhāvanāya puggalassa vā deyyadhammassa vā asakkaccakaraṇavasena asakkaccakiriyā. Satatabhāvo sātaccaṃ. Na satatabhāvo asātaccaṃ. Na sātaccakiriyatā <bold>asātaccakiriyatā</bold>. Anaṭṭhitakaraṇaṃ <bold>anaṭṭhitakiriyatā</bold>. Yathā nāma kakaṇṭako thokaṃ gantvā thokaṃ tiṭṭhati, na nirantaraṃ gacchati, evameva yo puggalo ekadivasaṃ dānaṃ vā datvā pūjaṃ vā katvā dhammaṃ vā sutvā samaṇadhammaṃ vā katvā puna cirassaṃ karoti, na nirantaraṃ pavatteti, tassa sā <pageBreak edition="M" number="0.0451" /> kiriyā anaṭṭhitakiriyatāti vuccati. <bold>Olīnavuttitā</bold>ti nirantarakaraṇasaṅkhātassa vipphārasseva abhāvena līnavuttitā. <bold>Nikkhittachandatā</bold>ti kusalakiriyāya vīriyachandassa nikkhittabhāvo. <bold>Nikkhittadhuratā</bold>ti vīriyadhurassa oropanaṃ, osakkitamānasatāti attho. <bold>Anadhiṭṭhāna</bold>nti <pageBreak edition="P" number="0.0469" /> kusalakaraṇe patiṭṭhābhāvo. <bold>Ananuyogo</bold>ti ananuyuñjanaṃ. <bold>Pamādo</bold>ti pamajjanaṃ. <bold>Yo evarūpo pamādo</bold>ti idaṃ atthapariyāyassa byañjanapariyāyassa ca pariyantābhāvato ākāradassanaṃ. Idaṃ vuttaṃ hoti – yvāyaṃ ādito paṭṭhāya dassito pamādo, yo aññopi evamākāro evaṃjātiko pamādo pamajjanākāravasena pamajjanā, pamajjitabhāvavasena pamajjitattanti saṅkhaṃ gato – ayaṃ vuccati pamādoti. Lakkhaṇato panesa pañcasu kāmaguṇesu sativossaggalakkhaṇo, tattheva satiyā vissaṭṭhākāro veditabbo.</paragraph>
<paragraph line="28" number="847"> Thambhaniddese thaddhaṭṭhena <bold>thambho;</bold> khaliyā thaddhasāṭakassa viya cittassa thaddhatā ettha kathitā. Thambhanākāro <bold>thambhanā</bold>. Thambhitassa bhāvo <bold>thambhitattaṃ</bold>. Kakkhaḷassa puggalassa bhāvo <bold>kakkhaḷiyaṃ</bold>. Pharusassa puggalassa bhāvo <bold>phārusiyaṃ</bold>. Abhivādanādisāmīcirahānaṃ tassā sāmīciyā akaraṇavasena ujumeva ṭhapitacittabhāvo <bold>ujucittatā</bold>. Thaddhassa amuduno bhāvo <bold>amudutā</bold>. <bold>Ayaṃ vuccatī</bold>ti ayaṃ thambho nāma vuccati, yena samannāgato puggalo gilitanaṅgalasīso viya ajagaro, vātabharitā viya bhastā cetiyaṃ vā vuḍḍhatare vā disvā onamituṃ <pageBreak edition="V" number="0.0444" /> na sakkoti, pariyanteneva carati. Svāyaṃ cittassa uddhumātabhāvalakkhaṇoti veditabbo.</paragraph>
<paragraph line="29" number="848"> Sārambhaniddese sārambhanavasena <bold>sārambho</bold>. Paṭippharitvā sārambho <bold>paṭisārambho</bold>. Sārambhanākāro <bold>sārambhanā</bold>. Paṭippharitvā sārambhanā <bold>paṭisārambhanā</bold>. Paṭisārambhitassa bhāvo <bold>paṭisārambhitattaṃ. Ayaṃ vuccatī</bold>ti ayaṃ sārambho nāma vuccati. Svāyaṃ lakkhaṇato karaṇuttariyalakkhaṇo nāma vuccati, yena samannāgato puggalo taddiguṇaṃ taddiguṇaṃ karoti. Agāriko samāno ekenekasmiṃ gharavatthusmiṃ sajjite aparo dve vatthūni sajjeti, aparo cattāri, aparo <pageBreak edition="M" number="0.0452" /> aṭṭha, aparo soḷasa. Anagāriko samāno ekenekasmiṃ nikāye gahite, ‘nāhaṃ etassa heṭṭhā bhavissāmī’ti aparo dve gaṇhāti, aparo tayo, aparo cattāro, aparo pañca. Sārambhavasena hi gaṇhituṃ na <pageBreak edition="P" number="0.0470" /> vaṭṭati. Akusalapakkho esa nirayagāmimaggo. Kusalapakkhavasena pana ekasmiṃ ekaṃ salākabhattaṃ dente dve dātuṃ, dve dente cattāri dātuṃ vaṭṭati. Bhikkhunāpi parena ekasmiṃ nikāye gahite, ‘dve nikāye gahetvā sajjhāyantassa me phāsu hotī’ti vivaṭṭapakkhe ṭhatvā taduttari gaṇhituṃ vaṭṭati.</paragraph>
<paragraph line="30" number="849"> Atricchatāniddese yathā ariyavaṃsasutte (a. ni. 4.28) ‘lāmakalāmakaṭṭho itarītaraṭṭho’ evaṃ aggahetvā cīvarādīsu yaṃ yaṃ laddhaṃ hoti, tena tena <bold>asantuṭṭhassa;</bold> gihino vā pana rūpasaddagandharasaphoṭṭhabbesu yaṃ yaṃ laddhaṃ hoti, tena tena asantuṭṭhassa. <bold>Bhiyyokamyatā</bold>ti visesakāmatā. Icchanakavasena <bold>icchā</bold>. Icchāva <bold>icchāgatā,</bold> icchanākāro vā. Attano lābhaṃ aticca icchanabhāvo <bold>aticchatā. Rāgo</bold>tiādīni heṭṭhā vuttatthāneva. <bold>Ayaṃ vuccatī</bold>ti ayaṃ aticchatā nāma vuccati. <bold>Atricchatā</bold>tipi etissā eva nāmaṃ. Lakkhaṇato pana sakalābhe asantuṭṭhi paralābhe ca patthanā – etaṃ atricchatālakkhaṇaṃ. Atricchapuggalassa hi attanā laddhaṃ paṇītampi lāmakaṃ viya khāyati, parena laddhaṃ lāmakampi paṇītaṃ viya khāyati; ekabhājane pakkayāgu vā bhattaṃ vā pūvo vā attano patte pakkhitto lāmako viya, parassa patte paṇīto viya khāyati. Ayaṃ pana atricchatā pabbajitānampi hoti gihīnampi tiracchānagatānampi.</paragraph>
<paragraph line="31">Tatrimāni vatthūni – eko kira kuṭumbiko tiṃsa bhikkhuniyo nimantetvā sapūvaṃ bhattaṃ adāsi <pageBreak edition="V" number="0.0445" />. Saṅghattherī sabbabhikkhūnīnaṃ patte pūvaṃ parivattāpetvā pacchā attanā laddhameva khādi. Bārāṇasirājāpi ‘aṅgārapakkamaṃsaṃ khādissāmī’ti deviṃ ādāya araññaṃ paviṭṭho ekaṃ kinnariṃ disvā, deviṃ pahāya, tassānupadaṃ gato. Devī nivattitvā assamapadaṃ gantvā kasiṇaparikammaṃ katvā aṭṭha samāpattiyo pañca ca abhiññāyo patvā nisinnā <pageBreak edition="M" number="0.0453" /> rājānaṃ āgacchantaṃ disvā ākāse uppatitvā agamāsi. Rukkhe adhivatthā devatā imaṃ gāthamāha –</paragraph>
<gatha1 line="32">Atricchaṃ atilobhena, atilobhamadena ca;</gatha1>
<gathalast line="33">Evaṃ hāyati atthamhā, ahaṃva asitābhuyāti. (jā. 1.2.168);</gathalast>
<paragraph line="34">Yathā <pageBreak edition="P" number="0.0471" /> candakinnariṃ patthayanto asitābhuyā rājadhītāya hīno parihīno, evaṃ atricchaṃ atilobhena atthamha hāyati jīyatīti devatā raññā saddhiṃ keḷimakāsi.</paragraph>
<paragraph line="35">Kassapabuddhakālepi mittavindako nāma seṭṭhiputto assaddho appasanno mātarā ‘tāta, ajja uposathiko hutvā vihāre sabbarattiṃ dhammasavanaṃ suṇa, sahassaṃ te dassāmī’ti vutte dhanalobhena uposathaṅgāni samādāya vihāraṃ gantvā ‘idaṃ ṭhānaṃ akutobhaya’nti sallakkhetvā dhammāsanassa heṭṭhā nipanno sabbarattiṃ niddāyitvā gharaṃ agamāsi. Mātā pātova yāguṃ pacitvā upanāmesi. So sahassaṃ gahetvāva yāguṃ pivi. Athassa etadahosi – ‘dhanaṃ saṃharissāmī’ti. So nāvāya samuddaṃ pakkhanditukāmo ahosi. Atha naṃ mātā ‘‘tāta, imasmiṃ kule cattālīsakoṭidhanaṃ atthi; alaṃ gamanenā’’ti vāresi. So tassā vacanaṃ anādiyitvā gacchati eva. Sā purato aṭṭhāsi. Atha naṃ kujjhitvā ‘ayaṃ mayhaṃ purato tiṭṭhatī’ti pādena paharitvā patitaṃ mātaraṃ antaraṃ katvā agamāsi. Mātā uṭṭhahitvā ‘‘mādisāya mātari evarūpaṃ kammaṃ katvā gatassa me gataṭṭhāne sukhaṃ bhavissatī’’ti evaṃsaññī nāma tvaṃ puttāti āha. Tassa nāvaṃ āruyha gacchato sattame divase nāvā aṭṭhāsi. Atha te manussā ‘‘addhā ettha pāpapuriso atthi; salākaṃ dethā’’ti salākā dīyamānā tasseva tikkhattuṃ pāpuṇi. Te tassa uḷumpaṃ datvā taṃ samudde pakkhipiṃsu. So ekaṃ dīpaṃ gantvā vimānapetīhi saddhiṃ sampattiṃ anubhavanto tāhi ‘‘purato mā agamāsī’’ti vuccamānopi taddiguṇaṃ sampattiṃ passanto anupubbena khuracakkadharaṃ ekaṃ purisaṃ addasa. Tassa taṃ cakkaṃ padumapupphaṃ viya upaṭṭhāti. So taṃ āha – ‘‘ambho, idaṃ tayā piḷandhapadumaṃ <pageBreak edition="M" number="0.0454" /> mayhaṃ dehī’’ti. ‘‘Nayidaṃ, sāmi <pageBreak edition="V" number="0.0446" />, padumaṃ; khuracakkaṃ eta’’nti. So ‘‘vañcesi maṃ tvaṃ. Kiṃ me padumaṃ na diṭṭhapubba’’nti vatvā ‘‘tvañhi lohitacandanaṃ limpetvā piḷandhanaṃ padumapupphaṃ mayhaṃ na dātukāmosī’’ti āha. So cintesi – ‘ayampi mayā katasadisaṃ kammaṃ katvā tassa phalaṃ anubhavitukāmo’ti. Atha naṃ ‘‘handa re’’ti vatvā <pageBreak edition="P" number="0.0472" /> tassa matthake cakkaṃ pakkhipitvā palāyi. Etamatthaṃ viditvā satthā imaṃ gāthamāha –</paragraph>
<gatha1 line="36">‘‘Catubbhi aṭṭhajjhagamā, aṭṭhahi pica soḷasa;</gatha1>
<gatha2 line="37">Soḷasāhi ca bāttiṃsa, atricchaṃ cakkamāsado;</gatha2>
<gathalast line="38">Icchāhatassa posassa, cakkaṃ bhamati matthake’’ti. (jā. 1.1.104);</gathalast>
<paragraph line="39">Aññataropi atriccho amacco sakavisayaṃ atikkamitvā paravisayaṃ pāvisi. Tattha pothito palāyitvā ekassa tāpasassa vasanaṭṭhānaṃ pavisitvā uposathaṅgāni adhiṭṭhāya nipajji. So tāpasena ‘kiṃ te kata’nti pucchito imā gāthāyo abhāsi –</paragraph>
<gatha1 line="40">‘‘Sakaṃ niketaṃ atihīḷayāno,</gatha1>
<gatha2 line="41">Atricchatā mallagāmaṃ agacchiṃ;</gatha2>
<gatha3 line="42">Tato janā nikkhamitvāna gāmā,</gatha3>
<gathalast line="43">Kodaṇḍakena paripothayiṃsu maṃ.</gathalast>
<gatha1 line="44">‘‘So bhinnasīso ruhiramakkhitaṅgo,</gatha1>
<gatha2 line="45">Paccāgamāsiṃ sakaṃ niketaṃ;</gatha2>
<gatha3 line="46">Tasmā ahaṃ posathaṃ pālayāmi,</gatha3>
<gathalast line="47">Atricchatā mā punarāgamāsī’’ti. (jā. 1.14.138-139);</gathalast>
<paragraph line="48" number="850"> Mahicchatāniddese mahantāni vatthūni icchati, mahatī vāssa icchāti mahiccho, tassa bhāvo <bold>mahicchatā</bold>. Lakkhaṇato pana asantaguṇasambhāvanatā paṭiggahaṇe ca paribhoge ca amattaññutā – etaṃ mahicchatālakkhaṇaṃ. Mahiccho hi puggalo yathā nāma kacchapuṭavāṇijo piḷandhanabhaṇḍakaṃ hatthena gahetvā ucchaṅgepi pakkhipitabbayuttakaṃ pakkhipitvā mahājanassa passantasseva <pageBreak edition="V" number="0.0447" /> ‘‘ammā, asukaṃ gaṇhatha, asukaṃ gaṇhathā’’ti mukhena saṃvidahati. Evameva so appamattakampi attano sīlaṃ vā ganthaṃ vā dhutaguṇaṃ vā antamaso araññavāsamattakampi mahājanassa jānantasseva sambhāvetukāmo <pageBreak edition="M" number="0.0455" /> hoti, sambhāvetvā ca pana sakaṭehipi upanīte paccaye ‘ala’nti avatvā gaṇhāti. Tayo hi pūretuṃ na sakkā – aggi upādānena, samuddo udakena, mahiccho paccayehīti.</paragraph>
<gatha1 line="49">Aggikkhandho samuddo ca, mahiccho cāpi puggalo;</gatha1>
<gathalast line="50">Bahuke paccaye dente, tayo pete na pūraye.</gathalast>
<paragraph line="51">Mahicchapuggalo <pageBreak edition="P" number="0.0473" /> hi vijātamātuyāpi manaṃ gaṇhituṃ na sakkoti, pageva upaṭṭhākānaṃ.</paragraph>
<paragraph line="52">Tatrimāni vatthūni – eko kira daharabhikkhu piṭṭhapūve piyāyati. Athassa mātā paṭipattiṃ vīmaṃsamānā ‘sace me putto paṭiggahaṇe mattaṃ jānāti, sakalampi naṃ temāsaṃ pūveheva upaṭṭhahissāmī’ti vassūpanāyikadivase parivīmaṃsamānā paṭhamaṃ ekaṃ pūvaṃ adāsi, tasmiṃ niṭṭhite dutiyaṃ, tasmimpi niṭṭhite tatiyaṃ. Daharo ‘ala’nti avatvā khādiyeva. Mātā tassa amattaññubhāvaṃ ñatvā ‘ajjeva me puttena sakalatemāsassa pūvā khāditā’ti dutiyadivasato paṭṭhāya ekapūvampi na adāsi.</paragraph>
<paragraph line="53">Tissamahārājāpi devasikaṃ cetiyapabbate bhikkhusaṅghassa dānaṃ dadamāno ‘mahārāja, kiṃ ekameva ṭhānaṃ bhajasi? Kiṃ aññattha dātuṃ na vaṭṭatī’ti jānapadehi vutto dutiyadivase anurādhapure mahādānaṃ dāpesi. Ekabhikkhupi paṭiggahaṇe mattaṃ na aññāsi. Ekamekena paṭiggahitaṃ khādanīyabhojanīyaṃ dve tayo janā ukkhipiṃsu. Rājā dutiyadivase cetiyapabbate bhikkhusaṅghaṃ nimantāpetvā rājantepuraṃ āgatakāle ‘‘pattaṃ dethā’’ti āha. ‘‘Alaṃ, mahārāja, attano pamāṇena bhikkhaṃ gaṇhissatī’’ti ekabhikkhupi pattaṃ na adāsi. Sabbe pamāṇayuttakameva paṭiggahesuṃ. Atha rājā āha – ‘‘passatha tumhākaṃ bhikkhūsu ekopi mattaṃ na jānāti. Hiyyo kiñci avasesaṃ nāhosi. Ajja gahitaṃ mandaṃ, avasesameva bahū’’ti tesaṃ mattaññutāya attamano itaresañca amattaññutāya anattamano ahosi.</paragraph>
<paragraph line="54" number="851"> Pāpicchatāniddese <pageBreak edition="V" number="0.0448" /><bold>assaddho samāno saddhoti maṃ jano jānātū</bold>tiādīsu evaṃ icchanto kiṃ karoti? Assaddho saddhākāraṃ dasseti; dussīlādayo sīlavantādīnaṃ ākāraṃ dassenti. Kathaṃ? Assaddho <pageBreak edition="M" number="0.0456" /> tāva mahāmahadivase manussānaṃ vihāraṃ āgamanavelāya sammajjaniṃ ādāya vihāraṃ sammajjati, kacavaraṃ chaḍḍeti, manussehi diṭṭhabhāvaṃ ñatvā cetiyaṅgaṇaṃ gacchati, tatthāpi sammajjitvā kacavaraṃ chaḍḍeti, vālikaṃ samaṃ karoti, āsanāni dhovati, bodhimhi udakaṃ siñcati. Manussā disvā ‘natthi maññe añño bhikkhu vihārajagganako, ayameva imaṃ vihāraṃ paṭijaggati, saddho thero’ti gamanakāle nimantetvā gacchanti. Dussīlopi <pageBreak edition="P" number="0.0474" /> upaṭṭhākānaṃ sammukhe vinayadharaṃ upasaṅkamitvā pucchati ‘‘bhante, mayi gacchante goṇo ubbiggo. Tena dhāvatā tiṇāni chinnāni. Sammajjantassa me tiṇāni chijjanti. Caṅkamantassa me pāṇakā mīyanti. Kheḷaṃ pātentassa asatiyā tiṇamatthake patati; tattha tattha kiṃ hotī’’ti? ‘‘Anāpatti, āvuso, asañcicca asatiyā ajānantassā’’ti ca vutte ‘‘bhante, mayhaṃ garukaṃ viya upaṭṭhāti; suṭṭhu vīmaṃsathā’’ti bhaṇati. Taṃ sutvā manussā ‘amhākaṃ ayyo ettakepi kukkuccāyati! Aññasmiṃ oḷārike kiṃ nāma karissati; natthi iminā sadiso sīlavāti pasannā sakkāraṃ karonti. Appassutopi upaṭṭhākamajjhe nisinno ‘‘asuko tipiṭakadharo, asuko catunikāyiko mayhaṃ antevāsiko, mama santike tehi dhammo uggahito’’ti vadati. Manussā ‘amhākaṃ ayyena sadiso bahussuto natthi, etassa kira santike asukena ca asukena ca dhammo uggahito’ti pasannā sakkāraṃ karonti.</paragraph>
<paragraph line="55">Saṅgaṇikārāmopi mahāmahadivase dīghapīṭhañca apassayañca gāhāpetvā vihārapaccante rukkhamūle divāvihāraṃ nisīdati. Manussā āgantvā ‘‘thero kuhi’’nti pucchanti. ‘‘Gaṇṭhikaputtā nāma gaṇṭhikā eva honti. Tena thero evarūpe kāle idha na nisīdati, vihārapaccante divāṭṭhāne dīghacaṅkame viharatī’’ti vadanti. Sopi divasabhāgaṃ vītināmetvā nalāṭe makkaṭasuttaṃ alliyāpetvā pīṭhaṃ gāhāpetvā āgamma pariveṇadvāre nisīdati. Manussā ‘‘kahaṃ, bhante, gatattha? Āgantvā na addasamhā’’ti vadanti. ‘‘Upāsakā, antovihāro ākiṇṇo; daharasāmaṇerānaṃ vicaraṇaṭṭhānametaṃ saṭṭhihatthacaṅkame divāṭṭhāne nisīdimhā’’ti attano pavivittabhāvaṃ jānāpeti.</paragraph>
<paragraph line="56">Kusītopi upaṭṭhākamajjhe nisinno ‘‘upāsakā, tumhehi ukkāpāto diṭṭho’’ti vadati. ‘‘Na <pageBreak edition="V" number="0.0449" /> passāma, bhante; kāya velāya ahosī’’ti <pageBreak edition="M" number="0.0457" /> ca puṭṭho ‘‘amhākaṃ caṅkamanavelāyā’’ti vatvā ‘‘bhūmicālasaddaṃ assutthā’’ti pucchati. ‘‘Na suṇāma, bhante; kāya velāyā’’ti puṭṭho ‘‘majjhimayāme amhākaṃ ālambanaphalakaṃ apassāya ṭhitakāle’’ti vatvā ‘‘mahāobhāso ahosi; so vo diṭṭho’’ti pucchati. ‘‘Kāya velāya, bhante’’ti ca vutte ‘‘mayhaṃ caṅkamamhā otaraṇakāle’’ti vadati. Manussā <pageBreak edition="P" number="0.0475" /> ‘amhākaṃ thero tīsupi yāmesu caṅkameyeva hoti; natthi ayyena sadiso āraddhavīriyo’ti pasannā sakkāraṃ karonti.</paragraph>
<paragraph line="57">Muṭṭhassatīpi upaṭṭhākamajjhe nisinno ‘‘mayā asukakāle nāma dīghanikāyo uggahito, asukakāle majjhimo, saṃyuttako, aṅguttariko; antarā olokanaṃ nāma natthi, icchiticchataṭṭhāne mukhāruḷhova tanti āgacchati; ime panaññe bhikkhū eḷakā viya mukhaṃ phandāpentā viharantī’’ti vadati. Manussā ‘natthi ayyena sadiso upaṭṭhitasatī’ti pasannā sakkāraṃ karonti.</paragraph>
<paragraph line="58">Asamāhitopi upaṭṭhākānaṃ sammukhe aṭṭhakathācariye pañhaṃ pucchati – ‘kasiṇaṃ nāma kathaṃ bhāveti? Kittakena nimittaṃ uppannaṃ nāma hoti? Kittakena upacāro? Kittakena appanā? Paṭhamassa jhānassa kati aṅgāni? Dutiyassa tatiyassa catutthassa jhānassa kati aṅgāni’’ti pucchati. Tehi attano uggahitānurūpena kathitakāle sitaṃ katvā ‘kiṃ, āvuso, evaṃ na hosī’ti vutte ‘vaṭṭati, bhante’ti attano samāpattilābhitaṃ sūceti. Manussā ‘samāpattilābhī ayyo’ti pasannā sakkāraṃ karonti.</paragraph>
<paragraph line="59">Duppaññopi upaṭṭhākānaṃ majjhe nisinno ‘majjhimanikāye me pañcattayaṃ olokentassa sahiddhiyāva maggo āgato. Pariyatti nāma amhākaṃ na dukkarā. Pariyattivāvaṭo pana dukkhato na muccatīti pariyattiṃ vissajjayimhā’tiādīni vadanto attano mahāpaññataṃ dīpeti. Evaṃ vadanto panassa sāsane pahāraṃ deti. Iminā sadiso mahācoro nāma natthi. Na hi pariyattidharo dukkhato na muccatīti. Akhīṇāsavopi gāmadārake disvā ‘tumhākaṃ mātāpitaro amhe kiṃ vadantī’’ti? ‘‘Arahāti <pageBreak edition="M" number="0.0458" /> vadanti, bhante’’ti. ‘Yāva chekā gahapatikā, na sakkā vañcetu’nti attano khīṇāsavabhāvaṃ dīpeti.</paragraph>
<paragraph line="60">Aññepi <pageBreak edition="V" number="0.0450" /> cettha <bold>cāṭiarahantapārohaarahantā</bold>dayo veditabbā – eko kira kuhako antogabbhe cāṭiṃ nikhaṇitvā manussānaṃ āgamanakāle pavisati. Manussā ‘kahaṃ thero’ti pucchanti. ‘Antogabbhe’ti ca vutte pavisitvā vicinantāpi adisvā <pageBreak edition="P" number="0.0476" /> nikkhamitvā ‘natthi thero’ti vadanti. ‘Antogabbheyeva thero’ti ca vutte puna pavisanti. Thero cāṭito nikkhamitvā pīṭhe nisinno hoti. Tato tehi ‘mayaṃ, bhante, pubbe adisvā nikkhantā, kahaṃ tumhe gatatthā’’ti vutte ‘samaṇā nāma attano icchiticchitaṭṭhānaṃ gacchantī’ti vacanena attano khīṇāsavabhāvaṃ dīpeti.</paragraph>
<paragraph line="61">Aparopi kuhako ekasmiṃ pabbate paṇṇasālāyaṃ vasati. Paṇṇasālāya ca pacchato papātaṭṭhāne eko kacchakarukkho atthi. Tassa pāroho gantvā parabhāge bhūmiyaṃ patiṭṭhito. Manussā maggenāgantvā nimantenti. So pattacīvaramādāya pārohena otaritvā gāmadvāre attānaṃ dasseti. Tato manussehi pacchā āgantvā ‘katarena maggena āgatattha, bhante’ti puṭṭho ‘samaṇānaṃ āgatamaggo nāma pucchituṃ na vaṭṭati, attano icchiticchitaṭṭhāneneva āgacchantī’ti vacanena khīṇāsavabhāvaṃ dīpeti. Taṃ pana kuhakaṃ eko viddhakaṇṇo ñatvā ‘pariggahessāmi na’nti ekadivasaṃ pārohena otarantaṃ disvā pacchato chinditvā appamattakena ṭhapesi. So ‘pārohato otarissāmī’ti ‘ṭha’nti patito, mattikā patto bhijji. So ‘ñātomhī’ti nikkhamitvā palāyi. Pāpicchassa bhāvo <bold>pāpicchatā</bold>. Lakkhaṇato pana asantaguṇasambhāvanatā, paṭiggahaṇe ca amattaññutā; etaṃ pāpicchatālakkhaṇanti veditabbaṃ.</paragraph>
<paragraph line="62" number="852"> Siṅganiddese vijjhanaṭṭhena <bold>siṅgaṃ;</bold> nāgarikabhāvasaṅkhātassa kilesasiṅgassetaṃ nāmaṃ. Siṅgārabhāvo <bold>siṅgāratā,</bold> siṅgārakaraṇākāro vā. Caturabhāvo <bold>caturatā</bold>. Tathā <bold>cāturiyaṃ</bold>. Parikkhatabhāvo <bold>parikkhatatā</bold>; parikhaṇitvā ṭhapitasseva daḷhasiṅgārabhāvassetaṃ nāmaṃ <pageBreak edition="M" number="0.0459" />. Itaraṃ tasseva vevacanaṃ. Evaṃ sabbehipi padehi kilesasiṅgāratāva kathitā.</paragraph>
<paragraph line="63" number="853"> Tintiṇaniddese <bold>tintiṇa</bold>nti khīyanaṃ. Tintiṇāyanākāro <bold>tintiṇāyanā</bold>. Tintiṇena ayitassa tintiṇasamaṅgino bhāvo <bold>tintiṇāyitattaṃ</bold>. Lolupabhāvo <bold>loluppaṃ</bold>. Itare dve <pageBreak edition="V" number="0.0451" /> ākārabhāvaniddesā. <bold>Pucchañjikatā</bold>ti <pageBreak edition="P" number="0.0477" /> lābhalabhanakaṭṭhāne vedhanākampanā nīcavuttitā. <bold>Sādhukamyatā</bold>ti paṇītapaṇītānaṃ patthanā. Evaṃ sabbehipi padehi suvānadoṇiyaṃ kañjiyaṃ pivanakasunakhassa aññaṃ sunakhaṃ disvā bhubhukkaraṇaṃ viya ‘tava santakaṃ, mama santaka’nti kilesavasena khīyanākāro kathito.</paragraph>
<paragraph line="64" number="854"> Cāpalyaniddese ākoṭitapaccākoṭitabhāvādīhi cīvarassa maṇḍanā <bold>cīvaramaṇḍanā</bold>. Maṇivaṇṇacchavikaraṇādīhi pattassa maṇḍanā <bold>pattamaṇḍanā</bold>. Cittakammādīhi puggalikasenāsanassa maṇḍanā <bold>senāsanamaṇḍanā</bold>. <bold>Imassa vā pūtikāyassā</bold>ti imassa manussasarīrassa. Yathā hi tadahujātopi siṅgālo jarasiṅgālotveva ūruppamāṇāpi ca gaḷocilatā pūtilatātveva saṅkhaṃ gacchati, evaṃ suvaṇṇavaṇṇopi manussakāyo pūtikāyotveva vuccati. Tassa antarantarā rattavaṇṇapaṇḍuvaṇṇādīhi nivāsanapārupanādīhi sajjanā <bold>maṇḍanā</bold> nāma. <bold>Bāhirānaṃ vā parikkhārāna</bold>nti ṭhapetvā pattacīvaraṃ sesaparikkhārānaṃ; athavā yā esā cīvaramaṇḍanā pattamaṇḍanāti vuttā, sā tehi vā parikkhārehi kāyassa maṇḍanā tesaṃ vā bāhiraparikkhārānaṃ maṇḍetvā ṭhapanavasena maṇḍanāti evamettha attho veditabbo. <bold>Maṇḍanā vibhūsanā</bold>ti ettha ūnaṭṭhānassa pūraṇavasena <bold>maṇḍanā,</bold> chavirāgādivasena <bold>vibhūsanā</bold>ti veditabbā. <bold>Keḷanā</bold>ti kīḷanā. <bold>Parikeḷanā</bold>ti parikīḷanā. <bold>Giddhikatā</bold>ti gedhayuttatā. <bold>Giddhikatta</bold>nti tasseva vevacanaṃ. Capalabhāvo <bold>capalatā</bold>. Tathā <bold>cāpalyaṃ. Idaṃ vuccatī</bold>ti idaṃ cāpalyaṃ nāma vuccati, yena samannāgato puggalo vassasatikopi samāno tadahujātadārako viya hoti.</paragraph>
<paragraph line="65" number="855"> Asabhāgavuttiniddese <bold>vippaṭikūlaggāhitā</bold>ti ananulomaggāhitā. <bold>Vipaccanīkasātatā</bold>ti <pageBreak edition="P" number="0.0478" /> vipaccanīkena paṭiviruddhakaraṇena sukhāyanā. Anādarabhāvo <bold>anādariyaṃ</bold>. Tathā <bold>anādariyatā</bold>. Agāravassa bhāvo <bold>agāravatā</bold>. Jeṭṭhakabhāvassa akaraṇaṃ <bold>appatissavatā</bold>. <bold>Ayaṃ</bold><pageBreak edition="M" number="0.0460" /><bold>vuccatī</bold>ti ayaṃ asabhāgavutti nāma vuccati; visabhāgajīvikatāti attho; yāya samannāgato puggalo mātaraṃ pitaraṃ vā gilānaṃ paṭivattitvāpi na oloketi; pitusantakassa kāraṇā mātarā saddhiṃ, mātusantakassa kāraṇā pitarā saddhiṃ kalahaṃ karoti; visabhāgajīvitaṃ jīvati, mātāpitūnaṃ santakassa kāraṇā jeṭṭhena vā kaniṭṭhena vā bhātarā saddhiṃ kalahaṃ karoti, nillajjavacanaṃ vadati, ācariyassa vā upajjhāyassa vā vattapaṭivattaṃ na karoti, gilānaṃ na upaṭṭhāti, buddhassa bhagavato cetiyadassanaṭṭhāne uccāraṃ vā passāvaṃ vā karoti, kheḷampi <pageBreak edition="V" number="0.0452" /> siṅghāṇikampi chaḍḍeti, chattaṃ dhāreti, upāhanā āruyha gacchati, buddhasāvakesu na lajjati, saṅghe cittīkāraṃ na karoti, mātimattapitimattādīsu garuṭṭhānīyesu hirottappaṃ na paccupaṭṭhāpeti. Tassevaṃ pavattamānassa sabbā pesā kiriyā mātarītiādīsupi vatthūsu asabhāgavuttitā nāma hoti.</paragraph>
<paragraph line="66" number="856"> Aratiniddese <bold>pantesū</bold>ti dūresu vivittesu vā. <bold>Adhikusalesū</bold>ti samathavipassanādhammesu. <bold>Aratī</bold>ti ratipaṭikkhepo. <bold>Aratitā</bold>ti aramaṇākāro. <bold>Anabhiratī</bold>ti anabhiratabhāvo. <bold>Anabhiramaṇā</bold>ti anabhiramaṇākāro. <bold>Ukkaṇṭhitā</bold>ti ukkaṇṭhanākāro. <bold>Paritassitā</bold>ti ukkaṇṭhanavaseneva paritassanā.</paragraph>
<paragraph line="67" number="857"> Tandīniddese <bold>tandī</bold>ti jātiālasiyaṃ. <bold>Tandiyanā</bold>ti tandiyanākāro. <bold>Tandimanakatā</bold>ti tandiyā abhibhūtacittatā. Alasassa bhāvo <bold>ālasyaṃ</bold>. Ālasyāyanākāro <bold>ālasyāyanā</bold>. Alasyāyitassa bhāvo <bold>ālasyāyitattaṃ</bold>. Iti sabbehipi imehi padehi kilesavasena kāyālasiyaṃ kathitaṃ.</paragraph>
<paragraph line="68" number="858"> Vijambhitāniddese <bold>jambhanā</bold>ti phandanā. Punappunaṃ jambhanā <bold>vijambhanā. Ānamanā</bold>ti <pageBreak edition="P" number="0.0479" /> purato namanā. <bold>Vinamanā</bold>ti pacchato namanā. <bold>Sannamanā</bold>ti samantato namanā. <bold>Paṇamanā</bold>ti yathā hi tantato uṭṭhitapesakāro kismiñcideva gahetvā ujukaṃ kāyaṃ ussāpeti, evaṃ kāyassa uddhaṃ ṭhapanā. <bold>Byādhiyaka</bold>nti uppannabyādhitā. Iti sabbehipi imehi padehi kilesavasena kāyaphandanameva kathitaṃ.</paragraph>
<paragraph line="69" number="859"> Bhattasammadaniddese <pageBreak edition="M" number="0.0461" /><bold>bhuttāvissā</bold>ti bhuttavato. <bold>Bhattamucchā</bold>ti bhattagelaññaṃ; balavabhattena hi mucchāpatto viya hoti. <bold>Bhattakilamatho</bold>ti bhattena kilantabhāvo. <bold>Bhattapariḷāho</bold>ti bhattadaratho. Tasmiñhi samaye pariḷāhuppattiyā upahatindriyo hoti, kāyo jīrati. <bold>Kāyaduṭṭhulla</bold>nti bhattaṃ nissāya kāyassa akammaññatā.</paragraph>
<paragraph line="70" number="860"> Cetaso līnattaniddeso heṭṭhā dhammasaṅgahaṭṭhakathāyaṃ vuttatthoyeva. Imehi pana sabbehipi padehi kilesavasena cittassa gilānākāro kathitoti veditabbo.</paragraph>
<paragraph line="71" number="861"> Kuhanāniddese <pageBreak edition="V" number="0.0453" /><bold>lābhasakkārasilokasannissitassā</bold>ti lābhañca sakkārañca kittisaddañca nissitassa, patthayantassāti attho. <bold>Pāpicchassā</bold>ti asantaguṇadīpanakāmassa. <bold>Icchāpakatassā</bold>ti icchāya apakatassa, upaddutassāti attho.</paragraph>
<paragraph line="72">Ito paraṃ yasmā paccayapaṭisevana sāmantajappanairiyāpathasannissitavasena mahāniddese tividhaṃ kuhanavatthu āgataṃ, tasmā tividhampi taṃ dassetuṃ <bold>paccayapaṭisevanasaṅkhātena vā</bold>ti evamādi āraddhaṃ. Tattha cīvarādīhi nimantitassa tadatthikasseva sato pāpicchataṃ nissāya paṭikkhipanena, te ca gahapatike attani suppatiṭṭhitasaddhe ñatvā puna tesaṃ ‘aho ayyo appiccho, na kiñci paṭiggaṇhituṃ icchati, suladdhaṃ vata no assa sace appamattakaṃ kiñci paṭiggaṇheyyā’ti nānāvidhehi upāyehi paṇītāni cīvarādīni upanentānaṃ tadanuggahakāmataṃyeva āvikatvā paṭiggahaṇena ca tato pabhuti asītisakaṭabhārehi upanāmanahetubhūtaṃ vimhāpanaṃ paccayapaṭisevanasaṅkhātaṃ kuhanavatthūti veditabbaṃ. Vuttampi cetaṃ mahāniddese (mahāni. 87) –</paragraph>
<indent line="73">‘‘Katamaṃ paccayapaṭisevanasaṅkhātaṃ kuhanavatthu? Idha gahapatikā bhikkhuṃ nimantenti <pageBreak edition="P" number="0.0480" /> cīvarapiṇḍapātasenāsanagilānapaccayabhesajjaparikkhārehi. So pāpiccho icchāpakato atthiko cīvara <pageBreak edition="M" number="0.0462" />…pe… parikkhārānaṃ bhiyyokamyataṃ upādāya cīvaraṃ paccakkhāti, piṇḍapātaṃ paccakkhāti, senāsanaṃ paccakkhāti, gilānapaccayabhesajjaparikkhāraṃ paccakkhāti. So evamāha – ‘‘kiṃ samaṇassa mahagghena cīvarena? Etaṃ sāruppaṃ yaṃ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭiṃ katvā dhāreyya. Kiṃ samaṇassa mahagghena piṇḍapātena? Etaṃ sāruppaṃ yaṃ samaṇo uñchācariyāya piṇḍiyālopena jīvikaṃ kappeyya. Kiṃ samaṇassa mahagghena senāsanena? Etaṃ sāruppaṃ yaṃ samaṇo rukkhamūliko vā assa sosāniko vā abbhokāsiko vā. Kiṃ samaṇassa mahagghena gilānapaccayabhesajjaparikkhārena? Etaṃ sāruppaṃ yaṃ samaṇo pūtimuttena vā harītakīkhaṇḍena vā osadhaṃ kareyyāti. Tadupādāya lūkhaṃ cīvaraṃ dhāreti, lūkhaṃ piṇḍapātaṃ paribhuñjati, lūkhaṃ senāsanaṃ paṭisevati, lūkhaṃ gilānapaccayabhesajjaparikkhāraṃ paṭisevati. Tamenaṃ gahapatikā evaṃ jānanti – ‘ayaṃ samaṇo <pageBreak edition="V" number="0.0454" /> appiccho santuṭṭho pavivitto asaṃsaṭṭho āraddhavīriyo dhutavādo’ti bhiyyo bhiyyo nimantenti cīvara…pe… parikkhārehi. So evamāha – ‘tiṇṇaṃ sammukhībhāvā saddho kulaputto bahuṃ puññaṃ pasavati – saddhāya sammukhībhāvā saddho kulaputto bahuṃ puññaṃ pasavati, deyyadhammassa…pe… dakkhiṇeyyānaṃ sammukhībhāvā saddho kulaputto bahuṃ puññaṃ pasavati. Tumhākañcevāyaṃ saddhā atthi, deyyadhammo ca saṃvijjati, ahañca paṭiggāhako. Sacāhaṃ na paṭiggahessāmi, evaṃ tumhe puññena paribāhirā bhavissatha; na mayhaṃ iminā attho, apica tumhākaṃ eva anukampāya paṭiggaṇhāmī’ti. Tadupādāya bahumpi cīvaraṃ paṭiggaṇhāti, bahumpi piṇḍapātaṃ…pe… bhesajjaparikkhāraṃ paṭiggaṇhāti. Yā evarūpā bhākuṭikā bhākuṭiyaṃ kuhanā kuhāyanā kuhitattaṃ – idaṃ vuccati paccayapaṭisevanasaṅkhātaṃ kuhanavatthū’’ti.</indent>
<indent line="74">Pāpicchasseva pana sato uttarimanussadhammādhigamaparidīpanavācāya <pageBreak edition="P" number="0.0481" /> tathā tathā vimhāpanaṃ sāmantajappanasaṅkhātaṃ kuhanavatthūti veditabbaṃ. Yathāha – ‘‘katamaṃ sāmantajappanasaṅkhātaṃ kuhanavatthu <pageBreak edition="M" number="0.0463" />? Idhekacco pāpiccho icchāpakato sambhāvanādhippāyo ‘evaṃ maṃ jano sambhāvessatī’ti ariyadhammasannissitaṃ vācaṃ bhāsati – ‘yo evarūpaṃ cīvaraṃ dhāreti, so samaṇo mahesakkho’ti bhaṇati; ‘yo evarūpaṃ pattaṃ, lohathālakaṃ, dhamakaraṇaṃ, parisāvanaṃ, kuñcikaṃ, upāhanaṃ, kāyabandhanaṃ, āyogaṃ dhāreti, so samaṇo mahesakkho’ti bhaṇati; ‘yassa evarūpo upajjhāyo, ācariyo, samānupajjhāyo, samānācariyako, mitto sandiṭṭho, sambhatto, sahāyo; yo evarūpe vihāre vasati – aḍḍhayoge, pāsāde, hammiye, guhāyaṃ, leṇe, kuṭiyā, kūṭāgāre, aṭṭe, māḷe, udosite, uddaṇḍe, upaṭṭhānasālāyaṃ, maṇḍape, rukkhamūle vasati, so samaṇo mahesakkho’ti bhaṇati.</indent>
<indent line="75">‘‘Atha vā korajikakorajiko bhākuṭikabhākuṭiko kuhakakuhako lapakalapako mukhasambhāvito ‘ayaṃ samaṇo imāsaṃ evarūpānaṃ santānaṃ vihārasamāpattīnaṃ lābhī’ti tādisaṃ gambhīraṃ gūḷhaṃ nipuṇaṃ paṭicchannaṃ lokuttaraṃ suññatāpaṭisaṃyuttaṃ kathaṃ katheti. Yā evarūpā bhākuṭikā bhākuṭiyaṃ kuhanā kuhāyanā kuhitattaṃ – idaṃ vuccati sāmantajappanasaṅkhātaṃ kuhanavatthū’’ti.</indent>
<indent line="76">Pāpicchasseva <pageBreak edition="V" number="0.0455" /> pana sato sambhāvanādhippāyakatena iriyāpathena vimhāpanaṃ iriyāpathasannissitaṃ kuhanavatthūti veditabbaṃ. Yathāha – ‘‘katamaṃ iriyāpathasaṅkhātaṃ kuhanavatthu? Idhekacco pāpiccho icchāpakato sambhāvanādhippāyo ‘evaṃ maṃ jano sambhāvessatī’ti gamanaṃ saṇṭhapeti, sayanaṃ saṇṭhapeti, paṇidhāya gacchati, paṇidhāya tiṭṭhati, paṇidhāya nisīdati, paṇidhāya seyyaṃ kappeti, samāhito viya gacchati, samāhito viya tiṭṭhati, nisīdati, seyyaṃ kappeti, āpāthakajjhāyīva hoti. Yā evarūpā iriyāpathassa āṭhapanā ṭhapanā saṇṭhapanā bhākuṭikā bhākuṭiyaṃ kuhanā kuhāyanā kuhitattaṃ – idaṃ vuccati iriyāpathasaṅkhātaṃ kuhanavatthū’’ti.</indent>
<paragraph line="77">Tattha <pageBreak edition="P" number="0.0482" /><pageBreak edition="M" number="0.0464" /><bold>paccayapaṭisevanasaṅkhātenā</bold>ti paccayapaṭisevananti evaṃ saṅkhātena paccayapaṭisevanena. <bold>Sāmantajappitenā</bold>ti samīpe bhaṇitena. <bold>Iriyāpathassā</bold>ti catuiriyāpathassa. <bold>Āṭhapanā</bold>ti ādiṭhapanā, ādarena vā ṭhapanā. <bold>Ṭhapanā</bold>ti ṭhapanākāro. <bold>Saṇṭhapanā</bold>ti abhisaṅkharaṇā, pāsādikabhāvakaraṇanti vuttaṃ hoti. <bold>Bhākuṭikā</bold>ti padhānapurimaṭṭhitabhāvadassanena bhākuṭikaraṇaṃ, mukhasaṅkocoti vuttaṃ hoti. Bhākuṭikaraṇaṃ sīlamassāti bhākuṭiko; bhākuṭikassa bhāvo <bold>bhākuṭiyaṃ. Kuhanā</bold>ti vimhāpanaṃ, kuhassa āyanā <bold>kuhāyanā</bold>. Kuhitassa bhāvo <bold>kuhitatta</bold>nti.</paragraph>
<paragraph line="78" number="862"> Lapanāniddese <bold>ālapanā</bold>ti vihāraṃ āgatamanusse disvā kimatthāya bhonto āgatā? Kiṃ bhikkhū nimantetuṃ? Yadi evaṃ gacchatha; ahaṃ pacchato bhikkhū gahetvā āgacchāmī’ti evaṃ āditova lapanā. Atha vā attānaṃ upanetvā ‘ahaṃ tisso, mayi rājā pasanno, mayi asuko ca asuko ca rājamahāmatto pasanno’ti evaṃ attupanāyikā lapanā ālapanā. <bold>Lapanā</bold>ti puṭṭhassa sato vuttappakārameva lapanaṃ. <bold>Sallapanā</bold>ti gahapatikānaṃ ukkaṇṭhane bhītassa okāsaṃ datvā suṭṭhu lapanā. <bold>Ullapanā</bold>ti ‘mahākuṭumbiko, mahānāviko, mahādānapatī’ti evaṃ uddhaṃ katvā lapanā. <bold>Samullapanā</bold>ti sabbatobhāgena uddhaṃ katvā lapanā. <bold>Unnahanā</bold>ti ‘upāsakā, pubbe īdise kāle dānaṃ detha; idāni kiṃ na dethā’ti evaṃ yāva ‘dassāma, bhante, okāsaṃ na labhāmā’tiādīni vadanti tāva uddhaṃ nahanā, veṭhanāti vuttaṃ hoti. Atha vā ucchuhatthaṃ disvā ‘kuto āgatā, upāsakā’ti pucchati. ‘Ucchukhettato, bhante’ti. ‘Kiṃ tattha ucchu madhura’nti? ‘Khāditvā, bhante, jānitabba’nti. ‘Na, upāsakā, bhikkhussa ‘ucchuṃ dethā’ti vattuṃ vaṭṭatī’ti yā evarūpā nibbeṭhentassāpi <pageBreak edition="P" number="0.0483" /> veṭhanakakathā, sā unnahanā <pageBreak edition="V" number="0.0456" />. Sabbatobhāgena punappunaṃ unnahanā <bold>samunnahanā. Ukkācanā</bold>ti ‘etaṃ kulaṃ maṃyeva jānāti, sace ettha deyyadhammo uppajjati, mayhameva detī’ti evaṃ ukkhipitvā kācanā ukkācanā; uddīpanāti vuttaṃ hoti.</paragraph>
<paragraph line="79">Telakandarikavatthu cettha vattabbaṃ. Dve kira bhikkhū ekaṃ gāmaṃ pavisitvā āsanasālāya nisīditvā ekaṃ kumārikaṃ disvā pakkosiṃsu. Tāya <pageBreak edition="M" number="0.0465" /> āgatāya tatreko ekaṃ pucchi – ‘ayaṃ, bhante, kassa kumārikā’ti? ‘Amhākaṃ upaṭṭhāyikāya telakandarikāya dhītā, āvuso. Imissā mātā mayi gehaṃ gate sappiṃ dadamānā ghaṭeneva deti, ayampi mātā viya ghaṭeneva detī’ti ukkāceti.</paragraph>
<paragraph line="80">Sabbatobhāgena punappunaṃ ukkācanā <bold>samukkācanā. Anuppiyabhāṇitā</bold>ti saccānurūpaṃ vā dhammānurūpaṃ vā anapaloketvā punappunaṃ piyabhaṇanameva. <bold>Cāṭukamyatā</bold>ti nīcavuttitā; attānaṃ heṭṭhato ṭhapetvā vattanaṃ. <bold>Muggasūpyatā</bold>ti muggasūpasadisatā. Yathā muggesu paccamānesu kocideva na paccati, avasesā paccanti; evaṃ yassa puggalassa vacane kiñcideva saccaṃ hoti, sesaṃ alikaṃ – ayaṃ puggalo muggasūpyoti vuccati. Tassa bhāvo muggasūpyatā. <bold>Pāribhaṭayatā</bold>ti pāribhaṭayabhāvo. Yo hi kuladārake dhātī viya aṅkena vā khandhena vā paribhaṭati, dhāretīti attho; tassa paribhaṭassa kammaṃ pāribhaṭayaṃ; pāribhaṭayassa bhāvo pāribhaṭayatāti.</paragraph>
<paragraph line="81" number="863"> Nemittikatāniddese <bold>nimitta</bold>nti yaṃkiñci paresaṃ paccayadānasaṃyojanakaṃ kāyavacīkammaṃ. <bold>Nimittakamma</bold>nti nimittassa karaṇakosallaṃ.</paragraph>
<paragraph line="82">Tatridaṃ vatthu – eko kira piṇḍapātiko upaṭṭhākakammārassa gehadvāraṃ gantvā ‘kiṃ bhante’ti pucchito cīvarantarena hatthaṃ nīharitvā <pageBreak edition="P" number="0.0484" /> vāsipaharaṇākāraṃ akāsi. Kammāro ‘sallakkhitaṃ me, bhante’ti vāsiṃ katvā adāsi. <bold>Obhāso</bold>ti paccayapaṭisaṃyuttakathā. <bold>Obhāsakamma</bold>nti vacchakapālake disvā ‘kiṃ ime vacchā khīragovacchā, takkagovacchā’ti pucchitvā ‘khīragovacchā, bhante’ti vutte ‘na khīragovacchā, yadi khīragovacchā siyuṃ bhikkhūpi khīraṃ labheyyu’nti evamādinā nayena tesaṃ dārakānaṃ mātāpitūnaṃ nivedetvā khīradāpanādikaṃ obhāsakaraṇaṃ. <bold>Sāmantajappā</bold>ti samīpaṃ katvā jappanaṃ.</paragraph>
<paragraph line="83">Jātakabhāṇakavatthu <pageBreak edition="V" number="0.0457" /> cettha kathetabbaṃ. Eko kira jātakabhāṇakatthero bhuñjitukāmo upaṭṭhāyikāya gehaṃ pavisitvā nisīdi. Sā adātukāmā ‘taṇḍulā natthī’ti bhaṇantī taṇḍule āharitukāmā viya paṭivissakagharaṃ gatā. Bhikkhu antogabbhaṃ pavisitvā olokento kavāṭakoṇe <pageBreak edition="M" number="0.0466" /> ucchuṃ, bhājane guḷaṃ, piṭake loṇamacchaphālaṃ, kumbhiyaṃ taṇḍule, ghaṭe ghataṃ disvā nikkhamitvā nisīdi. Gharaṇī ‘taṇḍulaṃ nālattha’nti āgatā. Thero ‘upāsike, ajja bhikkhā na sampajjissatī’ti paṭikacceva nimittaṃ addasa’nti āha. ‘Kiṃ, bhante’ti? ‘Kavāṭakoṇe nikkhittaṃ ucchuṃ viya sappaṃ addasaṃ; ‘taṃ paharissāmī’ti olokento bhājane ṭhapitaṃ guḷapiṇḍaṃ viya pāsāṇaṃ leḍḍukena; pahaṭena sappena kataṃ, piṭake nikkhittaloṇamacchaphālasadisaṃ, phaṇaṃ; tassa taṃ leḍḍuṃ ḍaṃsitukāmassa, kumbhiyā taṇḍulasadise dante; athassa kupitassa, ghaṭe pakkhittaghatasadisaṃ, mukhato nikkhamantaṃ visamissakaṃ kheḷa’nti. Sā ‘na sakkā muṇḍakaṃ vañcetu’nti ucchuṃ datvā odanaṃ pacitvā ghataguḷamacchehi saddhiṃ adāsīti. Evaṃ samīpaṃ katvā jappanaṃ sāmantajappāti veditabbaṃ. <bold>Parikathā</bold>ti yathā taṃ labhati tathā parivattetvā parivattetvā kathanaṃ.</paragraph>
<paragraph line="84" number="864"> Nippesikatāniddese <bold>akkosanā</bold>ti dasahi akkosavatthūhi akkosanā. <bold>Vambhanā</bold>ti paribhavitvā kathanaṃ. <bold>Garahanā</bold>ti <pageBreak edition="P" number="0.0485" /> ‘assaddho appasanno’tiādinā nayena dosāropanā. <bold>Ukkhepanā</bold>ti ‘mā etaṃ ettha kathethā’ti vācāya ukkhipanaṃ. Sabbatobhāgena savatthukaṃ sahetukaṃ katvā ukkhepanā <bold>samukkhepanā</bold>. Athavā adentaṃ ‘aho dānapatī’ti evaṃ ukkhipanaṃ <bold>ukkhepanā</bold>. ‘Mahādānapatī’ti evaṃ suṭṭhu ukkhepanā <bold>samukkhepanā. Khipanā</bold>ti ‘kiṃ imassa jīvitaṃ bījabhojino’ti evaṃ uppaṇḍanā. <bold>Saṅkhipanā</bold>ti ‘kiṃ imaṃ adāyakoti bhaṇatha yo niccakālaṃ sabbesampi natthīti vacanaṃ detī’ti evaṃ suṭṭhutaraṃ uppaṇḍanā. <bold>Pāpanā</bold>ti adāyakattassa avaṇṇassa vā pāpanaṃ. Sabbatobhāgena pāpanā <bold>sampāpanā</bold>. <bold>Avaṇṇahārikā</bold>ti ‘evaṃ me avaṇṇabhayāpi dassatī’ti gehato gehaṃ, gāmato gāmaṃ, janapadato janapadaṃ avaṇṇaharaṇaṃ. <bold>Parapiṭṭhimaṃsikatā</bold>ti purato madhuraṃ bhaṇitvā parammukhe avaṇṇabhāsitā. Esā hi abhimukhaṃ oloketuṃ asakkontassa parammukhānaṃ piṭṭhimaṃsakhādanaṃ viya hoti. Tasmā parapiṭṭhimaṃsikatāti vuttā. <bold>Ayaṃ vuccati nippesikatā</bold>ti ayaṃ yasmā veḷupesikā viya abbhaṅgaṃ parassa guṇaṃ nippeseti nipuñchati, yasmā vā gandhajātaṃ nipisitvā gandhamagganā viya <pageBreak edition="V" number="0.0458" /> paraguṇe <pageBreak edition="M" number="0.0467" /> nipisitvā vicuṇṇetvā esā lābhamagganā hoti, tasmā nippesikatāti vuccatīti.</paragraph>
<paragraph line="85" number="865"> Lābhena lābhaṃ nijigīsanatāniddese <bold>nijigīsanatā</bold>ti magganā. <bold>Ito laddha</bold>nti imamhā gehā laddhaṃ. <bold>Amutrā</bold>ti amukamhi gehe. <bold>Eṭṭhī</bold>ti icchanā. <bold>Gaveṭṭhī</bold>ti magganā. <bold>Pariyeṭṭhī</bold>ti punappunaṃ magganā. Ādito paṭṭhāya laddhaṃ laddhaṃ bhikkhaṃ tatra tatra kuladārakānaṃ datvā ante khīrayāguṃ labhitvā gatabhikkhuvatthu cettha kathetabbaṃ. <bold>Esanā</bold>tiādīni <bold>eṭṭhī</bold>tiādīnaṃ vevacanāni, tasmā <bold>eṭṭhī</bold>ti esanā, <bold>gaveṭṭhī</bold>ti gavesanā, <bold>pariyeṭṭhī</bold>ti pariyesanā. Iccevamettha yojanā veditabbā.</paragraph>
<paragraph line="86" number="866"> Seyyamānaniddese <pageBreak edition="P" number="0.0486" /><bold>jātiyā</bold>ti khattiyabhāvādijātisampattiyā. <bold>Gottenā</bold>ti gotamagottādinā ukkaṭṭhagottena. <bold>Kolaputtiyenā</bold>ti mahākulabhāvena. <bold>Vaṇṇapokkharatāyā</bold>ti vaṇṇasampannasarīratāya. Sarīrañhi pokkharanti vuccati, tassa vaṇṇasampattiyā abhirūpabhāvenāti attho. <bold>Dhanenā</bold>tiādīni uttānatthāneva. <bold>Mānaṃ jappetī</bold>ti etesu yena kenaci vatthunā ‘seyyohamasmī’ti mānaṃ pavatteti karoti.</paragraph>
<paragraph line="87" number="867"> Sadisamānaniddese <bold>mānaṃ jappetī</bold>ti etesu yena kenaci vatthunā ‘sadisohamasmī’ti mānaṃ pavatteti. Ayamettha atthato viseso. Pāḷiyaṃ pana nānākaraṇaṃ natthi.</paragraph>
<paragraph line="88" number="868"> Hīnamānaniddese <bold>omānaṃ jappetī</bold>ti heṭṭhāmānaṃ pavatteti. <bold>Omāno</bold>ti lāmako heṭṭhāmāno. <bold>Omaññanā omaññitatta</bold>nti ākārabhāvaniddeso. <bold>Hīḷanā</bold>ti jātiādīhi attajigucchanā. <bold>Ohīḷanā</bold>ti atirekato hīḷanā. <bold>Ohīḷitatta</bold>nti tasseva bhāvaniddeso. <bold>Attuññā</bold>ti attānaṃ hīnaṃ katvā jānanā. <bold>Attāvaññā</bold>ti attānaṃ avajānanā. <bold>Attaparibhavo</bold>ti jātiādisampattināmameva jātāti attānaṃ paribhavitvā maññanā. Evamime tayo mānā puggalaṃ anissāya jātiādivatthuvaseneva kathitā. Tesu ekeko tiṇṇampi seyyasadisahīnānaṃ uppajjati. Tattha ‘seyyohamasmī’ti māno seyyasseva yāthāvamāno, sesānaṃ ayāthāvamāno. ‘Sadisohamasmī’ti <pageBreak edition="V" number="0.0459" /> māno <pageBreak edition="M" number="0.0468" /> sadisasseva yāthāvamāno, sesānaṃ ayāthāvamāno. ‘Hīnohamasmī’ti māno hīnasseva yāthāvamāno, sesānaṃ ayāthāvamāno.</paragraph>
<paragraph line="89" number="869"><bold>Tattha katamo seyyassa seyyohamasmī</bold>tiādayo pana nava mānā puggalaṃ nissāya kathitā. Tesu tayo tayo ekekassa uppajjanti. Tattha <bold>dahatī</bold>ti ṭhapeti. <bold>Taṃ nissāyā</bold>ti taṃ seyyato dahanaṃ nissāya. Ettha pana seyyassa seyyohamasmīti māno rājūnañceva pabbajitānañca uppajjati. Rājā hi ‘raṭṭhena vā dhanena vā vāhanehi vā ko mayā sadiso atthī’ti etaṃ mānaṃ karoti. Pabbajitopi ‘sīladhutaṅgādīhi <pageBreak edition="P" number="0.0487" /> ko mayā sadiso atthī’ti etaṃ mānaṃ karoti.</paragraph>
<paragraph line="90" number="870"><bold>Seyyassa sadisohamasmī</bold>ti mānopi etesaṃyeva uppajjati. Rājā hi ‘raṭṭhena vā dhanena vā vāhanehi vā aññarājūhi saddhiṃ mayhaṃ kiṃ nānākaraṇa’nti etaṃ mānaṃ karoti. Pabbajitopi ‘sīladhutaṅgādīhi aññena bhikkhunā saddhiṃ mayhaṃ kiṃ nānākaraṇa’nti etaṃ mānaṃ karoti.</paragraph>
<paragraph line="91" number="871"><bold>Seyyassa hīnohamasmī</bold>ti mānopi etesaṃyeva uppajjati. Yassa hi rañño raṭṭhaṃ vā dhanaṃ vā vāhanāni vā sampannāni na honti, so ‘mayhaṃ rājāti vohārasukhamattameva; kiṃ rājā nāma aha’nti etaṃ mānaṃ karoti. Pabbajitopi ‘appalābhasakkāro ahaṃ. Dhammakathiko bahussuto mahātheroti kathāmattameva. Kiṃ dhammakathiko nāmāhaṃ, kiṃ bahussuto nāmāhaṃ, kiṃ mahāthero nāmāhaṃ yassa me lābhasakkāro natthī’ti etaṃ mānaṃ karoti.</paragraph>
<paragraph line="92" number="872"><bold>Sadisassa seyyohamasmī</bold>ti mānādayo amaccādīnaṃ uppajjanti. Amacco hi raṭṭhiyo vā ‘bhogayānavāhanādīhi ko mayā sadiso añño rājapuriso atthī’ti vā ‘mayhaṃ aññehi saddhiṃ kiṃ nānākaraṇa’nti vā ‘amaccoti nāmamattameva mayhaṃ; ghāsacchādanamattampi me natthi. Kiṃ amacco nāmāha’nti ete māne karoti.</paragraph>
<paragraph line="93" number="875"><bold>Hīnassa seyyohamasmī</bold>ti mānādayo dāsādīnaṃ uppajjanti. Dāso hi ‘mātito vā pitito vā ko mayā sadiso añño dāso <pageBreak edition="M" number="0.0469" /> nāma atthi’ aññe jīvituṃ asakkontā kucchihetu <pageBreak edition="V" number="0.0460" /> dāsā nāma jātā. Ahaṃ pana paveṇīāgatattā seyyo’ti vā ‘paveṇīāgatabhāvena ubhatosuddhikadāsattena asukadāsena nāma saddhiṃ kiṃ mayhaṃ nānākaraṇa’nti vā ‘kucchivasenāhaṃ dāsabyaṃ upagato. Mātāpitukoṭiyā pana me dāsaṭṭhānaṃ natthi. Kiṃ dāso nāma aha’nti vā ete māne karoti. Yathā ca dāso evaṃ pukkusacaṇḍālādayopi ete māne karontiyeva.</paragraph>
<paragraph line="94">Ettha ca ‘seyyassa seyyohamasmī’ti uppannamānova yāthāvamāno, itare dve ayāthāvamānā. Tathā ‘sadisassa sadisohamasmī’ti ‘hīnassa hīnohamasmī’ti uppannamānova yāthāvamāno, itare dve ayāthāvamānā. Tattha yāthāvamānā arahattamaggavajjhā, ayāthāvamānā sotāpattimaggavajjhā.</paragraph>
<paragraph line="95" number="878"> Evaṃ savatthuke māne kathetvā idāni avatthukaṃ nibbattitamānameva <pageBreak edition="P" number="0.0488" /> dassetuṃ <bold>tattha katamo māno</bold>tiādi vuttaṃ.</paragraph>
<paragraph line="96" number="879"> Atimānaniddese seyyādivasena puggalaṃ anāmasitvā jātiādīnaṃ vatthuvaseneva niddiṭṭho. Tattha <bold>atimaññatī</bold>ti ‘jātiādīhi mayā sadiso natthī’ti atikkamitvā maññati.</paragraph>
<paragraph line="97" number="880"> Mānātimānaniddese <bold>yo evarūpo</bold>ti yo eso ‘ayaṃ pubbe mayā sadiso, idāni ahaṃ seṭṭho, ahaṃ hīnataro’ti uppanno māno. Ayaṃ bhārātibhāro viya purimaṃ sadisamānaṃ upādāya mānātimānoti dassetuṃ evamāha.</paragraph>
<paragraph line="98" number="881"> Omānaniddeso hīnamānaniddesasadisoyeva. Veneyyavasena pana so ‘hīnohamasmī’ti māno nāma vutto – ayaṃ omāno nāma. Apicettha ‘tvaṃ jātimā, kākajāti viya te jāti; tvaṃ gottavā, caṇḍālagottaṃ viya te gottaṃ; tuyhaṃ saro atthi, kākassaro viya te saro’ti evaṃ attānaṃ heṭṭhā katvā pavattanavasena ayaṃ omānoti veditabbo.</paragraph>
<paragraph line="99" number="882"> Adhimānaniddese <pageBreak edition="M" number="0.0470" /><bold>appatte pattasaññitā</bold>ti cattāri saccāni appatvā pattasaññitāya <pageBreak edition="V" number="0.0461" />. <bold>Akate</bold>ti catūhi maggehi kattabbakicce akateyeva. <bold>Anadhigate</bold>ti catusaccadhamme anadhigate. <bold>Asacchikate</bold>ti arahattena apaccakkhakate. <bold>Ayaṃ vuccati adhimāno</bold>ti ayaṃ adhigatamāno nāma vuccati.</paragraph>
<paragraph line="100">Ayaṃ pana kassa uppajjati, kassa nuppajjatīti? Ariyasāvakassa tāva nuppajjati. So hi maggaphalanibbānapahīnakilesāvasiṭṭhakilesapaccavekkhaṇena sañjātasomanasso ariyaguṇapaṭivedhe nikkaṅkho. Tasmā sotāpannādīnaṃ ‘ahaṃ sakadāgāmī’tiādivasena māno nuppajjati; dussīlassāpi nuppajjati; so hi ariyaguṇādhigame nirāsova. Sīlavatopi pariccattakammaṭṭhānassa niddārāmatādimanuyuttassa nuppajjati.</paragraph>
<paragraph line="101">Parisuddhasīlassa pana kammaṭṭhāne appamattassa nāmarūpaṃ vavatthapetvā paccayapariggahena vitiṇṇakaṅkhassa tilakkhaṇaṃ āropetvā saṅkhāre sammasantassa āraddhavipassakassa uppajjati; uppanne ca suddhasamathalābhī vā suddhavipassanālābhī vā antarā ṭhapeti. So hi dasapi vīsampi tiṃsampi vassāni kilesasamudācāraṃ <pageBreak edition="P" number="0.0489" /> apassanto ‘ahaṃ sotāpanno’ti vā ‘sakadāgāmī’ti vā ‘anāgāmī’ti vā maññati. Samathavipassanālābhī pana arahatteyeva ṭhapeti. Tassa hi samādhibalena kilesā vikkhambhitā, vipassanābalena saṅkhārā supariggahitā. Tasmā saṭṭhipi vassāni asītipi vassāni vassasatampi kilesā na samudācaranti; khīṇāsavasseva cittacāro hoti. So evaṃ dīgharattaṃ kilesasamudācāraṃ apassanto antarā aṭṭhatvāva ‘arahā aha’nti maññati, uccamālaṅkavāsī mahānāgatthero viya, haṅkanakavāsī mahādattatthero viya, cittalapabbate niṅkapoṇṇapadhānagharavāsī cūḷasumatthero viya ca.</paragraph>
<paragraph line="102">Tatridaṃ ekavatthuparidīpanaṃ – talaṅgaravāsī dhammadinnatthero kira nāma eko pabhinnapaṭisambhido mahākhīṇāsavo mahato bhikkhusaṅghassa ovādadāyako ahosi. So ekadivasaṃ attano divāṭṭhāne nisīditvā ‘kinnu kho amhākaṃ ācariyassa uccataliṅkavāsīmahānāgattherassa samaṇakiccaṃ <pageBreak edition="M" number="0.0471" /> matthakaṃ patto, no’ti āvajjanto puthujjanabhāvamevassa disvā ‘mayi agacchante puthujjanakālakiriyameva karissatī’ti ca ñatvā iddhiyā vehāsaṃ uppatitvā divāṭṭhāne nisinnassa therassa samīpe orohitvā vanditvā vattaṃ dassetvā <pageBreak edition="V" number="0.0462" /> ekamantaṃ nisīdi. ‘Kiṃ, āvuso dhammadinna, akāle āgatosī’ti ca vutto ‘pañhaṃ, bhante, pucchituṃ āgatomhī’ti āha.</paragraph>
<paragraph line="103">Tato ‘pucchāvuso, jānamāno kathayissāmī’ti vutto pañhāsahassaṃ pucchi. Thero pucchitapucchitaṃ pañhaṃ asajjamānova kathesi. Tato ‘atitikkhaṃ te, bhante, ñāṇaṃ. Kadā tumhehi ayaṃ dhammo adhigato’ti vutto ‘ito saṭṭhivassakāle, āvuso’ti āha. ‘Samādhimpi, bhante, vaḷañjethā’ti? ‘Na idaṃ, āvuso, bhāriya’nti. ‘Tena hi, bhante, ekaṃ hatthiṃ māpethā’ti. Thero sabbasetaṃ hatthiṃ māpesi. ‘Idāni, bhante, yathā ayaṃ hatthī añcitakaṇṇo pasāritanaṅguṭṭho soṇḍaṃ mukhe pakkhipitvā bheravaṃ koñcanādaṃ karonto tumhākaṃ abhimukho āgacchati tathā taṃ karothā’ti. Thero tathā katvā vegena āgacchato hatthissa bheravaṃ ākāraṃ disvā uṭṭhāya palāyituṃ āraddho. Tamenaṃ khīṇāsavatthero hatthaṃ <pageBreak edition="P" number="0.0490" /> pasāretvā cīvarakaṇṇe gahetvā ‘bhante, khīṇāsavassa sārajjaṃ nāma hotī’ti āha. So tasmiṃ kāle attano puthujjanabhāvaṃ ñatvā ‘avassayo me, āvuso dhammadinna, hohī’ti vatvā pādamūle ukkuṭikaṃ nisīdi. ‘Bhante, tumhākaṃ avassayo bhavissāmiccevāhaṃ āgato, mā cintayitthā’ti kammaṭṭhānaṃ kathesi. Thero kammaṭṭhānaṃ gahetvā caṅkamaṃ āruyha tatiye padavāre aggaphalaṃ arahattaṃ pāpuṇi. Thero kira dosacarito ahosi.</paragraph>
<paragraph line="104" number="883"> Asmimānaniddese <bold>rūpaṃ asmīti māno</bold>ti ‘ahaṃ rūpa’nti uppannamāno. <bold>Chando</bold>ti mānaṃ anugatacchandova. Tathā <bold>anusayo</bold>. Vedanādīsupi eseva nayo.</paragraph>
<paragraph line="105" number="884"> Micchāmānaniddese <bold>pāpakena vā kammāyatanenā</bold>ti ādīsu <bold>pāpakaṃ kammāyatanaṃ</bold> nāma kevaṭṭamacchabandhanesādādīnaṃ kammaṃ. <bold>Pāpakaṃ sippāyatanaṃ</bold><pageBreak edition="M" number="0.0472" /> nāma macchajālakhipanakuminakaraṇesu ceva pāsaoḍḍanasūlāropanādīsu ca chekatā. <bold>Pāpakaṃ vijjāṭṭhānaṃ</bold> nāma yā kāci parūpaghātavijjā. <bold>Pāpakaṃ sutaṃ</bold> nāma bhāratayuddhasītāharaṇādipaṭisaṃyuttaṃ. <bold>Pāpakaṃ paṭibhānaṃ</bold> nāma dubbhāsitayuttaṃ kappanāṭakavilappanādipaṭibhānaṃ. <bold>Pāpakaṃ sīlaṃ</bold> nāma ajasīlaṃ gosīlaṃ. <bold>Vatampi</bold> ajavatagovatameva. <bold>Pāpikā diṭṭhi</bold> pana dvāsaṭṭhiyā diṭṭhigatesu yā kāci diṭṭhi.</paragraph>
<paragraph line="106" number="885"> Ñātivitakkaniddesādīsu ‘mayhaṃ ñātayo sukhajīvino sampattiyuttā’ti evaṃ pañcakāmaguṇasannissitena <pageBreak edition="V" number="0.0463" /> gehasitapemena ñātake ārabbha uppannavitakkova <bold>ñātivitakko</bold> nāma. ‘Khayaṃ gatā vayaṃ gatā saddhā pasannā’ti evaṃ pavatto pana ñātivitakko nāma na hoti.</paragraph>
<paragraph line="107" number="886"> ‘Amhākaṃ janapado subhikkho sampannasasso’ti tuṭṭhamānassa gehasitapemavaseneva uppannavitakko <bold>janapadavitakko</bold> nāma. ‘Amhākaṃ janapade manussā saddhā pasannā khayaṃ gatā vayaṃ gatā’ti evaṃ pavatto pana janapadavitakko nāma na hoti.</paragraph>
<paragraph line="108" number="887"> Amaratthāya vitakko, amaro vā vitakkoti <bold>amaravitakko</bold>. Tattha ‘ukkuṭikappadhānādīhi dukkhe nijjiṇṇe samparāye attā <pageBreak edition="P" number="0.0491" /> sukhī hoti amaro’ti dukkarakārikaṃ karontassa tāya dukkarakārikāya paṭisaṃyutto vitakko amaratthāya vitakko nāma. Diṭṭhigatiko pana ‘sassataṃ vadesī’tiādīni puṭṭho ‘evantipi me no, tathātipi me no’ aññathātipi me no, notipi me no, no notipi me no’ti (dī. ni. 1.62) vikkhepaṃ āpajjati, tassa so diṭṭhigatapaṭisaṃyutto vitakko. Yathā amaro nāma maccho udake gahetvā māretuṃ na sakkā, ito cito ca dhāvati, gāhaṃ na gacchati; evameva ekasmiṃ pakkhe asaṇṭhahanato na maratīti amaro nāma hoti. Taṃ duvidhampi ekato katvā <bold>ayaṃ vuccati amaravitakko</bold>ti vuttaṃ.</paragraph>
<paragraph line="109" number="888"><bold>Parānuddayatāpaṭisaṃyutto</bold>ti anuddayatāpatirūpakena gehasitapemena paṭisaṃyutto. <bold>Sahanandī</bold>tiādīsu upaṭṭhākesu nandantesu socantesu ca tehi saddhiṃ diguṇaṃ nandati, diguṇaṃ socati; tesu sukhitesu <pageBreak edition="M" number="0.0473" /> diguṇaṃ sukhito hoti, dukkhitesu diguṇaṃ dukkhito hoti. <bold>Uppannesu kiccakaraṇīyesū</bold>ti tesu mahantesu vā khuddakesu vā kammesu uppannesu. <bold>Attanā vā yogaṃ āpajjatī</bold>ti tāni tāni kiccāni sādhento paññattiṃ vītikkamati, sallekhaṃ kopeti. <bold>Yo tatthā</bold>ti yo tasmiṃ saṃsaṭṭhavihāre, tasmiṃ vā yogāpajjane gehasito vitakko – ayaṃ parānuddayatāpaṭisaṃyutto vitakko nāma.</paragraph>
<paragraph line="110" number="889"><bold>Lābhasakkārasilokapaṭisaṃyutto</bold>ti cīvarādilābhena ceva sakkārena ca kittisaddena ca saddhiṃ ārammaṇakaraṇavasena paṭisaṃyutto.</paragraph>
<paragraph line="111" number="890"><bold>Anavaññattipaṭisaṃyutto</bold>ti <pageBreak edition="V" number="0.0464" /> ‘aho vata maṃ pare na avajāneyyuṃ, na pothetvā viheṭhetvā katheyyu’nti evaṃ anavaññātabhāvapatthanāya saddhiṃ uppajjanavitakko. <bold>Yo tattha gehasito</bold>ti yo tasmiṃ ‘mā maṃ pare avajāniṃsū’ti uppanne citte pañcakāmaguṇasaṅkhātagehanissito hutvā uppannavitakko. Sesaṃ sabbattha pākaṭamevāti.</paragraph>
<centered line="112">Ekakaniddesavaṇṇanā.</centered>
<title line="113">(2.) Dukaniddesavaṇṇanā</title>
<paragraph line="114" number="891"> Dukesu kodhaniddesādayo heṭṭhā vuttanayeneva veditabbā. Heṭṭhā anāgatesu pana upanāhaniddesādīsu pubbakālaṃ kodhaṃ upanayhatīti aparakālakodho <bold>upanāho</bold> nāma. Upanayhanākāro <pageBreak edition="P" number="0.0492" /><bold>upanayhanā</bold>. Upanayhitassa bhāvo <bold>upanayhitattaṃ. Aṭṭhapanā</bold>ti paṭhamuppannassa anantaraṭṭhapanā mariyādaṭṭhapanā vā. <bold>Ṭhapanā</bold>ti pakatiṭhapanā. <bold>Saṇṭhapanā</bold>ti sabbatobhāgena punappunaṃ āghātaṭṭhapanā. <bold>Anusaṃsandanā</bold>ti paṭhamuppannena kodhena saddhiṃ antaraṃ adassetvā ekībhāvakaraṇā. <bold>Anuppabandhanā</bold>ti purimena saddhiṃ pacchimassa ghaṭanā. <bold>Daḷhīkamma</bold>nti thirakaraṇaṃ. <bold>Ayaṃ vuccatī</bold>ti ayaṃ upanandhanalakkhaṇo veraṃ appaṭinissajjanaraso upanāhoti vuccati; yena samannāgato puggalo veraṃ nissajjituṃ na sakkoti; ‘evaṃ nāma maṃ esa vattuṃ ananucchaviko’ti aparāparaṃ anubandhati; ādittapūtialātaṃ viya jalateva <pageBreak edition="M" number="0.0474" />; dhoviyamānaṃ acchacammaṃ viya, vasātelamakkhitapilotikā viya ca na parisujjhati.</paragraph>
<paragraph line="115" number="892"> Makkhanabhāvavasena <bold>makkho;</bold> paraguṇamakkhanāya pavattentopi attano kāraṇaṃ, gūthapaharaṇakaṃ gūtho viya, paṭhamataraṃ makkhetīti attho. Tato parā dve ākārabhāvaniddesā. Niṭṭhurabhāvo <bold>niṭṭhuriyaṃ;</bold> ‘taṃ nissāya ettakampi natthī’ti kheḷapātananti attho. <bold>Niṭṭhuriyakamma</bold>nti niṭṭhuriyakaraṇaṃ. Gahaṭṭho vā hi gahaṭṭhaṃ, bhikkhu vā bhikkhuṃ nissāya vasanto appamattakeneva kujjhitvā ‘taṃ nissāya ettakampi natthī’ti kheḷaṃ pātetvā pādena maddanto viya niṭṭhuriyaṃ nāma karoti. Tassa taṃ kammaṃ niṭṭhuriyakammanti vuccati. Lakkhaṇādito panesa paraguṇamakkhanalakkhaṇo <pageBreak edition="V" number="0.0465" /> makkho, tesaṃ vināsanaraso, parena sukatānaṃ kiriyānaṃ avacchādanapaccupaṭṭhāno.</paragraph>
<paragraph line="116">Paḷāsatīti <bold>paḷāso;</bold> parassa guṇe dassetvā attano guṇehi samaṃ karotīti attho. Paḷāsassa āyanā <bold>paḷāsāyanā</bold>. Paḷāso ca so attano jayāharaṇato āhāro cāti <bold>paḷāsāhāro. Vivādaṭṭhāna</bold>nti vivādakāraṇaṃ. <bold>Yugaggāho</bold>ti samadhuraggahaṇaṃ. <bold>Appaṭinissaggo</bold>ti attanā gahitassa appaṭinissajjanaṃ. Lakkhaṇādito <pageBreak edition="P" number="0.0493" /> panesa yugaggāhalakkhaṇo paḷāso, paraguṇehi attano guṇānaṃ samakaraṇaraso, paresaṃ guṇappamāṇena upaṭṭhānapaccupaṭṭhāno. Paḷāsī hi puggalo dutiyassa dhuraṃ na deti, samaṃ pasāretvā tiṭṭhati, sākacchamaṇḍale aññena bhikkhunā bahūsu suttesu ca kāraṇesu ca ābhatesupi ‘tava ca mama ca vāde kiṃ nāma nānākaraṇaṃ? Nanu majjhe bhinnasuvaṇṇaṃ viya ekasadisameva amhākaṃ vacana’nti vadati. Issāmacchariyaniddesā vuttatthā eva.</paragraph>
<paragraph line="117" number="894"> Māyāniddese <pageBreak edition="V" number="0.0466" /><bold>vācaṃ bhāsatī</bold>ti jānaṃyeva ‘paṇṇattiṃ vītikkamantā bhikkhū bhāriyaṃ karonti, amhākaṃ pana vītikkamaṭṭhānaṃ nāma natthī’ti upasanto viya bhāsati. <bold>Kāyena parakkamatī</bold>ti ‘mayā kataṃ idaṃ pāpakammaṃ mā keci jāniṃsū’ti kāyena vattaṃ karoti. Vijjamānadosapaṭicchādanato cakkhumohanamāyā viyāti <bold>māyā</bold>. Māyāvino bhāvo <bold>māyāvitā</bold>. Katvā pāpaṃ puna paṭicchādanato aticca āsaranti etāya <pageBreak edition="M" number="0.0475" /> sattāti <bold>accāsarā</bold>. Kāyavācākiriyāhi aññathā dassanato vañcetīti <bold>vañcanā</bold>. Etāya sattā nikarontīti <bold>nikati;</bold> micchākarontīti attho. ‘Nāhaṃ evaṃ karomī’ti pāpānaṃ vikkhipanato <bold>vikiraṇā</bold>. ‘Nāhaṃ evaṃ karomī’ti parivajjanato <bold>pariharaṇā</bold>. Kāyādīhi saṃvaraṇato <bold>gūhanā</bold>. Sabbatobhāgena gūhanā <bold>parigūhanā</bold>. Tiṇapaṇṇehi viya gūthaṃ kāyavacīkammehi pāpaṃ chādetīti <bold>chādanā</bold>. Sabbatobhāgena chādanā <bold>paṭicchādanā</bold>. Na uttānaṃ katvā dassetīti <bold>anuttānīkammaṃ</bold>. Na pākaṭaṃ katvā dassetīti <bold>anāvikammaṃ</bold>. Suṭṭhu chādanā <bold>vocchādanā</bold>. Katapaṭicchādanavasena punapi pāpassa karaṇato <bold>pāpakiriyā</bold>. <bold>Ayaṃ vuccatī</bold>ti ayaṃ katapaṭicchādanalakkhaṇā māyā nāma vuccati; yāya samannāgato puggalo bhasmāpaṭicchanno viya aṅgāro, udakapaṭicchanno viya khāṇu, pilotikāpaliveṭhitaṃ viya ca satthaṃ hoti.</paragraph>
<paragraph line="118">Sāṭheyyaniddese <pageBreak edition="P" number="0.0494" /><bold>saṭho</bold>ti asantaguṇaparidīpanato na sammā bhāsitā. Sabbatobhāgena saṭho <bold>parisaṭho</bold>. <bold>Yaṃ tatthā</bold>ti yaṃ tasmiṃ puggale. <bold>Saṭha</bold>nti asantaguṇadīpanaṃ kerāṭiyaṃ. <bold>Saṭhatā</bold>ti saṭhākāro. <bold>Kakkaratā</bold>ti padumanālissa viya aparāmasanakkhamo kharapharusabhāvo. <bold>Kakkariya</bold>ntipi tasseva vevacanaṃ. <bold>Parikkhattatā pārikkhattiya</bold>nti padadvayena nikhaṇitvā ṭhapitaṃ viya daḷhakerāṭiyaṃ vuttaṃ. <bold>Idaṃ vuccatī</bold>ti idaṃ attano avijjamānaguṇappakāsanalakkhaṇaṃ sāṭheyyaṃ nāma vuccati; yena samannāgatassa puggalassa kucchiṃ vā piṭṭhiṃ vā jānituṃ na sakkā.</paragraph>
<gatha1 line="119">Vāmena sūkaro hoti, dakkhiṇena ajāmigo;</gatha1>
<gathalast line="120">Sarena nelako hoti, visāṇena jaraggavoti.</gathalast>
<paragraph line="121">Evaṃ vuttayakkhasūkarasadiso hoti. <bold>Avijjā</bold>diniddesā vuttatthā eva.</paragraph>
<paragraph line="122" number="902"> Anajjavaniddese <bold>anajjavo</bold>ti anujutākāro. Anajjavabhāvo <bold>anajjavatā</bold>. <bold>Jimhatā</bold>ti candavaṅkatā. <bold>Vaṅkatā</bold>ti gomuttavaṅkatā. <bold>Kuṭilatā</bold>ti naṅgalakoṭivaṅkatā. Sabbehipi imehi padehi kāyavacīcittavaṅkatāva kathitā.</paragraph>
<paragraph line="123">Amaddavaniddese na mudubhāvo <bold>amudutā</bold>. Amaddavākāro <bold>amaddavatā</bold>. Kakkhaḷabhāvo <bold>kakkhaḷiyaṃ</bold>. Maddavakarassa sinehassa abhāvato pharusabhāvo <bold>phārusiyaṃ</bold>. Anīcavuttitāya ujukameva ṭhitacittabhāvo <bold>ujucittatā</bold><pageBreak edition="M" number="0.0476" />. Puna amudutāgahaṇaṃ tassā visesanatthaṃ ‘amudutāsaṅkhātā ujucittatā, na ajjavasaṅkhātā ujucittatā’ti.</paragraph>
<paragraph line="124" number="903"><bold>Akkhanti</bold>niddesādayo khantiniddesādipaṭipakkhato veditabbā.</paragraph>
<paragraph line="125" number="908"> Saṃyojananiddese <bold>ajjhatta</bold>nti kāmabhavo. <bold>Bahiddhā</bold>ti rūpārūpabhavo. Kiñcāpi hi sattā kāmabhave appaṃ <pageBreak edition="P" number="0.0495" /> kālaṃ vasanti kappassa catutthameva koṭṭhāsaṃ, itaresu tīsu koṭṭhāsesu kāmabhavo suñño hoti tuccho, rūpārūpabhave bahuṃ kālaṃ vasanti, tathāpi nesaṃ yasmā kāmabhave cutipaṭisandhiyo bahukā honti, appā rūpārūpabhavesu, yattha ca cutipaṭisandhiyo bahukā tattha ālayopi patthanāpi abhilāsopi bahu hoti, yattha appā tattha appo, tasmā kāmabhavo <pageBreak edition="V" number="0.0467" /> ajjhattaṃ nāma jāto, rūpārūpabhavā bahiddhā nāma. Iti ajjhattasaṅkhāte kāmabhave bandhanaṃ <bold>ajjhattasaṃyojanaṃ</bold> nāma, bahiddhāsaṅkhātesu rūpārūpabhavesu bandhanaṃ <bold>bahiddhāsaṃyojanaṃ</bold> nāma. Tattha ekekaṃ pañcapañcavidhaṃ hoti. Tena vuttaṃ ‘‘pañcorambhāgiyāni pañcuddhambhāgiyānī’’ti. Tatrāyaṃ vacanattho – oraṃ vuccati kāmadhātu, tattha upapattinipphādanato taṃ oraṃ bhajantīti orambhāgiyāni. Uddhaṃ vuccati rūpārūpadhātu, tattha upapattinipphādanato taṃ uddhaṃ bhajantīti uddhambhāgiyānīti.</paragraph>
<centered line="126">Dukaniddesavaṇṇanā.</centered>
<title line="127">(3.) Tikaniddesavaṇṇanā</title>
<paragraph line="128" number="909"> Tikaniddese tīhi akusalamūlehi vaṭṭamūlasamudācāro kathito. Akusalavitakkādīsu vitakkanavasena <bold>vitakko,</bold> sañjānanavasena <bold>saññā,</bold> sabhāvaṭṭhena <bold>dhātū</bold>ti veditabbā. Duccaritaniddese paṭhamanayo kammapathavasena vibhatto, dutiyo sabbasaṅgāhikakammavasena, tatiyo nibbattitacetanāvaseneva.</paragraph>
<paragraph line="129" number="914"> Āsavaniddese suttantapariyāyena tayova āsavā kathitā.</paragraph>
<paragraph line="130" number="919"> Esanāniddese <pageBreak edition="M" number="0.0477" /> saṅkhepato <bold>tattha katamā kāmesanā</bold>ti ādinā nayena vutto kāmagavesanarāgo <bold>kāmesanā. Yo bhavesu bhavacchando</bold>tiādinā nayena vutto bhavagavesanarāgo <bold>bhavesanā. Sassato loko</bold>tiādinā nayena vuttā diṭṭhigatikasammatassa brahmacariyassa gavesanā diṭṭhi <bold>brahmacariyesanā</bold>ti veditabbā. Yasmā ca na kevalaṃ rāgadiṭṭhiyo eva esanā, tadekaṭṭhaṃ pana kammampi esanā eva, tasmā taṃ dassetuṃ dutiyanayo vibhatto. Tattha <bold>tadekaṭṭha</bold>nti sampayuttekaṭṭhaṃ veditabbaṃ. Tattha <pageBreak edition="P" number="0.0496" /> kāmarāgekaṭṭhaṃ kāmāvacarasattānameva pavattati; bhavarāgekaṭṭhaṃ pana mahābrahmānaṃ. Samāpattito vuṭṭhāya caṅkamantānaṃ jhānaṅgānaṃ assādanakāle akusalakāyakammaṃ hoti, ‘aho sukhaṃ aho sukha’nti vācaṃ bhinditvā assādanakāle vacīkammaṃ, kāyaṅgavācaṅgāni <pageBreak edition="V" number="0.0468" /> acopetvā manasāva assādanakāle manokammaṃ. Antaggāhikadiṭṭhivasena sabbesampi diṭṭhigatikānaṃ caṅkamanādivasena tāni hontiyeva.</paragraph>
<paragraph line="131" number="920"> Vidhāniddese ‘‘kathaṃvidhaṃ sīlavantaṃ vadanti, kathaṃvidhaṃ paññavantaṃ vadantī’’tiādīsu (saṃ. ni. 1.95) ākārasaṇṭhānaṃ vidhā nāma. ‘‘Ekavidhena ñāṇavatthū’’tiādīsu (vibha. 751) koṭṭhāso. ‘‘Vidhāsu na vikampatī’’tiādīsu (theragā. 1079) māno. Idhāpi mānova vidhā nāma. So hi seyyādivasena vidahanato vidhāti vuccati. Ṭhapanaṭṭhena vā vidhā. Tasmā ‘seyyohamasmī’ti evaṃ uppannā mānavidhā mānaṭhapanā <bold>seyyohamasmīti vidhā</bold>ti veditabbā. Sesapadadvayesupi eseva nayo.</paragraph>
<paragraph line="132" number="921"> Bhayaniddese <bold>jātiṃ paṭicca bhaya</bold>nti jātipaccayā uppannabhayaṃ. <bold>Bhayānaka</bold>nti ākāraniddeso. <bold>Chambhitatta</bold>nti bhayavasena gattacalanaṃ. <bold>Lomahaṃso</bold>ti lomānaṃ haṃsanaṃ, uddhaggabhāvo. Iminā padadvayena kiccato bhayaṃ dassetvā puna <bold>cetaso utrāso</bold>ti sabhāvato dassitaṃ.</paragraph>
<paragraph line="133" number="922"> Tamaniddese vicikicchāsīsena avijjā kathitā. ‘‘Tamandhakāro sammoho, avijjogho mahabbhayo’’ti vacanato hi avijjā <bold>tamo</bold><pageBreak edition="M" number="0.0478" /> nāma. Tiṇṇaṃ pana addhānaṃ vasena desanāsukhatāya vicikicchāsīsena desanā katā. Tattha ‘kiṃ nu kho ahaṃ atīte khattiyo ahosiṃ udāhu brāhmaṇo vesso suddo kāḷo odāto rasso dīgho’ti kaṅkhanto <bold>atītaṃ addhānaṃ ārabbha kaṅkhati</bold> nāma. ‘Kiṃ nu kho ahaṃ anāgate khattiyo bhavissāmi udāhu brāhmaṇo vesso…pe… dīgho’ti kaṅkhanto <bold>anāgataṃ addhānaṃ ārabbha kaṅkhati</bold> nāma. ‘Kiṃ nu kho ahaṃ etarahi khattiyo udāhu brāhmaṇo vesso suddo; kiṃ vā ahaṃ rūpaṃ udāhu vedanā saññā saṅkhārā viññāṇa’nti kaṅkhanto <bold>paccuppannaṃ addhānaṃ ārabbha kaṅkhati</bold> nāma.</paragraph>
<paragraph line="134">Tattha kiñcāpi khattiyo vā attano khattiyabhāvaṃ, brāhmaṇo vā brāhmaṇabhāvaṃ, vesso vā vessabhāvaṃ, suddo vā suddabhāvaṃ ajānanako nāma natthi, jīvaladdhiko <pageBreak edition="P" number="0.0497" /> pana satto khattiyajīvādīnaṃ vaṇṇādibhedaṃ sutvā ‘kīdiso nu kho amhākaṃ abbhantare jīvo – kiṃ nu kho <pageBreak edition="V" number="0.0469" /> nīlako udāhu pītako lohitako odāto caturaṃso chaḷaṃso aṭṭhaṃso’ti kaṅkhanto evaṃ kaṅkhati nāma.</paragraph>
<paragraph line="135" number="923"><bold>Titthāyatanānī</bold>ti titthabhūtāni āyatanāni, titthiyānaṃ vā āyatanāni. Tattha titthaṃ nāma dvāsaṭṭhi diṭṭhiyo. Titthiyā nāma yesaṃ tā diṭṭhiyo ruccanti khamanti. Āyatanaṭṭho heṭṭhā vuttoyeva. Tattha yasmā sabbepi diṭṭhigatikā sañjāyamānā imesuyeva tīsu ṭhānesu sañjāyanti, samosaramānāpi etesuyeva samosaranti sannipatanti, diṭṭhigatikabhāve ca nesaṃ etāniyeva kāraṇāni, tasmā titthāni ca tāni sañjātānītiādinā atthena āyatanāni cāti titthāyatanāni; tenevatthena titthiyānaṃ āyatanānītipi titthāyatanāni. <bold>Purisapuggalo</bold>ti satto. Kāmañca purisotipi puggalotipi vutte sattoyeva vutto, ayaṃ pana <bold>sammutikathā</bold> nāma yo yathā jānāti tassa tathā vuccati. <bold>Paṭisaṃvedetī</bold>ti attano santāne uppannaṃ jānāti, paṭisaṃviditaṃ karoti anubhavati vā. <bold>Pubbekatahetū</bold>ti pubbe katakāraṇā, pubbe katakammapaccayeneva paṭisaṃvedetīti attho. Ayaṃ nigaṇṭhasamayo. Evaṃvādino pana te kammavedanañca kiriyavedanañca paṭikkhipitvā ekaṃ vipākavedanameva sampaṭicchanti. Pittasamuṭṭhānādīsu (mahāni. 5) ca aṭṭhasu ābādhesu <pageBreak edition="M" number="0.0479" /> satta paṭikkhipitvā aṭṭhamaṃyeva sampaṭicchanti, diṭṭhadhammavedanīyādīsu ca tīsu kammesu dve paṭikkhipitvā ekaṃ aparāpariyavedanīyameva sampaṭicchanti, kusalākusalavipākakiriyasaṅkhātāsu ca catūsu cetanāsu vipākacetanaṃyeva sampaṭicchanti.</paragraph>
<paragraph line="136"><bold>Issaranimmānahetū</bold>ti issaranimmānakāraṇā; brahmunā vā pajāpatinā vā issarena nimmitattā paṭisaṃvedetīti attho. Ayaṃ brāhmaṇasamayo. Ayañhi nesaṃ adhippāyo – imā tisso vedanā paccuppanne attanā katamūlakena vā āṇattimūlakena vā pubbe katena vā ahetuappaccayā vā paṭisaṃvedetuṃ nāma na sakkā; issaranimmānakāraṇā eva pana imā paṭisaṃvedetīti. Evaṃvādino panete heṭṭhā vuttesu aṭṭhasu ābādhesu ekampi asampaṭicchitvā sabbaṃ paṭibāhanti. Tathā diṭṭhadhammavedanīyādīsupi sabbakoṭṭhāsesu <pageBreak edition="P" number="0.0498" /> ekampi asampaṭicchitvā sabbaṃ paṭibāhanti.</paragraph>
<paragraph line="137"><bold>Ahetu appaccayā</bold>ti hetuñca paccayañca vinā akāraṇeneva paṭisaṃvedetīti attho. Ayaṃ <pageBreak edition="V" number="0.0470" /> ājīvakasamayo. Evaṃ vādino etepi heṭṭhā vuttesu kāraṇesu ca byādhīsu ca ekampi asampaṭicchitvā sabbaṃ paṭikkhipanti.</paragraph>
<paragraph line="138" number="924"><bold>Kiñcanā</bold>ti palibodhā. <bold>Rāgo kiñcana</bold>nti rāgo uppajjamāno satte bandhati palibundheti, tasmā kiñcananti vuccati. Dosamohesupi eseva nayo. <bold>Aṅgaṇānī</bold>ti ‘‘udaṅgaṇe tattha papaṃ avindu’’nti (jā. 1.1.2) āgataṭṭhāne bhūmippadeso aṅgaṇaṃ. ‘‘Tasseva rajassa vā aṅgaṇassa vā pahānāya vāyamatī’’ti (ma. ni. 1.184; a. ni. 10.51) āgataṭṭhāne yaṃ kiñci malaṃ vā paṅko vā. ‘‘Sāṅgaṇova samāno’’ti (ma. ni. 1.57) āgataṭṭhāne nānappakāro tibbakileso. Idhāpi tadeva kilesaṅgaṇaṃ adhippetaṃ. Teneva <bold>rāgo aṅgaṇa</bold>ntiādimāha.</paragraph>
<paragraph line="139"><bold>Malānī</bold>ti malinabhāvakaraṇāni. <bold>Rāgo mala</bold>nti rāgo uppajjamāno cittaṃ malinaṃ karoti, malaṃ gāhāpeti, tasmā malanti vuccati. Itaresupi dvīsu eseva nayo.</paragraph>
<paragraph line="140">Visamaniddese <pageBreak edition="M" number="0.0480" /> yasmā rāgādīsu ceva kāyaduccaritādīsu ca sattā pakkhalanti, pakkhalitā ca pana sāsanatopi sugatitopi patanti, tasmā pakkhalanapātahetuto <bold>rāgo visama</bold>ntiādi vuttaṃ.</paragraph>
<paragraph line="141"><bold>Aggī</bold>ti anudahanaṭṭhena aggi. <bold>Rāgaggī</bold>ti rāgo uppajjamāno satte anudahati jhāpeti, tasmā aggīti vuccati. Dosamohesupi eseva nayo. Tattha vatthūni – ekā kira daharabhikkhunī cittalapabbatavihāre uposathāgāraṃ gantvā dvārapālakarūpaṃ olokayamānā ṭhitā. Athassā anto rāgo uppanno. Sā teneva jhāyitvā kālamakāsi. Bhikkhuniyo gacchamānā ‘ayaṃ daharā ṭhitā, pakkosatha na’nti āhaṃsu. Ekā gantvā ‘kasmā ṭhitāsī’ti hatthe gaṇhi. Gahitamattā parivattitvā patitā. Idaṃ tāva rāgassa anudahanatāya vatthu. Dosassa pana anudahanatāya manopadosikā devā daṭṭhabbā. Mohassa anudahanatāya khiḍḍāpadosikā devā daṭṭhabbā. Mohanavasena hi tesaṃ satisammoso hoti. Tasmā khiḍḍāvasena āhārakālaṃ ativattitvā kālaṃ karonti. <bold>Kasāvā</bold>ti <pageBreak edition="P" number="0.0499" /> kasaṭā nirojā. Rāgādīsu ca kāyaduccaritādīsu ca ekampi paṇītaṃ ojavantaṃ natthi, tasmā <bold>rāgo kasāvo</bold>tiādi vuttaṃ.</paragraph>
<paragraph line="142" number="925"><bold>Assādadiṭṭhī</bold>ti <pageBreak edition="V" number="0.0471" /> assādasampayuttā diṭṭhi. <bold>Natthi kāmesu doso</bold>ti kilesakāmena vatthukāmapaṭisevanadoso natthīti vadati. <bold>Pātabyata</bold>nti pātabbabhāvaṃ paribhuñjanaṃ ajjhoharaṇaṃ. Evaṃvādī hi so vatthukāmesu kilesakāmaṃ pivanto viya ajjhoharanto viya paribhuñjati. <bold>Attānudiṭṭhī</bold>ti attānaṃ anugatā diṭṭhi. <bold>Micchādiṭṭhī</bold>ti lāmakā diṭṭhi. Idāni yasmā ettha paṭhamā sassatadiṭṭhi hoti, dutiyā sakkāyadiṭṭhi, tatiyā ucchedadiṭṭhi, tasmā tamatthaṃ dassetuṃ <bold>sassatadiṭṭhi assādadiṭṭhī</bold>tiādimāha.</paragraph>
<paragraph line="143" number="926"><bold>Arati</bold>niddeso ca <bold>vihesā</bold>niddeso ca vuttatthoyeva. Adhammassa cariyā <bold>adhammacariyā,</bold> adhammakaraṇanti attho. Visamā cariyā, visamassa vā kammassa cariyāti <bold>visamacariyā. Dovacassatāpāpamittatā</bold> niddesā vuttatthā eva. Puthunimittārammaṇesu pavattito nānattesu saññā <bold>nānattasaññā</bold>. Yasmā vā aññāva kāmasaññā, aññā byāpādādisaññā, tasmā <pageBreak edition="M" number="0.0481" /> nānattā saññātipi nānattasaññā. Kosajjapamādaniddesesu pañcasu kāmaguṇesu vissaṭṭhacittassa kusaladhammabhāvanāya ananuyogavasena līnavuttitā <bold>kosajjaṃ,</bold> pamajjanavasena pamattabhāvo <bold>pamādo</bold>ti veditabbo. <bold>Asantuṭṭhitā</bold>diniddesā vuttatthā eva.</paragraph>
<paragraph line="144" number="931"> Anādariyaniddese ovādassa anādiyanavasena anādarabhāvo <bold>anādariyaṃ</bold>. Anādariyanākāro <bold>anādaratā</bold>. Sagaruvāsaṃ avasanaṭṭhena agāravabhāvo <bold>agāravatā</bold>. Sajeṭṭhakavāsaṃ avasanaṭṭhena <bold>appatissavatā</bold>. <bold>Anaddā</bold>ti anādiyanā. <bold>Anaddāyanā</bold>ti anādiyanākāro. Anaddāya ayitassa bhāvo <bold>anaddāyitattaṃ</bold>. Asīlassa bhāvo <bold>asīlyaṃ. Acittīkāro</bold>ti garucittīkārassa akaraṇaṃ.</paragraph>
<paragraph line="145" number="932"> Assaddhabhāvo <bold>assaddhiyaṃ</bold>. Asaddahanākāro <bold>asaddahanā</bold>. Okappetvā anupavisitvā aggahaṇaṃ <bold>anokappanā</bold>. Appasīdanaṭṭhena <bold>anabhippasādo</bold>.</paragraph>
<paragraph line="146"><bold>Avadaññutā</bold>ti thaddhamacchariyavasena ‘dehi, karohī’ti vacanassa ajānatā.</paragraph>
<paragraph line="147" number="934"><bold>Buddhā</bold><pageBreak edition="P" number="0.0500" /><bold>ca buddhasāvakā cā</bold>ti ettha buddhaggahaṇena paccekabuddhāpi gahitāva. <bold>Asametukamyatā</bold>ti <pageBreak edition="V" number="0.0472" /> tesaṃ samīpaṃ agantukāmatā. <bold>Saddhammaṃ asotukamyatā</bold>ti sattatiṃsa bodhipakkhiyadhammā saddhammo nāma, taṃ asuṇitukāmatā. <bold>Anuggahetukamyatā</bold>ti na uggahetukāmatā.</paragraph>
<paragraph line="148"><bold>Upārambhacittatā</bold>ti upārambhacittabhāvo. Yasmā pana so atthato upārambhova hoti, tasmā taṃ dassetuṃ <bold>tattha katamo upārambho</bold>tiādi vuttaṃ. Tattha upārambhanavasena <bold>upārambho</bold>. Punappunaṃ upārambho <bold>anupārambho</bold> upārambhanākāro <bold>upārambhanā</bold>. Punappunaṃ upārambhanā <bold>anupārambhanā</bold>. Anupārambhitassa bhāvo <bold>anupārambhitattaṃ. Uññā</bold>ti heṭṭhā katvā jānanā. <bold>Avaññā</bold>ti avajānanā. Paribhavanaṃ <bold>paribhavo</bold>. Randhassa gavesitā <bold>randhagavesitā</bold>. Randhaṃ vā gavesatīti randhagavesī, tassa bhāvo randhagavesitā. <bold>Ayaṃ vuccatī</bold>ti ayaṃ paravajjānupassanalakkhaṇo upārambho nāma vuccati, yena samannāgato puggalo, yathā nāma tunnakāro <pageBreak edition="M" number="0.0482" /> sāṭakaṃ pasāretvā chiddameva oloketi, evameva parassa sabbepi guṇe makkhetvā aguṇesuyeva patiṭṭhāti.</paragraph>
<paragraph line="149" number="936"><bold>Ayoniso manasikāro</bold>ti anupāyamanasikāro. <bold>Anicce nicca</bold>nti anicceyeva vatthusmiṃ ‘idaṃ nicca’nti evaṃ pavatto. <bold>Dukkhe sukha</bold>ntiādīsupi eseva nayo. <bold>Saccavippaṭikulena cā</bold>ti catunnaṃ saccānaṃ ananulomavasena. <bold>Cittassa āvaṭṭanā</bold>tiādīni sabbānipi āvajjanasseva vevacanāneva. Āvajjanañhi bhavaṅgacittaṃ āvaṭṭetīti cittassa <bold>āvaṭṭanā</bold>. Anuanu āvaṭṭetīti <bold>anāvaṭṭanā</bold>. Ābhujatīti <bold>ābhogo</bold>. Bhavaṅgārammaṇato aññaṃ ārammaṇaṃ samannāharatīti <bold>samannāhāro</bold>. Tadevārammaṇaṃ attānaṃ anubandhitvā uppajjamāne manasikarotīti <bold>manasikāro</bold>. <bold>Karotī</bold>ti ṭhapeti. <bold>Ayaṃ vuccatī</bold>ti ayaṃ anupāyamanasikāro uppathamanasikāralakkhaṇo ayonisomanasikāro nāma vuccati. Tassa vasena puggalo dukkhādīni saccāni yāthāvato āvajjituṃ na sakkoti.</paragraph>
<paragraph line="150">Kummaggasevanāniddese yaṃ kummaggaṃ sevato sevanā kummaggasevanāti vuccati, taṃ dassetuṃ <bold>tattha katamo kummaggo</bold>ti <pageBreak edition="P" number="0.0501" /> dutiyapucchā katā. Sesaṃ sabbattha uttānamevāti.</paragraph>
<centered line="151">Tikaniddesavaṇṇanā niṭṭhitā.</centered>
<title line="152">(4.) Catukkaniddesavaṇṇanā</title>
<paragraph line="153" number="939"> Catukkaniddese <pageBreak edition="V" number="0.0473" /> taṇhuppādesu <bold>cīvarahetū</bold>ti ‘kattha manāpaṃ cīvaraṃ labhissāmī’ti cīvarakāraṇā uppajjati. <bold>Itibhavābhavahetū</bold>ti ettha <bold>itī</bold>ti nidassanatthe nipāto; yathā cīvarādihetu evaṃ bhavābhavahetūtipi attho. <bold>Bhavābhavo</bold>ti cettha paṇītapaṇītatarāni telamadhuphāṇitādīni adhippetāni. Imesaṃ pana catunnaṃ taṇhuppādānaṃ pahānatthāya paṭipāṭiyāva cattāro ariyavaṃsā desitāti veditabbā.</paragraph>
<paragraph line="154">Agatigamanesu <pageBreak edition="M" number="0.0483" /><bold>chandāgatiṃ gacchatī</bold>ti chandena pemena agatiṃ gacchati, akattabbaṃ karoti. Parapadesupi eseva nayo. Tattha yo ‘ayaṃ me mitto vā sandiṭṭho vā sambhatto vā ñātako vā lañjaṃ vā pana me detī’ti chandavasena assāmikaṃ sāmikaṃ karoti – ayaṃ chandāgatiṃ gacchati nāma. Yo ‘ayaṃ me verī’ti pakativeravasena vā taṅkhaṇuppannakodhavasena vā sāmikaṃ assāmikaṃ karoti – ayaṃ <bold>dosāgatiṃ gacchati</bold> nāma. Yo pana mandattā momūhattā yaṃ vā taṃ vā vatvā assāmikaṃ sāmikaṃ karoti – ayaṃ <bold>mohāgatiṃ gacchati</bold> nāma. Yo pana ‘ayaṃ rājavallabho vā visamanissito vā anatthampi me kareyyā’ti bhīto assāmikaṃ sāmikaṃ karoti – ayaṃ <bold>bhayāgatiṃ gacchati</bold> nāma. Yo vā pana bhājiyaṭṭhāne kiñci bhājento ‘ayaṃ me mitto vā sandiṭṭho vā sambhatto vā’ti pemavasena atirekaṃ deti, ‘ayaṃ me verī’ti dosavasena ūnakaṃ deti, momūhattā dinnādinnaṃ ajānamāno kassaci ūnakaṃ kassaci adhikaṃ deti, ‘ayaṃ imasmiṃ adīyamāne mayhaṃ anatthampi kareyyā’ti bhīto kassaci atirekaṃ deti, so catubbidhopi yathānukkamena chandāgatiādīni gacchati nāma. Ariyā etāya na gacchantīti <bold>agati,</bold> anariyā iminā agatiṃ gacchantīti <bold>agatigamanaṃ</bold>. Imaṃ dvayaṃ catunnampi sādhāraṇavasena vuttaṃ. Chandena gamanaṃ <bold>chandagamanaṃ</bold>. Idaṃ dosādīnaṃ asādhāraṇavasena vuttaṃ. Sakapakkharāgañca parapakkhadosañca purakkhatvā asamaggabhāvena gamanaṃ <bold>vaggagamanaṃ</bold>. Idaṃ chandadosasādhāraṇavasena vuttaṃ. Vārino viya yathāninnaṃ gamananti <bold>vārigamanaṃ</bold>. Idaṃ catunnampi sādhāraṇavasena vuttaṃ.</paragraph>
<paragraph line="155">Vipariyāsesu <pageBreak edition="P" number="0.0502" /> aniccādīni vatthūni niccantiādinā nayena viparītato esantīti vipariyāsā, saññāya vipariyāso <bold>saññāvipariyāso</bold>. Itaresupi dvīsu eseva nayo. Evamete catunnaṃ <pageBreak edition="V" number="0.0474" /> vatthūnaṃ vasena cattāro, yesu vatthūsu saññādīnaṃ vasena dvādasa honti. Tesu aṭṭha sotāpattimaggena pahīyanti. <bold>Asubhe subha</bold>nti saññācittavipallāsā sakadāgāmimaggena tanukā honti, anāgāmimaggena pahīyanti. <bold>Dukkhe sukha</bold>nti saññācittavipallāsā arahattamaggena pahīyantīti veditabbā.</paragraph>
<paragraph line="156">Anariyavohāresu <pageBreak edition="M" number="0.0484" /><bold>anariyavohārā</bold>ti anariyānaṃ lāmakānaṃ vohārā. <bold>Diṭṭhavāditā</bold>ti ‘diṭṭhaṃ mayā’ti evaṃ vāditā. Ettha ca taṃ taṃ samuṭṭhāpikacetanāvasena attho veditabbo. Saha saddena cetanā kathitātipi vuttameva. Dutiyacatukkepi eseva nayo. Ariyo hi adisvā vā ‘diṭṭhaṃ mayā’ti disvā vā ‘na diṭṭhaṃ mayā’ti vattā nāma natthi; anariyova evaṃ vadati. Tasmā evaṃ vadantassa etā saha saddena aṭṭha cetanā anariyavohārāti veditabbā.</paragraph>
<paragraph line="157">Duccaritesu paṭhamacatukkaṃ veracetanāvasena vuttaṃ, dutiyaṃ vacīduccaritavasena.</paragraph>
<paragraph line="158">Bhayesu paṭhamacatukke jātiṃ paṭicca uppannaṃ bhayaṃ <bold>jātibhayaṃ</bold>. Sesesupi eseva nayo. Dutiyacatukke rājato uppannaṃ bhayaṃ <bold>rājabhayaṃ</bold>. Sesesupi eseva nayo.</paragraph>
<paragraph line="159">Tatiyacatukke <bold>cattāri bhayānī</bold>ti mahāsamudde udakaṃ orohantassa vuttabhayāni. Mahāsamudde kira mahindavīci nāma saṭṭhi yojanāni uggacchati. Gaṅgāvīci nāma paṇṇāsa. Rohaṇavīci nāma cattālīsa yojanāni uggacchati. Evarūpā ūmiyo paṭicca uppannaṃ bhayaṃ <bold>ūmibhayaṃ</bold> nāma. Kumbhīlato uppannaṃ bhayaṃ <bold>kumbhīlabhayaṃ</bold>. Udakāvaṭṭato bhayaṃ <bold>āvaṭṭabhayaṃ</bold>. Susukā vuccati caṇḍamaccho; tato bhayaṃ <bold>susukābhayaṃ</bold>.</paragraph>
<paragraph line="160">Catutthacatukke <bold>attānuvādabhaya</bold>nti pāpakammino attānaṃ anuvadantassa uppajjanakabhayaṃ. <bold>Parānuvādabhaya</bold>nti parassa anuvādato uppajjanakabhayaṃ. <bold>Daṇḍabhaya</bold>nti agārikassa raññā pavattitadaṇḍaṃ, anagārikassa vinayadaṇḍaṃ paṭicca uppajjanakabhayaṃ. <bold>Duggatibhaya</bold>nti cattāro apāye paṭicca uppajjanakabhayaṃ. Iti <pageBreak edition="P" number="0.0503" /> imehi catūhi catukkehi soḷasa mahābhayāni nāma kathitāni.</paragraph>
<paragraph line="161">Diṭṭhicatukke <pageBreak edition="V" number="0.0475" /> timbarukadiṭṭhi (saṃ. ni. 2.18) nāma kathitā. Tattha <bold>sayaṃkataṃ sukhadukkha</bold>nti vedanaṃ attato samanupassato vedanāya eva vedanā katāti uppannā diṭṭhi. Evañca sati tassā vedanāya pubbepi atthitā āpajjatīti ayaṃ sassatadiṭṭhi nāma hoti. <bold>Saccato thetato</bold>ti saccato thirato. <bold>Paraṃkata</bold>nti <pageBreak edition="M" number="0.0485" /> paccuppannavedanato aññaṃ vedanākāraṇaṃ vedanattānaṃ samanupassato ‘aññāya vedanāya ayaṃ vedanā katā’ti uppannā diṭṭhi. Evaṃ sati purimāya kāraṇavedanāya ucchedo āpajjatīti ayaṃ ucchedadiṭṭhi nāma hoti. <bold>Sayaṃkatañca paraṃkatañcā</bold>ti yathāvutteneva atthena ‘upaḍḍhaṃ sayaṃkataṃ, upaḍḍhaṃ parena kata’nti gaṇhato uppannā diṭṭhi – ayaṃ sassatucchedadiṭṭhi nāma. Catutthā akāraṇā eva sukhadukkhaṃ hotīti gaṇhato uppannā diṭṭhi. Evaṃ sati ayaṃ ahetukadiṭṭhi nāma. Sesamettha heṭṭhā vuttanayattā uttānatthamevāti.</paragraph>
<centered line="162">Catukkaniddesavaṇṇanā niṭṭhitā.</centered>
<title line="163">(5.) Pañcakaniddesavaṇṇanā</title>
<paragraph line="164" number="940"> Pañcakaniddese yasmā yesaṃ sakkāyadiṭṭhiādīni appahīnāni, te bhavaggepi nibbatte etāni ākaḍḍhitvā kāmabhaveyeva pātenti, tasmā <bold>orambhāgiyāni saṃyojanānī</bold>ti vuttāni. Iti etāni pañca gacchantaṃ na vārenti, gataṃ pana ānenti. Rūparāgādīnipi pañca gacchantaṃ na vārenti, āgantuṃ pana na denti. Rāgādayo pañca lagganaṭṭhena <bold>saṅgā,</bold> anupaviṭṭhaṭṭhena pana <bold>sallā</bold>ti vuttā.</paragraph>
<paragraph line="165" number="941"><bold>Cetokhilā</bold>ti cittassa thaddhabhāvā kacavarabhāvā khāṇukabhāvā. <bold>Satthari kaṅkhatī</bold>ti satthu sarīre vā guṇe vā kaṅkhati. Sarīre kaṅkhamāno ‘dvattiṃsavaralakkhaṇapaṭimaṇḍitaṃ nāma sarīraṃ atthi nu kho natthī’ti kaṅkhati. Guṇe kaṅkhamāno ‘atītānāgatapaccuppannajānanasamatthaṃ sabbaññutañāṇaṃ atthi nu kho natthī’ti kaṅkhati. <bold>Vicikicchatī</bold>ti vicinanto kicchati, dukkhaṃ āpajjati, vinicchetuṃ na sakkoti. <bold>Nādhimuccatī</bold>ti <pageBreak edition="P" number="0.0504" /> ‘evameta’nti adhimokkhaṃ na paṭilabhati <pageBreak edition="V" number="0.0476" />. <bold>Na sampasīdatī</bold>ti guṇesu otaritvā nibbicikicchabhāvena pasīdituṃ anāvilo bhavituṃ na sakkoti.</paragraph>
<paragraph line="166"><bold>Dhamme</bold>ti pariyattidhamme ca paṭivedhadhamme ca. Pariyattidhamme kaṅkhamāno ‘tepiṭakaṃ buddhavacanaṃ caturāsītidhammakkhandhasahassānīti vadanti, atthi nu kho etaṃ natthī’ti kaṅkhati. Paṭivedhadhamme kaṅkhamāno ‘vipassanānissando maggo nāma <pageBreak edition="M" number="0.0486" />, magganissando phalaṃ nāma, sabbasaṅkhārapaṭinissaggo nibbānaṃ nāmāti vadanti, taṃ atthi nu kho natthīti kaṅkhati’.</paragraph>
<paragraph line="167"><bold>Saṅghe kaṅkhatī</bold>ti ‘ujuppaṭipannotiādīnaṃ padānaṃ vasena evarūpaṃ paṭipadaṃ paṭipannā cattāro maggaṭṭhā cattāro phalaṭṭhāti aṭṭhannaṃ puggalānaṃ samūhabhūto saṅgho nāma atthi nu kho natthī’ti kaṅkhati. Sikkhāya kaṅkhamāno ‘adhisīlasikkhā nāma adhicittasikkhā nāma adhipaññā sikkhā nāmāti vadanti, sā atthi nu kho natthī’ti kaṅkhati.</paragraph>
<paragraph line="168"><bold>Cetasovinibandhā</bold>ti cittaṃ bandhitvā muṭṭhiyaṃ katvā viya gaṇhantīti cetasovinibandhā. <bold>Kāme</bold>ti vatthukāmepi kilesakāmepi. <bold>Kāye</bold>ti attano kāye. <bold>Rūpe</bold>ti bahiddhā rūpe. <bold>Yāvadattha</bold>nti yattakaṃ icchati tattakaṃ. <bold>Udarāvadehaka</bold>nti udarapūraṃ. Tañhi udaraṃ avadehanato udarāvadehakanti vuccati. <bold>Seyyasukha</bold>nti mañcapīṭhasukhaṃ utusukhaṃ vā. <bold>Passasukha</bold>nti yathā samparivattakaṃ sayantassa dakkhiṇapassavāmapassānaṃ sukhaṃ hoti, evaṃ uppannasukhaṃ. <bold>Middhasukha</bold>nti niddāsukhaṃ. <bold>Anuyutto</bold>ti yuttapayutto viharati. <bold>Paṇidhāyā</bold>ti patthayitvā. <bold>Sīlenā</bold>tiādīsu <bold>sīla</bold>nti catupārisuddhisīlaṃ. <bold>Vata</bold>nti vatasamādānaṃ. <bold>Tapo</bold>ti tapacaraṇaṃ. <bold>Brahmacariya</bold>nti methunavirati. <bold>Devo vā bhavissāmī</bold>ti mahesakkhadevo vā bhavissāmi. <bold>Devaññataro vā</bold>ti appesakkhadevesu vā aññataro. Kusaladhamme āvaranti nivārentīti <bold>nīvaraṇāni</bold>.</paragraph>
<paragraph line="169"><bold>Mātā jīvitā voropitā hotī</bold>ti manusseneva sakajanikā manussamātā jīvitā voropitā hoti. <bold>Pitā</bold>pi <pageBreak edition="P" number="0.0505" /> manussapitāva. <bold>Arahā</bold>pi manussaarahāva. <bold>Duṭṭhena cittenā</bold>ti vadhakacittena.</paragraph>
<paragraph line="170"><bold>Saññī</bold>ti saññāsamaṅgī. <bold>Arogo</bold>ti nicco. <bold>Ittheke abhivadantī</bold>ti itthaṃ eke abhivadanti, evameke abhivadantīti attho. Ettāvatā soḷasa saññīvādā kathitā. <bold>Asaññī</bold>ti <pageBreak edition="V" number="0.0477" /> saññāvirahito. Iminā padena aṭṭha asaññīvādā kathitā. Tatiyapadena aṭṭha nevasaññīnāsaññīvādā kathitā. <bold>Sato vā pana sattassā</bold>ti athavā pana vijjamānasseva sattassa. <bold>Uccheda</bold>nti upacchedaṃ. <bold>Vināsa</bold>nti adassanaṃ. <bold>Vibhava</bold>nti bhāvavigamaṃ. Sabbānetāni aññamaññavevacanāneva. Tattha dve janā ucchedadiṭṭhiṃ gaṇhanti – lābhī <pageBreak edition="M" number="0.0487" /> ca alābhī ca. Tattha lābhī arahato dibbena cakkhunā cutiṃ disvā upapattiṃ apassanto, yo vā cutimattameva daṭṭhuṃ sakkoti na upapātaṃ, so ucchedadiṭṭhiṃ gaṇhāti. Alābhī ‘ko paralokaṃ jānātī’ti kāmasukhagiddhatāya vā ‘yathā rukkhato paṇṇāni patitāni na puna viruhanti, evaṃ sattā’tiādinā vitakkena vā ucchedaṃ gaṇhāti. Idha pana taṇhādiṭṭhīnaṃ vasena tathā ca aññathā ca vikappetvāva uppannā satta ucchedavādā kathitā. Tesañhi idaṃ saṅgahavacanaṃ. <bold>Diṭṭhadhammanibbānaṃ vā paneke</bold>ti ettha <bold>diṭṭhadhammo</bold>ti paccakkhadhammo vuccati. Tattha tattha paṭiladdhattabhāvassetaṃ adhivacanaṃ. Diṭṭhadhamme nibbānaṃ <bold>diṭṭhadhammanibbānaṃ;</bold> imasmiṃyeva attabhāve dukkhā vūpasammanti attho. Idaṃ pañcannaṃ diṭṭhadhammanibbānavādānaṃ saṅgahavacanaṃ.</paragraph>
<paragraph line="171" number="942"><bold>Verā</bold>ti veracetanā. <bold>Byasanā</bold>ti vināsā. <bold>Akkhantiyā</bold>ti anadhivāsanāya. <bold>Appiyo</bold>ti dassanasavanapaṭikūlatāya na piyāyitabbo. Cintetumpi paṭikūlattā mano etasmiṃ na appetīti <bold>amanāpo. Verabahulo</bold>ti bahuvero. <bold>Vajjabahulo</bold>ti bahudoso.</paragraph>
<paragraph line="172"><bold>Ājīvakabhaya</bold>nti ājīvaṃ jīvitavuttiṃ paṭicca uppannaṃ bhayaṃ <pageBreak edition="P" number="0.0506" />. Taṃ agārikassapi hoti anagārikassapi. Tattha agārikena tāva ājīvahetu bahuṃ akusalaṃ kataṃ hoti. Athassa maraṇasamaye niraye upaṭṭhahante bhayaṃ uppajjati. Anagārikenāpi bahu anesanā katā hoti. Athassa maraṇakāle niraye upaṭṭhahante bhayaṃ uppajjati. Idaṃ ājīvakabhayaṃ nāma. <bold>Asilokabhaya</bold>nti garahabhayaṃ <bold>parisasārajjabhaya</bold>nti katapāpassa puggalassa sannipatitaṃ parisaṃ upasaṅkamantassa sārajjasaṅkhātaṃ bhayaṃ uppajjati. Idaṃ parisasārajjabhayaṃ nāma. Itaradvayaṃ pākaṭameva.</paragraph>
<paragraph line="173" number="943"> Diṭṭhadhammanibbānavāresu <bold>pañcahi kāmaguṇehī</bold>ti manāpiyarūpādīhi pañcahi kāmakoṭṭhāsehi bandhanehi vā. <bold>Samappito</bold>ti suṭṭhu appito allīno hutvā. <bold>Samaṅgībhūto</bold>ti samannāgato. <bold>Paricāretī</bold>ti tesu kāmaguṇesu yathāsukhaṃ indriyāni cāreti sañcāreti ito cito <pageBreak edition="V" number="0.0478" /> ca upaneti; atha vā pana laḷati ramati kīḷatīti. Ettha ca duvidhā kāmaguṇā – mānussakā ceva dibbā ca. Mānussakā mandhātukāmaguṇasadisā daṭṭhabbā; dibbā paranimmitavasavattidevarājassa kāmaguṇasadisāti. Evarūpe kāme <pageBreak edition="M" number="0.0488" /> upagatañhi te paramadiṭṭhadhammanibbānappatto hotīti vadanti. Tattha <bold>paramadiṭṭhadhammanibbāna</bold>nti paramaṃ diṭṭhadhammanibbānaṃ, uttamanti attho.</paragraph>
<paragraph line="174">Dutiyavāre hutvā abhāvaṭṭhena <bold>aniccā;</bold> paṭipīḷanaṭṭhena <bold>dukkhā;</bold> pakatijahanaṭṭhena <bold>vipariṇāmadhammā</bold>ti veditabbā. <bold>Tesaṃ vipariṇāmaññathābhāvā</bold>ti tesaṃ kāmānaṃ vipariṇāmasaṅkhātā aññathābhāvā. ‘Yampi me ahosi tampi me natthī’ti vuttanayena uppajjanti <bold>sokaparidevadukkhadomanassupāyāsā</bold>. Tattha antonijjhāyanalakkhaṇo <bold>soko;</bold> tannissitalālappalakkhaṇo <bold>paridevo;</bold> kāyapaṭipīḷanalakkhaṇaṃ <bold>dukkhaṃ;</bold> manovighātalakkhaṇaṃ <bold>domanassaṃ;</bold> vighātalakkhaṇo <bold>upāyāso</bold>.</paragraph>
<paragraph line="175"><bold>Vitakkita</bold>nti abhiniropanavasena pavatto <bold>vitakko. Vicārita</bold>nti anumajjanavasena pavatto vicāro. <bold>Etena eta</bold>nti etena vitakkena ca vicārena ca etaṃ paṭhamajjhānaṃ oḷārikaṃ sakaṇṭakaṃ viya khāyati.</paragraph>
<paragraph line="176"><bold>Pītigata</bold>nti pītimeva. <bold>Cetaso uppilāvita</bold>nti cittassa uppilabhāvakaraṇaṃ. <bold>Cetaso ābhogo</bold>ti jhānā vuṭṭhāya <pageBreak edition="P" number="0.0507" /> tasmiṃ sukhe punappunaṃ cittassa ābhogo manasikāroti. Sesaṃ sabbattha uttānatthamevāti.</paragraph>
<centered line="177">Pañcakaniddesavaṇṇanā niṭṭhitā.</centered>
<title line="178">(6.) Chakkaniddesavaṇṇanā</title>
<paragraph line="179" number="944"> Chakkaniddese yasmā kuddho vā kodhavasena, sandiṭṭhiparāmāsī vā sandiṭṭhiparāmāsitāya <pageBreak edition="V" number="0.0479" /> kalahaṃ viggahaṃ vivādaṃ āpajjati, tasmā kodhādayo ‘vivādamūlānī’ti vuttā.</paragraph>
<paragraph line="180">Chandarāganiddese kāmagehasitattā <bold>chandarāgā gehassitā dhammā</bold>ti saṅgahato vatvā puna pabhedato dassetuṃ <bold>manāpiyesu rūpesū</bold>tiādi vuttaṃ. Tattha <bold>manāpiyesū</bold>ti manavaḍḍhanakesu iṭṭhesu. Virodhā eva <bold>virodhavatthūni. Amanāpiyesū</bold>ti aniṭṭhesu.</paragraph>
<paragraph line="181" number="945"> Agāravesu <bold>agāravo</bold>ti gāravavirahito. <bold>Appatisso</bold>ti appatissayo anīcavutti. Ettha pana yo bhikkhu satthari dharamāne tīsu kālesu upaṭṭhānaṃ na yāti, satthari anupāhane caṅkamante saupāhano caṅkamati <pageBreak edition="M" number="0.0489" />, nīce caṅkame caṅkamante ucce caṅkame caṅkamati, heṭṭhā vasante upari vasati, satthudassanaṭṭhāne ubho aṃse pārupati, chattaṃ dhāreti, upāhanaṃ dhāreti, nhāyati, uccāraṃ vā passāvaṃ vā karoti, parinibbute vā pana cetiyaṃ vandituṃ na gacchati, cetiyassa paññāyanaṭṭhāne satthudassanaṭṭhāne vuttaṃ sabbaṃ karoti – ayaṃ <bold>satthari agāravo</bold> nāma. Yo pana dhammasavane saṅghuṭṭhe sakkaccaṃ na gacchati, sakkaccaṃ dhammaṃ na suṇāti, samullapanto nisīdati, na sakkaccaṃ gaṇhāti, na sakkaccaṃ vāceti – ‘ayaṃ <bold>dhamme agāravo</bold> nāma. Yo pana therena bhikkhunā anajjhiṭṭho dhammaṃ deseti, pañhaṃ katheti, vuḍḍhe bhikkhū ghaṭṭento gacchati, tiṭṭhati, nisīdati, dussapallatthikaṃ vā hatthapallatthikaṃ vā karoti, saṅghamajjhe ubho aṃse pārupati, chattupāhanaṃ dhāreti – ayaṃ <bold>saṅghe agāravo</bold> nāma. Ekabhikkhusmimpi hi agārave kate saṅghe agāravo katova hoti. Tisso sikkhā pana apūrayamānova <bold>sikkhāya agāravo</bold> nāma. Appamādalakkhaṇaṃ ananubrūhayamāno <bold>appamāde agāravo</bold> nāma. Duvidhaṃ paṭisanthāraṃ akaronto <bold>paṭisanthāre agāravo</bold> nāma.</paragraph>
<paragraph line="182"><bold>Parihāniyā dhammā</bold>ti parihānakarā dhammā. <bold>Kammārāmatā</bold>ti <pageBreak edition="P" number="0.0508" /> navakamme vā cīvaravicāraṇādīsu vā kammesu abhirati yuttapayuttatā. <bold>Bhassārāmatā</bold>ti tiracchānakathāvasena bhasse yuttapayuttatā. <bold>Niddārāmatā</bold>ti niddāya yuttapayuttatā. <bold>Saṅgaṇikārāmatā</bold>ti saṅgaṇikāya yuttapayuttatā. <bold>Saṃsaggārāmatā</bold>ti savanasaṃsagge, dassanasaṃsagge, samullāpasaṃsagge, paribhogasaṃsagge, kāyasaṃsaggeti pañcavidhe saṃsagge yuttapayuttatā. <bold>Papañcārāmatā</bold>ti taṇhāmānadiṭṭhipapañcesu yuttapayuttatā.</paragraph>
<paragraph line="183" number="946"><bold>Somanassupavicārā</bold>dīsu <pageBreak edition="V" number="0.0480" /> somanassena saddhiṃ upavicarantīti <bold>somanassupavicārā. Cakkhunā rūpaṃ disvā</bold>ti cakkhuviññāṇena rūpaṃ passitvā. <bold>Somanassaṭṭhāniya</bold>nti somanassassa ārammaṇavasena kāraṇabhūtaṃ. <bold>Upavicaratī</bold>ti tattha vicārappavattanena upavicarati. Vitakko pana taṃsampayutto vāti iminā nayena tīsupi chakkesu attho veditabbo.</paragraph>
<paragraph line="184" number="947"><bold>Gehasitānī</bold>ti kāmaguṇanissitāni. <bold>Somanassānī</bold>ti cetasikasukhāni. <bold>Domanassānī</bold>ti cetasikadukkhāni. <bold>Upekkhā</bold>ti aññāṇasampayuttā <pageBreak edition="M" number="0.0490" /> upekkhā vedanā, aññāṇupekkhātipi etāsaṃyeva nāmaṃ.</paragraph>
<paragraph line="185" number="948"><bold>Atthi me attāti vā</bold>ti sabbapadesu vā-saddo vikappattho; evaṃ vā diṭṭhi uppajjatīti vuttaṃ hoti. <bold>Atthi me attā</bold>ti cettha sassatadiṭṭhi sabbakālesu attano atthitaṃ gaṇhāti. <bold>Saccato thetato</bold>ti bhūtato ca thirato ca; idaṃ saccanti suṭṭhu daḷhabhāvenāti vuttaṃ hoti. <bold>Natthi me attā</bold>ti ayaṃ pana ucchedadiṭṭhi, sato sattassa tattha tattha vibhavaggahaṇato. Atha vā purimāpi tīsu kālesu atthīti gahaṇato sassatadiṭṭhi, paccuppannameva atthīti gaṇhantī ucchedadiṭṭhi. Pacchimāpi atītānāgatesu natthīti gahaṇato ‘bhasmantā āhutiyo’ti gahitadiṭṭhikānaṃ viya ucchedadiṭṭhi, atīteyeva natthīti gaṇhantī adhiccasamuppannikasseva sassatadiṭṭhi. <bold>Attanā vā attānaṃ sañjānāmī</bold>ti saññākkhandhasīsena khandhe attāti gahetvā saññāya avasesakkhandhe sañjānanato ‘iminā attanā imaṃ attānaṃ sañjānāmī’ti evaṃ hoti. <bold>Attanā vā anattāna</bold>nti saññākkhandhaṃyeva attāti gahetvā itare cattāro khandhe anattāti gahetvā saññāya tesaṃ jānanato evaṃ hoti. <bold>Anattanā vā attāna</bold>nti saññākkhandhaṃ anattāti <pageBreak edition="P" number="0.0509" /> itare ca cattāro khandhe attāti gahetvā saññāya tesaṃ jānanato evaṃ hoti. Sabbāpi sassatucchedadiṭṭhiyova.</paragraph>
<paragraph line="186"><bold>Vado vedeyyo</bold>ti ādayo pana sassatadiṭṭhiyā eva abhinivesākārā. Tattha vadatīti <bold>vado;</bold> vacīkammassa kārakoti vuttaṃ hoti. Vedayatīti <bold>vedeyyo;</bold> jānāti anubhavati cāti vuttaṃ hoti. Idāni yaṃ so vedeti taṃ dassetuṃ <bold>tatra tatra dīgharattaṃ kalyāṇapāpakāna</bold>ntiādi vuttaṃ. Tattha <bold>tatra tatrā</bold>ti tesu tesu yonigatiṭhitinivāsanikāyesu ārammaṇesu vā. <bold>Dīgharatta</bold>nti cirarattaṃ. <bold>Paccanubhotī</bold>ti paṭisaṃvedayati. <bold>Na so jāto nāhosī</bold>ti so attā ajātidhammato <pageBreak edition="V" number="0.0481" /> na jāto nāma; sadā vijjamāno yevāti attho. Teneva atīte nāhosi, anāgatepi na bhavissati. Yo hi jāto so ahosi, yo ca jāyissati so bhavissatīti. Athavā ‘na so jāto nāhosī’ti so sadā vijjamānattā atītepi na jātu nāhosi <pageBreak edition="M" number="0.0491" />, anāgatepi na jātu na bhavissati. <bold>Nicco</bold>ti uppādavayarahito. <bold>Dhuvo</bold>ti thiro sārabhūto. <bold>Sassato</bold>ti sabbakāliko. <bold>Avipariṇāmadhammo</bold>ti attano pakatibhāvaṃ avijahanadhammo kakaṇṭako viya nānappakārattaṃ nāpajjati. Evamayaṃ sabbāsavadiṭṭhi (ma. ni. 1.17 ādayo) nāma kathitā. Sesaṃ sabbattha uttānatthamevāti.</paragraph>
<centered line="187">Chakkaniddesavaṇṇanā.</centered>
<title line="188">(7.) Sattakaniddesavaṇṇanā</title>
<paragraph line="189" number="949"> Sattakaniddese thāmagataṭṭhena appahīnaṭṭhena ca anusentīti <bold>anusayā</bold>. Vaṭṭasmiṃ satte saṃyojenti ghaṭentīti <bold>saṃyojanāni</bold>. Samudācāravasena pariyuṭṭhahantīti <bold>pariyuṭṭhānāni</bold>. Kāmarāgova pariyuṭṭhānaṃ <bold>kāmarāgapariyuṭṭhānaṃ</bold>. Sesesupi eseva nayo.</paragraph>
<paragraph line="190" number="950"> Asataṃ dhammā, lāmakaṭṭhena vā asantā dhammāti <bold>asaddhammā</bold>. Rāgādīhi dosehi duṭṭhāni caritānīti <bold>duccaritāni</bold>. Tena tenākārena maññantīti <bold>mānā</bold>.</paragraph>
<paragraph line="191" number="951"> Diṭṭhiniddese <bold>rūpī</bold>ti rūpavā. <bold>Cātumahābhūtiko</bold>ti catumahābhūtamayo. Mātāpitūnaṃ etanti mātāpettikaṃ. Kintaṃ? Sukkasoṇitaṃ. Mātāpettike sambhūto jātoti <bold>mātāpettikasambhavo</bold>. Idha rūpakāyasīsena manussattabhāvaṃ attāti vadati. Dutiyo taṃ paṭikkhipitvā dibbattabhāvaṃ vadati. <bold>Dibbo</bold>ti devaloke sambhūto. <bold>Kāmāvacaro</bold>ti chakāmāvacaradevapariyāpanno <pageBreak edition="P" number="0.0510" />. Kabaḷīkāraṃ bhakkhayatīti <bold>kabaḷīkārabhakkho. Manomayo</bold>ti jhānamanena nibbatto. <bold>Sabbaṅgapaccaṅgī</bold>ti sabbaṅgapaccaṅgayutto. <bold>Ahīnindriyo</bold>ti paripuṇṇindriyo; yāni brahmaloke atthi tesaṃ vasena, itaresañca saṇṭhānavasenetaṃ vuttaṃ. <bold>Ākāsānañcāyatanūpago</bold>ti <pageBreak edition="V" number="0.0482" /> ākāsānañcāyatanabhāvaṃ upagato. Itaresupi eseva nayo. Sesaṃ sabbattha uttānatthamevāti.</paragraph>
<centered line="192">Sattakaniddesavaṇṇanā.</centered>
<title line="193">(8.) Aṭṭhakaniddesavaṇṇanā</title>
<paragraph line="194" number="952"> Aṭṭhakaniddese <pageBreak edition="M" number="0.0492" /> kilesāyeva <bold>kilesavatthūni. Kusītavatthūnī</bold>ti kusītassa alasassa vatthūni, patiṭṭhā, kosajjakāraṇānīti attho. <bold>Kammaṃ kātabbaṃ hotī</bold>ti cīvaravicāraṇādikammaṃ kātabbaṃ hoti. <bold>Na vīriyaṃ ārabhatī</bold>ti duvidhampi vīriyaṃ nārabhati. <bold>Appattassā</bold>ti jhānavipassanāmaggaphaladhammassa appattassa pattiyā. <bold>Anadhigatassā</bold>ti tasseva anadhigatassa adhigamatthāya. <bold>Asacchikatassā</bold>ti tasseva asacchikatassa sacchikaraṇatthāya. <bold>Idaṃ paṭhama</bold>nti ‘idaṃ handāhaṃ nipajjāmī’ti evaṃ osīdanaṃ paṭhamaṃ kusītavatthu. Iminā nayena sabbattha attho veditabbo.</paragraph>
<paragraph line="195"><bold>Māsācitaṃ maññe</bold>ti ettha pana <bold>māsācitaṃ</bold> nāma tintamāso; yathā tintamāso garuko hoti, evaṃ garukoti adhippāyo. <bold>Gilānā vuṭṭhito hotī</bold>ti gilāno hutvā pacchā vuṭṭhito hoti.</paragraph>
<paragraph line="196" number="954"><bold>Aṭṭhasu lokadhammesū</bold>ti ettha lokassa dhammāti <bold>lokadhammā</bold>. Etehi vimutto nāma natthi, buddhānampi honti eva. Tasmā ‘lokadhammā’ti vuccanti. <bold>Paṭighāto</bold>ti paṭihaññanākāro. <bold>Lābhe sārāgo</bold>ti ‘ahaṃ lābhaṃ labhāmī’ti evaṃ gehasitasomanassavasena uppanno sārāgo; so cittaṃ paṭihanati. <bold>Alābhe paṭivirodho</bold>ti ‘ahaṃ lābhaṃ na labhāmī’ti domanassavasena uppannavirodho; sopi cittaṃ paṭihanati. Tasmā ‘paṭighāto’ti vutto. <bold>Yasā</bold>dīsupi ‘ahaṃ mahāparivāro, ahaṃ appaparivāro, ahaṃ pasaṃsappatto, ahaṃ garahappatto, ahaṃ sukhappatto, ahaṃ dukkhappato’ti evametesaṃ uppatti veditabbā. <bold>Anariyavohārā</bold>ti anariyānaṃ vohārā.</paragraph>
<paragraph line="197" number="957"><bold>Purisadosā</bold>ti <pageBreak edition="V" number="0.0483" /> purisānaṃ dosā. <bold>Na sarāmī</bold>ti ‘mayā etassa kammassa kataṭṭhānaṃ na sarāmi na sallakkhemī’ti <pageBreak edition="P" number="0.0511" /> evaṃ assatibhāvena nibbeṭheti moceti. <bold>Codakaṃyeva paṭippharatī</bold>ti paṭiviruddho hutvā pharati, paṭibhāṇitabhāvena tiṭṭhati. <bold>Kiṃ nu kho tuyha</bold>nti ‘tuyhaṃ bālassa abyattassa bhaṇitena nāma kiṃ’ yo tvaṃ neva vatthunā āpattiṃ, na codanaṃ jānāsī’ti dīpeti; ‘tvaṃ pi nāma evaṃ kiñci ajānanto bhaṇitabbaṃ maññissasī’ti <pageBreak edition="M" number="0.0493" /> ajjhottharati. <bold>Paccāropetī</bold>ti ‘tvaṃ pi khosī’tiādīni vadanto paṭiāropeti. <bold>Paṭikarohī</bold>ti desanāgāminiṃ desehi, vuṭṭhānagāminito vuṭṭhāhi tato suddhante patiṭṭhito aññaṃ codessasī’ti dīpeti.</paragraph>
<paragraph line="198"><bold>Aññenāññaṃ paṭicaratī</bold>ti aññena kāraṇena vacanena vā aññaṃ kāraṇaṃ vacanaṃ vā paṭicchādeti. ‘Āpattiṃ āpannosī’ti vutto ‘ko āpanno? Kiṃ āpanno? Kathaṃ āpanno? Kismiṃ āpanno? Kaṃ bhaṇatha? Kiṃ bhaṇathā’ti vadati. ‘Evarūpaṃ kiñci tayā diṭṭha’nti vutte ‘na suṇāmī’ti sotaṃ vā upaneti. <bold>Bahiddhā kathaṃ apanāmetī</bold>ti ‘itthannāmaṃ āpattiṃ āpannosī’ti puṭṭho ‘pāṭaliputtaṃ gatomhī’ti vatvā puna ‘tava pāṭaliputtagamanaṃ na pucchāmā’ti vutte ‘tato rājagahaṃ gatomhī’ti ‘rājagahaṃ vā yāhi, brāhmaṇagehaṃ vā; āpattiṃ āpannosī’ti? ‘Tattha me sūkaramaṃsaṃ laddha’ntiādīni vadanto kathaṃ bahiddhā vikkhipati. <bold>Kopa</bold>nti kupitabhāvaṃ. <bold>Dosa</bold>nti duṭṭhabhāvaṃ. Ubhayampetaṃ kodhasseva nāmaṃ. <bold>Appaccaya</bold>nti asantuṭṭhākāraṃ; domanassassetaṃ nāmaṃ. <bold>Pātukarotī</bold>ti dasseti pakāseti. <bold>Bāhāvikkhepakaṃ bhaṇatī</bold>ti bāhā vikkhipitvā alajjivacanaṃ vadati. <bold>Vihesetī</bold>ti viheṭheti bādhati. <bold>Anādiyitvā</bold>ti cittīkārena aggahetvā avajānitvā; anādaro hutvāti attho.</paragraph>
<paragraph line="199"><bold>Atibāḷha</bold>nti atidaḷhaṃ atippamāṇaṃ. <bold>Mayi byāvaṭā</bold>ti mayi byāpāraṃ āpannā. <bold>Hīnāyāvattitvā</bold>ti hīnassa gihibhāvassa atthāya āvattitvā; gihī hutvāti attho. <bold>Attamanā hothā</bold>ti tuṭṭhacittā hotha, ‘mayā labhitabbaṃ labhatha, mayā vasitabbaṭṭhāne vasatha, phāsuvihāro vo mayā kato’ti adhippāyena vadati.</paragraph>
<paragraph line="200" number="958"> Asaññīti pavatto vādo asaññīvādo; so tesaṃ atthīti <bold>asaññīvādā. Rūpī attā</bold>tiādīsu lābhino kasiṇarūpaṃ <bold>attā</bold>ti gahetvā <bold>rūpī</bold>ti diṭṭhi uppajjati; alābhino takkamatteneva <pageBreak edition="P" number="0.0512" /><pageBreak edition="V" number="0.0484" />, ājīvakānaṃ viya. Lābhinoyeva ca pana arūpasamāpattinimittaṃ attāti gahetvā <bold>arūpī</bold>ti diṭṭhi uppajjati; alābhino takkamatteneva, nigaṇṭhānaṃ viya. Asaññībhāve panettha ekanteneva kāraṇaṃ na pariyesitabbaṃ. Diṭṭhigatiko <pageBreak edition="M" number="0.0494" /> hi ummattako viya yaṃ vā taṃ vā gaṇhāti. <bold>Rūpī ca arūpī cā</bold>ti rūpārūpamissakagāhavasena vuttaṃ. Ayaṃ diṭṭhi rūpāvacarārūpāvacarasamāpattilābhinopi takkikassāpi uppajjati. <bold>Neva rūpī nārūpī</bold>ti pana ekantato takkikadiṭṭhiyeva. <bold>Antavā</bold>ti parittakasiṇaṃ attato gaṇhantassa diṭṭhi. <bold>Anantavā</bold>ti appamāṇakasiṇaṃ. <bold>Antavā ca anantavā cā</bold>ti uddhamadho sapariyantaṃ tiriyaṃ apariyantaṃ kasiṇaṃ attāti gahetvā uppannadiṭṭhi. <bold>Nevantavā nānantavā</bold>ti takkikadiṭṭhiyeva. Sesaṃ sabbattha uttānatthamevāti.</paragraph>
<centered line="201">Aṭṭhakaniddesavaṇṇanā.</centered>
<title line="202">(9.) Navakaniddesavaṇṇanā</title>
<paragraph line="203" number="960"> Navakaniddese <bold>nava āghātavatthūnī</bold>ti sattesu uppattivaseneva kathitāni. Purisānaṃ malānīti <bold>purisamalāni. Navavidhā</bold>ti navakoṭṭhāsā navappabhedā vā.</paragraph>
<paragraph line="204" number="963"><bold>Taṇhaṃ paṭiccā</bold>ti taṇhaṃ nissāya. <bold>Pariyesanā</bold>ti rūpādiārammaṇapariyesanā. Sā hi taṇhāya sati hoti. <bold>Lābho</bold>ti rūpādiārammaṇapaṭilābho. So hi pariyesanāya sati hoti. <bold>Vinicchayo</bold> pana ñāṇataṇhādiṭṭhivitakkavasena catubbidho. Tattha ‘‘sukhavinicchayaṃ jaññā, sukhavinicchayaṃ ñatvā ajjhattaṃ sukhamanuyuñjeyyā’’ti (ma. ni. 3.323) ayaṃ <bold>ñāṇavinicchayo</bold>. ‘‘Vinicchayoti dve vinicchayā – taṇhāvinicchayo ca diṭṭhivinicchayo cā’’ti (mahāni. 102) evaṃ āgatāni aṭṭhasatataṇhāvicaritāni <bold>taṇhāvinicchayo</bold>. Dvāsaṭṭhi diṭṭhiyo <bold>diṭṭhivinicchayo</bold>. ‘‘Chando kho, devānaminda, vitakkanidāno’’ti (dī. ni. 2.358) imasmiṃ pana sutte idha vinicchayoti vutto vitakkoyeva āgato. Lābhaṃ labhitvā hi iṭṭhāniṭṭhaṃ sundarāsundarañca vitakkeneva vinicchināti – ‘ettakaṃ me rūpārammaṇatthāya bhavissati <pageBreak edition="V" number="0.0485" />, ettakaṃ saddādiārammaṇatthāya <pageBreak edition="M" number="0.0495" />, ettakaṃ mayhaṃ bhavissati, ettakaṃ parassa, ettakaṃ paribhuñjissāmi, ettakaṃ nidahissāmī’ti. Tena vuttaṃ ‘‘lābhaṃ paṭicca vinicchayo’’ti.</paragraph>
<paragraph line="205"><bold>Chandarāgo</bold>ti evaṃ akusalavitakkena vitakkite vatthusmiṃ dubbalarāgo ca balavarāgo ca uppajjati. Idañhi idha <bold>chando</bold>ti dubbalarāgassādhivacanaṃ <pageBreak edition="P" number="0.0513" />. <bold>Ajjhosāna</bold>nti ahaṃ mamanti balavasanniṭṭhānaṃ. <bold>Pariggaho</bold>ti taṇhādiṭṭhivasena pariggahakaraṇaṃ. <bold>Macchariya</bold>nti parehi sādhāraṇabhāvassa asahanatā. Tenevassa porāṇā evaṃ vacanatthaṃ vadanti – ‘‘idaṃ acchariyaṃ mayhameva hotu, mā aññassa acchariyaṃ hotūti pavattattā macchariyanti vuccatī’’ti. <bold>Ārakkho</bold>ti dvārapidahanamañjusagopanādivasena suṭṭhu rakkhaṇaṃ. Adhikarotīti adhikaraṇaṃ; kāraṇassetaṃ nāmaṃ. <bold>Ārakkhādhikaraṇa</bold>nti bhāvanapuṃsakaṃ; ārakkhahetūti attho. Daṇḍādānādīsu paranisedhanatthaṃ daṇḍassa ādānaṃ <bold>daṇḍādānaṃ</bold>. Ekatodhārādino satthassa ādānaṃ <bold>satthādānaṃ. Kalaho</bold>ti kāyakalahopi vācākalahopi. Purimo purimo virodho <bold>viggaho,</bold> pacchimo pacchimo <bold>vivādo. Tuvaṃ tuva</bold>nti agāravavacanaṃ, tvaṃ tvanti attho.</paragraph>
<paragraph line="206" number="964"><bold>Iñjitānī</bold>ti iñjanāni calanāni. <bold>Asmīti iñjitameta</bold>ntiādīhi sabbapadehi mānova kathito. Ahanti pavattopi hi māno iñjitameva, <bold>ayamaha</bold>nti pavattopi, <bold>nevasaññīnāsaññī bhavissa</bold>nti pavattopi. Sesanavakehipi mānova kathito. Māno hi iñjanato <bold>iñjitaṃ,</bold> maññanato <bold>maññitaṃ,</bold> phandanato <bold>phanditaṃ,</bold> papañcanato <bold>papañcitaṃ</bold>. Tehi tehi kāraṇehi saṅkhatattā <bold>saṅkhata</bold>nti ca vuccati. Sesaṃ sabbattha uttānatthamevāti.</paragraph>
<centered line="207">Navakaniddesavaṇṇanā.</centered>
<title line="208">(10.) Dasakaniddesavaṇṇanā</title>
<paragraph line="209" number="966"> Dasakaniddese kilesā eva <bold>kilesavatthūni. Āghātavatthūni</bold> panettha ‘‘anatthaṃ me acarī’’tiādīnaṃ <pageBreak edition="V" number="0.0486" /> vasena avikopetabbe khāṇukaṇṭakādimhipi aṭṭhāne uppannāghātena saddhiṃ vuttāni.</paragraph>
<paragraph line="210" number="970"> Micchattesu <bold>micchāñāṇa</bold>nti pāpakiriyāsu upāyacintāvasena pāpaṃ katvā ‘sukataṃ mayā’ti paccavekkhaṇākārena uppanno moho. <bold>Micchāvimuttī</bold>ti <pageBreak edition="M" number="0.0496" /> avimuttasseva sato vimuttasaññitā. Sesaṃ sabbattha uttānatthamevāti.</paragraph>
<centered line="211">Dasakaniddesavaṇṇanā.</centered>
<subhead line="212">Taṇhāvicaritaniddesavaṇṇanā</subhead>
<paragraph line="213" number="973"> Taṇhāvicaritaniddese <bold>taṇhāvicaritānī</bold>ti taṇhāsamudācārā taṇhāpavattiyo. <bold>Ajjhattikassa upādāyā</bold>ti ajjhattikaṃ khandhapañcakaṃ upādāya. Idañhi upayogatthe sāmivacanaṃ. <bold>Asmīti hotī</bold>ti yadetaṃ ajjhattaṃ khandhapañcakaṃ upādāya taṇhāmānadiṭṭhivasena samūhagāhato ‘asmī’ti hoti, tasmiṃ satīti <pageBreak edition="P" number="0.0514" /> attho. <bold>Itthasmīti hotī</bold>tiādīsu pana evaṃ samūhato ‘aha’nti gahaṇe sati tato anupanidhāya ca upanidhāya cāti dvidhā gahaṇaṃ hoti. Tattha <bold>anupanidhāyā</bold>ti aññaṃ ākāraṃ anupagamma sakabhāvameva ārammaṇaṃ katvā ‘itthasmī’ti hoti; khattiyādīsu ‘idaṃpakāro aha’nti evaṃ taṇhāmānadiṭṭhivasena hotīti attho. Idaṃ tāva anupanidhāya gahaṇaṃ. <bold>Upanidhāya gahaṇaṃ</bold> pana duvidhaṃ hoti – samato ca asamato ca. Taṃ dassetuṃ <bold>evasmīti ca aññathāsmī</bold>ti ca vuttaṃ. Tattha <bold>evasmī</bold>ti idaṃ samato upanidhāya gahaṇaṃ; yathā ayaṃ khattiyo, yathā ayaṃ brāhmaṇo, evaṃ ahampīti attho. <bold>Aññathāsmī</bold>ti idaṃ pana asamato gahaṇaṃ; yathāyaṃ khattiyo, yathāyaṃ brāhmaṇo, tato aññathā ahaṃ hīno vā adhiko vāti attho. Imāni tāva paccuppannavasena cattāri taṇhāvicaritāni. <bold>Bhavissa</bold>ntiādīni pana cattāri anāgatavasena vuttāni. Sesaṃ purimacatukke vuttanayeneva attho veditabbo. <bold>Asmī</bold>ti sassato asmi. <bold>Sātasmī</bold>ti asassato asmi. Asasmīti satasmīti vā pāṭho. Tattha atthīti asaṃ; niccassetaṃ adhivacanaṃ. Sīdatīti sataṃ; aniccassetaṃ adhivacanaṃ. Iti imāni <pageBreak edition="V" number="0.0487" /> dve sassatucchedavasena vuttānīti veditabbāni. Ito parāni <bold>siya</bold>ntiādīni cattāri saṃsayaparivitakkavasena vuttāni. Tāni purimacatukke vuttanayeneva atthato veditabbāni. <bold>Apāhaṃ siya</bold>ntiādīni pana cattāri ‘‘api nāmāhaṃ bhaveyya’’nti evaṃ patthanākappanavasena vuttāni. Tāni purimacatukke vuttanayeneva veditabbāni. Evametesu –</paragraph>
<gatha1 line="214">Dve <pageBreak edition="M" number="0.0497" /> diṭṭhisīsā cattāro, suddhasīsā sīsamūlakā;</gatha1>
<gathalast line="215">Tayo tayoti etāni, aṭṭhārasa vibhāvaye.</gathalast>
<paragraph line="216">Etesu hi sassatucchedavasena vuttā dve <bold>diṭṭhisīsā</bold> nāma. Asmīti, bhavissanti, siyanti, apāhaṃ siyanti ete cattāro <bold>suddhasīsā</bold>eva. Itthasmīti ādayo tayo tayoti dvādasa <bold>sīsamūlakā</bold> nāmāti. Evamete dve diṭṭhisīsā, cattāro suddhasīsā, dvādasa sīsamūlakāti aṭṭhārasa taṇhāvicaritadhammā veditabbā.</paragraph>
<paragraph line="217" number="974"> Idāni paṭipāṭiyāva te dhamme bhājetvā dassetuṃ <bold>kathañca asmīti hotī</bold>tiādi āraddhaṃ. Tattha <bold>kañci dhammaṃ anavakāriṃ karitvā</bold>ti rūpavedanādīsu kañci ekadhammampi avinibbhogaṃ <pageBreak edition="P" number="0.0515" /> katvā, ekekato aggahetvā, samūhatova gahetvāti attho. <bold>Asmīti chandaṃ paṭilabhatī</bold>ti pañcakkhandhe niravasesato gahetvā ‘aha’nti taṇhaṃ paṭilabhati. <bold>Mānadiṭṭhīsu</bold>pi eseva nayo. Tattha kiñcāpi ayaṃ taṇhāvicaritaniddeso, mānadiṭṭhiyo pana na vinā taṇhāya, tasmā tadekaṭṭhavasena idha vuttā. Taṇhāsīsena vā papañcattayampi uddiṭṭhaṃ. Taṃ uddesānurūpeneva niddisitumpi mānadiṭṭhiyo gahitā. Taṇhāpapañcaṃ vā dassento teneva saddhiṃ sesapapañcepi dassetuṃ evamāha.</paragraph>
<paragraph line="218"><bold>Tasmiṃ sati imāni papañcitānī</bold>ti tasmiṃ ‘‘asmīti chandaṃ paṭilabhatī’’tiādinā nayena vutte papañcattaye sati puna imāni ‘‘itthasmīti vā’’tiādīni papañcitāni hontīti attho.</paragraph>
<paragraph line="219"><bold>Khattiyosmī</bold>tiādīsu abhisekasenāmaccādinā ‘khattiyo ahaṃ’, mantajjhena porohiccādinā ‘brāhmaṇo ahaṃ’, kasigorakkhādinā ‘vesso ahaṃ’, asitabyābhaṅgitāya ‘suddo ahaṃ’ <pageBreak edition="V" number="0.0488" />, gihibyañjanena ‘gahaṭṭho aha’nti iminā nayena attho veditabbo. <bold>Evaṃ itthasmīti hotī</bold>ti evaṃ khattiyādīsu khattiyādippakāraṃ attani uppādayitvā ‘itthaṃpakāro aha’nti hoti.</paragraph>
<paragraph line="220"><bold>Yathā so khattiyo</bold>tiādīsu ‘yathā so abhisekasenāmaccādinā khattiyo, tathā ‘ahampi khattiyo’ti iminā nayena attho veditabbo. Dutiyanaye ‘yathā so abhisekasenāmaccādinā khattiyo, nāhaṃ tathā khattiyo; ahaṃ pana tato hīno vā seṭṭho vā’ti <pageBreak edition="M" number="0.0498" /> iminā nayena attho veditabbo. <bold>Bhavissa</bold>ntiādiniddesādīsupi eseva nayo.</paragraph>
<paragraph line="221" number="975"> Evaṃ ajjhattikassa upādāya taṇhāvicaritāni bhājetvā idāni bāhirassa upādāya taṇhāvicaritāni bhājetuṃ <bold>tattha katamānī</bold>tiādimāha. Tattha <bold>bāhirassa upādāyā</bold>ti bāhiraṃ khandhapañcakaṃ upādāya. Idampi hi upayogatthe sāmivacanaṃ. <bold>Iminā</bold>ti iminā rūpena vā…pe… viññāṇena vā. Avasesaṃ pana uddesavāre tāva vuttanayeneva veditabbaṃ.</paragraph>
<paragraph line="222" number="976"> Niddesavāre pana <bold>avakāriṃ karitvā</bold>ti vinibbhogaṃ katvā. <bold>Iminā asmīti chandaṃ paṭilabhatī</bold>tiādīsu iminā rūpena vā…pe… viññāṇena vāti evaṃ pañcakkhandhe ekadesato gahetvā iminā ‘aha’nti chandādīni paṭilabhatīti evamattho veditabbo.</paragraph>
<paragraph line="223"><bold>Iminā khattiyosmī</bold>tiādīsu ‘iminā chattena <pageBreak edition="P" number="0.0516" /> vā khaggena vā abhisekasenāmaccādinā vā khattiyo aha’nti evaṃ purimanayeneva attho veditabbo. <bold>Iminā</bold>ti padamattameva hettha viseso.</paragraph>
<paragraph line="224"><bold>Yathā so khattiyo</bold>tiādīsupi <bold>iminā</bold>ti vuttapadameva viseso. Tasmā tassa vasena yathā khattiyo, evaṃ ahampi iminā khaggena vā chattena vā abhisekasenāmaccādinā vā khattiyoti evaṃ yojetvā sabbapadesu attho veditabbo. <bold>Iminā niccosmī</bold>ti pañcakkhandhe anavakāriṃ katvā rūpādīsu ekameva dhammaṃ ‘aha’nti gahetvā ‘iminā khaggena vā chattena vā ahaṃ nicco dhuvo’ti maññati. Ucchedadiṭṭhiyampi eseva nayo. Sesaṃ sabbattha vuttanayeneva veditabbaṃ.</paragraph>
<paragraph line="225"><bold>Iti evarūpāni atītāni chattiṃsā</bold>ti ekekassa puggalassa atīte chattiṃsa. <bold>Anāgatāni chattiṃsā</bold>ti ekekasseva anāgate chattiṃsa. <bold>Paccuppannāni chattiṃsā</bold>ti ekekassa vā puggalassa <pageBreak edition="V" number="0.0489" /> yathālābhavasena bahunaṃ vā paccuppanne chattiṃsa. Sabbasattānaṃ pana ekaṃseneva atīte chattiṃsa, anāgate chattiṃsa, paccuppanne chattiṃsāti veditabbāni. Anantā hi asadisataṇhāmānadiṭṭhibhedā sattā. <bold>Aṭṭhataṇhāvicaritasataṃ hotī</bold>ti ettha pana aṭṭhasatasaṅkhātaṃ taṇhāvicaritaṃ hotīti evamattho daṭṭhabbo. Sesaṃ sabbattha uttānatthamevāti.</paragraph>
<centered line="226">Taṇhāvicaritaniddesavaṇṇanā.</centered>
<subhead line="227">Diṭṭhigataniddesavaṇṇanā</subhead>
<paragraph line="228" number="977"> Diṭṭhigataniddese <pageBreak edition="M" number="0.0499" /><bold>brahmajāle veyyākaraṇe</bold>ti brahmajālanāmake veyyākaraṇe, dīghanikāyassa paṭhamasuttante. <bold>Vuttāni bhagavatā</bold>ti satthārā sayaṃ āhacca bhāsitāni. <bold>Cattāro sassatavādā</bold>tiādīsu ‘‘te ca bhonto samaṇabrāhmaṇā kimāgamma kimārabbha sassatavādā sassataṃ attānañca lokañca paññāpenti catūhi vatthūhī’’tiādinā (dī. ni. 1.29-30) brahmajāle vuttanayeneva pabhedo ca attho ca veditabboti.</paragraph>
<centered line="229">Sammohavinodaniyā vibhaṅgaṭṭhakathāya</centered>
<centered line="230">Khuddakavatthuvibhaṅgavaṇṇanā niṭṭhitā.</centered>
</body>
</document>