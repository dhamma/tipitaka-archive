<?xml version="1.0"?>
<document>
<metadata>
<normativeSource>http://tipitaka.org/romn/cscd/abh02a.att17.xml</normativeSource>
<archivePath>roman/atthakatha/abhidhammapitaka (atthakatha)/sammohavinodani-atthakatha/18. dhammahadayavibhango.xml</archivePath>
<titlePath>18. Dhammahadayavibhaṅgo - Sammohavinodanī-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">18. Dhammahadayavibhaṅgo</chapter>
<title line="2">1. Sabbasaṅgāhikavāravaṇṇanā</title>
<paragraph line="3" number="978"> Idāni <pageBreak edition="P" number="0.0517" /><pageBreak edition="M" number="0.0500" /><pageBreak edition="V" number="0.0490" /> tadanantare dhammahadayavibhaṅge pāḷiparicchedo tāva evaṃ veditabbo – ettha hi āditova khandhādīnaṃ dvādasannaṃ koṭṭhāsānaṃ vasena sabbasaṅgāhikavāro nāma vutto. Dutiyo tesaṃyeva dhammānaṃ kāmadhātuādīsu uppattānuppattidassanavāro nāma. Tatiyo tattheva pariyāpannāpariyāpannadassanavāro nāma. Catuttho tīsu bhūmīsu uppattikkhaṇe vijjamānāvijjamānadhammadassanavāro nāma. Pañcamo tesaṃ dhammānaṃ bhūmantaravasena dassanavāro nāma. Chaṭṭho gatīsu uppādakakammaāyuppamāṇadassanavāro nāma. Sattamo abhiññeyyādivāro nāma. Aṭṭhamo sārammaṇānārammaṇavāro nāma. Navamo tesaṃ khandhādidhammānaṃ diṭṭhasutādivasena saṅgahetvā dassanavāro nāma. Dasamo kusalattikādivasena saṅgahetvā dassanavāro nāma.</paragraph>
<paragraph line="4" number="979"> Evaṃ dasahi vārehi paricchinnāya pāḷiyā paṭhame tāva sabbasaṅgāhikavāre ‘‘avīcito yāva bhavaggaṃ etthantare kati khandhā’’ti pucchite ‘‘ekoti vā…pe… cattāroti vā chāti vā avatvā pañcāti vattuṃ samattho añño natthī’’ti attano ñāṇabalaṃ dīpento <bold>pañcakkhandhā</bold>ti pucchānurūpaṃ vissajjanaṃ āha. Yathāpucchaṃ vissajjanañhi sabbaññubyākaraṇaṃ nāmāti vuccati. <bold>Dvādasāyatanānī</bold>tiādīsupi eseva nayo. <bold>Rūpakkhandhādīnaṃ</bold> pabhedo khandhavibhaṅgādīsu vuttanayeneva veditabbo.</paragraph>
<title line="5">2. Uppattānuppattivāravaṇṇanā</title>
<paragraph line="6" number="991"> Dutiyavāre <pageBreak edition="V" number="0.0491" /> ye dhammā kāmabhave kāmadhātusambhūtānañca sattānaṃ uppajjanti – kāmadhātuyaṃ pariyāpannā vā apariyāpannā vā – te sabbe saṅgahetvā <bold>kāmadhātuyā pañcakkhandhā</bold>tiādi vuttaṃ. <bold>Rūpadhātu</bold>ādīsupi eseva nayo. Yasmā pana rūpadhātupariyāpannānaṃ sattānaṃ ghānāyatanādīnaṃ abhāvena gandhāyatanādīni āyatanādikiccaṃ na karonti, tasmā <bold>rūpadhātuyā cha āyatanāni, nava dhātuyo</bold>tiādi vuttaṃ <pageBreak edition="M" number="0.0501" />. Yasmā ca okāsavasena vā sattuppattivasena <pageBreak edition="P" number="0.0518" /> vā apariyāpannadhātu nāma natthi, tasmā apariyāpannadhātuyāti avatvā yaṃ yaṃ apariyāpannaṃ taṃ tadeva dassetuṃ <bold>apariyāpanne kati khandhā</bold>tiādi vuttaṃ.</paragraph>
<title line="7">3. Pariyāpannāpariyāpannavāravaṇṇanā</title>
<paragraph line="8" number="999"> Tatiyavāre <bold>kāmadhātupariyāpannā</bold>ti kāmadhātubhajanaṭṭhena pariyāpannā; taṃnissitā tadantogadhā kāmadhātutveva saṅkhaṃ gatāti attho. Sesapadesupi eseva nayo. <bold>Pariyāpannā</bold>ti bhavavasena okāsavasena ca paricchinnā. <bold>Apariyāpannā</bold>ti tathā aparicchinnā.</paragraph>
<title line="9">4. Dhammadassanavāravaṇṇanā</title>
<paragraph line="10" number="1007"> Catutthavāre <bold>ekādasāyatanānī</bold>ti saddāyatanavajjāni. Tañhi ekantena paṭisandhiyaṃ nuppajjati. Iminā nayena sabbattha attho veditabbo. Sattake ‘‘devānaṃ asurāna’’nti gativasena avatvā avisesena <bold>gabbhaseyyakāna</bold>nti vuttaṃ. Tasmā yattha yattha gabbhaseyyakā sambhavanti tattha tattha tesaṃ sattāyatanāni veditabbāni. Tathā dhātuyo. Sesamettha uttānatthameva. Pañcamavāre yaṃ vattabbaṃ taṃ dhammasaṅgahaṭṭhakathāyaṃ vuttameva.</paragraph>
<title line="11">6. Uppādakakammaāyuppamāṇavāravaṇṇanā</title>
<subhead line="12">(1.) Uppādakakammaṃ</subhead>
<paragraph line="13" number="1021"> Chaṭṭhavāre <pageBreak edition="V" number="0.0492" /> pañcahi kāmaguṇehi nānappakārehi vā iddhivisesehi dibbantīti <bold>devā</bold>. <bold>Sammutidevā</bold>ti ‘devo, devī’ti evaṃ lokasammutiyā devā. <bold>Upapattidevā</bold>ti devaloke uppannattā upapattiyā devā. <bold>Visuddhidevā</bold>ti sabbesaṃ devānaṃ pūjārahā sabbakilesavisuddhiyā devā. <bold>Rājāno</bold>ti muddhābhisittakhattiyā. <bold>Deviyo</bold>ti tesaṃ mahesiyo. <bold>Kumārā</bold>ti abhisittarājūnaṃ abhisittadeviyā kucchismiṃ uppannakumārā.</paragraph>
<paragraph line="14"><bold>Uposathakammaṃ</bold><pageBreak edition="M" number="0.0502" /><bold>katvā</bold>ti cātuddasādīsu aṭṭhaṅgasamannāgataṃ uposathaṃ upavasitvā. Idāni yasmā parittadānādipuññakammaṃ manussasobhagyatāya paccayo, mattaso kataṃ manussasobhagyatāya adhimattaṃ, adhimattabhāvepi nānappakārabhedato nānappakārassa khattiyamahāsālādibhāvassa paccayo, tasmā tassa vasena upapattibhedaṃ dassento <bold>appekacce gahapatimahāsālāna</bold>ntiādimāha. Tattha <pageBreak edition="P" number="0.0519" /> mahāsāro etesanti mahāsārā; ra-kārassa pana la-kāraṃ katvā mahāsālāti vuttaṃ. Gahapatiyova mahāsālā, gahapatīsu vā mahāsālāti <bold>gahapatimahāsālā</bold>. Sesesupi eseva nayo. Tattha yassa gehe pacchimantena cattālīsakoṭidhanaṃ nidhānagataṃ hoti, kahāpaṇānañca pañca ambaṇāni divasavaḷañjo nikkhamati – ayaṃ <bold>gahapatimahāsālo</bold> nāma. Yassa pana gehe pacchimantena asītikoṭidhanaṃ nidhānagataṃ hoti, kahāpaṇānañca dasaambaṇāni divasavaḷañjo nikkhamati – ayaṃ <bold>brāhmaṇamahāsālo</bold> nāma. Yassa pana gehe pacchimantena koṭisatadhanaṃ nidhānagataṃ hoti, kahāpaṇānañca vīsati ambaṇāni divasavaḷañjo nikkhamati – ayaṃ <bold>khattiyamahāsālo</bold> nāma.</paragraph>
<paragraph line="15"><bold>Sahabyata</bold>nti sahabhāvaṃ; sabhāgā hutvā nibbattantīti attho. <bold>Cātumahārājikāna</bold>ntiādīsu cātumahārājikā nāma sinerupabbatassa vemajjhe honti. Tesu pabbataṭṭhakāpi atthi, ākāsaṭṭhāpi; tesaṃ paramparā cakkavāḷapabbataṃ pattā. Khiḍḍāpadosikā, manopadosikā, sītavalāhakā, uṇhavalāhakā, candimā devaputto, sūriyo devaputtoti ete sabbepi cātumahārājikadevalokaṭṭhakā eva.</paragraph>
<paragraph line="16">Tettiṃsa <pageBreak edition="V" number="0.0493" /> janā tattha upapannāti <bold>tāvatiṃsā</bold>. Apica tāvatiṃsāti tesaṃ devānaṃ nāmamevāti vuttaṃ. Tepi atthi pabbataṭṭhakā, atthi ākāsaṭṭhakā. Tesaṃ paramparā cakkavāḷapabbataṃ pattā. Tathā yāmādīnaṃ. Ekadevalokepi hi devānaṃ paramparā cakkavāḷapabbataṃ appattā nāma natthi. Tattha dibbaṃ sukhaṃ yātā payātā sampattāti <bold>yāmā</bold>. Tuṭṭhā pahaṭṭhāti <bold>tusitā</bold>. Pakatipaṭiyattārammaṇato atirekena ramitukāmakāle yathārucite bhoge nimminitvā ramantīti <bold>nimmānaratī</bold>. Cittācāraṃ ñatvā parehi nimmitesu bhogesu vasaṃ vattentīti <bold>paranimmitavasavattī</bold>.</paragraph>
<subhead line="17">(2.) Āyuppamāṇaṃ</subhead>
<paragraph line="18" number="1022"><bold>Appaṃ</bold><pageBreak edition="M" number="0.0503" /><bold>vā bhiyyo</bold>ti dutiyaṃ vassasataṃ appatvā vīsāya vā tiṃsāya vā cattālīsāya vā paññāsāya vā saṭṭhiyā vā vassehi adhikampi vassasatanti attho. Sabbampi hetaṃ dutiyaṃ vassasataṃ appattattā appanti vuttaṃ.</paragraph>
<paragraph line="19" number="1024"> Brahmapārisajjādīsu mahābrahmānaṃ pārisajjā paricārikāti <bold>brahmapārisajjā</bold>. Tesaṃ purohitabhāve ṭhitāti <bold>brahmapurohitā</bold>. Vaṇṇavantatāya <pageBreak edition="P" number="0.0520" /> ceva dīghāyukatāya ca mahanto brahmāti mahābrahmā, tesaṃ <bold>mahābrahmānaṃ</bold>. Ime tayopi janā paṭhamajjhānabhūmiyaṃ ekatale vasanti; āyuantaraṃ pana nesaṃ nānā.</paragraph>
<paragraph line="20" number="1025"> Parittā ābhā etesanti <bold>parittābhā</bold>. Appamāṇā ābhā etesanti <bold>appamāṇābhā</bold>. Daṇḍadīpikāya acci viya etesaṃ sarīrato ābhā chijjitvā chijjitvā patantī viya sarati visaratīti <bold>ābhassarā</bold>. Imepi tayo janā dutiyajjhānabhūmiyaṃ ekatale vasanti; āyuantaraṃ pana nesaṃ nānā.</paragraph>
<paragraph line="21" number="1026"> Parittā subhā etesanti <bold>parittasubhā</bold>. Appamāṇā subhā etesanti <bold>appamāṇasubhā</bold>. Subhena okiṇṇā vikiṇṇā, subhena sarīrappabhāvaṇṇena ekagghanā, suvaṇṇamañjusāya ṭhapitasampajjalitakañcanapiṇḍasassirīkāti <bold>subhakiṇhā</bold>. Imepi tayo janā tatiyajjhānabhūmiyaṃ ekatale vasanti; āyuantaraṃ pana nesaṃ nānā.</paragraph>
<paragraph line="22" number="1027"><bold>Ārammaṇanānattatā</bold>ti <pageBreak edition="V" number="0.0494" /> ārammaṇassa nānattabhāvo. <bold>Manasikāranānattatādīsu</bold>pi eseva nayo. Ettha ekassa pathavīkasiṇaṃ ārammaṇaṃ hoti…pe… ekassa odātakasiṇanti idaṃ ārammaṇanānattaṃ. Eko pathavīkasiṇaṃ manasi karoti…pe… eko odātakasiṇanti idaṃ manasikāranānattaṃ. Ekassa pathavīkasiṇe chando hoti…pe… ekassa odātakasiṇeti idaṃ <bold>chandanānattaṃ</bold>. Eko pathavīkasiṇe patthanaṃ karoti…pe… eko odātakasiṇeti idaṃ <bold>paṇidhinānattaṃ</bold>. Eko pathavīkasiṇavasena adhimuccati…pe… eko odātakasiṇavasenāti idaṃ <bold>adhimokkhanānattaṃ</bold>. Eko pathavīkasiṇavasena cittaṃ abhinīharati…pe… eko <pageBreak edition="M" number="0.0504" /> odātakasiṇavasenāti idaṃ <bold>abhinīhāranānattaṃ</bold>. Ekassa pathavīkasiṇaparicchindanakapaññā hoti…pe… ekassa odātakasiṇaparicchindanakapaññāti idaṃ <bold>paññānānattaṃ</bold>. Tattha ārammaṇamanasikārā pubbabhāgena kathitā. Chandapaṇidhiadhimokkhābhinīhārā appanāyapi vattanti upacārepi. Paññā pana lokiyalokuttaramissakā kathitā.</paragraph>
<paragraph line="23"><bold>Asaññasattāna</bold>nti saññāvirahitānaṃ sattānaṃ. Ekacce hi titthāyatane pabbajitvā ‘cittaṃ nissāya rajjanadussanamuyhanāni nāma hontī’ti citte dosaṃ disvā ‘acittakabhāvo nāma sobhano, diṭṭhadhammanibbānameta’nti <pageBreak edition="P" number="0.0521" /> saññāvirāgaṃ janetvā tatrūpagaṃ pañcamaṃ samāpattiṃ bhāvetvā tattha nibbattanti. Tesaṃ upapattikkhaṇe eko rūpakkhandhoyeva nibbattati. Ṭhatvā nibbatto ṭhitako eva hoti, nisīditvā nibbatto nisinnakova nipajjitvā nibbatto nipannova. Cittakammarūpakasadisā hutvā pañca kappasatāni tiṭṭhanti. Tesaṃ pariyosāne so rūpakāyo antaradhāyati, kāmāvacarasaññā uppajjati; tena idha saññuppādena te devā tamhā kāyā cutāti paññāyanti.</paragraph>
<paragraph line="24">Vipulā phalā etesanti <bold>vehapphalā</bold>. Attano sampattiyā na hāyanti na vihāyantīti <bold>avihā</bold>. Na kañci sattaṃ tappantīti <bold>atappā</bold>. Sundarā dassanā abhirūpā pāsādikāti <bold>sudassā</bold>. Suṭṭha passanti, sundarametesaṃ vā dassananti <bold>sudassī</bold>. Sabbehi eva guṇehi ca bhavasampattiyā ca jeṭṭhā, natthettha kaniṭṭhāti <bold>akaniṭṭhā</bold>.</paragraph>
<paragraph line="25" number="1028"> Ākāsānañcāyatanaṃ upagatāti <bold>ākāsānañcāyatanūpagā</bold>. Itaresupi eseva nayo <pageBreak edition="V" number="0.0495" />. Iti cha kāmāvacarā, nava brahmalokā, pañca suddhāvāsā, cattāro arūpā asaññasattavehapphalehi saddhiṃ chabbīsati devalokā; manussalokena saddhiṃ sattavīsati.</paragraph>
<paragraph line="26">Tattha sammāsambuddhena manussānaṃ devānañca āyuṃ paricchindamānena catūsu apāyesu bhummadevesu ca āyu paricchinnaṃ taṃ kasmāti? Niraye tāva kammameva pamāṇaṃ. Yāva kammaṃ na khīyati, na tāva cavanti. Tathā sesaapāyesu. Bhummadevānampi kammameva pamāṇaṃ. Tattha nibbattā hi keci <pageBreak edition="M" number="0.0505" /> sattāhamattaṃ tiṭṭhanti, keci addhamāsaṃ, keci māsaṃ, kappaṃ tiṭṭhamānāpi atthiyeva.</paragraph>
<paragraph line="27">Tattha manussesu gihibhāve ṭhitāyeva sotāpannāpi honti, sakadāgāmiphalampi anāgāmiphalampi arahattaphalampi pāpuṇanti. Tesu sotāpannādayo yāvajīvaṃ tiṭṭhanti. Khīṇāsavā pana parinibbāyanti vā pabbajanti vā. Kasmā? Arahattaṃ nāma seṭṭhaguṇo, gihiliṅgaṃ hīnaṃ, taṃ hīnatāya uttamaṃ guṇaṃ dhāretuṃ na sakkoti. Tasmā te parinibbātukāmā vā pabbajitukāmā vā honti.</paragraph>
<paragraph line="28">Bhummadevā pana arahattaṃ patvāpi yāvajīvaṃ tiṭṭhanti. Chasu kāmāvacaradevesu sotāpannasakadāgāmino yāvajīvaṃ tiṭṭhanti; anāgāminā rūpabhavaṃ gantuṃ vaṭṭati, khīṇāsavena parinibbātuṃ. Kasmā <pageBreak edition="P" number="0.0522" />? Nilīyanokāsassa abhāvā. Rūpāvacarārūpāvacaresu sabbepi yāvajīvaṃ tiṭṭhanti. Tattha rūpāvacare nibbattā sotāpannasakadāgāmino na puna idhāgacchanti, tattheva parinibbāyanti. Ete hi jhānaanāgāmino nāma.</paragraph>
<paragraph line="29">Aṭṭhasamāpattilābhīnaṃ pana kiṃ niyameti? Paguṇajjhānaṃ. Yadevassa paguṇaṃ hoti, tena uppajjati. Sabbesu pana paguṇesu kiṃ niyameti? Patthanā. Yattha upapattiṃ pattheti tattheva upapajjati. Patthanāya asati kiṃ niyameti? Maraṇasamaye samāpannā samāpatti. Maraṇasamaye samāpannā natthi, kiṃ niyameti? Nevasaññānāsaññāyatanasamāpatti. Ekaṃsena hi so nevasaññānāsaññāyatane upapajjati. Navasu brahmalokesu nibbattaariyasāvakānaṃ tatrūpapattipi hoti uparūpapattipi na heṭṭhūpapatti. Puthujjanānaṃ pana tatrūpapattipi hoti uparūpapattipi <pageBreak edition="V" number="0.0496" /> heṭṭhūpapattipi. Pañcasu suddhāvāsesu catūsu ca arūpesu ariyasāvakānaṃ tatrūpapattipi hoti uparūpapattipi. Paṭhamajjhānabhūmiyaṃ nibbatto anāgāmī nava brahmaloke sodhetvā matthake ṭhito parinibbāti. Vehapphalā, akaniṭṭhā, nevasaññānāsaññāyatananti ime tayo devalokā <bold>seṭṭhabhavā</bold> nāma. Imesu tīsu ṭhānesu nibbattaanāgāmino neva uddhaṃ gacchanti, na adho, tattha tattheva parinibbāyantīti. Idamettha pakiṇṇakaṃ.</paragraph>
<title line="30">7. Abhiññeyyādivāravaṇṇanā</title>
<paragraph line="31" number="1030"> Sattamavāre <pageBreak edition="M" number="0.0506" /> salakkhaṇapariggāhikāya abhiññāya vasena <bold>abhiññeyyatā</bold> veditabbā. Ñātatīraṇapahānapariññānaṃ vasena <bold>pariññeyyatā</bold>. Sā ca <bold>rūpakkhandho abhiññeyyo pariññeyyo na pahātabbo</bold>tiādīsu ñātatīraṇapariññāvaseneva veditabbā. <bold>Samudayasaccaṃ abhiññeyyaṃ pariññeyyaṃ pahātabba</bold>ntiādīsu pahānapariññāvasena.</paragraph>
<paragraph line="32">Aṭṭhamavāre rūpādiārammaṇānaṃ cakkhuviññāṇādīnaṃ vasena sārammaṇānārammaṇatā veditabbā. Navamavāro uttānatthoyeva. Dasamavārepi yaṃ vattabbaṃ siyā taṃ sabbaṃ tattha tattha pañhāpucchakavāre vuttamevāti.</paragraph>
<centered line="33">Sammohavinodaniyā vibhaṅgaṭṭhakathāya</centered>
<centered line="34">Dhammahadayavibhaṅgavaṇṇanā niṭṭhitā.</centered>
<title line="35">Nigamanakathā</title>
<paragraph line="36">Ettāvatā <pageBreak edition="P" number="0.0523" /><pageBreak edition="M" number="0.0507" /> ca –</paragraph>
<gatha1 line="37">Abhidhammaṃ desento, dhammagaru dhammagāravayuttānaṃ;</gatha1>
<gathalast line="38">Devānaṃ devapure, devagaṇasahassaparivāro.</gathalast>
<gatha1 line="39">Dutiyaṃ <pageBreak edition="V" number="0.0497" /> adutiyapuriso, yaṃ āha <bold>vibhaṅgapakaraṇaṃ</bold> nātho;</gatha1>
<gathalast line="40">Aṭṭhārasahi vibhaṅgehi, maṇḍitamaṇḍapeyyaguṇo.</gathalast>
<gatha1 line="41">Atthappakāsanatthaṃ, tassāhaṃ yācito ṭhitaguṇena;</gatha1>
<gathalast line="42">Yatinā adandhagatinā, subuddhinā buddhaghosena.</gathalast>
<gatha1 line="43">Yaṃ ārabhiṃ racayituṃ, aṭṭhakathaṃ sunipuṇesu atthesu;</gatha1>
<gathalast line="44">Sammohavinodanato, sammohavinodaniṃ nāma.</gathalast>
<gatha1 line="45">Porāṇaṭṭhakathānaṃ, sāraṃ ādāya sā ayaṃ niṭṭhaṃ;</gatha1>
<gathalast line="46">Pattā anantarāyena, pāḷiyā bhāṇavārehi.</gathalast>
<gatha1 line="47">Cattālīsāya yathā, ekena ca evameva sabbepi;</gatha1>
<gathalast line="48">Niṭṭhaṃ vajantu vimalā, manorathā sabbasattānaṃ.</gathalast>
<gatha1 line="49">Saddhammassa ṭhitatthaṃ, yañca imaṃ racayatā mayā puññaṃ;</gatha1>
<gathalast line="50">Pattaṃ tena samattaṃ, pāpuṇatu sadevako loko.</gathalast>
<gatha1 line="51">Suciraṃ tiṭṭhatu dhammo, dhammābhirato sadā bhavatu loko;</gatha1>
<gathalast line="52">Niccaṃ khemasubhikkhādi-sampadā janapadā hontūti.</gathalast>
<paragraph line="53">Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena <pageBreak edition="P" number="0.0524" /> karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññāpaṭisambhidādippabhedaguṇapaṭimaṇḍite uttarimanussadhamme suppatiṭṭhitabuddhīnaṃ theravaṃsappadīpānaṃ therānaṃ <pageBreak edition="M" number="0.0508" /> mahāvihāravāsīnaṃ vaṃsālaṅkārabhūtena vipulavisuddhabuddhinā <pageBreak edition="V" number="0.0498" /><bold>buddhaghoso</bold>ti garūhi gahitanāmadheyyena therena katā ayaṃ <bold>sammohavinodanī</bold> nāma vibhaṅgaṭṭhakathā.</paragraph>
<gatha1 line="54">Tāva tiṭṭhatu lokasmiṃ, lokanittharaṇesinaṃ;</gatha1>
<gathalast line="55">Dassentī kulaputtānaṃ, nayaṃ paññāvisuddhiyā.</gathalast>
<gatha1 line="56">Yāva buddhoti nāmampi, suddhacittassa tādino;</gatha1>
<gathalast line="57">Lokamhi lokajeṭṭhassa, pavattati mahesinoti.</gathalast>
<centered line="58">Sammohavinodanī nāma vibhaṅga-aṭṭhakathā niṭṭhitā.</centered>
</body>
</document>