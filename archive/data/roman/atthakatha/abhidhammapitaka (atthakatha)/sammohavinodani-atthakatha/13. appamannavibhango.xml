<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02a.att12.xml</normativeSource>
    <archivePath>roman/atthakatha/abhidhammapitaka (atthakatha)/sammohavinodani-atthakatha/13. appamannavibhango.xml</archivePath>
    <baseFileName>13. appamannavibhango</baseFileName>
    <titlePath>13. Appamaññāvibhaṅgo - Sammohavinodanī-aṭṭhakathā - Abhidhammapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">13. Appamaññāvibhaṅgo</chapter>
    <title line="2">1. Suttantabhājanīyavaṇṇanā</title>
    <paragraph line="3" number="642"> Idāni <pageBreak edition="Pali Text Society" number="0.0377" /><pageBreak edition="Myanmar" number="0.0361" /><pageBreak edition="Vipassana Research Institut" number="0.0356" /> tadanantare appamaññāvibhaṅge <bold>catasso</bold>ti gaṇanaparicchedo. <bold>Appamaññāyo</bold>ti pharaṇaappamāṇavasena appamaññāyo. Etā hi ārammaṇavasena appamāṇe vā satte pharanti, ekasattampi vā anavasesapharaṇavasena pharantīti pharaṇaappamāṇavasena appamaññāyoti vuccanti. <bold>Idha bhikkhū</bold>ti imasmiṃ sāsane bhikkhu. <bold>Mettāsahagatenā</bold>ti mettāya samannāgatena. <bold>Cetasā</bold>ti cittena. <bold>Ekaṃ disa</bold>nti ekissā disāya. Paṭhamapariggahitaṃ sattaṃ upādāya ekadisāpariyāpannasattapharaṇavasena vuttaṃ. <bold>Pharitvā</bold>ti phusitvā ārammaṇaṃ katvā. <bold>Viharatī</bold>ti brahmavihārādhiṭṭhitaṃ iriyāpathavihāraṃ pavatteti. <bold>Tathā dutiya</bold>nti yathā puratthimādīsu disāsu yaṃ kiñci ekaṃ disaṃ pharitvā viharati, tatheva tadanantaraṃ dutiyaṃ tatiyaṃ catutthañcāti attho.</paragraph>
    <paragraph line="4"><bold>Iti uddha</bold>nti teneva ca nayena uparimaṃ disanti vuttaṃ hoti. <bold>Adho tiriya</bold>nti adhodisampi tiriyaṃdisampi evameva. Ettha ca <bold>adho</bold>ti heṭṭhā, <bold>tiriya</bold>nti anudisā. Evaṃ sabbadisāsu assamaṇḍale assamiva mettāsahagataṃ cittaṃ sāretipi paccāsāretipīti ettāvatā ekamekaṃ disaṃ pariggahetvā odhiso mettāpharaṇaṃ dassitaṃ. <bold>Sabbadhī</bold>tiādi pana anodhiso dassanatthaṃ vuttaṃ. Tattha <bold>sabbadhī</bold>ti sabbattha. <bold>Sabbattatāyā</bold>ti sabbesu hīnamajjhimukkaṭṭhamittasapattamajjhattādippabhedesu attatāya ‘ayaṃ parasatto’ti vibhāgaṃ akatvā attasamatāyāti vuttaṃ hoti; atha vā <bold>sabbattatāyā</bold>ti sabbena cittabhāvena īsakampi <pageBreak edition="Pali Text Society" number="0.0378" /> bahi avikkhipamānoti <pageBreak edition="Vipassana Research Institut" number="0.0357" /> vuttaṃ hoti. <bold>Sabbāvanta</bold>nti sabbasattavantaṃ, sabbasattayuttanti attho. <bold>Loka</bold>nti sattalokaṃ.</paragraph>
    <paragraph line="5"><bold>Vipulenā</bold>tievamādipariyāyadassanato panettha puna ‘‘mettāsahagatenā’’ti vuttaṃ. Yasmā vā ettha odhiso pharaṇe viya puna ‘tathā’saddo ‘iti’saddo vā na vutto, tasmā puna ‘‘mettāsahagatena cetasā’’ti vuttaṃ; nigamanavasena vā etaṃ vuttaṃ. <bold>Vipulenā</bold>ti ettha ca pharaṇavasena vipulatā daṭṭhabbā. Bhūmivasena pana taṃ <bold>mahaggataṃ,</bold> paguṇavasena <bold>appamāṇaṃ</bold><pageBreak edition="Myanmar" number="0.0362" />, sattārammaṇavasena ca appamāṇaṃ, byāpādapaccatthikappahānena <bold>averaṃ,</bold> domanassappahānato <bold>abyāpajjhaṃ,</bold> niddukkhanti vuttaṃ hoti. Ayaṃ tāva ‘‘mettāsahagatena cetasā’’tiādinā nayena ṭhapitāya mātikāya attho.</paragraph>
    <paragraph line="6" number="643"> Idāni yadetaṃ ‘‘kathañca, bhikkhave, mettāsahagatena cetasā’’tiādinā nayena vuttaṃ padabhājanīyaṃ, tattha yasmā idaṃ kammaṭṭhānaṃ dosacaritassa sappāyaṃ, tasmā yathārūpe puggale ayaṃ mettā appanaṃ pāpuṇāti, taṃ mettāya vatthubhūtaṃ puggalaṃ tāva dassetuṃ <bold>seyyathāpi nāma ekaṃ puggala</bold>ntiādi vuttaṃ. Tattha <bold>seyyathāpi nāmā</bold>ti opammatthe nipāto, yathā ekaṃ puggalanti attho. <bold>Piya</bold>nti pemanīyaṃ. <bold>Manāpa</bold>nti hadayavuḍḍhikaraṃ. Tattha pubbeva sannivāsena paccuppannahitena vā piyo nāma hoti, sīlādiguṇasamāyogena manāpo nāma; dānasamānattatāhi vā piyatā, piyavacanaatthacariyatāhi manāpatā veditabbā. Yasmā cettha piyatāya imassa byāpādassa pahānaṃ hoti, tato mettā sukhaṃ pharati, manāpatāya udāsīnatā na saṇṭhāti, hirottappañca paccupaṭṭhāti, tato hirottappānupālitā mettā na parihāyati, tasmā taṃ upamaṃ katvā idaṃ vuttaṃ – <bold>piyaṃ manāpa</bold>nti. <bold>Mettāyeyyā</bold>ti mettāya phareyya; tasmiṃ puggale mettaṃ kareyya pavatteyyāti attho. <bold>Evameva</bold><pageBreak edition="Pali Text Society" number="0.0379" /><bold>sabbe satte</bold>ti yathā piyaṃ puggalaṃ mettāyeyya, evaṃ tasmiṃ puggale appanāppattāya vasībhāvaṃ upagatāya mettāya majjhattaverisaṅkhātepi sabbe satte anukkamena pharatīti attho. <bold>Metti mettāyanā</bold>tiādīni vuttatthāneva.</paragraph>
    <paragraph line="7" number="644"><bold>Vidisaṃ vā</bold>ti padaṃ tiriyaṃ vāti etassa atthavibhāvanatthaṃ vuttaṃ.</paragraph>
    <paragraph line="8" number="645"><bold>Pharitvā</bold>ti <pageBreak edition="Vipassana Research Institut" number="0.0358" /> ārammaṇakaraṇavasena phusitvā. <bold>Adhimuñcitvā</bold>ti adhikabhāvena muñcitvā, yathā muttaṃ sumuttaṃ hoti suppasāritaṃ suvitthataṃ tathā muñcitvāti attho.</paragraph>
    <paragraph line="9" number="648"><bold>Sabbadhi</bold>ādiniddese yasmā tīṇipi etāni padāni sabbasaṅgāhikāni, tasmā nesaṃ ekatova atthaṃ dassetuṃ <bold>sabbena sabba</bold>ntiādi vuttaṃ. Tassattho heṭṭhā vuttoyeva.</paragraph>
    <paragraph line="10" number="650"><bold>Vipulā</bold>diniddese <pageBreak edition="Myanmar" number="0.0363" /> yasmā yaṃ appanāppattaṃ hutvā anantasattapharaṇavasena vipulaṃ, taṃ niyamato bhūmivasena <bold>mahaggataṃ</bold> hoti. Yañca mahaggataṃ taṃ appamāṇagocaravasena <bold>appamāṇaṃ</bold>. Yaṃ appamāṇaṃ taṃ paccatthikavighātavasena <bold>averaṃ</bold>. Yañca averaṃ taṃ vihatabyāpajjatāya <bold>abyāpajjaṃ</bold>. Tasmā ‘‘yaṃ vipulaṃ taṃ mahaggata’’ntiādi vuttaṃ. <bold>Avero abyāpajjo</bold>ti cettha liṅgavipariyāyena vuttaṃ. Manena vā saddhiṃ yojanā kātabbā – yaṃ appamāṇaṃ cittaṃ, so avero mano; yo avero so abyāpajjoti. Apicettha heṭṭhimaṃ heṭṭhimaṃ padaṃ uparimassa uparimassa, uparimaṃ vā uparimaṃ heṭṭhimassa heṭṭhimassa atthotipi veditabbo.</paragraph>
    <paragraph line="11" number="653"><bold>Seyyathāpi nāma ekaṃ puggalaṃ duggataṃ durupeta</bold>nti idampi karuṇāya vatthubhūtaṃ puggalaṃ dassetuṃ vuttaṃ. Evarūpasmiñhi puggale balavakāruññaṃ uppajjati. Tattha <bold>duggata</bold>nti dukkhena samaṅgībhāvaṃ gataṃ. <bold>Durupeta</bold>nti kāyaduccaritādīhi upetaṃ. Gatikulabhogādivasena vā tamabhāve ṭhito puggalo duggato, kāyaduccaritādīhi upetattā tamaparāyaṇabhāve ṭhito durupetoti evamettha attho veditabbo.</paragraph>
    <paragraph line="12" number="663"><bold>Ekaṃ puggalaṃ piyaṃ manāpa</bold>nti idampi muditāya vatthubhūtaṃ puggalaṃ dassetuṃ vuttaṃ. Tattha <pageBreak edition="Pali Text Society" number="0.0380" /> gatikulabhogādivasena jotibhāve ṭhito <bold>piyo,</bold> kāyasucaritādīhi upetattā jotiparāyaṇabhāve ṭhito <bold>manāpo</bold>ti veditabbo.</paragraph>
    <paragraph line="13" number="673"><bold>Neva manāpaṃ na amanāpa</bold>nti idampi upekkhāya vatthubhūtaṃ puggalaṃ dassetuṃ vuttaṃ. Tattha mittabhāvaṃ asampattatāya <bold>neva manāpo,</bold> amittabhāvaṃ asampattatāya <bold>na amanāpo</bold>ti veditabbo. Sesamettha yaṃ vattabbaṃ siyā, taṃ sabbaṃ heṭṭhā cittuppādakaṇḍe vuttameva. Bhāvanāvidhānampi etesaṃ kammaṭṭhānānaṃ visuddhimagge vitthārato kathitamevāti.</paragraph>
    <centered line="14">Suttantabhājanīyavaṇṇanā.</centered>
    <title line="15">2. Abhidhammabhājanīyavaṇṇanā</title>
    <paragraph line="16">Abhidhammabhājanīyaṃ <pageBreak edition="Myanmar" number="0.0364" /><pageBreak edition="Vipassana Research Institut" number="0.0359" /> kusalatopi vipākatopi kiriyatopi heṭṭhā cittuppādakaṇḍe bhājitanayeneva bhājitaṃ. Atthopissa tattha vuttanayeneva veditabbo.</paragraph>
    <title line="17">3. Pañhāpucchakavaṇṇanā</title>
    <paragraph line="18">Pañhāpucchake pāḷianusāreneva mettādīnaṃ kusalādibhāvo veditabbo. Ārammaṇattikesu pana sabbāpi tīsu tikesu navatabbārammaṇā eva. Ajjhattārammaṇattike bahiddhārammaṇāti. Imasmiṃ pana appamaññāvibhaṅge sammāsambuddhena suttantabhājanīyepi lokiyā eva appamaññāyo kathitā, abhidhammabhājanīyepi pañhāpucchakepi. Tayopi hi ete nayā lokiyattā ekaparicchedā eva. Evamayaṃ appamaññāvibhaṅgopi teparivaṭṭaṃ nīharitvāva bhājetvā dassitoti.</paragraph>
    <centered line="19">Sammohavinodaniyā vibhaṅgaṭṭhakathāya</centered>
    <centered line="20">Appamaññāvibhaṅgavaṇṇanā niṭṭhitā.</centered>
  </content>
</document>