<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02a3.att11.xml</normativeSource>
<archivePath>roman/atthakatha/vinayapitaka (atthakatha)/culavagga-atthakatha/12. sattasatikakkhandhakam.xml</archivePath>
<title>12. Sattasatikakkhandhakaṃ - Cūḷavagga-aṭṭhakathā - Vinayapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">12. Sattasatikakkhandhakaṃ</chapter>
<subhead line="2">Dasavatthukathā</subhead>
<paragraph line="3" number="446">Sattasatikakkhandhake <pageBreak edition="V" number="0.0134" /><pageBreak edition="M" number="0.0134" />– <bold>bhikkhaggenā</bold>ti bhikkhuaggena, bhikkhū gaṇetvā tattake paṭivīse ṭhapesunti attho. <bold>Mahiyā</bold>ti himapātasamaye himavalāhakā.</paragraph>
<paragraph line="4" number="447"><bold>Avijjānivuṭā</bold>ti avijjāpaṭicchannā <pageBreak edition="P" number="6.1298" />. <bold>Posā</bold>ti purisā. Piyarūpaṃ abhinandanti patthentīti <bold>piyarūpābhinandino</bold>. <bold>Aviddasū</bold>ti avijānantā. Rāgarajehi <bold>sarajā</bold>. Magasadisāti <bold>magā</bold>. Saha nettiyāti <bold>sanettikā</bold>. <bold>Vaḍḍhenti kaṭasi</bold>nti punappunaṃ kaḷevaraṃ nikkhipamānā bhūmiṃ vaḍḍhenti. Evaṃ vaḍḍhentāva ghoraṃ ādiyanti punabbhavaṃ.</paragraph>
<paragraph line="5" number="454"><bold>Pāpakaṃ no āvuso kata</bold>nti āvuso amhehi pāpakaṃ katanti attho.</paragraph>
<paragraph line="6" number="455"><bold>Katamena tvaṃ bhūmi vihārenā</bold>ti ettha <bold>bhūmī</bold>ti piyavacanametaṃ. Piyaṃ vattukāmo kira āyasmā sabbakāmī navake bhikkhū evaṃ āmanteti. <bold>Kullakavihārenā</bold>ti uttānavihārena.</paragraph>
<paragraph line="7" number="457"><bold>Sāvatthiyā suttavibhaṅge</bold>ti kathaṃ suttavibhaṅge paṭikkhittaṃ hoti? Tatra hi ‘‘sannidhi nāma ajja paṭiggahitaṃ aparajjū’’ti vatvā puna ‘‘sannidhikārake asannidhikārakasaññī khādanīyaṃ vā bhojanīyaṃ vā khādati vā bhuñjati vā āpatti pācittiyassā’’ti āpattiṃ vadantena paṭikkhittaṃ hoti. Tatreke maññanti ‘‘yo pana bhikkhu sannidhikārakaṃ <pageBreak edition="V" number="0.0135" />khādanīyaṃ vā bhojanīyaṃ vā’’ti hi vuttaṃ, idañca loṇaṃ nāma yāvajīvikattā sannidhibhāvaṃ nāpajjati. Yampi aloṇakaṃ āmisaṃ paṭiggahetvā tena saddhiṃ paribhuñjati, taṃ tadahupaṭiggahitameva, tasmā ‘‘‘yāvakālikena, bhikkhave, yāvajīvikaṃ tadahupaṭiggahitaṃ kāle kappati, vikāle na kappatī’ti vacanato dukkaṭenettha bhavitabba’’nti. Te vattabbā – ‘‘tumhākaṃ matena dukkaṭenapi na bhavitabbaṃ, na hi ettha yāvajīvikaṃ tadahupaṭiggahitaṃ, yāvakālikameva <pageBreak edition="M" number="0.0135" />tadahupaṭiggahitaṃ <pageBreak edition="P" number="6.1299" />, na ca taṃ vikāle paribhuttaṃ. Yadi vā ‘‘vikāle na kappatī’’ti vacanena tumhe dukkaṭaṃ maññetha, yāvajīvikamissaṃ yāvakālikaṃ vikāle bhuñjantassa vikālabhojanapācittiyaṃ na bhaveyya. Tasmā na byañjanamattaṃ gahetabbaṃ, attho upaparikkhitabbo.</paragraph>
<paragraph line="8">Ayañhettha attho – yāvakālikena yāvajīvikaṃ tadahupaṭiggahitaṃ yadi sambhinnarasaṃ hoti, yāvakālikagatikameva hoti. Tasmā ‘‘yo pana bhikkhu vikāle khādanīyaṃ vā bhojanīyaṃ vā’’ti iminā sikkhāpadena kāle kappati, vikāle na kappati. Na idha ‘‘na kappatī’’ti vacanamattenettha dukkaṭaṃ hoti. Yatheva yāvajīvikaṃ tadahupaṭiggahitaṃ yāvakālikena sambhinnarasaṃ vikāle na kappati, vikālabhojanapācittiyāvahaṃ hoti. Evaṃ ajja paṭiggahitampi aparajju yāvakālikena sambhinnarasaṃ na kappati, sannidhibhojanapācittiyāvahaṃ hoti. Taṃ ‘‘sannidhikataṃ ida’’nti ajānantopi na muccati. Vuttañhetaṃ – ‘‘sannidhikārake asannidhikārakasaññī khādanīyaṃ vā bhojanīyaṃ vā khādati vā bhuñjati vā āpatti pācittiyassā’’ti. Tasmā ‘‘kattha paṭikkhitta’’nti imissā pucchāya ‘‘parisuddhamidaṃ byākaraṇaṃ sāvatthiyā suttavibhaṅge’’ti.</paragraph>
<paragraph line="9"><bold>Rājagahe uposathasaṃyutte</bold>ti idaṃ ‘‘na bhikkhave ekasmiṃ āvāse dve uposathāgārāni sammannitabbāni; yo sammanneyya, āpatti dukkaṭassā’’ti etaṃ sandhāya vuttaṃ. <bold>Vinayātisāre dukkaṭa</bold>nti ‘‘na bhikkhave ekasmiṃ āvāse dve uposathāgārāni sammannitabbānī’’ti etassa vinayassa atisāre dukkaṭaṃ. <bold>Campeyyake vinayavatthusmi</bold>nti idaṃ ‘‘adhammena ce bhikkhave vaggakammaṃ, akammaṃ na ca karaṇīya’’nti evamādiṃ katvā campeyyakkhandhake āgataṃ vinayavatthuṃ sandhāya vuttaṃ.</paragraph>
<paragraph line="10"><bold>Ekacco</bold><pageBreak edition="V" number="0.0136" /><bold>kappatī</bold>ti idaṃ dhammikaṃ āciṇṇaṃ sandhāya vuttaṃ. <bold>Chedanake pācittiya</bold>nti suttavibhaṅge hi ‘‘nisīdanaṃ <pageBreak edition="P" number="6.1300" />nāma sadasaṃ vuccatī’’ti āgataṃ, tasmā dvinnaṃ sugatavidatthīnaṃ upari dasāyeva vidatthimattā labbhati. Dasāya vinā taṃ pamāṇaṃ karontassa idaṃ āgatameva hoti – ‘‘taṃ atikkāmayato chedanakaṃ pācittiya’’nti. Tasmā ‘‘kiṃ āpajjatī’’ti puṭṭho ‘‘chedanake <pageBreak edition="M" number="0.0136" />pācittiya’’nti āha. Chedanakasikkhāpade vuttapācittiyaṃ āpajjatīti attho. Sesaṃ sabbattha uttānamevāti.</paragraph>
<centered line="11">Dasavatthukathā niṭṭhitā.</centered>
<centered line="12">Samantapāsādikāya vinayasaṃvaṇṇanāya</centered>
<centered line="13">Sattasatikakkhandhakavaṇṇanā niṭṭhitā.</centered>
<gatha1 line="14">Dvivaggasaṅgahā vuttā, dvāvīsatipabhedanā;</gatha1>
<gathalast line="15">Khandhakā sāsane pañcakkhandhadukkhappahāyino.</gathalast>
<gatha1 line="16">Yā tesaṃ vaṇṇanā esā, antarāyaṃ vinā yathā;</gatha1>
<gathalast line="17">Siddhā sijjhantu kalyāṇā, evaṃ āsāpi pāṇinanti.</gathalast>
<centered line="18">Cūḷavagga-aṭṭhakathā niṭṭhitā.</centered>
</body>
</document>