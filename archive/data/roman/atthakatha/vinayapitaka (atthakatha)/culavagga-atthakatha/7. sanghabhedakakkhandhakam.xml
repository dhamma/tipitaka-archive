<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02a3.att6.xml</normativeSource>
    <source>roman/atthakatha/vinayapitaka (atthakatha)/culavagga-atthakatha/7. sanghabhedakakkhandhakam.xml</source>
    <script>roman</script>
    <directory>/atthakatha/vinayapitaka (atthakatha)/culavagga-atthakatha</directory>
    <basename>7. sanghabhedakakkhandhakam</basename>
    <titlePath>7. Saṅghabhedakakkhandhakaṃ - Cūḷavagga-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">7. Saṅghabhedakakkhandhakaṃ</chapter>
    <subhead line="2">Chasakyapabbajjākathā</subhead>
    <paragraph line="3" number="330"> Saṅghabhedakakkhandhake <pageBreak edition="Myanmar" number="0.0110" /><pageBreak edition="Vipassana Research Institut" number="0.0108" /><bold>abhiññātā abhiññātā</bold>ti pākaṭā pākaṭā. <bold>Sakyakumārā</bold> nāma kāḷudāyippabhutayo dasa dūtā saddhiṃ parivārehi aññe ca bahū janā. <bold>Amhāka</bold>nti amhesu; amhākaṃ kulatoti vā vuttaṃ hoti. <bold>Gharāvāsatthaṃ anusāsissāmī</bold>ti gharāvāse yaṃ kattabbaṃ, taṃ jānāpessāmi. <bold>Udakaṃ ninnetabba</bold>nti yathā udakaṃ sabbaṭṭhāne samaṃ hoti, evaṃ kātabbaṃ. <bold>Niddhāpetabba</bold>nti tiṇāni uddharitabbāni. <bold>Bhusikā uddharāpetabbā</bold>ti sukhumapalālamissadhaññā palālikā palāpetabbā. <bold>Opunāpetabba</bold>nti sukhumapalālaṃ apanetabbaṃ. <bold>Tvaññeva gharāvāsatthena upajānāhī</bold>ti tvaññeva gharāvāsatthaṃ jānāhi. <bold>Ahaṃ tayā yathāsukhaṃ pabbajāhī</bold>ti ettha ahaṃ tayā saddhiṃ pabbajissāmīti sahāyasinehena sahasā vattukāmo hutvā puna rajjasirilobhena parikaḍḍhiyamānahadayo ‘‘ahaṃ tayā’’ti ettakameva vatvā sesaṃ vattuṃ nāsakkhīti evamattho veditabbo <pageBreak edition="Pali Text Society" number="6.1275" />.</paragraph>
    <paragraph line="4" number="331"><bold>Nippātitā</bold>ti nikkhamitā. <bold>Mānassino</bold>ti mānassayino; mānanissitāti vuttaṃ hoti.</paragraph>
    <paragraph line="5" number="332"><bold>Yassantarato na santi kopā</bold>ti tatiyamaggena samūhatattā yassa citte kopā na santi. Yasmā pana <bold>bhavo</bold>ti sampatti, <bold>vibhavo</bold>ti vipatti; tathā bhavoti vuḍḍhi, vibhavoti hāni; bhavoti sassataṃ, vibhavoti ucchedo; bhavoti puññaṃ, vibhavoti pāpaṃ; vibhavoti ca abhavoti ca atthato ekameva, tasmā <bold>itibhavābhavatañca vītivatto</bold>ti ettha yā esā sampattivipattivuḍḍhihānisassatucchedapuññapāpavasena <pageBreak edition="Vipassana Research Institut" number="0.0109" /> iti anekappakārā bhavābhavatā vuccati; catūhipi maggehi yathāsambhavaṃ tena tena nayena taṃ itibhavābhavatañca vītivattoti evamattho daṭṭhabbo. <bold>Nānubhavantī</bold>ti na sampāpuṇanti; tassa dassanaṃ devānampi dullabhanti adhippāyo.</paragraph>
    <paragraph line="6" number="333"><bold>Ahimekhalikā</bold>ti ahiṃ kaṭiyaṃ bandhitvā. <bold>Ucchaṅge</bold>ti aṅke.</paragraph>
    <paragraph line="7" number="334"><bold>Sammannatī</bold>ti <pageBreak edition="Myanmar" number="0.0111" /> sammāneti. <bold>Yaṃ tumo karissatī</bold>ti yaṃ so karissati.</paragraph>
    <centered line="8">Chasakyapabbajjākathā niṭṭhitā.</centered>
    <subhead line="9">Pakāsanīyakammādikathā</subhead>
    <paragraph line="10" number="336"><bold>Kheḷāsakassā</bold>ti ettha micchājīvena uppannapaccayā ariyehi vantabbā kheḷasadisā, tathārūpe paccaye ayaṃ ajjhoharatīti katvā kheḷāsakoti bhagavatā vutto.</paragraph>
    <paragraph line="11" number="340"><bold>Patthaddhena kāyenā</bold>ti potthakarūpasadisena niccalena kāyena.</paragraph>
    <paragraph line="12" number="342"><bold>Mayaṃ kho bhaṇe rājañātakā nāmā</bold>ti rājā amhe jānātīti rājañātakassa bhāvena attānaṃ ukkaṃsanto āha. <bold>Pahaṭṭhakaṇṇavālo</bold>ti bandhane niccale katvā.</paragraph>
    <paragraph line="13"><bold>Dukkhañhi kuñjara nāgamāsado</bold>ti bho kuñjara buddhanāgaṃ āsādanaṃ vadhakacittena upagamanaṃ nāma dukkhaṃ. <bold>Nāgahatassā</bold>ti buddhanāgaṃ ghātakassa.</paragraph>
    <paragraph line="14"><bold>Paṭikuṭiyova osakkī</bold>ti tathāgatābhimukhoyeva piṭṭhimehi pādehi avasakki. <bold>Alakkhiko</bold>ti ettha na lakkhetīti alakkhiko; na jānātīti attho <pageBreak edition="Pali Text Society" number="6.1276" />, ahaṃ pāpakammaṃ karomīti na jānāti. Na lakkhitabboti vā alakkhiko; na passitabboti attho.</paragraph>
    <paragraph line="15" number="343"><bold>Tikabhojana</bold>nti ettha tīhi janehi bhuñjitabbabhojanaṃ. <bold>Taṃ paññāpessāmī</bold>ti taṃ anujānissāmi <pageBreak edition="Vipassana Research Institut" number="0.0110" />. Gaṇabhojane pana yathādhammo kāretabboti. <bold>Pañcavatthuyācanakathā</bold> saṅghādisesavaṇṇanāyaṃ vuttā. <bold>Kappa</bold>nti āyukappaṃ. <bold>Brahmaṃ puñña</bold>nti seṭṭhaṃ puññaṃ. <bold>Kappaṃ saggamhī</bold>ti āyukappameva.</paragraph>
    <centered line="16">Pakāsanīyakammādikathā niṭṭhitā.</centered>
    <subhead line="17">Saṅghabhedakakathā</subhead>
    <paragraph line="18" number="344"><bold>Atha kho devadatto saṅghaṃ bhinditvā</bold>ti so kira evaṃ salākaṃ gāhetvā tattheva āveṇikaṃ uposathaṃ katvā gato, tenetaṃ vuttaṃ.</paragraph>
    <paragraph line="19" number="345"><bold>Piṭṭhi</bold><pageBreak edition="Myanmar" number="0.0112" /><bold>me āgilāyatī</bold>ti ciranisajjāya vedanābhibhūtā bādhati. <bold>Tamahaṃ āyamissāmī</bold>ti taṃ ahaṃ pasāressāmi. <bold>Ādesanāpāṭihāriyānusāsanī</bold> nāma ‘‘evampi te mano, tathāpi te mano’’ti evaṃ parassa cittaṃ jānitvā tadanurūpā dhammadesanā.</paragraph>
    <paragraph line="20" number="346"><bold>Mamānukubba</bold>nti mamānukiriyaṃ kurumāno. <bold>Kapaṇo</bold>ti dukkhito. <bold>Mahāvarāhassā</bold>ti mahānāgassa. <bold>Mahiṃ vikubbato</bold>ti pathaviṃ padālentassa. <bold>Bhisaṃ ghasamānassā</bold>ti bhisaṃ khādantassa. <bold>Nadīsu jaggato</bold>ti ettha so kira hatthināgo sāyanhasamayaṃ taṃ nadināmakaṃ pokkharaṇiṃ ogāhetvā kilanto sabbarattiṃ vītināmesi, jālikaṃ karoti, tena vuttaṃ ‘‘nadīsu jaggato’’ti.</paragraph>
    <paragraph line="21" number="347"><bold>Sutā</bold>ti sotā. <bold>Asandiddho ca akkhātī</bold>ti nissandeho hutvā akkhāti anusandhivasena yojetvā yojetvā.</paragraph>
    <paragraph line="22" number="350"> Apāye nibbattissatīti <bold>āpāyiko</bold>. Evaṃ <bold>nerayiko</bold>. Kappaṃ ṭhassatīti <bold>kappaṭṭho</bold>. Idāni buddhasahassenāpi tikicchituṃ na sakkāti <bold>atekiccho</bold>.</paragraph>
    <paragraph line="23"><bold>Mā jātu koci lokasmi</bold>nti mā kadācipi koci satto lokasmiṃ. <bold>Udapajjathā</bold>ti upapajjatha <pageBreak edition="Vipassana Research Institut" number="0.0111" />. <bold>Jalaṃva yasasā aṭṭhā</bold>ti yasasā jalanto viya ṭhito. <bold>Devadattoti me suta</bold>nti ‘‘īdiso devadatto’’ti bhagavatā sutampi atthi, tadeva gahetvā idaṃ vuttaṃ. <bold>So pamādamanuciṇṇo</bold>ti ettha pamādaṃ anucinātīti anuciṇṇo, pamādo <pageBreak edition="Pali Text Society" number="6.1277" /> appahīnoti attho. <bold>Āsajja na</bold>nti pāpakena cittena patvā, visosetvāti vā attho. <bold>Avīcinirayaṃ patto</bold>ti idaṃ pana āsīsāyaṃ atītavacanaṃ. <bold>Bhesmā</bold>ti bhayānako.</paragraph>
    <centered line="24">Saṅghabhedakakathā niṭṭhitā.</centered>
    <subhead line="25">Upālipañhākathā</subhead>
    <paragraph line="26" number="351"><bold>Ekato upāli eko</bold>ti dhammavādipakkhe eko. <bold>Ekato dve</bold>ti adhammavādipakkhe dve. <bold>Catuttho anussāvetī</bold>ti saṅghaṃ bhindissāmīti adhammavādicatuttho <pageBreak edition="Myanmar" number="0.0113" /> hutvā anussāveti; anunayanto sāveti ‘‘na tumhākaṃyeva narakabhayaṃ atthi, amhākampi atthi, na amhākaṃ avīcimaggo pihito, na mayaṃ akusalā na bhāyāma. Yadi hi ayaṃ adhammo avinayo asatthusāsanaṃ vā bhaveyya, na mayaṃ gaṇheyyāmā’’tiādinā nayena ‘‘adhammaṃ dhammo’’ti evaṃ aṭṭhārasa bhedakaravatthūni bodhetīti attho. <bold>Salākaṃ gāhetī</bold>ti evaṃ anussāvetvā pana ‘‘idaṃ gaṇhatha, idaṃ rocethā’’ti vadanto salākaṃ gāheti.</paragraph>
    <paragraph line="27"><bold>Ekato upāli dve hontī</bold>tiādīsupi eseva nayo. <bold>Evaṃ kho upāli saṅgharāji ceva hoti saṅghabhedo cā</bold>ti evaṃ hoti; na pana ettāvatā saṅgho bhinno hoti.</paragraph>
    <paragraph line="28"><bold>Bhikkhu kho upāli pakatatto samānasaṃvāsako samānasīmāyaṃ ṭhito saṅghaṃ bhindatī</bold>ti ettha siyā evaṃ ‘‘devadatto kathaṃ pakatatto’’ti. Kathaṃ tāva na pakatatto, rañño ghātāpitattā ruhiruppādassa ca katattāti? Tattha vadāma – āṇattiyā tāva viraddhattā rañño ghātāpanaṃ natthi. ‘‘Tena hi tvaṃ, kumāra, pitaraṃ hantvā rājā hohi, ahaṃ bhagavantaṃ hantvā buddho bhavissāmī’’ti evañhi tassa āṇatti. Kumāro pana rājā hutvā pacchā pitaraṃ māresi; evaṃ tāva āṇattiyā viraddhattā rañño ghātāpanaṃ natthi. Ruhiruppāde pana katamatteyeva ruhiruppādapaccayā <pageBreak edition="Vipassana Research Institut" number="0.0112" /> bhagavatā abhabbatā na vuttā, na ca sakkā bhagavato vacanaṃ vināyeva tassa abhabbatā āropetuṃ.</paragraph>
    <indent line="29">‘‘Ruhiruppādako, bhikkhave, anupasampanno na upasampādetabbo, upasampanno nāsetabbo’’ti –</indent>
    <paragraph line="30">Idaṃ pana bhagavatā <pageBreak edition="Pali Text Society" number="6.1278" /> saṅghabhedato pacchā vuttaṃ, tasmā pakatatteneva tena saṅgho bhinnoti.</paragraph>
    <paragraph line="31"><bold>Adhammaṃ dhammoti dīpentī</bold>tiādīsu aṭṭhārasasu bhedakaravatthūsu suttantapariyāyena tāva dasa kusalakammapathā dhammo, dasa akusalakammapathā adhammo. Tathā cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggoti sattatiṃsa bodhipakkhiyadhammā dhammo nāma; tayo satipaṭṭhānā <pageBreak edition="Myanmar" number="0.0114" />, tayo sammappadhānā, tayo iddhipādā, cha indriyāni, cha balāni, aṭṭha bojjhaṅgā, navaṅgiko maggoti ca cattāro upādānā, pañca nīvaraṇā, satta anusayā, aṭṭha micchattāti ca ayaṃ adhammo.</paragraph>
    <paragraph line="32">Tattha yaṃkiñci ekaṃ adhammakoṭṭhāsaṃ gahetvā ‘‘imaṃ adhammaṃ dhammoti karissāma; evaṃ amhākaṃ ācariyakulaṃ nissāya niyyānikaṃ bhavissati, mayañca loke pākaṭā bhavissāmā’’ti taṃ adhammaṃ ‘‘dhammo aya’’nti kathayantā adhammaṃ dhammoti dīpenti nāma. Tatheva dhammakoṭṭhāsesu ca ekaṃ gahetvā ayaṃ adhammoti kathentā dhammaṃ adhammoti dīpenti nāma. Vinayapariyāyena pana bhūtena vatthunā codetvā sāretvā yathāpaṭiññāya kātabbaṃ kammaṃ dhammo nāma, abhūtena vatthunā acodetvā asāretvā apaṭiññāya kātabbaṃ kammaṃ adhammo nāma.</paragraph>
    <paragraph line="33">Suttantapariyāyena rāgavinayo dosavinayo mohavinayo saṃvaro pahānaṃ paṭisaṅkhāti ayaṃ vinayo nāma, rāgādīnaṃ avinayo asaṃvaro appahānaṃ appaṭisaṅkhāti ayaṃ avinayo nāma. Vinayapariyāyena vatthusampatti ñattisampatti anussāvanasampatti sīmāsampatti parisāsampattīti ayaṃ vinayo nāma, vatthuvipatti…pe… parisāvipattīti ayaṃ avinayo nāma.</paragraph>
    <paragraph line="34">Suttantapariyāyena cattāro satipaṭṭhānā… aṭṭhaṅgiko maggoti <pageBreak edition="Pali Text Society" number="6.1279" /> idaṃ bhāsitaṃ lapitaṃ tathāgatena <pageBreak edition="Vipassana Research Institut" number="0.0113" />; tayo satipaṭṭhānā, tayo sammappadhānā, tayo iddhipādā, cha indriyāni, cha balāni, aṭṭha bojjhaṅgā, navaṅgiko maggoti idaṃ abhāsitaṃ alapitaṃ tathāgatena. Vinayapariyāyena cattāro pārājikā, terasa saṅghādisesā, dve aniyatā, tiṃsa nissaggiyā pācittiyāti idaṃ bhāsitaṃ lapitaṃ tathāgatena; tayo pārājikā, cuddasa saṅghādisesā, tayo aniyatā, ekattiṃsa nissaggiyā pācittiyāti idaṃ abhāsitaṃ alapitaṃ tathāgatena.</paragraph>
    <paragraph line="35">Suttantapariyāyena devasikaṃ phalasamāpattisamāpajjanaṃ, mahākaruṇāsamāpattisamāpajjanaṃ, buddhacakkhunā lokavolokanaṃ, aṭṭhuppattivasena suttantadesanā, jātakakathāti idaṃ āciṇṇaṃ; na devasikaṃ phalasamāpattisamāpajjanaṃ…pe… na jātakakathāti idaṃ anāciṇṇaṃ. Vinayapariyāyena nimantitassa <pageBreak edition="Myanmar" number="0.0115" /> vassāvāsaṃ vasitvā apaloketvā cāriyapakkamanaṃ, pavāretvā cāriyapakkamanaṃ, āgantukehi saddhiṃ paṭhamaṃ paṭisanthārakaraṇanti idaṃ āciṇṇaṃ; tasseva āciṇṇassa akaraṇaṃ anāciṇṇaṃ nāma.</paragraph>
    <paragraph line="36">Suttantapariyāyena cattāro satipaṭṭhānā…pe… aṭṭhaṅgiko maggoti idaṃ paññattaṃ nāma; tayo satipaṭṭhānā…pe… navaṅgiko maggoti idaṃ apaññattaṃ nāma. Vinayapariyāyena cattāro pārājikā…pe… tiṃsa nissaggiyā pācittiyāti idaṃ paññattaṃ nāma; tayo pārājikā…pe… ekattiṃsa nissaggiyā pācittiyāti idaṃ apaññattaṃ nāma.</paragraph>
    <paragraph line="37">‘‘Anāpatti ajānantassa, atheyyacittassa, na maraṇādhippāyassa, anullapanādhippāyassa, na mocanādhippāyassā’’ti tattha tattha vuttā anāpatti anāpatti nāma. ‘‘Jānantassa, theyyacittassā’’tiādinā nayena vuttā āpatti āpatti nāma. Pañcāpattikkhandhā lahukāpatti nāma, dve āpattikkhandhā garukāpatti nāma. Cha āpattikkhandhā sāvasesāpatti nāma, eko pārājikāpattikkhandho anavasesāpatti nāma. Dve āpattikkhandhā duṭṭhullāpatti nāma, pañcāpattikkhandhā aduṭṭhullāpatti nāma.</paragraph>
    <paragraph line="38">Purimanayeneva panettha vuttappakāraṃ dhammaṃ ‘‘adhammo aya’’nti kathayantā <pageBreak edition="Pali Text Society" number="6.1280" /> ‘‘dhammaṃ adhammo’’ti dīpenti nāma. Avinayaṃ ‘‘vinayo aya’’nti…pe… aduṭṭhullāpattiṃ ‘‘duṭṭhullāpatti aya’’nti kathayantā ‘‘aduṭṭhullāpattiṃ duṭṭhullāpattī’’ti dīpenti nāma. Evaṃ <pageBreak edition="Vipassana Research Institut" number="0.0114" /> ‘‘adhammaṃ dhammo’’ti vā…pe… ‘‘aduṭṭhullāpattiṃ duṭṭhullāpattī’’ti vā dīpetvā pakkhaṃ labhitvā catunnaṃ saṅghakammānaṃ aññataraṃ saṅghakammaṃ ekasīmāyaṃ visuṃ karontehi saṅgho bhinno nāma hoti. Tena vuttaṃ – ‘‘te imehi aṭṭhārasahi vatthūhi <bold>apakassantī’’</bold>tiādi.</paragraph>
    <paragraph line="39">Tattha <bold>apakassantī</bold>ti parisaṃ ākaḍḍhanti, vijaṭenti, ekamantaṃ ussārenti ca. <bold>Avapakāsantī</bold>ti ati viya pakāsenti yathā visaṃsaṭṭhāva honti, evaṃ karonti. <bold>Āveni</bold>nti visuṃ. <bold>Ettāvatā kho upāli saṅgho bhinno hotī</bold>ti evaṃ aṭṭhārasasu bhedakaravatthūsu yaṃkiñci ekampi vatthuṃ dīpetvā tena tena kāraṇena ‘‘imaṃ gaṇhatha, imaṃ rocethā’’ti saññāpetvā salākaṃ gāhāpetvā visuṃ saṅghakamme kate saṅgho bhinno hoti. Parivāre <pageBreak edition="Myanmar" number="0.0116" /> pana ‘‘pañcahi upāli ākārehi saṅgho bhijjatī’’tiādi vuttaṃ, tassa iminā idha vuttena saṅghabhedalakkhaṇena atthato nānākaraṇaṃ natthi. Taṃ panassa nānākaraṇābhāvaṃ tattheva pakāsayissāma. Sesaṃ sabbattha uttānamevāti.</paragraph>
    <centered line="40">Upālipañhākathā niṭṭhitā.</centered>
    <centered line="41">Saṅghabhedakakkhandhakavaṇṇanā niṭṭhitā.</centered>
  </content>
</document>