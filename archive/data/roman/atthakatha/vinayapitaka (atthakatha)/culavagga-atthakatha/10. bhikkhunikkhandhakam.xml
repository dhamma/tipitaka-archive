<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02a3.att9.xml</normativeSource>
<archivePath>roman/atthakatha/vinayapitaka (atthakatha)/culavagga-atthakatha/10. bhikkhunikkhandhakam.xml</archivePath>
<titlePath>10. Bhikkhunikkhandhakaṃ - Cūḷavagga-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">10. Bhikkhunikkhandhakaṃ</chapter>
<subhead line="2">Mahāpajāpatigotamīvatthukathā</subhead>
<paragraph line="3" number="402"> Bhikkhunikkhandhake <pageBreak edition="V" number="0.0127" /><pageBreak edition="M" number="0.0127" /> – <bold>alaṃ gotami mā te ruccī</bold>ti kasmā paṭikkhipati, nanu sabbesampi buddhānaṃ catasso parisā hontīti? Kāmaṃ honti, kilametvā pana anekakkhattuṃ yācitena anuññātaṃ pabbajjaṃ ‘‘dukkhena laddhā ayaṃ amhehī’’ti <pageBreak edition="P" number="6.1291" /> sammā paripālessantīti bhaddakaṃ katvā anujānitukāmo paṭikkhipati. <bold>Aṭṭhagarudhammakathā</bold> mahāvibhaṅgeyeva kathitā.</paragraph>
<paragraph line="4" number="403"><bold>Kumbhathenakehī</bold>ti kumbhe dīpaṃ jāletvā tena ālokena paraghare bhaṇḍaṃ vicinitvā thenakacorehi.</paragraph>
<paragraph line="5"><bold>Setaṭṭhikā nāma rogajātī</bold>ti eko pāṇako nāḷimajjhagataṃ kaṇḍaṃ vijjhati, yena viddhattā nikkhantampi sālisīsaṃ khīraṃ gahetuṃ na sakkoti.</paragraph>
<paragraph line="6"><bold>Mañjiṭṭhikā nāma rogajātī</bold>ti ucchūnaṃ antorattabhāvo. <bold>Mahato taḷākassa paṭikacceva āḷi</bold>nti iminā pana etamatthaṃ dasseti – yathā mahato taḷākassa āḷiyā abaddhāyapi kiñci udakaṃ tiṭṭheyya, paṭhamameva baddhāya pana yaṃ abaddhapaccayā na tiṭṭheyya, tampi tiṭṭheyya; evameva ye ime anuppanne vatthusmiṃ paṭikacceva avītikkamanatthāya garudhammā paññattā. Tesu apaññattesupi mātugāmassa pabbajitattā pañceva vassasatāni saddhammo tiṭṭheyya. Paṭikacceva paññattattā pana aparānipi pañcavassasatāni ṭhassatīti evaṃ paṭhamaṃ vuttaṃ vassasahassameva ṭhassatīti. <bold>Vassasahassa</bold>nti cetaṃ paṭisambhidāpabhedappattakhīṇāsavavaseneva vuttaṃ. Tato pana uttarimpi <pageBreak edition="V" number="0.0128" /> sukkhavipassakakhīṇāsavavasena vassasahassaṃ, anāgāmivasena vassasahassaṃ, sakadāgāmivasena vassasahassaṃ, sotāpannavasena vassasahassanti evaṃ pañcavassasahassāni paṭivedhasaddhammo ṭhassati. Pariyattidhammopi tāniyeva. Na hi pariyattiyā asati paṭivedho <pageBreak edition="M" number="0.0128" /> atthi, nāpi pariyattiyā sati paṭivedho na hoti; liṅgaṃ pana pariyattiyā antarahitāyapi ciraṃ pavattissatīti.</paragraph>
<centered line="7">Mahāpajāpatigotamīvatthukathā niṭṭhitā.</centered>
<subhead line="8">Bhikkhunīupasampadānujānanakathā</subhead>
<paragraph line="9" number="404"><bold>Anujānāmi bhikkhave bhikkhūhi bhikkhuniyo upasampādetu</bold>nti imāya anupaññattiyā bhikkhū pañcasatā sākiyāniyo mahāpajāpatiyā saddhivihāriniyo katvā upasampādesuṃ. Iti tā sabbāpi ekatoupasampannā nāma ahesuṃ. Ye <pageBreak edition="P" number="6.1292" /> kho tvaṃ gotamīti iminā ovādena gotamī arahattaṃ pattā.</paragraph>
<paragraph line="10" number="409"><bold>Kammaṃ na karīyatī</bold>ti tajjanīyādi sattavidhampi kammaṃ na karīyati. <bold>Khamāpentī</bold>ti na puna evaṃ karissāmīti khamāpenti.</paragraph>
<paragraph line="11" number="410"><bold>Anujānāmi, bhikkhave, bhikkhūhi bhikkhunīnaṃ kammaṃ ropetvā niyyādetu</bold>nti ettha tajjanīyādīsu ‘‘idaṃ nāma kammaṃ etissā kātabba’’nti evaṃ ropetvā ‘‘taṃ dāni tumheva karothā’’ti niyyādetabbaṃ. Sace pana aññasmiṃ ropite aññaṃ karonti, ‘‘tajjanīyakammārahassa niyassakammaṃ karotī’’ti ettha vuttanayena kāretabbataṃ āpajjanti.</paragraph>
<paragraph line="12" number="411"><bold>Kaddamodakenā</bold>ti ettha na kevalaṃ kaddamodakena, vippasannaudakarajanakaddamādīsupi yena kenaci osiñcantassa dukkaṭameva. <bold>Avandiyo so bhikkhave bhikkhu bhikkhunisaṅghena kātabbo</bold>ti bhikkhunupassaye sannipatitvā ‘‘asuko nāma ayyo bhikkhunīnaṃ apasādanīyaṃ dasseti, etassa ayyassa avandiyakaraṇaṃ ruccatī’’ti evaṃ tikkhattuṃ sāvetabbaṃ. Ettāvatā avandiyo kato hoti. Tato paṭṭhāya yathā sāmaṇere disvā na vandanti; evameva disvāpi <pageBreak edition="V" number="0.0129" /> na vanditabbo. Tena bhikkhunā sammā vattantena bhikkhunupassayaṃ āgantvā vihāreyeva saṅghaṃ vā gaṇaṃ vā ekapuggalaṃ vā upasaṅkamitvā ukkuṭikaṃ nisīditvā añjaliṃ paggahetvā ‘‘bhikkhunisaṅgho mayhaṃ khamatū’’ti khamāpetabbaṃ. Tena bhikkhunā bhikkhunīnaṃ santikaṃ āgantvā ‘‘eso bhikkhu tumhe khamāpetī’’ti vattabbaṃ. Tato paṭṭhāya so vanditabbo. Ayamettha saṅkhepo, vitthāraṃ pana kammavibhaṅge vakkhāma.</paragraph>
<paragraph line="13"><bold>Obhāsentī</bold>ti <pageBreak edition="M" number="0.0129" /> asaddhammena obhāsenti. <bold>Bhikkhunīhi saddhiṃ sampayojentī</bold>ti bhikkhunīhi saddhiṃ purise asaddhammena sampayojenti. Avandiyakaraṇaṃ vuttanayameva. <bold>Āvaraṇa</bold>nti vihārappavesane nivāraṇaṃ <pageBreak edition="P" number="6.1293" />. <bold>Ovādaṃ ṭhapetu</bold>nti ettha na bhikkhunupassayaṃ gantvā ṭhapetabbo. Ovādatthāya pana āgatā bhikkhuniyo vattabbā ‘‘asukā nāma bhikkhunī sāpattikā, tassā ovādaṃ ṭhapemi, mā tāya saddhiṃ uposathaṃ karitthā’’ti. Kāyavivaraṇādīsupi daṇḍakammaṃ vuttanayameva.</paragraph>
<paragraph line="14" number="413"><bold>Na bhikkhave bhikkhuniyā ovādo na gantabbo</bold>tiādi bhikkhunivibhaṅgavaṇṇanāyaṃ vuttameva.</paragraph>
<paragraph line="15" number="416"><bold>Phāsukā namentī</bold>ti gihidārikāyo viya ghanapaṭṭakena kāyabandhanena phāsukā namanatthāya bandhanti. <bold>Ekapariyākata</bold>nti ekavāraṃ parikkhipanakaṃ.</paragraph>
<paragraph line="16"><bold>Vilīvena paṭṭenā</bold>ti saṇhehi veḷuvilīvehi katapaṭṭena. <bold>Dussapaṭṭenā</bold>ti setavatthapaṭṭena. <bold>Dussaveṇiyā</bold>ti dussena kataveṇiyā. <bold>Dussavaṭṭiyā</bold>ti dussena katavaṭṭiyā. <bold>Coḷapaṭṭā</bold>dīsu coḷakāsāvaṃ coḷanti veditabbaṃ.</paragraph>
<paragraph line="17"><bold>Aṭṭhillenā</bold>ti gojaṅghaṭṭhikena. <bold>Jaghana</bold>nti kaṭippadeso vuccati. <bold>Hatthaṃ koṭṭāpentī</bold>ti aggabāhaṃ koṭṭāpetvā morapattādīhi cittālaṅkāraṃ karonti. <bold>Hatthakoccha</bold>nti piṭṭhihatthaṃ. <bold>Pāda</bold>nti jaṅghaṃ. <bold>Pādakoccha</bold>nti piṭṭhipādaṃ.</paragraph>
<paragraph line="18" number="417"><bold>Mukhalimpanā</bold>dīni vuttanayāneva. <bold>Avaṅgaṃ karontī</bold>ti akkhī añjantiyo <pageBreak edition="V" number="0.0130" /> avaṅgadese adhomukhaṃ lekhaṃ karonti. <bold>Visesaka</bold>nti gaṇḍappadese vicitrasaṇṭhānaṃ visesakaṃ karonti. <bold>Olokentī</bold>ti vātapānaṃ vivaritvā vīthiṃ olokenti. <bold>Sāloke tiṭṭhantī</bold>ti dvāraṃ vivaritvā upaḍḍhakāyaṃ dassentiyo tiṭṭhanti. <bold>Nacca</bold>nti naṭasamajjaṃ kārenti. <bold>Vesiṃ vuṭṭhāpentī</bold>ti gaṇikaṃ vuṭṭhāpenti. <bold>Pānāgāraṃ ṭhapentī</bold>ti suraṃ vikkiṇanti. <bold>Sūnaṃ ṭhapentī</bold>ti maṃsaṃ vikkiṇanti. <bold>Āpaṇa</bold>nti nānābhaṇḍānaṃ anekavidhaṃ āpaṇaṃ pasārenti. <bold>Dāsaṃ upaṭṭhāpentī</bold>ti dāsaṃ gahetvā tena attano veyyāvaccaṃ kārenti. Dāsīādīsupi eseva nayo. <bold>Haritakapakkikaṃ</bold><pageBreak edition="M" number="0.0130" /><bold>pakiṇantī</bold>ti haritakañceva <pageBreak edition="P" number="6.1294" /> pakkañca pakiṇanti; pakiṇṇakāpaṇaṃ pasārentīti vuttaṃ hoti.</paragraph>
<paragraph line="19" number="418"><bold>Sabbanīlakā</bold>dikathā kathitāyeva.</paragraph>
<paragraph line="20" number="419"><bold>Bhikkhunī ce, bhikkhave, kālaṃ karontī</bold>tiādīsu ayaṃ pāḷimuttakavinicchayo – sace hi pañcasu sahadhammikesu yo koci kālaṃ karonto ‘‘mamaccayena mayhaṃ parikkhāro upajjhāyassa hotu, ācariyassa hotu, saddhivihārikassa hotu, antevāsikassa hotu, mātu hotu, pitu hotu, aññassa vā yassa kassaci hotū’’ti vadati tesaṃ na hoti, saṅghasseva hoti. Na hi pañcannaṃ sahadhammikānaṃ accayadānaṃ ruhati, gihīnaṃ pana ruhati. Bhikkhu hi bhikkhunivihāre kālaṃ karoti, tassa parikkhāro bhikkhūnaṃyeva hoti. Bhikkhunī bhikkhuvihāre kālaṃ karoti, tassā parikkhāro bhikkhunīnaṃyeva hoti.</paragraph>
<paragraph line="21" number="420"><bold>Purāṇamallī</bold>ti purāṇe gihikāle mallakassa bhariyā. <bold>Purisabyañjana</bold>nti purisanimittaṃ, chinnaṃ vā hotu acchinnaṃ vā, paṭicchannaṃ vā appaṭicchannaṃ vā. Sace etasmiṃ ṭhāne purisabyañjananti cittaṃ uppādetvā upanijjhāyati, dukkaṭaṃ.</paragraph>
<paragraph line="22" number="421"><bold>Attano paribhogatthāya dinnaṃ</bold> nāma yaṃ ‘‘tumheyeva paribhuñjathā’’ti vatvā dinnaṃ, taṃ aññassa dadato dukkaṭaṃ. Aggaṃ gahetvā pana dātuṃ vaṭṭati. Sace asappāyaṃ, sabbaṃ apanetuṃ vaṭṭati. Cīvaraṃ ekāhaṃ vā dvīhaṃ vā paribhuñjitvā dātuṃ vaṭṭati. Pattādīsupi eseva nayo.</paragraph>
<paragraph line="23"><bold>Bhikkhūnaṃ</bold><pageBreak edition="V" number="0.0131" /><bold>sannidhiṃ bhikkhunīhi paṭiggāhāpetvā</bold>ti hiyyo paṭiggahetvā ṭhapitamaṃsaṃ ajja aññasmiṃ anupasampanne asati bhikkhūhi paṭiggāhāpetvā bhikkhunīhi paribhuñjitabbaṃ. Bhikkhūhi paṭiggahitañhi bhikkhunīnaṃ appaṭiggahitakaṭṭhāne tiṭṭhati, bhikkhunīnaṃ paṭiggahitampi bhikkhūsu eseva nayo.</paragraph>
<paragraph line="24" number="426"><bold>Āsanaṃ saṃkasāyantiyo kālaṃ vītināmesu</bold>nti aññaṃ vuṭṭhāpetvā aññaṃ nisīdāpentiyo bhojanakālaṃ atikkāmesuṃ.</paragraph>
<paragraph line="25"><bold>Aṭṭhannaṃ</bold><pageBreak edition="M" number="0.0131" /><bold>bhikkhunīnaṃ yathāvuḍḍha</bold>nti ettha sace pure aṭṭhasu nisinnāsu tāsaṃ abbhantarimā <pageBreak edition="P" number="6.1295" /> aññā āgacchati, sā attano navakaṃ uṭṭhāpetvā nisīdituṃ labhati. Yā pana aṭṭhahipi navakatarā, sā sacepi saṭṭhivassā hoti, āgatapaṭipāṭiyāva nisīdituṃ labhati. <bold>Aññattha sabbattha yathāvuḍḍhaṃ na paṭibāhitabba</bold>nti ṭhapetvā bhattaggaṃ aññasmiṃ catupaccayabhājanīyaṭṭhāne ‘‘ahaṃ pubbe āgatā’’ti vuḍḍhaṃ paṭibāhitvā kiñci na gahetabbaṃ; yathāvuḍḍhameva vaṭṭati. <bold>Pavāraṇākathā</bold> kathitāyeva.</paragraph>
<paragraph line="26" number="429"><bold>Itthiyutta</bold>ntiādīhi sabbayānāni anuññātāni. <bold>Pāṭaṅki</bold>nti paṭapoṭṭalikaṃ.</paragraph>
<paragraph line="27" number="430"><bold>Dūtena upasampadā</bold> dasannaṃ antarāyānaṃ yena kenaci vaṭṭati. Kammavācāpariyosāne sā bhikkhunī bhikkhunupassaye ṭhitā vā hotu nipannā vā jāgarā vā niddaṃ okkantā vā, upasampannāva hoti. Tāvadeva chāyādīni āgatāya dūtabhikkhuniyā ācikkhitabbāni.</paragraph>
<paragraph line="28" number="431"><bold>Udosito</bold>ti bhaṇḍasālā. <bold>Na sammatī</bold>ti nappahoti. <bold>Upassaya</bold>nti gharaṃ. <bold>Navakamma</bold>nti saṅghassatthāya bhikkhuniyā navakammampi kātuṃ anujānāmīti attho.</paragraph>
<paragraph line="29" number="432"><bold>Tassā pabbajitāyā</bold>ti tassā pabbajitakāle. <bold>Yāva so dārako viññutaṃ pāpuṇātī</bold>ti yāva khādituṃ bhuñjituṃ nahāyituñca maṇḍituñca attano dhammatāya sakkotīti attho.</paragraph>
<paragraph line="30"><bold>Ṭhapetvā</bold><pageBreak edition="V" number="0.0132" /><bold>sāgāra</bold>nti sahagāraseyyamattaṃ ṭhapetvā. Yathā aññasmiṃ purise; evaṃ dutiyikāya bhikkhuniyā tasmiṃ dārake paṭipajjitabbanti dasseti. Mātā pana nahāpetuṃ pāyetuṃ bhojetuṃ maṇḍetuṃ ure katvā sayituñca labhati.</paragraph>
<paragraph line="31" number="434"><bold>Yadeva sā vibbhantā</bold>ti yasmā sā vibbhantā attano ruciyā khantiyā odātāni vatthāni nivatthā, tasmāyeva sā abhikkhunī, na sikkhāpaccakkhānenāti dasseti. Sā puna upasampadaṃ na labhati.</paragraph>
<paragraph line="32"><bold>Sā</bold><pageBreak edition="M" number="0.0132" /><bold>āgatā na upasampādetabbā</bold>ti na kevalaṃ na upasampādetabbā, pabbajjampi na labhati. Odātāni gahetvā vibbhantā pana pabbajjāmattaṃ labhati.</paragraph>
<paragraph line="33"><bold>Abhivādana</bold>ntiādīsu <pageBreak edition="P" number="6.1296" /> purisā pāde sambāhantā vandanti, kese chindanti, nakhe chindanti, vaṇapaṭikammaṃ karonti, taṃ sabbaṃ kukkuccāyantā na sādiyantīti attho. Tatreke ācariyā ‘‘sace ekato vā ubhato vā avassutā honti sārattā, yathāvatthukameva’’. Eke ācariyā ‘‘natthi ettha āpattī’’ti vadanti. Evaṃ ācariyavādaṃ dassetvā idaṃ odissa anuññātaṃ vaṭṭatīti aṭṭhakathāsu vuttaṃ. Taṃ pamāṇaṃ. ‘‘Anujānāmi bhikkhave sāditu’’nti hi vacaneneva taṃ kappiyaṃ.</paragraph>
<paragraph line="34" number="435"><bold>Pallaṅkena nisīdantī</bold>ti pallaṅkaṃ ābhujitvā nisīdanti. <bold>Aḍḍhapallaṅka</bold>nti ekaṃ pādaṃ ābhujitvā katapallaṅkaṃ. <bold>Heṭṭhā vivaṭe upari paṭicchanne</bold>ti ettha sace kūpo khato hoti, upari pana padaramattameva sabbadisāsu paññāyati, evarūpepi vaṭṭati.</paragraph>
<paragraph line="35" number="436"><bold>Kukkusaṃ mattika</bold>nti kuṇḍakañceva mattikañca. Sesamettha uttānamevāti.</paragraph>
<centered line="36">Bhikkhunīupasampadānujānanakathā niṭṭhitā.</centered>
<centered line="37">Bhikkhunikkhandhakavaṇṇanā niṭṭhitā.</centered>
</body>
</document>