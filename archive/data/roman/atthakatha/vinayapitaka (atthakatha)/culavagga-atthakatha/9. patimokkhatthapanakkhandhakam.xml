<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02a3.att8.xml</normativeSource>
    <source>roman/atthakatha/vinayapitaka (atthakatha)/culavagga-atthakatha/9. patimokkhatthapanakkhandhakam.xml</source>
    <script>roman</script>
    <directory>/atthakatha/vinayapitaka (atthakatha)/culavagga-atthakatha</directory>
    <basename>9. patimokkhatthapanakkhandhakam</basename>
    <titlePath>9. Pātimokkhaṭṭhapanakkhandhakaṃ - Cūḷavagga-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">9. Pātimokkhaṭṭhapanakkhandhakaṃ</chapter>
    <subhead line="2">Pātimokkhuddesayācanakathā</subhead>
    <paragraph line="3" number="383"> Pātimokkhaṭṭhapanakkhandhake <pageBreak edition="Pali Text Society" number="6.1287" /><pageBreak edition="Myanmar" number="0.0123" /><pageBreak edition="Vipassana Research Institut" number="0.0122" /> – <bold>(nandimukhiyā rattiyā</bold>ti aruṇuṭṭhitakālepi hi nandimukhā viya ratti khāyati. Tenāha ‘‘nandimukhiyā rattiyā’’ti. <bold>Antopūti</bold>nti attacittasantāne kilesapūtibhāvena antopūtiṃ. <bold>Avassuta</bold>nti kilesavassanavasena avassutaṃ. <bold>Kasambukajāta</bold>nti ākiṇṇadosatāya saṃkiliṭṭhajātaṃ.) <bold>Yāva bāhāgahaṇāpi nāmā</bold>ti ‘‘aparisuddhā ānanda parisā’’ti vacanaṃ sutvāyeva hi tena pakkamitabbaṃ siyā, evaṃ apakkamitvā yāva bāhāgahaṇāpi nāma so moghapuriso āgamessati, acchariyamidanti dasseti.</paragraph>
    <paragraph line="4" number="384"><bold>Na āyatakeneva papāto</bold>ti na paṭhamameva gambhīro; anupubbena gambhīroti attho. <bold>Ṭhitadhammo velaṃ nātivattatī</bold>ti vīcīnaṃ osakkanakandaraṃ mariyādavelaṃ nātikkamati. <bold>Tīraṃ vāhetī</bold>ti tīrato appeti; ussāretīti attho. <bold>Aññāpaṭivedho</bold>ti arahattappatti.</paragraph>
    <paragraph line="5" number="385"><bold>Channamativassatī</bold>ti āpattiṃ āpajjitvā paṭicchādento aññaṃ navaṃ āpattiṃ āpajjati idametaṃ sandhāya vuttaṃ. <bold>Vivaṭaṃ nātivassatī</bold>ti āpattiṃ āpajjitvā vivaranto aññaṃ nāpajjati idametaṃ sandhāya vuttaṃ.</paragraph>
    <centered line="6">Pātimokkhuddesayācanakathā niṭṭhitā.</centered>
    <subhead line="7">Pātimokkhasavanārahakathā</subhead>
    <paragraph line="8" number="386"><bold>Ṭhapitaṃ</bold><pageBreak edition="Vipassana Research Institut" number="0.0123" /><bold>hoti pātimokkha</bold>nti ettha pure vā pacchā vā ṭhapitampi aṭṭhapitaṃ hoti, khette ṭhapitameva pana ṭhapitaṃ nāma hoti. Tasmā ‘‘suṇātu me, bhante saṅgho, ajjuposatho pannaraso, yadi saṅghassa pattakallaṃ, saṅgho uposathaṃ kareyyā’’ti ettha yāva re-kāraṃ bhaṇati, tāva ṭhapetabbaṃ, idañhi khettaṃ. Yya-kāre pana vutte ṭhapentena pacchā ṭhapitaṃ nāma hoti. ‘‘Suṇātu me’’ti anāraddheyeva ṭhapentena pure ṭhapitaṃ hoti.</paragraph>
    <centered line="9">Pātimokkhasavanārahakathā niṭṭhitā.</centered>
    <subhead line="10">Dhammikādhammikapātimokkhaṭṭhapanakathā</subhead>
    <paragraph line="11" number="387"><bold>Amūlikāya</bold><pageBreak edition="Pali Text Society" number="6.1288" /><pageBreak edition="Myanmar" number="0.0124" /><bold>sīlavipattiyā pātimokkhaṃ ṭhapeti akatāyā</bold>ti tena puggalena sā vipatti katā vā hotu akatā vā, pātimokkhaṭṭhapanakassa saññāamūlikavasena amūlikā hoti. <bold>Katākatāyā</bold>ti katañca akatañca ubhayaṃ gahetvā vuttaṃ.</paragraph>
    <paragraph line="12"><bold>Dhammikaṃ sāmaggiṃ na upetī</bold>ti kammaṃ kopetukāmatāya saṅghassa kamme karīyamāne neva āgacchati, na chandaṃ deti, sammukhībhūtova paṭikkosati, tena dukkaṭaṃ āpajjati. Iccassāpi sāpattikasseva pātimokkhaṃ ṭhapitaṃ hoti. <bold>Paccādiyatī</bold>ti ‘‘puna kātabbaṃ kamma’’nti paccādiyati, tena ukkoṭanakena pācittiyaṃ āpajjati. Iccassāpi sāpattikasseva pātimokkhaṃ ṭhapitaṃ hoti.</paragraph>
    <centered line="13">Dhammikādhammikapātimokkhaṭṭhapanakathā niṭṭhitā.</centered>
    <subhead line="14">Dhammikapātimokkhaṭṭhapanakathā</subhead>
    <paragraph line="15" number="388"><bold>Yehi ākārehi yehi liṅgehi yehi nimittehī</bold>ti ettha maggenamaggapaṭipādanādīsu ākārādisaññā veditabbā. <bold>Tena diṭṭhena tena sutena tāya parisaṅkāyā</bold>ti ettha diṭṭhañca sutañca pāḷiyaṃ <pageBreak edition="Vipassana Research Institut" number="0.0124" /> āgatameva. Sace pana tehi diṭṭhasutehi parisaṅkaṃ uppādeyya, taṃ sandhāya vuttaṃ ‘‘tāya parisaṅkāyā’’ti.</paragraph>
    <centered line="16">Dhammikapātimokkhaṭṭhapanakathā niṭṭhitā.</centered>
    <subhead line="17">Attādānaaṅgakathā</subhead>
    <paragraph line="18" number="398"><bold>Attādānaṃ ādātukāmenā</bold>ti ettha sāsanaṃ sodhetukāmo bhikkhu yaṃ adhikaraṇaṃ attanā ādiyati, taṃ attādānanti vuccati. <bold>Akālo imaṃ attādānaṃ ādātu</bold>nti ettha rājabhayaṃ corabhayaṃ dubbhikkhabhayaṃ vassārattoti ayaṃ akālo, viparīto kālo.</paragraph>
    <paragraph line="19"><bold>Abhūtaṃ idaṃ attādāna</bold>nti asantamidaṃ, mayā adhammo vā dhammoti, dhammo vā adhammoti, avinayo vā vinayoti, vinayo vā avinayoti, dussīlo vā puggalo sīlavāti, sīlavā vā dussīloti gahitoti attho; vipariyāyena bhūtaṃ veditabbaṃ. <bold>Anatthasaṃhitaṃ idaṃ attādāna</bold>nti ettha <pageBreak edition="Myanmar" number="0.0125" /> yaṃ jīvitantarāyāya vā brahmacariyantarāyāya vā saṃvattati, idaṃ anatthasaṃhitaṃ, viparītaṃ atthasaṃhitaṃ nāma.</paragraph>
    <paragraph line="20"><bold>Na labhissāmi sandiṭṭhe sambhatte bhikkhū</bold>ti appekadā hi rājabhayādīsu evarūpā attano pakkhassa upatthambhakā bhikkhū laddhuṃ na sakkā honti, taṃ sandhāya vuttaṃ ‘‘na labhissāmī’’ti <pageBreak edition="Pali Text Society" number="6.1289" />. Appekadā pana khemasubhikkhādīsu laddhuṃ sakkā honti, taṃ sandhāya ‘‘labhissāmī’’ti vuttaṃ.</paragraph>
    <paragraph line="21"><bold>Bhavissati saṅghassa tatonidānaṃ bhaṇḍana</bold>nti kosambakānaṃ viya bhaṇḍanaṃ kalaho viggaho vivādo saṅghabhedo ca bhavissatīti. <bold>Pacchāpi avippaṭisārakaraṃ bhavissatī</bold>ti subhaddaṃ vuḍḍhapabbajitaṃ niggahetvā pañcasatikasaṅgītiṃ karontassa mahākassapattherasseva, dasavatthuke adhikaraṇe dasabhikkhusahassāni niggahetvā sattasatikasaṅgītiṃ karontassa āyasmato yasasseva, saṭṭhibhikkhusahassāni niggahetvā sahassikasaṅgītiṃ karontassa moggaliputtatissattherasseva ca pacchā <pageBreak edition="Vipassana Research Institut" number="0.0125" /> samanussaraṇakaraṇaṃ hoti, sāsanassa ca vigatupakkilesacandimasūriyasassirikatāya saṃvattati.</paragraph>
    <centered line="22">Attādānaaṅgakathā niṭṭhitā.</centered>
    <subhead line="23">Codakenapaccavekkhitabbadhammakathā</subhead>
    <paragraph line="24" number="399"><bold>Acchiddena appaṭimaṃsenā</bold>tiādīsu yena gahaṭṭhapabbajitesu yo koci pahaṭo vā hoti, gihīnaṃ gaṇḍaphālanādīni vejjakammāni vā katāni, tassa kāyasamācāro upacikāhi khāyitatālapaṇṇamiva chiddo ca paṭimāsituṃ yattha katthaci gahetvā ākaḍḍhituṃ sakkuṇeyyatāya sappaṭimaṃso ca hoti, viparīto acchiddo appaṭimaṃsoti veditabboti. Vacīsamācāro pana musāvādaomasavādapesuññaamūlakānuddhaṃsanādīhi chiddo ca sappaṭimaṃso ca hoti, viparīto acchiddo appaṭimaṃso.</paragraph>
    <paragraph line="25"><bold>Mettaṃ nu kho me citta</bold>nti palibodhe chinditvā kammaṭṭhānabhāvanānuyogena adhigataṃ mettacittaṃ. <bold>Anāghāta</bold>nti āghātavirahitaṃ, vikkhambhanavasena vihatāghātanti attho. <bold>Idaṃ panāvuso kattha vuttaṃ bhagavatā</bold>ti idaṃ sikkhāpadaṃ katarasmiṃ nagare vuttanti attho.</paragraph>
    <centered line="26">Codakenapaccavekkhitabbadhammakathā niṭṭhitā.</centered>
    <subhead line="27">Codakenaupaṭṭhāpetabbakathā</subhead>
    <paragraph line="28" number="400"><bold>Kālena</bold><pageBreak edition="Myanmar" number="0.0126" /><bold>vakkhāmī</bold>tiādīsu eko ekaṃ okāsaṃ kāretvā codento <bold>kālena vadati</bold> nāma. Saṅghamajjhagaṇamajjhasalākaggayāguaggavitakkamāḷakabhikkhācāramaggaāsanasālādīsu upaṭṭhākehi parivāritakkhaṇe vā codento <pageBreak edition="Pali Text Society" number="6.1290" /><bold>akālena vadati</bold> nāma. Tacchena vadanto <bold>bhūtena vadati</bold> nāma. ‘‘Ambho mahallaka, parisāvacara, paṃsukūlika, dhammakathika, patirūpaṃ tava ida’’nti vadanto <bold>pharusena vadati</bold> nāma. Kāraṇanissitaṃ pana katvā ‘‘bhante mahallakattha, parisāvacarā, paṃsukūlikā, dhammakathikattha, patirūpaṃ tumhākaṃ ida’’nti vadanto <bold>saṇhena</bold><pageBreak edition="Vipassana Research Institut" number="0.0126" /><bold>vadati</bold> nāma. Kāraṇanissitaṃ katvā vadanto <bold>atthasaṃhitena vadati</bold> nāma. <bold>Mettacitto vakkhāmi no dosantaro</bold>ti mettacittaṃ upaṭṭhapetvā vakkhāmi, na duṭṭhacitto hutvā.</paragraph>
    <centered line="29">Codakenaupaṭṭhāpetabbakathā niṭṭhitā.</centered>
    <subhead line="30">Codakacuditakapaṭisaṃyuttakathā</subhead>
    <paragraph line="31" number="401"><bold>Ajjhattaṃ manasikaritvā</bold>ti attano citte uppādetvā. <bold>Kāruññatā</bold>ti karuṇābhāvo. Iminā karuṇañca karuṇāpubbabhāgañca dasseti. <bold>Hitesitā</bold>ti hitagavesanatā. <bold>Anukampitā</bold>ti tena hitena saṃyojanatā. Dvīhipi mettañca mettāpubbabhāgañca dasseti. <bold>Āpattivuṭṭhānatā</bold>ti āpattito vuṭṭhāpetvā suddhante patiṭṭhāpanā. Vatthuṃ codetvā sāretvā paṭiññaṃ āropetvā yathāpaṭiññāya kammakaraṇaṃ <bold>vinayapurekkhāratā</bold> nāma. <bold>Ime pañca dhamme</bold>ti ye ete kāruññatātiādinā nayena vuttā, ime pañca dhamme ajjhattaṃ manasi karitvā paro codetabboti.</paragraph>
    <paragraph line="32"><bold>Sacce ca akuppe cā</bold>ti vacīsacce ca akuppanatāya ca. Cuditakena hi saccañca vattabbaṃ, kopo ca na kātabbo. Neva attanā kujjhitabbo, na paro ghaṭṭetabboti attho. Sesaṃ sabbattha uttānamevāti.</paragraph>
    <centered line="33">Codakacuditakapaṭisaṃyuttakathā niṭṭhitā.</centered>
    <centered line="34">Pātimokkhaṭṭhapanakkhandhakavaṇṇanā niṭṭhitā.</centered>
  </content>
</document>