<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02a3.att4.xml</normativeSource>
    <archivePath>roman/atthakatha/vinayapitaka (atthakatha)/culavagga-atthakatha/5. khuddakavatthukkhandhakam.xml</archivePath>
    <baseFileName>5. khuddakavatthukkhandhakam</baseFileName>
    <titlePath>5. Khuddakavatthukkhandhakaṃ - Cūḷavagga-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">5. Khuddakavatthukkhandhakaṃ</chapter>
    <subhead line="2">Khuddakavatthukathā</subhead>
    <paragraph line="3" number="243"> Khuddakavatthukkhandhake <pageBreak edition="Myanmar" number="0.0044" /><pageBreak edition="Vipassana Research Institut" number="0.0045" /> – <bold>mallamuṭṭhikā</bold>ti muṭṭhikamallā. <bold>Gāmamuddavā</bold>ti chavirāgamaṇḍanānuyuttā nāgarikamanussā. Gāmamoddavātipi pāṭho; esevattho. <bold>Thambhe</bold>ti nhānatitthe nikhaṇitvā ṭhapitatthambhe.</paragraph>
    <paragraph line="4"><bold>Kuṭṭe</bold>ti iṭṭhakāsilādārukuṭṭānaṃ aññatarasmiṃ. <bold>Aṭṭāne nhāyantī</bold>ti ettha aṭṭānaṃ nāma rukkhaṃ phalakaṃ viya tacchetvā aṭṭhapadākārena rājiyo chinditvā nhānatitthe nikhaṇanti, tattha cuṇṇāni ākiritvā manussā kāyaṃ ghaṃsanti. <bold>Gandhabbahatthakenā</bold>ti nhānatitthe ṭhapitena dārumayahatthena, tena kira cuṇṇāni gahetvā manussā sarīraṃ ghaṃsanti <pageBreak edition="Pali Text Society" number="6.1200" />. <bold>Kuruvindakasuttiyā</bold>ti kuruvindakapāsāṇacuṇṇāni lākhāya bandhitvā kataguḷikakalāpako vuccati, taṃ ubhosu antesu gahetvā sarīraṃ ghaṃsanti. <bold>Viggayha parikammaṃ kārāpentī</bold>ti aññamaññaṃ sarīrena sarīraṃ ghaṃsanti. <bold>Mallakaṃ</bold> nāma makaradantake chinditvā mallakamūlasaṇṭhānena kataṃ mallakanti vuccati, idaṃ gilānassāpi na vaṭṭati.</paragraph>
    <paragraph line="5" number="244"><bold>Akatamallakaṃ</bold> nāma dante acchinditvā kataṃ, idaṃ agilānasseva na vaṭṭati; iṭṭhakākhaṇḍaṃ pana kapālakhaṇḍaṃ vā vaṭṭati. <bold>Ukkāsika</bold>nti vatthavaṭṭiṃ; tasmā nhāyantassa yassa kassaci nhānasāṭakavaṭṭiyā piṭṭhiṃ ghaṃsituṃ vaṭṭati. <bold>Puthupāṇika</bold>nti hatthaparikammaṃ vuccati, tasmā sabbesaṃ hatthena piṭṭhiparikammaṃ kātuṃ vaṭṭati.</paragraph>
    <paragraph line="6" number="245"><bold>Vallikā</bold>ti <pageBreak edition="Vipassana Research Institut" number="0.0046" /> kaṇṇato nikkhantamuttolambakādīnaṃ etaṃ adhivacanaṃ; na kevalañca vallikā eva, yaṃkiñci kaṇṇapiḷandhanaṃ antamaso tālapaṇṇampi na vaṭṭati. <bold>Pāmaṅga</bold>nti yaṃkiñci palambakasuttaṃ. <bold>Kaṇṭhasuttaka</bold>nti yaṃkiñci gīvūpagaābharaṇaṃ. <bold>Kaṭisuttaka</bold>nti yaṃkiñci kaṭipiḷandhanaṃ antamaso suttatantumattampi. <bold>Ovaṭṭika</bold>nti valayaṃ. <bold>Kāyūrā</bold>dīni pākaṭāneva, akkhakānaṃ heṭṭhā bāhābharaṇaṃ yaṃkiñci ābharaṇaṃ na vaṭṭati.</paragraph>
    <paragraph line="7" number="246"><bold>Dumāsikaṃ</bold><pageBreak edition="Myanmar" number="0.0045" /><bold>vā duvaṅgulaṃ vā</bold>ti ettha sace kesā antodvemāse dvaṅgulaṃ pāpuṇanti, antodvemāseva chinditabbā. Dvaṅgulehi atikkāmetuṃ na vaṭṭati. Sacepi na dīghā, dvemāsato ekadivasampi atikkāmetuṃ na vaṭṭatiyeva; evamayaṃ ubhayenapi ukkaṭṭhaparicchedova vutto, tato oraṃ pana navaṭṭanabhāvo nāma natthi.</paragraph>
    <paragraph line="8"><bold>Kocchena osaṇṭhentī</bold>ti kocchena olikhitvā sannisīdāpenti. <bold>Phaṇakenā</bold>ti dantamayādīsu yena kenaci. <bold>Hatthaphaṇakenā</bold>ti <pageBreak edition="Pali Text Society" number="6.1201" /> hattheneva phaṇakiccaṃ karontā aṅgulīhi osaṇṭhenti. <bold>Sitthatelakenā</bold>ti madhusitthakaniyyāsādīsu yena kenaci cikkalena. <bold>Udakatelakenā</bold>ti udakamissakena telena. Maṇḍanatthāya sabbattha dukkaṭaṃ, uddhalomena pana anulomanipātanatthaṃ hatthaṃ temetvā sīsaṃ puñchitabbaṃ. Uṇhābhitattarajasirānampi allahatthena puñchituṃ vaṭṭati.</paragraph>
    <paragraph line="9" number="247"><bold>Na bhikkhave ādāse vā udakapatte vā</bold>ti ettha kaṃsapattādīnipi yesu mukhanimittaṃ paññāyati, sabbāni ādāsasaṅkhameva gacchanti. Kañjiyādīnipi ca udakapattasaṅkhameva. Tasmā yattha katthaci olokentassa dukkaṭaṃ. <bold>Ābādhapaccayā</bold>ti ‘‘sañchavi nu kho me vaṇo, udāhu na tāvā’’ti jānanatthaṃ; ‘‘jiṇṇo nu khomhi no’’ti evaṃ āyusaṅkhāraṃ olokanatthampi vaṭṭatīti vuttaṃ.</paragraph>
    <paragraph line="10"><bold>Mukhaṃ ālimpantī</bold>ti vippasannachavirāgakarehi mukhālepanehi ālimpanti. <bold>Ummaddentī</bold>ti nānāummaddanehi ummaddenti. <bold>Cuṇṇentī</bold>ti mukhacuṇṇakena makkhenti. <bold>Manosilikāya mukhaṃ lañchentī</bold>ti manosilāya tilakādīni lañchanāni karonti, tāni haritālādīhipi na vaṭṭantiyeva. <bold>Aṅgarāgā</bold>dayo pākaṭāyeva. Sabbattha dukkaṭaṃ.</paragraph>
    <paragraph line="11" number="248"><bold>Na</bold><pageBreak edition="Vipassana Research Institut" number="0.0047" /><bold>bhikkhave naccaṃ vā</bold>tiādīsu yaṃkiñci naccaṃ antamaso moranaccampi dassanāya gacchantassa dukkaṭaṃ. Sayampi naccantassa vā naccāpentassa vā dukkaṭameva. <bold>Gītampi</bold> yaṃkiñci naṭagītaṃ vā sādhugītaṃ vā antamaso dantagītampi ‘‘yaṃ gāyissāmā’’ti pubbabhāge okūjantā karonti, etampi na vaṭṭati. Sayaṃ gāyantassāpi gāyāpentassāpi dukkaṭameva. <bold>Vāditampi</bold> yaṃkiñci <pageBreak edition="Myanmar" number="0.0046" /> na vaṭṭati. Yaṃ pana niṭṭhubhanto vā sāsaṅke vā ṭhito accharikaṃ vā phoṭeti <pageBreak edition="Pali Text Society" number="6.1202" />, pāṇiṃ vā paharati, tattha anāpatti. Sabbaṃ antarārāme ṭhitassa passato anāpatti. ‘‘Passissāmī’’ti vihārato vihāraṃ gacchantassa āpattiyeva. Āsanasālāya nisinno passati, anāpatti. ‘‘Passissāmī’’ti uṭṭhahitvā gacchato āpatti. Vīthiyaṃ ṭhatvā gīvaṃ parivattetvā passatopi āpattiyeva.</paragraph>
    <paragraph line="12" number="249"><bold>Sarakutti</bold>nti sarakiriyaṃ. <bold>Bhaṅgo hotī</bold>ti aladdhaṃ uppādetuṃ na sakkoti; laddhaṃ samāpajjituṃ. <bold>Pacchimā janatā</bold>ti amhākaṃ ācariyāpi upajjhāyāpi evaṃ gāyiṃsūti pacchimo jano diṭṭhānugatiṃ āpajjati; tatheva gāyati. <bold>Na bhikkhave āyatakenā</bold>ti ettha āyatako nāma taṃ taṃ vattaṃ bhinditvā akkharāni vināsetvā pavatto. Dhamme pana suttantavattaṃ nāma atthi, jātakavattaṃ nāma atthi, gāthāvattaṃ nāma atthi, taṃ vināsetvā atidīghaṃ kātuṃ na vaṭṭati. Caturassena vattena parimaṇḍalāni padabyañjanāni dassetabbāni. <bold>Sarabhañña</bold>nti sarena bhaṇanaṃ. Sarabhaññe kira taraṅgavattadhotakavattagalitavattādīni dvattiṃsa vattāni atthi. Tesu yaṃ icchati, taṃ kātuṃ labhati. Sabbesaṃ padabyañjanaṃ avināsetvā vikāraṃ akatvā samaṇasāruppena caturassena nayena pavattanaṃyeva lakkhaṇaṃ.</paragraph>
    <paragraph line="13"><bold>Bāhiralomiṃ uṇṇi</bold>nti uṇṇalomāni bahi katvā uṇṇapāvāraṃ pārupanti; tathā dhārentassa dukkaṭaṃ. Lomāni anto katvā pārupituṃ vaṭṭati. <bold>Samaṇakappakathā</bold> bhūtagāmasikkhāpadavaṇṇanāyaṃ vuttā.</paragraph>
    <paragraph line="14" number="251"><bold>Na bhikkhave attano aṅgajāta</bold>nti aṅgajātaṃ chindantasseva thullaccayaṃ. Aññaṃ pana kaṇṇanāsāaṅguliādiṃ yaṃkiñci chindantassa tādisaṃ vā dukkhaṃ uppādentassa dukkaṭaṃ. Ahikīṭadaṭṭhādīsu pana aññaābādhapaccayā vā lohitaṃ vā mocentassa chindantassa vā anāpatti.</paragraph>
    <paragraph line="15" number="252"><bold>Candanagaṇṭhi uppannā</bold><pageBreak edition="Vipassana Research Institut" number="0.0048" /><bold>hotī</bold>ti candanaghaṭikā uppannā hoti. So kira uddhañca adho ca jālāni parikkhipāpetvā gaṅgāya <pageBreak edition="Pali Text Society" number="6.1203" /> nadiyā kīḷati, tassa nadīsotena vuyhamānā candanagaṇṭhi āgantvā jāle laggā, tamassa purisā āharitvā adaṃsu; evaṃ sā uppannā hoti. <bold>Iddhipāṭihāriya</bold>nti ettha <pageBreak edition="Myanmar" number="0.0047" /> vikubbaniddhipāṭihāriyaṃ paṭikkhittaṃ, adhiṭṭhāniddhi pana appaṭikkhittāti veditabbā.</paragraph>
    <paragraph line="16"><bold>Na bhikkhave sovaṇṇamayo patto</bold>tiādīsu sacepi gihī bhattagge suvaṇṇataṭṭikādīsu byañjanaṃ katvā upanāmenti, āmasitumpi na vaṭṭati. Phalikamayakācamayakaṃsamayāni pana taṭṭikādīni bhājanāni puggalikaparibhogeneva na vaṭṭanti, saṅghikaparibhogena vā gihivikaṭāni vā vaṭṭanti. ‘‘Tambalohamayopi pattova na vaṭṭati, thālakaṃ pana vaṭṭatī’’ti idaṃ sabbaṃ kurundiyaṃ vuttaṃ. <bold>Maṇimayo</bold>ti ettha pana indanīlādimaṇimayo vutto. <bold>Kaṃsamayo</bold>ti ettha vaṭṭalohamayopi saṅgahito.</paragraph>
    <paragraph line="17" number="253"><bold>Likhitu</bold>nti tanukaraṇatthāyetaṃ vuttaṃ. <bold>Pakatimaṇḍala</bold>nti makaradantacchinnakamaṇḍalameva.</paragraph>
    <paragraph line="18" number="254"><bold>Āvaṭṭitvā</bold>ti aññamaññaṃ paharitvā. <bold>Pattādhāraka</bold>nti ettha ‘‘dantavallivettādīhi kate bhūmiādhārake tayo, dāruādhārake dve patte uparūpari ṭhapetuṃ vaṭṭatī’’ti kurundiyaṃ vuttaṃ. Mahāaṭṭhakathāyaṃ pana vuttaṃ – ‘‘bhūmiādhārake tiṇṇaṃ pattānaṃ anokāso, dve ṭhapetuṃ vaṭṭati. Dāruādhārakadaṇḍādhārakesupi susajjitesu eseva nayo. Bhamakoṭisadiso pana dāruādhārako tīhi daṇḍakehi baddho daṇḍakādhāro ca ekassapi pattassa anokāso, tattha ṭhapetvāpi hatthena gahetvā eva nisīditabbaṃ. Bhūmiyaṃ pana nikkujjitvā ekameva ṭhapetabba’’nti.</paragraph>
    <paragraph line="19"><bold>Miḍḍhante</bold>ti ālindakamiḍḍhikādīnaṃ ante. Sace pana parivattetvā tattheva patiṭṭhāti, evarūpāya vitthiṇṇāya miḍḍhiyā ṭhapetuṃ vaṭṭati. <bold>Paribhaṇḍante</bold>ti bāhirapasse katāya tanukamiḍḍhikāya <pageBreak edition="Pali Text Society" number="6.1204" /> ante. Miḍḍhiyaṃ vuttanayenevetthāpi vinicchayo veditabbo.</paragraph>
    <paragraph line="20"><bold>Coḷaka</bold>nti <pageBreak edition="Vipassana Research Institut" number="0.0049" /> yaṃ pattharitvā patto ṭhapīyati; tasmiṃ pana asati kaṭasārake vā taṭṭikāya vā mattikāparibhaṇḍakatāya bhūmiyā vā yattha na dussati, tathārūpāya vālikāya vā ṭhapetuṃ vaṭṭati. Paṃsurajādīsu pana kharabhūmiyaṃ vā ṭhapentassa dukkaṭaṃ. <bold>Pattamāḷakaṃ</bold> iṭṭhakāhi vā dārūhi vā kātuṃ vaṭṭati <pageBreak edition="Myanmar" number="0.0048" />. <bold>Pattakuṇḍolikā</bold>ti mahāmukhakuṇḍasaṇṭhānā bhaṇḍakukkhalikā vuccati. <bold>Yo laggeyyā</bold>ti yattha katthaci laggentassa dukkaṭameva. Cīvaravaṃsepi bandhitvā ṭhapetuṃ na vaṭṭati. Bhaṇḍakaṭṭhapanatthameva vā kataṃ hotu nisīdanasayanatthaṃ vā yattha katthaci mañce vā pīṭhe vā ṭhapentassa dukkaṭaṃ, aññena pana bhaṇḍakena saddhiṃ bandhitvā ṭhapetuṃ vaṭṭati. Aṭaniyaṃ bandhitvā olambetuṃ vā vaṭṭati, bandhitvāpi upari ṭhapetuṃ na vaṭṭatiyeva. Sace pana mañco vā pīṭhaṃ vā ukkhipitvā cīvaravaṃsādīsu aṭṭakachannena ṭhapitaṃ hoti, tattha ṭhapetuṃ vaṭṭati. Aṃsavaddhanakena aṃsakūṭe laggetvā aṅke ṭhapetuṃ vaṭṭati. Chatte bhattapūropi aṃsakūṭe laggitapattopi ṭhapetuṃ na vaṭṭati, bhaṇḍakena pana saddhiṃ bandhitvā vā aṭṭakaṃ katvā vā ṭhapite yo koci ṭhapetuṃ vaṭṭati.</paragraph>
    <paragraph line="21" number="255"><bold>Pattahatthenā</bold>ti ettha na kevalaṃ yassa patto hatthe, so eva pattahattho, na kevalañca kavāṭameva paṇāmetuṃ na labhati; apica kho pana hatthe vā piṭṭhipāde vā yattha katthaci sarīrāvayave pattasmiṃ sati hatthena vā pādena vā sīsena vā yena kenaci sarīrāvayavena kavāṭaṃ vā paṇāmetuṃ ghaṭikaṃ vā ukkhipituṃ sūciṃ vā kuñcikāya apāpurituṃ na labhati. Aṃsakūṭe pana pattaṃ laggetvā yathāsukhaṃ avāpurituṃ labhati.</paragraph>
    <paragraph line="22"><bold>Tumbakaṭāha</bold>nti <pageBreak edition="Pali Text Society" number="6.1205" /> lābukaṭāhaṃ vuccati, taṃ pariharituṃ na vaṭṭati. Labhitvā pana tāvakālikaṃ paribhuñjituṃ vaṭṭati. Ghaṭikaṭāhepi eseva nayo. <bold>Ghaṭikaṭāha</bold>nti ghaṭikapālaṃ. <bold>Abhuṃ me</bold>ti utrāsavacanametaṃ. <bold>Sabbapaṃsukūlikenā</bold>ti ettha cīvarañca mañcapīṭhañca paṃsukūlaṃ vaṭṭati, ajjhoharaṇīyaṃ pana dinnakameva gahetabbaṃ.</paragraph>
    <paragraph line="23"><bold>Calakānī</bold>ti cabbetvā apaviddhāmisāni. <bold>Aṭṭhikānī</bold>ti macchamaṃsaaṭṭhikāni. <bold>Ucchiṭṭhodaka</bold>nti mukhavikkhālanodakaṃ. Etesu yaṃkiñci pattena nīharantassa dukkaṭaṃ. Pattaṃ paṭiggahaṃ katvā hatthaṃ dhovitumpi na labhati. Hatthadhotapādadhotaudakampi patte ākiritvā nīharituṃ na vaṭṭati. Anucchiṭṭhaṃ suddhapattaṃ ucchiṭṭhahatthena gaṇhituṃ na vaṭṭati, vāmahatthena panettha udakaṃ <pageBreak edition="Vipassana Research Institut" number="0.0050" /> āsiñcitvā ekaṃ udakagaṇḍusaṃ <pageBreak edition="Myanmar" number="0.0049" /> gahetvā ucchiṭṭhahatthena gaṇhituṃ vaṭṭati. Ettāvatāpi hi so ucchiṭṭhapatto hoti, hatthaṃ pana bahi udakena vikkhāletvā gahetuṃ vaṭṭati. Macchamaṃsaphalāphalādīni khādanto yaṃ tattha aṭṭhiṃ vā calakaṃ vā chaḍḍetukāmo hoti, taṃ patte ṭhapetuṃ na labhati. Yaṃ pana paṭikhāditukāmo hoti, taṃ patte ṭhapetuṃ labhati. Aṭṭhikakaṇṭakādīni tattheva katvā hatthena luñcitvā khādituṃ vaṭṭati. Mukhato nīhaṭaṃ pana yaṃkiñci puna khāditukāmo hoti, taṃ patte ṭhapetuṃ na labhati. Siṅgiveranāḷikerakhaṇḍāni ḍaṃsitvā puna ṭhapetuṃ labhati.</paragraph>
    <paragraph line="24" number="256"><bold>Namataka</bold>nti satthakaveṭhanakaṃ pilotikakhaṇḍaṃ. <bold>Daṇḍasatthaka</bold>nti pipphalakaṃ vā aññampi vā yaṃkiñci daṇḍaṃ yojetvā katasatthakaṃ.</paragraph>
    <paragraph line="25"><bold>Kaṇṇakitā hontī</bold>ti malaggahitā honti. <bold>Kiṇṇena pūretu</bold>nti kiṇṇacuṇṇena pūretuṃ. <bold>Sattuyā</bold>ti <pageBreak edition="Pali Text Society" number="6.1206" /> haliddimissakena piṭṭhacuṇṇena. <bold>Saritaka</bold>nti pāsāṇacuṇṇaṃ vuccati; tena pūretuṃ anujānāmīti attho. <bold>Madhusitthakena sāretu</bold>nti madhusitthakena makkhetuṃ. <bold>Saritakaṃ paribhijjatī</bold>ti taṃ makkhitamadhusitthakaṃ bhijjati. <bold>Saritasipāṭika</bold>nti madhusitthakapilotikaṃ; satthakosakasipāṭiyā pana saritasipāṭikāya anulomāti kurundiyaṃ vuttaṃ. <bold>Kathina</bold>nti nisseṇimpi tattha attharitabbakaṭasārakakilañjānaṃ aññatarampi. <bold>Kathinarajju</bold>nti yāya dupaṭṭacīvaraṃ sibbantā kathine cīvarampi bandhanti. <bold>Kathinaṃ nappahotī</bold>ti dīghassa bhikkhuno pamāṇena kataṃ kathinaṃ; tattha rassassa bhikkhuno cīvaraṃ patthariyamānaṃ nappahoti, antoyeva hoti; daṇḍake na pāpuṇātīti attho. <bold>Daṇḍakathina</bold>nti tassa majjhe itarassa bhikkhuno pamāṇena aññaṃ nisseṇiṃ bandhituṃ anujānāmīti attho.</paragraph>
    <paragraph line="26"><bold>Bidalaka</bold>nti daṇḍakathinappamāṇena kaṭasārakassa pariyante paṭisaṃharitvā duguṇakaraṇaṃ. <bold>Salāka</bold>nti dupaṭṭacīvarassa antare pavesanasalākaṃ. <bold>Vinandhanarajju</bold>nti mahānisseṇiyā saddhiṃ khuddakaṃ nisseṇiṃ vinandhituṃ rajjuṃ. <bold>Vinandhanasutta</bold>nti khuddakanisseṇiyā cīvaraṃ vinandhituṃ suttakaṃ. <bold>Vinandhitvā cīvaraṃ sibbetu</bold>nti tena suttakena tattha cīvaraṃ vinandhitvā sibbituṃ. <bold>Visamā hontī</bold>ti kāci khuddakā honti, kāci mahantā. <bold>Kaḷimbhaka</bold>nti pamāṇasaññākaraṇaṃ yaṃkiñci tālapaṇṇādiṃ. <bold>Moghasuttaka</bold>nti vaḍḍhakīnaṃ dārūsu <pageBreak edition="Myanmar" number="0.0050" /> kāḷasuttena viya haliddisuttena saññākaraṇaṃ <pageBreak edition="Vipassana Research Institut" number="0.0051" />. <bold>Aṅguliyā paṭiggaṇhantī</bold>ti sūcimukhaṃ aṅguliyā paṭicchanti. <bold>Paṭiggaha</bold>nti aṅgulikosakaṃ.</paragraph>
    <paragraph line="27" number="257"><bold>Āvesanavitthakaṃ</bold> nāma yaṃkiñci pāticaṅkoṭakādi. <bold>Uccavatthuka</bold>nti paṃsuṃ ākiritvā uccavatthukaṃ kātuṃ <pageBreak edition="Pali Text Society" number="6.1207" /> anujānāmīti attho. <bold>Ogumphetvā ullittāvalittaṃ kātu</bold>nti chadanaṃ odhunitvā ghanadaṇḍakaṃ katvā anto ceva bahi ca mattikāya limpitunti attho. <bold>Goghaṃsikāyā</bold>ti veḷuṃ vā rukkhadaṇḍaṃ vā antokatvā tena saddhiṃ saṅgharitunti attho. <bold>Bandhanarajju</bold>nti tathā saṅgharitassa bandhanarajjuṃ.</paragraph>
    <paragraph line="28" number="258"><bold>Kaṭacchuparissāvanaṃ</bold> nāma tīsu daṇḍakesu vinandhitvā kataṃ.</paragraph>
    <paragraph line="29" number="259"><bold>Yo na dadeyyā</bold>ti aparissāvanakasseva yo na dadāti, tassa āpatti. Yo pana attano hatthe parissāvane vijjamānepi yācati, tassa na akāmā dātabbaṃ. <bold>Daṇḍaparissāvana</bold>nti rajakānaṃ khāraparissāvanaṃ viya catūsu pādesu baddhanisseṇikāya sāṭakaṃ bandhitvā majjhedaṇḍake udakaṃ āsiñcitabbaṃ, taṃ ubhopi koṭṭhāse pūretvā parissavati. <bold>Ottharakaṃ</bold> nāma yaṃ udake ottharitvā ghaṭakena udakaṃ gaṇhanti, tañhi catūsu daṇḍakesu vatthaṃ bandhitvā udake cattāro khāṇuke nikhaṇitvā tesu bandhitvā sabbapariyante udakato mocetvā majjhe ottharitvā ghaṭena udakaṃ gaṇhanti. <bold>Makasakuṭikā</bold>ti cīvarakuṭikā vuccati.</paragraph>
    <paragraph line="30" number="260"><bold>Abhisannakāyā</bold>ti semhādidosussannakāyā. <bold>Aggaḷavaṭṭi</bold> nāma dvārabāhāya samappamāṇoyeva aggaḷatthambho vuccati, yattha tīṇi cattāri chiddāni katvā sūciyo denti. <bold>Kapisīsakaṃ</bold> nāma dvārabāhaṃ vijjhitvā tattha pavesito aggaḷapāsako vuccati. <bold>Sūcikā</bold>ti tattha majjhe chiddaṃ katvā pavesitā. <bold>Ghaṭikā</bold>ti upari yojitā. <bold>Maṇḍalikaṃ kātu</bold>nti nīcavatthukaṃ cinituṃ. <bold>Dhūmanetta</bold>nti dhūmanikkhamanachiddaṃ. <bold>Vāsetu</bold>nti gandhena vāsetuṃ. <bold>Udakaṭṭhāna</bold>nti udakatthapanaṭṭhānaṃ. Tattha ghaṭena udakaṃ ṭhapetvā <pageBreak edition="Pali Text Society" number="6.1208" /> sarāvakena vaḷañjetabbaṃ. <bold>Koṭṭhako</bold>ti dvārakoṭṭhako.</paragraph>
    <paragraph line="31" number="261"><bold>Tisso</bold><pageBreak edition="Myanmar" number="0.0051" /><bold>paṭicchādiyo</bold>ti ettha jantāgharapaṭicchādi ca udakapaṭicchādi ca parikammaṃ <pageBreak edition="Vipassana Research Institut" number="0.0052" /> karontasseva vaṭṭati, sesesu abhivādanādīsu na vaṭṭati. Vatthapaṭicchādi sabbakammesu vaṭṭati. <bold>Udakaṃ na hotī</bold>ti nhānodakaṃ na hoti.</paragraph>
    <paragraph line="32" number="262"><bold>Tula</bold>nti paṇṇikānaṃ viya udakaubbāhanakatulaṃ. <bold>Karakaṭako</bold> vuccati goṇe vā yojetvā hatthehi vā gahetvā dīghavarattādīhi ākaḍḍhanayantaṃ. <bold>Cakkavaṭṭaka</bold>nti arahaṭaghaṭiyantaṃ. <bold>Cammakhaṇḍaṃ</bold> nāma tulāya vā karakaṭake vā yojetabbakaṃ cammabhājanaṃ. <bold>Pākaṭā hotī</bold>ti aparikkhittā hoti. <bold>Udakapuñchanī</bold>ti daṇḍamayāpi visāṇamayāpi dārumayāpi vaṭṭati, tassā asati coḷakenāpi udakaṃ paccuddharituṃ vaṭṭati.</paragraph>
    <paragraph line="33" number="263"><bold>Udakamātika</bold>nti udakassa āgamanamātikaṃ. <bold>Nillekhajantāgharaṃ</bold> nāma āviddhapakkhapāsakaṃ vuccati, gopānasīnaṃ upari maṇḍale pakkhapāsake ṭhapetvā katakūṭacchadanassetaṃ nāmaṃ. <bold>Cātumāsaṃ nisīdanenā</bold>ti nisīdanena cattāro māse na vippavasitabbanti attho.</paragraph>
    <paragraph line="34" number="264"><bold>Pupphābhikiṇṇesū</bold>ti pupphehi santhatesu. <bold>Namatakaṃ</bold> nāma eḷakalomehi kataṃ avāyimaṃ cammakhaṇḍaparihārena paribhuñjitabbaṃ. <bold>Āsittakūpadhānaṃ</bold> nāma tambalohena vā rajatena vā katāya peḷāya etaṃ adhivacanaṃ, paṭikkhittattā pana dārumayāpi na vaṭṭati. <bold>Maḷorikā</bold>ti daṇḍadhārako vuccati. Yaṭṭhiādhārakapaṇṇādhārakapacchikapiṭṭhānipi ettheva paviṭṭhāni. Ādhārakasaṅkhepagamanato hi paṭṭhāya chiddaṃ viddhampi aviddhampi <pageBreak edition="Pali Text Society" number="6.1209" /> vaṭṭatiyeva. <bold>Ekabhājane</bold>ti ettha sace eko bhikkhu bhājanato phalaṃ vā pūvaṃ vā gahetvā gacchati, tasmiṃ apagate itarassa sesakaṃ bhuñjituṃ vaṭṭati. Itarassāpi tasmiṃ khīṇe puna gahetuṃ vaṭṭati.</paragraph>
    <paragraph line="35" number="265"><bold>Aṭṭhahaṅgehī</bold>ti ettha ekekenapi aṅgena samannāgatassa antosīmāya vā nissīmaṃ gantvā nadīādīsu vā nikkujjituṃ vaṭṭatiyeva. Evaṃ nikkujjite pana patte tassa gehe koci deyyadhammo na gahetabbo <pageBreak edition="Myanmar" number="0.0052" /> – ‘‘asukassa gehe bhikkhaṃ mā gaṇhitthā’’ti aññesu vihāresupi pesetabbaṃ. Ukkujjanakāle pana yāvatatiyaṃ yācāpetvā hatthapāsaṃ vijahāpetvā ñattidutiyakammena ukkujjitabbo.</paragraph>
    <paragraph line="36" number="268"><bold>Purakkhatvā</bold>ti <pageBreak edition="Vipassana Research Institut" number="0.0053" /> aggato katvā. <bold>Saṃharantū</bold>ti saṃhariyantu. <bold>Celapaṭika</bold>nti celasantharaṃ. So kira ‘‘sace ahaṃ puttaṃ lacchāmi, akkamissati me bhagavā celapaṭika’’nti iminā ajjhāsayena santhari, abhabbo cesa puttalābhāya; tasmā bhagavā na akkami. Yadi akkameyya, pacchā puttaṃ alabhanto ‘‘nāyaṃ sabbaññū’’ti diṭṭhiṃ gaṇheyya. Idaṃ tāva bhagavato anakkamane kāraṇaṃ. Yasmā pana bhikkhūpi ye ajānantā akkameyyuṃ, te gihīnaṃ paribhūtā bhaveyyuṃ; tasmā bhikkhū paribhavato mocetuṃ sikkhāpadaṃ paññapesi. Idaṃ sikkhāpadapaññāpane kāraṇaṃ.</paragraph>
    <paragraph line="37"><bold>Maṅgalatthāya yāciyamānenā</bold>ti apagatagabbhā vā hotu garugabbhā vā, evarūpesu ṭhānesu maṅgalatthāya yāciyamānena akkamituṃ vaṭṭati. <bold>Dhotapādakaṃ</bold> nāma pādadhovanaṭṭhāne dhotehi pādehi akkamanatthāya paccattharaṇaṃ atthataṃ hoti, taṃ akkamituṃ vaṭṭati.</paragraph>
    <paragraph line="38" number="269"><bold>Katakaṃ</bold> nāma padumakaṇṇikākāraṃ pādaghaṃsanatthaṃ kaṇṭake uṭṭhāpetvā kataṃ. Taṃ vaṭṭaṃ vā hotu caturassādibhedaṃ vā, bāhulikānuyogattā paṭikkhittameva, neva paṭiggahetuṃ na paribhuñjituṃ vaṭṭati. <bold>Sakkharā</bold>ti pāsāṇo vuccati; pāsāṇapheṇakopi vaṭṭati. <bold>Vidhūpana</bold>nti vījanī vuccati <pageBreak edition="Pali Text Society" number="6.1210" />. Tālavaṇṭaṃ pana tālapaṇṇehi vā kataṃ hotu veḷudantavilīvehi vā morapiñchehi vā cammavikatīhi vā sabbaṃ vaṭṭati. <bold>Makasabījanī</bold> dantamayavisāṇamayadaṇḍakāpi vaṭṭati, vākamayabījaniyā ketakapārohakuntālapaṇṇādimayāpi saṅgahitā.</paragraph>
    <paragraph line="39" number="270"><bold>Gilānassa chatta</bold>nti ettha yassa kāyaḍāho vā pittakopo vā hoti, cakkhu vā dubbalaṃ, añño vā koci ābādho vinā chattena uppajjati, tassa gāme vā araññe vā chattaṃ vaṭṭati. Vasse pana cīvaraguttatthaṃ vāḷamigacorabhayesu ca attaguttatthampi vaṭṭati. Ekapaṇṇacchattaṃ pana sabbattheva vaṭṭati.</paragraph>
    <paragraph line="40"><bold>Asissā</bold>ti <pageBreak edition="Myanmar" number="0.0053" /> asi assa. <bold>Vijjotalatī</bold>ti vijjotati. <bold>Daṇḍasammuti</bold>nti ettha pamāṇayutto catuhatthoyeva daṇḍo sammannitvā dātabbo. Tato ūnātiritto vināpi sammutiyā sabbesaṃ vaṭṭati. <bold>Sikkā</bold> pana agilānassa na vaṭṭati, gilānassāpi sammannitvāva dātabbā.</paragraph>
    <paragraph line="41" number="273"><bold>Romanthakassā</bold>ti <pageBreak edition="Vipassana Research Institut" number="0.0054" /> ettha ṭhapetvā romanthakaṃ sesānaṃ āgataṃ uggāraṃ mukhe sandhāretvā gilantānaṃ āpatti. Sace pana asandhāritameva paragalaṃ gacchati, vaṭṭati.</paragraph>
    <paragraph line="42"><bold>Yaṃ diyyamāna</bold>nti yaṃ dāyakehi diyyamānaṃ paṭiggahitabhājanato bahi patitaṃ, taṃ bhikkhunā sāmaṃ gahetvā paribhuñjituṃ anujānāmīti attho. Idaṃ bhojanavagge vaṇṇitameva.</paragraph>
    <paragraph line="43" number="274"><bold>Kuppaṃ karissāmī</bold>ti saddaṃ karissāmi. Nakhādīhi nakhacchedane āpatti natthi, anurakkhaṇatthaṃ pana nakhacchedanaṃ anuññātaṃ. <bold>Vīsatimaṭṭha</bold>nti vīsatipi nakhe likhitamaṭṭhe kārāpenti. <bold>Malamatta</bold>nti nakhato malamattaṃ apakaḍḍhituṃ anujānāmīti attho.</paragraph>
    <paragraph line="44" number="275"><bold>Khurasipāṭika</bold>nti khurakosakaṃ <pageBreak edition="Pali Text Society" number="6.1211" />. <bold>Massuṃ kappāpentī</bold>ti kattariyā massuṃ chedāpenti. <bold>Massuṃ vaḍḍhāpentī</bold>ti massuṃ dīghaṃ kārenti. <bold>Golomika</bold>nti hanukamhi dīghaṃ katvā ṭhapitaṃ eḷakamassu vuccati. <bold>Caturassaka</bold>nti catukoṇaṃ. <bold>Parimukha</bold>nti ure lomasaṃharaṇaṃ. <bold>Aḍḍhaduka</bold>nti udare lomarājiṭṭhapanaṃ. <bold>Āpatti dukkaṭassā</bold>ti massukappāpanādīsu sabbattha āpatti dukkaṭassa. <bold>Ābādhappaccayā sambādhe loma</bold>nti gaṇḍavaṇarudhiādiābādhappaccayā. <bold>Kattarikāyā</bold>ti gaṇḍavaṇarudhisīsarogābādhappaccayā. Sakkharādīhi nāsikālomaggāhāpane āpatti natthi. Anurakkhaṇatthaṃ pana saṇḍāso anuññāto. <bold>Na bhikkhave palitaṃ gāhāpetabba</bold>nti ettha yaṃ bhamukāya vā nalāṭe vā dāṭhikāya vā uggantvā bībhacchaṃ ṭhitaṃ, tādisaṃ lomaṃ palitaṃ vā apalitaṃ vā gāhāpetuṃ vaṭṭati.</paragraph>
    <paragraph line="45" number="277"><bold>Kaṃsapattharikā</bold>ti kaṃsabhaṇḍavāṇijā. <bold>Bandhanamatta</bold>nti vāsikattarayaṭṭhiādīnaṃ bandhanamattaṃ.</paragraph>
    <paragraph line="46" number="278"><bold>Na</bold><pageBreak edition="Myanmar" number="0.0054" /><bold>bhikkhave akāyabandhanenā</bold>ti ettha abandhitvā nikkhamantena yattha sarati, tattha bandhitabbaṃ. Āsanasālāya bandhissāmīti gantuṃ vaṭṭati. Saritvā yāva na bandhati, na tāva piṇḍāya caritabbaṃ. <bold>Kalābukaṃ</bold> nāma bahurajjukaṃ. <bold>Deḍḍubhakaṃ</bold> nāma udakasappasīsasadisaṃ. <bold>Murajaṃ</bold> nāma murajavaṭṭisaṇṭhānaṃ veṭhetvā kataṃ. <bold>Maddavīṇaṃ</bold> nāma pāmaṅgasaṇṭhānaṃ. Īdisañhi ekampi na vaṭṭati, pageva bahūni. <bold>Paṭṭikaṃ sūkarantaka</bold>nti ettha pakativītā vā macchakaṇṭakavāyimā vā <pageBreak edition="Vipassana Research Institut" number="0.0055" /> paṭṭikā vaṭṭati, sesā kuñjaracchikādibhedā na vaṭṭanti. <bold>Sūkarantakaṃ</bold> nāma kuñjikākosakasaṇṭhānaṃ hoti. Ekarajjukaṃ pana muddikakāyabandhanañca sūkarantakaṃ anulometi. <bold>Anujānāmi bhikkhave murajaṃ maddavīṇa</bold>nti idaṃ dasāsuyeva anuññātaṃ <pageBreak edition="Pali Text Society" number="6.1212" />. Pāmaṅgadasā cettha catunnaṃ upari na vaṭṭati. <bold>Sobhaṇaṃ</bold> nāma veṭhetvā mukhavaṭṭisibbanaṃ. <bold>Guṇakaṃ</bold> nāma mudiṅgasaṇṭhānena sibbanaṃ; evaṃ sibbitā hi antā thirā honti. <bold>Pavananto</bold>ti pāsanto vuccati.</paragraph>
    <paragraph line="47" number="280"><bold>Hatthisoṇḍakaṃ</bold> nāma nābhimūlato hatthisoṇḍasaṇṭhānaṃ olambakaṃ katvā nivatthaṃ coḷikaitthīnaṃ nivāsanaṃ viya. <bold>Macchavāḷakaṃ</bold> nāma ekato dasantaṃ ekato pāsantaṃ olambetvā nivatthaṃ. <bold>Catukaṇṇakaṃ</bold> nāma upari dve, heṭṭhato dveti evaṃ cattāro kaṇṇe dassetvā nivatthaṃ. <bold>Tālavaṇṭakaṃ</bold> nāma tālavaṇṭākārena sāṭakaṃ olambetvā nivāsanaṃ. <bold>Satavalikaṃ</bold> nāma dīghasāṭakaṃ anekakkhattuṃ obhañjitvā ovaṭṭikaṃ karontena nivatthaṃ, vāmadakkhiṇapassesu vā nirantaraṃ valiyo dassetvā nivatthaṃ. Sace pana jāṇuto paṭṭhāya ekā vā dve vā valiyo paññāyanti, vaṭṭati.</paragraph>
    <paragraph line="48"><bold>Saṃvelliyaṃ nivāsentī</bold>ti mallakammakārādayo viya kacchaṃ bandhitvā nivāsenti; evaṃ nivāsetuṃ gilānassapi maggappaṭipannassapi na vaṭṭati. Yampi maggaṃ gacchantā ekaṃ vā dve vā koṇe ukkhipitvā antaravāsakassa upari laggenti, anto vā ekaṃ kāsāvaṃ tathā nivāsetvā bahi aparaṃ nivāsenti, sabbaṃ na vaṭṭati. Gilāno pana anto kāsāvassa ovaṭṭikaṃ dassetvā aparaṃ upari nivāsetuṃ labhati. Agilānena dve nivāsentena saguṇaṃ <pageBreak edition="Myanmar" number="0.0055" /> katvā nivāsetabbāni. Iti yañca idha paṭikkhittaṃ, yañca sekhiyavaṇṇanāyaṃ; taṃ sabbaṃ vajjetvā nibbikāraṃ timaṇḍalaṃ paṭicchādentena parimaṇḍalaṃ nivāsetabbaṃ. Yaṃkiñci vikāraṃ karonto dukkaṭā na muccati. Na bhikkhave gihipārutaṃ pārupitabbanti evaṃ paṭikkhittaṃ gihipārutaṃ apārupitvā, ubho kaṇṇe samaṃ katvā pārupanaṃ parimaṇḍalapārupanaṃ nāma, taṃ pārupitabbaṃ.</paragraph>
    <paragraph line="49">Tattha yaṃkiñci <pageBreak edition="Pali Text Society" number="6.1213" /> setapaṭapārutaṃ paribbājakapārutaṃ ekasāṭakapārutaṃ soṇḍapārutaṃ antepurikapārutaṃ mahājeṭṭhakapārutaṃ kuṭipavesakapārutaṃ brāhmaṇapārutaṃ pāḷikārakapārutanti evamādi <pageBreak edition="Vipassana Research Institut" number="0.0056" /> parimaṇḍalalakkhaṇato aññathā pārutaṃ, sabbametaṃ gihipārutaṃ nāma. Tasmā yathā setapaṭā aḍḍhapālakanigaṇṭhā pārupanti, yathā ca ekacce paribbājakā uraṃ vivaritvā dvīsu aṃsakūṭesu pāvuraṇaṃ ṭhapenti, yathā ca ekasāṭakā manussā nivatthasāṭakassa ekenantena piṭṭhiṃ pārupitvā ubho kaṇṇe ubhosu aṃsakūṭesu ṭhapenti, yathā ca surāsoṇḍādayo sāṭakena gīvaṃ parikkhipantā ubho ante udare vā olambenti; piṭṭhiyaṃ vā khipanti, yathā ca antepurikāyo akkhitārakamattaṃ dassetvā oguṇṭhikaṃ pārupanti, yathā ca mahājeṭṭhā dīghasāṭakaṃ nivāsetvā tasseva ekenantena sakalasarīraṃ pārupanti, yathā ca kassakā khettakuṭiṃ pavisantā sāṭakaṃ paliveṭhetvā upakacchake pakkhipitvā tasseva ekenantena sarīraṃ pārupanti, yathā ca brāhmaṇā ubhinnaṃ upakacchakānaṃ antarena sāṭakaṃ pavesetvā aṃsakūṭesu pakkhipanti, yathā ca pāḷikārako bhikkhu ekaṃsapārupanena pārutaṃ vāmabāhuṃ vivaritvā cīvaraṃ aṃsakūṭaṃ āropeti; evaṃ apārupitvā sabbepi ete aññe ca evarūpe pārupanadose vajjetvā nibbikāraṃ parimaṇḍalaṃ pārupitabbaṃ. Tathā apārupitvā ārāme vā antaraghare vā anādarena yaṃkiñci vikāraṃ karontassa dukkaṭaṃ.</paragraph>
    <paragraph line="50" number="281"><bold>Muṇḍavaṭṭī</bold>ti yathā rañño kuhiñci gacchato parikkhārabhaṇḍavahanamanussāti adhippāyo. <bold>Antarākāja</bold>nti majjhe laggetvā dvīhi vahitabbabhāraṃ.</paragraph>
    <paragraph line="51" number="282"><bold>Acakkhussa</bold>nti <pageBreak edition="Myanmar" number="0.0056" /> cakkhūnaṃ hitaṃ na hoti; parihāniṃ janeti. <bold>Nacchādetī</bold>ti na ruccati. <bold>Aṭṭhaṅgulaparama</bold>nti manussānaṃ pamāṇaṅgulena <pageBreak edition="Pali Text Society" number="6.1214" /> aṭṭhaṅgulaparamaṃ. <bold>Atimaṭāhaka</bold>nti atikhuddakaṃ.</paragraph>
    <paragraph line="52" number="283"><bold>Dāyaṃ ālimpentī</bold>ti tiṇavanādīsu aggiṃ denti. <bold>Paṭaggi</bold>nti paṭiaggiṃ. <bold>Paritta</bold>nti appaharitakaraṇena vā parikhākhaṇanena vā parittāṇaṃ. Ettha pana anupasampanne sati sayaṃ aggiṃ dātuṃ na labhati, asati aggimpi dātuṃ labhati, bhūmiṃ tacchetvā tiṇānipi harituṃ, parikhampi khaṇituṃ, allasākhaṃ bhañjitvāpi aggiṃ nibbāpetuṃ labhati, senāsanaṃ pattaṃ vā appattaṃ vā tathā nibbāpetuṃ labhatiyeva. Udakena pana kappiyeneva labhati, na itarena.</paragraph>
    <paragraph line="53" number="284"><bold>Sati karaṇīye</bold>ti sukkhakaṭṭhādiggahaṇakicce sati. <bold>Porisiya</bold>nti purisappamāṇaṃ. <bold>Āpadāsū</bold>ti <pageBreak edition="Vipassana Research Institut" number="0.0057" /> vāḷamigādayo vā disvā maggamūḷho vā disā oloketukāmo hutvā davaḍāhaṃ vā udakoghaṃ vā āgacchantaṃ disvā evarūpāsu āpadāsu atiuccampi rukkhaṃ ārohituṃ vaṭṭati.</paragraph>
    <paragraph line="54" number="285"><bold>Kalyāṇavākkaraṇā</bold>ti madhurasaddā. <bold>Chandaso āropemā</bold>ti vedaṃ viya sakkatabhāsāya vācanāmaggaṃ āropema. <bold>Sakāya niruttiyā</bold>ti ettha sakā nirutti nāma sammāsambuddhena vuttappakāro māgadhiko vohāro.</paragraph>
    <paragraph line="55" number="286"><bold>Lokāyataṃ</bold> nāma sabbaṃ ucchiṭṭhaṃ, sabbaṃ anucchiṭṭhaṃ, seto kāko, kāḷo bako; iminā ca iminā ca kāraṇenāti evamādiniratthakakāraṇapaṭisaṃyuttaṃ titthiyasatthaṃ.</paragraph>
    <paragraph line="56" number="288"><bold>Antarā ahosī</bold>ti antaritā ahosi paṭicchannā.</paragraph>
    <paragraph line="57" number="289"><bold>Ābādhappaccayā</bold>ti yassa ābādhassa lasuṇaṃ bhesajjaṃ; tappaccayāti attho.</paragraph>
    <paragraph line="58" number="290"><bold>Passāvapāduka</bold>nti ettha pādukā iṭṭhakāhipi silāhipi dārūhipi kātuṃ vaṭṭati. <bold>Vaccapādukāya</bold>pi eseva nayo. <bold>Pariveṇa</bold>nti vaccakuṭiparikkhepabbhantaraṃ.</paragraph>
    <paragraph line="59" number="293"><bold>Yathādhammo</bold><pageBreak edition="Myanmar" number="0.0057" /><bold>kāretabbo</bold>ti dukkaṭavatthumhi dukkaṭena pācittiyavatthumhi pācittiyena kāretabbo. Paharaṇatthaṃ <pageBreak edition="Pali Text Society" number="6.1215" /> kataṃ <bold>paharaṇī</bold>ti vuccati, yassa kassaci āvudhasaṅkhātassetaṃ adhivacanaṃ, taṃ ṭhapetvā aññaṃ sabbaṃ lohabhaṇḍaṃ anujānāmīti attho. <bold>Katakañca kumbhakārikañcā</bold>ti ettha katakaṃ vuttameva. <bold>Kumbhakārikañcā</bold>ti dhaniyasseva sabbamattikāmayakuṭi vuccati. Sesaṃ sabbattha uttānamevāti.</paragraph>
    <centered line="60">Khuddakavatthukathā niṭṭhitā.</centered>
    <centered line="61">Khuddakavatthukkhandhakavaṇṇanā niṭṭhitā.</centered>
  </content>
</document>