<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02a3.att0.xml</normativeSource>
    <source>roman/atthakatha/vinayapitaka (atthakatha)/culavagga-atthakatha/1. kammakkhandhakam.xml</source>
    <script>roman</script>
    <directory>/atthakatha/vinayapitaka (atthakatha)/culavagga-atthakatha</directory>
    <basename>1. kammakkhandhakam</basename>
    <titlePath>1. Kammakkhandhakaṃ - Cūḷavagga-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
  </metadata>
<content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Vinayapiṭake</nikaya>
    <book line="3">Cūḷavagga-aṭṭhakathā</book>
    <chapter line="4">1. Kammakkhandhakaṃ</chapter>
    <subhead line="5">Tajjanīyakammakathā</subhead>
    <paragraph line="6" number="1"> Cūḷavaggassa <pageBreak edition="Pali Text Society" number="6.1155" /><pageBreak edition="Myanmar" number="0.0001" /><pageBreak edition="Vipassana Research Institut" number="0.0001" /> paṭhame kammakkhandhake tāva <bold>paṇḍukalohitakā</bold>ti paṇḍuko ceva lohitako cāti chabbaggiyesu dve janā; tesaṃ nissitakāpi paṇḍukalohitakātveva paññāyanti. <bold>Balavābalavaṃ paṭimantethā</bold>ti suṭṭhubalavaṃ paṭivadatha. <bold>Alamatthatarā</bold>ti samatthatarā.</paragraph>
    <centered line="7">Tajjanīyakammakathā niṭṭhitā.</centered>
    <subhead line="8">Adhammakammadvādasakakathā</subhead>
    <paragraph line="9" number="4"><bold>Asammukhā</bold><pageBreak edition="Vipassana Research Institut" number="0.0002" /><bold>kata</bold>ntiādīsu saṅghadhammavinayapuggalasammukhānaṃ vinā kataṃ, cuditakaṃ appaṭipucchitvā kataṃ, tasseva appaṭiññāya kataṃ. <bold>Adesanāgāminiyā</bold>ti pārājikāpattiyā vā saṅghādisesāpattiyā vā. Ettha purimakesu tīsu tikesu nava padā adhammenakataṃ vaggenakatanti imehi saddhiṃ ekekaṃ gahetvā nava tikā vuttā. Evaṃ sabbepi dvādasa tikā honti. Paṭipakkhavasena sukkapakkhesupi eteyeva dvādasa tikā vuttā.</paragraph>
    <paragraph line="10" number="6"><bold>Ananulomikehi</bold><pageBreak edition="Myanmar" number="0.0002" /><bold>gihisaṃsaggehī</bold>ti pabbajitānaṃ ananucchavikehi sahasokitādīhi gihisaṃsaggehi.</paragraph>
    <paragraph line="11"><bold>Tiṇṇaṃ</bold><pageBreak edition="Pali Text Society" number="6.1156" />, <bold>bhikkhave, bhikkhūna</bold>ntiādi ekekenāpi aṅgena tajjanīyakammaṃ kātuṃ vaṭṭatīti dassanatthaṃ vuttaṃ. Tajjanīyassa hi visesena bhaṇḍanakārakattaṃ aṅgaṃ, niyassassa abhiṇhāpattikattaṃ, pabbājanīyassa kuladūsakattaṃ vuttaṃ. Imesu pana tīsu aṅgesu yena kenaci sabbānipi kātuṃ vaṭṭati. Yadi evaṃ yaṃ campeyyakkhandhake vuttaṃ – ‘‘tajjanīyakammārahassa niyassakammaṃ karoti…pe… upasampadārahaṃ abbheti; evaṃ kho upāli adhammakammaṃ hoti avinayakammaṃ, evañca pana saṅgho sātisāro hotī’’ti idaṃ virujjhatīti. Idañca na virujjhati. Kasmā? Vacanatthanānattato, ‘‘tajjanīyakammārahassā’’ti imassa hi vacanassa kammasanniṭṭhānaṃ attho. ‘‘Tiṇṇaṃ, bhikkhave’’tiādivacanassa aṅgasambhavo, tasmā yadā saṅghena sannipatitvā ‘‘idaṃ nāma imassa bhikkhuno kammaṃ karomā’’ti sanniṭṭhānaṃ kataṃ hoti, tadā kammāraho nāma hoti. Tassa iminā lakkhaṇena tajjanīyādikammārahassa niyassakammādikaraṇaṃ <pageBreak edition="Pali Text Society" number="6.1157" /> adhammakammañceva avinayakammañcāti veditabbaṃ. Yassa pana bhaṇḍanakārakādīsu aṅgesu aññataraṃ aṅgaṃ atthi, tassa ākaṅkhamāno saṅgho yathānuññātesu aṅgesu ca kammesu ca yena kenaci aṅgena yaṃkiñci kammaṃ vavatthapetvā taṃ bhikkhuṃ kammārahaṃ katvā kammaṃ kareyya. Ayamettha vinicchayo. Evaṃ pubbenāparaṃ sameti.</paragraph>
    <paragraph line="12">Tattha kiñcāpi tajjanīyakamme bhaṇḍanakārakavasena kammavācā vuttā, atha kho bālassa abyattassa āpattibahulassa tajjanīyakammaṃ karontena bālaabyattavaseneva kammavācā kātabbā <pageBreak edition="Vipassana Research Institut" number="0.0003" />. Evañhi bhūtena vatthunā kataṃ kammaṃ hoti, na ca aññassa kammassa vatthunā. Kasmā? Yasmā idampi anuññātanti. Esa nayo sabbattha. <bold>Aṭṭhārasa sammāvattanavatthūni</bold> pārivāsikakkhandhake vaṇṇayissāma.</paragraph>
    <centered line="13">Adhammakammadvādasakakathā niṭṭhitā.</centered>
    <subhead line="14">Nappaṭippassambhetabbaaṭṭhārasakādikathā</subhead>
    <paragraph line="15" number="8"><bold>Lomaṃ</bold><pageBreak edition="Myanmar" number="0.0003" /><bold>pātentī</bold>ti pannalomā honti; bhikkhū anuvattantīti attho. <bold>Netthāraṃ vattantī</bold>ti nittharantānaṃ etanti netthāraṃ; yena sakkā nissāraṇā nittharituṃ, taṃ aṭṭhārasavidhaṃ sammāvattanaṃ vattantīti attho. Kittakaṃ kālaṃ vattaṃ pūretabbanti? Dasa vā pañca vā divasāni. Imasmiñhi kammakkhandhake ettakena vattaṃ pūritameva hoti.</paragraph>
    <centered line="16">Nappaṭippassambhetabbaaṭṭhārasakādikathā niṭṭhitā.</centered>
    <subhead line="17">Niyassakammakathā</subhead>
    <paragraph line="18" number="11"> Seyyasakavatthusmiṃ – <bold>apissu bhikkhū pakatā</bold>ti apissu bhikkhū niccaṃ byāvaṭā honti. Sesaṃ tajjanīye vuttasadisameva.</paragraph>
    <centered line="19">Niyassakammakathā niṭṭhitā.</centered>
    <subhead line="20">Pabbājanīyakammakathā</subhead>
    <paragraph line="21" number="21"> Assajipunabbasukavatthu saṅghādisesavaṇṇanāyaṃ vuttaṃ.</paragraph>
    <paragraph line="22" number="27"><bold>Kāyikena davenā</bold>tiādīsu panettha kāyiko davo nāma kāyakīḷā vuccati. Sesapadadvayepi eseva nayo. <bold>Kāyiko anācāro</bold> nāma kāyadvāre paññattasikkhāpadavītikkamo vuccati <pageBreak edition="Vipassana Research Institut" number="0.0004" />. Sesadvayepi eseva nayo. <bold>Kāyikaṃ upaghātikaṃ</bold> nāma kāyadvāre paññattasikkhāpadassa asikkhanabhāvena upahananaṃ vuccati; nāsanaṃ vināsananti attho. Sesadvayepi <pageBreak edition="Pali Text Society" number="6.1158" /> eseva nayo. <bold>Kāyiko micchājīvo</bold> nāma paṭikkhittavejjakammādivasena telapacanaariṭṭhapacanādīni. <bold>Vācasiko micchājīvo</bold> nāma gihīnaṃ sāsanasampaṭicchanārocanādīni. <bold>Kāyikavācasiko</bold> nāma tadubhayaṃ. Sesaṃ tajjanīye vuttanayameva.</paragraph>
    <centered line="23">Pabbājanīyakammakathā niṭṭhitā.</centered>
    <subhead line="24">Paṭisāraṇīyakammakathā</subhead>
    <paragraph line="25" number="33"> Sudhammavatthusmiṃ pana – <bold>anapaloketvā</bold>ti na āpucchitvā. <bold>Etadavocā</bold>ti kiṃ te gahapati therānaṃ paṭiyattanti sabbaṃ vivarāpetvā disvā etaṃ avoca. <bold>Ekā ca kho idha natthi yadidaṃ tilasaṃguḷikā</bold>ti yā ayaṃ tilasakkhalikā nāma vuccati, sā natthīti attho. Tassa kira gahapatino <pageBreak edition="Myanmar" number="0.0004" /> vaṃse ādimhi eko pūviyo ahosi. Tena naṃ thero jātiyā khuṃsetukāmo evamāha. <bold>Yadeva kiñcī</bold>ti evaṃ bahuṃ buddhavacanaṃ ratanaṃ pahāya kiñcideva tilasaṃguḷikāvacanaṃ bhāsitaṃ. Kukkuṭapotakaudāharaṇena idaṃ dasseti ‘‘yathā so neva kākavassitaṃ na kukkuṭavassitaṃ akāsi, evaṃ tayāpi neva bhikkhuvacanaṃ na gihivacanaṃ vutta’’nti.</paragraph>
    <centered line="26">Paṭisāraṇīyakammakathā niṭṭhitā.</centered>
    <subhead line="27">Adhammakammādidvādasakakathā</subhead>
    <paragraph line="28" number="37"><bold>Asammukhā kata</bold>ntiādayo tikā vuttappakārā eva.</paragraph>
    <paragraph line="29" number="39"> Aṅgasamannāgamo purimehi asadiso. Tattha yathā lābhaṃ na labhanti; evaṃ parisakkanto parakkamanto <bold>alābhāya parisakkati</bold> nāma. Esa nayo anatthādīsu. Tattha <bold>anattho</bold>ti atthabhaṅgo. <bold>Anāvāso</bold>ti tasmiṃ ṭhāne avasanaṃ. <bold>Gihīnaṃ buddhassa avaṇṇa</bold>nti gihīnaṃ santike buddhassa avaṇṇaṃ bhāsati. <bold>Dhammikaṃ paṭissavaṃ na saccāpetī</bold>ti yathā sacco hoti, evaṃ <pageBreak edition="Vipassana Research Institut" number="0.0005" /> na karoti; vassāvāsaṃ paṭissuṇitvā na gacchati, aññaṃ vā evarūpaṃ karoti. <bold>Pañcannaṃ bhikkhave</bold>tiādi ekaṅgenapi kammārahabhāvadassanatthaṃ vuttaṃ. Sesamettha uttānatthañceva, tajjanīye ca vuttanayameva.</paragraph>
    <centered line="30">Adhammakammādidvādasakakathā niṭṭhitā.</centered>
    <subhead line="31">Āpattiyā adassane ukkhepanīyakammakathā</subhead>
    <paragraph line="32" number="46"> Channavatthusmiṃ <pageBreak edition="Pali Text Society" number="6.1159" /> – <bold>āvāsaparamparañca bhikkhave saṃsathā</bold>ti sabbāvāsesu ārocetha.</paragraph>
    <paragraph line="33" number="50"><bold>Bhaṇḍanakārako</bold>tiādīsu bhaṇḍanādipaccayā āpannaṃ āpattiṃ ropetvā tassā adassaneyeva kammaṃ kātabbaṃ. Tikā vuttappakārā eva.</paragraph>
    <paragraph line="34" number="51"> Sammāvattanāyaṃ panettha tecattālīsa vattāni. Tattha <bold>na anuddhaṃsetabbo</bold>ti na codetabbo. <bold>Na bhikkhu bhikkhūhī</bold>ti añño bhikkhu aññehi bhikkhūhi na bhinditabbo. <bold>Na gihiddhajo</bold>ti odātavatthāni acchinnadasapupphadasāni ca na dhāretabbāni. <bold>Na titthiyaddhajo</bold>ti kusacīrādīni na dhāretabbāni. <bold>Na āsādetabbo</bold>ti na apasādetabbo. <bold>Anto vā bahi vā</bold>ti vihārassa anto vā bahi vā. Na titthiyādipadattayaṃ uttānameva <pageBreak edition="Myanmar" number="0.0005" />. Sesaṃ sabbaṃ pārivāsikakkhandhake vaṇṇayissāma. Sesaṃ tajjanīye vuttanayameva. Āpattiyā appaṭikamme ukkhepanīyakammaṃ iminā sadisameva.</paragraph>
    <paragraph line="35" number="65"> Ariṭṭhavatthu khuddakavaṇṇanāyaṃ vuttaṃ. ‘‘Bhaṇḍanakārako’’tiādīsu yaṃ diṭṭhiṃ nissāya bhaṇḍanādīni karoti, tassā appaṭinissaggeyeva kammaṃ kātabbaṃ. Sesaṃ tajjanīye vuttanayameva. Sammāvattanāyampi hi idha tecattālīsaṃyeva vattānīti.</paragraph>
    <centered line="36">Āpattiyā adassane ukkhepanīyakammakathā niṭṭhitā.</centered>
    <centered line="37">Kammakkhandhakavaṇṇanā niṭṭhitā.</centered>
  </content>
</document>