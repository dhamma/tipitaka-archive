<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02a2.att9.xml</normativeSource>
    <source>roman/atthakatha/vinayapitaka (atthakatha)/mahavagga-atthakatha/10. kosambakakkhandhakam.xml</source>
    <script>roman</script>
    <directory>/atthakatha/vinayapitaka (atthakatha)/mahavagga-atthakatha</directory>
    <basename>10. kosambakakkhandhakam</basename>
    <titlePath>10. Kosambakakkhandhakaṃ - Mahāvagga-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">10. Kosambakakkhandhakaṃ</chapter>
    <subhead line="2">Kosambakavivādakathā</subhead>
    <paragraph line="3" number="451"> Kosambakakkhandhake <pageBreak edition="Myanmar" number="0.0431" /><pageBreak edition="Vipassana Research Institut" number="0.0406" /> – <bold>taṃ bhikkhuṃ āpattiyā adassane ukkhipiṃsū</bold>ti ettha ayamanupubbikathā – dve kira bhikkhū ekasmiṃ āvāse vasanti vinayadharo ca suttantiko ca. Tesu suttantiko bhikkhu ekadivasaṃ vaccakuṭiṃ paviṭṭho ācamanaudakāvasesaṃ bhājane ṭhapetvāva nikkhami. Vinayadharo pacchā paviṭṭho taṃ udakaṃ disvā nikkhamitvā taṃ bhikkhuṃ pucchi – ‘‘āvuso, tayā idaṃ udakaṃ ṭhapita’’nti? ‘‘Āmāvuso’’ti. <bold>‘‘Kiṃ tvaṃ</bold> ettha āpattibhāvaṃ na jānāsī’’ti? ‘‘Āma, na jānāmī’’ti. ‘‘Hoti, āvuso ettha āpattī’’ti? ‘‘Sace hoti, desissāmī’’ti. ‘‘Sace pana te, āvuso, asañcicca asatiyā kataṃ, natthi <pageBreak edition="Pali Text Society" number="5.1149" /> āpattī’’ti. So tassā āpattiyā anāpattidiṭṭhi ahosi.</paragraph>
    <paragraph line="4">Vinayadharopi attano nissitakānaṃ ‘‘ayaṃ suttantiko āpattiṃ āpajjamānopi na jānātī’’ti ārocesi. Te tassa nissitake disvā ‘‘tumhākaṃ upajjhāyo āpattiṃ āpajjitvāpi āpattibhāvaṃ na jānātī’’ti āhaṃsu. Te gantvā attano upajjhāyassa ārocesuṃ. So evamāha – ‘‘ayaṃ vinayadharo pubbe anāpattī’’ti vatvā ‘‘idāni āpattī’’ti vadati. Musāvādī esoti. Te gantvā ‘‘tumhākaṃ upajjhāyo musāvādī’’ti evaṃ aññamaññaṃ kalahaṃ vaḍḍhayiṃsu. Tato vinayadharo okāsaṃ labhitvā tassa āpattiyā adassane ukkhepanīyakammaṃ akāsi. Tena vuttaṃ – ‘‘taṃ bhikkhuṃ āpattiyā adassane ukkhipiṃsū’’ti.</paragraph>
    <paragraph line="5" number="453"><bold>Bhinno bhikkhusaṅgho bhinno bhikkhusaṅgho</bold>ti ettha na tāva bhinno; apica kho yathā deve vuṭṭhe ‘‘idāni sassaṃ nipphanna’’nti vuccati, avassañhi taṃ nipphajjissati, evameva iminā kāraṇena āyatiṃ avassaṃ bhijjissati, so ca kho kalahavasena na saṅghabhedavasena, tasmā ‘‘bhinno’’ti vuttaṃ. Sambhamaatthavasena cettha āmeḍitaṃ veditabbaṃ.</paragraph>
    <paragraph line="6" number="454"><bold>Etamatthaṃ</bold><pageBreak edition="Myanmar" number="0.0432" /><pageBreak edition="Vipassana Research Institut" number="0.0407" /><bold>bhāsitvā uṭṭhāyāsanā pakkāmī</bold>ti kasmā evaṃ bhāsitvā pakkāmi? Sace hi bhagavā ukkhepake vā ‘‘akāraṇe tumhehi so bhikkhu ukkhitto’’ti vadeyya, ukkhittānuvattake vā ‘‘tumhe āpattiṃ āpannā’’ti vadeyya, ‘‘etesaṃ bhagavā pakkho, etesaṃ bhagavā pakkho’’ti vatvā āghātaṃ bandheyyuṃ, tasmā tantimeva ṭhapetvā etamatthaṃ bhāsitvā uṭṭhāyāsanā pakkāmi.</paragraph>
    <paragraph line="7" number="455"><bold>Attanā vā attāna</bold>nti ettha yo saṅghena ukkhepanīyakatānaṃ adhammavādīnaṃ pakkhe nisinno ‘‘tumhe kiṃ bhaṇathā’’ti tesañca itaresañca laddhiṃ sutvā ‘‘ime adhammavādino, itare dhammavādino’’ti cittaṃ uppādeti, ayaṃ tesaṃ majjhe nisinnova tesaṃ nānāsaṃvāsako hoti, kammaṃ kopeti, itaresampi hatthapāsaṃ anāgatattā kopeti. Evaṃ attanā vā attānaṃ nānāsaṃvāsakaṃ karoti. <bold>Samānasaṃvāsaka</bold>nti etthāpi yo adhammavādīnaṃ pakkhe nisinno ‘‘adhammavādino ime, itare dhammavādino’’ti tesaṃ majjhaṃ pavisati, yattha vā tattha <pageBreak edition="Pali Text Society" number="5.1150" /> vā pana pakkhe nisinno ‘‘ime dhammavādino’’ti gaṇhāti, ayaṃ attanā vā attānaṃ samānasaṃvāsakaṃ karotīti veditabbo.</paragraph>
    <paragraph line="8" number="456"><bold>Kāyakammaṃ vacīkamma</bold>nti ettha kāyena paharantā kāyakammaṃ upadaṃsenti, pharusaṃ vadantā vacīkammaṃ upadaṃsentīti veditabbā. <bold>Hatthaparāmāsaṃ karontī</bold>ti kodhavasena hatthehi aññamaññaṃ parāmasanaṃ karonti. <bold>Adhammiyāyamāne</bold>ti adhammiyāni kiccāni kurumāne. <bold>Asammodikāvattamānāyā</bold>ti asammodikāya vattamānāya. Ayameva vā pāṭho. Sammodanakathāya avattamānāyāti attho. <bold>Ettāvatā na aññamañña</bold>nti ettha dve pantiyo katvā upacāraṃ muñcitvā nisīditabbaṃ, dhammiyāyamāne pana sammodikāya vattamānāya āsanantarikāya nisīditabbaṃ, ekekaṃ āsanaṃ antaraṃ katvā nisīditabbaṃ.</paragraph>
    <paragraph line="9" number="457-458"><bold>Mā bhaṇḍana</bold>ntiādīsu ‘‘akatthā’’ti pāṭhasesaṃ gahetvā ‘‘mā bhaṇḍanaṃ akatthā’’ti evamattho daṭṭhabbo. <bold>Adhammavādī</bold>ti ukkhittānuvattakesu aññataro. Ayaṃ pana bhikkhu bhagavato atthakāmo, ayaṃ kirassa adhippāyo <pageBreak edition="Myanmar" number="0.0433" /> ‘‘ime bhikkhū kodhābhibhūtā satthu vacanaṃ na gaṇhanti, mā bhagavā ete ovadanto kilamitthā’’ti tasmā evamāha. Bhagavā pana ‘‘pacchāpi saññaṃ labhitvā oramissantī’’ti tesaṃ anukampāya atītavatthuṃ āharitvā kathesi. Tattha <bold>anatthato</bold>ti anattho ato; etasmā <bold>me</bold> purisā anatthoti vuttaṃ hoti. Atha vā anatthatoti anatthado. Sesaṃ pākaṭameva.</paragraph>
    <paragraph line="10" number="464"><bold>Puthusaddo</bold>tiādigāthāsu <pageBreak edition="Vipassana Research Institut" number="0.0408" /> pana puthu mahā saddo assāti <bold>puthusaddo. Samajano</bold>ti samāno ekasadiso jano; sabbo cāyaṃ bhaṇḍanakārakojano samantato saddanicchāraṇena puthusaddo ceva sadiso cāti vuttaṃ hoti. <bold>Na bālo koci maññathā</bold>ti tattha koci ekopi ‘‘ahaṃ bālo’’ti na maññittha; sabbepi paṇḍitamāninoyeva. <bold>Nāññaṃ bhiyyo amaññaru</bold>nti koci ekopi ‘‘ahaṃ bālo’’ti ca na maññittha; bhiyyo ca saṅghasmiṃ bhijjamāne aññampi ekaṃ ‘‘mayhaṃ kāraṇā saṅgho bhijjatī’’ti idaṃ kāraṇaṃ na maññitthāti attho.</paragraph>
    <paragraph line="11"><bold>Parimuṭṭhā</bold>ti parimuṭṭhassatino. <bold>Vācāgocarabhāṇino</bold>ti rākārassa rassādeso kato <pageBreak edition="Pali Text Society" number="5.1151" />, vācāgocarā na satipaṭṭhānādigocarā. Bhāṇino ca kathaṃ bhāṇino? <bold>Yāvicchanti mukhāyāmaṃ</bold> yāva mukhaṃ pasāretuṃ icchanti, tāva pasāretvā bhāṇino, ekopi saṅghagāravena mukhasaṅkocaṃ na karotīti attho. <bold>Yena nītā</bold>ti yena kalahena imaṃ nillajjabhāvaṃ nītā. <bold>Na taṃ vidū</bold>ti na taṃ jānanti, ‘‘evaṃ sādīnavo aya’’nti.</paragraph>
    <paragraph line="12"><bold>Ye ca taṃ upanayhantī</bold>ti taṃ ‘‘akkocchi maṃ, avadhi ma’’ntiādikaṃ ākāraṃ ye ca upanayhanti. <bold>Sanantano</bold>ti porāṇo.</paragraph>
    <paragraph line="13"><bold>Pare</bold>ti paṇḍite ṭhapetvā tato aññe bhaṇḍanakārakā pare nāma. Te ettha saṅghamajjhe kalahaṃ karontā ‘‘mayaṃ yamāmase upayamāma; satataṃ samitaṃ maccusantikaṃ gacchāmā’’ti na jānanti. <bold>Ye ca tattha vijānantī</bold>ti ye tattha paṇḍitā ‘‘mayaṃ maccusamīpaṃ gacchāmā’’ti vijānanti. <bold>Tato</bold><pageBreak edition="Myanmar" number="0.0434" /><bold>sammanti medhagā</bold>ti evañhi te jānantā yonisomanasikāraṃ uppādetvā medhagānaṃ kalahānaṃ vūpasamāya paṭipajjanti.</paragraph>
    <paragraph line="14"><bold>Aṭṭhicchinnā</bold>ti ayaṃ gāthā brahmadattañca dīghāvukumārañca sandhāya vuttā. Tesampi hoti saṅgati, kasmā tumhākaṃ na hoti, yesaṃ vo neva mātāpitūnaṃ aṭṭhīni chinnāni, na pāṇā hatā, na gavāssadhanāni haṭānīti.</paragraph>
    <paragraph line="15"><bold>Sace labhethā</bold>tiādigāthā paṇḍitasahāyassa ca bālasahāyassa ca vaṇṇāvaṇṇadīpanatthaṃ vuttā. <bold>Abhibhuyya sabbāni parissayānī</bold>ti pākaṭaparissaye ca paṭicchannaparissaye ca abhibhavitvā tena saddhiṃ attamano satimā careyya.</paragraph>
    <paragraph line="16"><bold>Rājāva</bold><pageBreak edition="Vipassana Research Institut" number="0.0409" /><bold>raṭṭhaṃ vijita</bold>nti yathā attano vijitaṃ raṭṭhaṃ mahājanakarājā ca arindamamahārājā ca pahāya ekakā cariṃsu; evaṃ careyyāti attho. <bold>Mātaṅgaraññeva nāgo</bold>ti mātaṅgo araññe nāgova. <bold>Mātaṅgo</bold>ti hatthī vuccati; <bold>nāgo</bold>ti mahantādhivacanametaṃ. Yathā hi mātuposako mātaṅganāgo araññe eko cari, na ca pāpāni <pageBreak edition="Pali Text Society" number="5.1152" /> akāsi. Yathā ca pālileyyako, evaṃ eko care, na ca pāpāni kayirāti vuttaṃ hoti.</paragraph>
    <subhead line="17">Pālileyyakagamanakathā</subhead>
    <paragraph line="18" number="467"><bold>Pālileyyake viharati rakkhitavanasaṇḍe</bold>ti pālileyyakaṃ upanissāya rakkhitavanasaṇḍe viharati. <bold>Hatthināgo</bold>ti mahāhatthī. <bold>Hatthikalabhehī</bold>ti hatthipotakehi. <bold>Hatthicchāpehī</bold>ti khīrūpakehi daharapotakehi. <bold>Chinnaggānī</bold>ti tehi purato purato gacchantehi chinnaggāni khāyitāvasesāni khāṇusadisāni tiṇāni khādati. <bold>Obhaggobhagga</bold>nti tena hatthināgena uccaṭṭhānato bhañjitvā bhañjitvā pātitaṃ. <bold>Assa sākhābhaṅga</bold>nti etassa santakaṃ sākhābhaṅgaṃ te khādanti. <bold>Āvilānī</bold>ti tehi paṭhamataraṃ otaritvā pivantehi ālulitāni kaddamodakāni pivati. <bold>Ogāhā</bold>ti titthato.</paragraph>
    <paragraph line="19"><bold>Nāgassa nāgenā</bold>ti hatthināgassa buddhanāgena. <bold>Īsādantassā</bold>ti rathaīsāsadisadantassa. <bold>Yadeko ramatī vane</bold>ti yasmā buddhanāgo viya ayampi hatthināgo eko pavivitto vane ramati; tasmāssa nāgassa <pageBreak edition="Myanmar" number="0.0435" /> nāgena cittaṃ sameti, ekībhāvaratiyā ekasadisaṃ hotīti attho.</paragraph>
    <paragraph line="20"><bold>Yathābhirantaṃ viharitvā</bold>ti ettha temāsaṃ bhagavā tattha vihāsīti veditabbo. Ettāvatā kosambakehi kira ubbāḷho bhagavā temāsaṃ araññaṃ pavisitvā vasīti sabbattha kathā patthaṭā ahosi.</paragraph>
    <paragraph line="21"><bold>Atha kho kosambakā upāsakā</bold>ti atha kho imaṃ kathāsallāpaṃ sutvā kosambivāsino upāsakā.</paragraph>
    <subhead line="22">Aṭṭhārasavatthukathā</subhead>
    <paragraph line="23" number="468"><bold>Adhammaṃ dhammo</bold>tiādīni aṭṭhārasa bhedakaravatthūni saṅghabhedakakkhandhake vaṇṇayissāma.</paragraph>
    <paragraph line="24" number="475"><bold>Taṃ</bold><pageBreak edition="Vipassana Research Institut" number="0.0410" /><bold>ukkhittakaṃ bhikkhuṃ osāretvā</bold>ti taṃ gahetvā sīmaṃ gantvā āpattiṃ desāpetvā kammavācāya osāretvā. <bold>Tāvadeva uposatho</bold>ti taṃdivasameva uposathakkhandhake vuttanayeneva sāmaggīuposatho kātabbo.</paragraph>
    <paragraph line="25" number="476"><bold>Amūlā mūlaṃ gantvā</bold>ti na mūlā mūlaṃ gantvā; taṃ vatthuṃ avinicchinitvāti attho. <bold>Ayaṃ vuccati upāli saṅghasāmaggī atthāpetā byañjanūpetā</bold>ti atthato apagatā, ‘‘saṅghasāmaggī’’ti imaṃ pana byañjanamattaṃ upetā.</paragraph>
    <paragraph line="26" number="477"><bold>Saṅghassa kiccesū</bold>ti saṅghassa karaṇīyesu uppannesu. <bold>Mantanāsū</bold>ti <pageBreak edition="Pali Text Society" number="5.1153" /> vinayamantanāsu. <bold>Atthesu jātesū</bold>ti vinayaatthesu uppannesu. <bold>Vinicchayesū</bold>ti tesaṃyeva atthānaṃ vinicchayesu. <bold>Mahatthiko</bold>ti mahāupakāro. <bold>Paggahāraho</bold>ti paggaṇhituṃ vutto.</paragraph>
    <paragraph line="27"><bold>Anānuvajjo paṭhamena sīlato</bold>tiādimhiyeva tāva sīlato na upavajjo. <bold>Avekkhitācāro</bold>ti apekkhitācāro; ālokite vilokite sampajānakārītiādinā nayena upaparikkhitācāro. Aṭṭhakathāsu pana ‘‘appaṭicchannācāro’’ti vuttaṃ.</paragraph>
    <paragraph line="28"><bold>Visayhā</bold>ti <pageBreak edition="Myanmar" number="0.0436" /> abhibhavitvā. <bold>Anuyyutaṃ bhaṇa</bold>nti anuññātaṃ anapagataṃ bhaṇanto. Yasmā hi so anuyyutaṃ bhaṇati, usūyāya vā agatigamanavasena vā kāraṇāpagataṃ na bhaṇati, tasmā atthaṃ na hāpeti. Usūyāya pana agatigamanavasena vā bhaṇanto atthaṃ hāpeti, kāraṇaṃ na deti, tasmā so parisagato chambhati ceva vedhati ca. Yo īdiso na hoti, ayaṃ ‘‘paggahāraho’’ti dasseti.</paragraph>
    <paragraph line="29">Kiñca bhiyyo ‘‘tatheva pañha’’nti gāthā, tassattho – yathā ca anuyyutaṃ bhaṇanto atthaṃ na hāpeti, tatheva parisāya majjhe pañhaṃ pucchito samāno na ceva pajjhāyati, na ca maṅku hoti. Yo hi atthaṃ na jānāti, so pajjhāyati. Yo vattuṃ na sakkoti, so maṅku hoti. Yo pana atthañca jānāti, vattuñca sakkoti; so na pajjhāyati, na maṅku hoti. <bold>Kālāgata</bold>nti kathetabbayuttakāle āgataṃ. <bold>Byākaraṇāraha</bold>nti pañhassa atthānulomatāya byākaraṇānucchavikaṃ. <bold>Vaco</bold>ti vadanto; evarūpaṃ vacanaṃ bhaṇantoti attho. <bold>Rañjetī</bold>ti toseti. <bold>Viññūparisa</bold>nti viññūnaṃ parisaṃ.</paragraph>
    <paragraph line="30"><bold>Ācerakamhi</bold><pageBreak edition="Vipassana Research Institut" number="0.0411" /><bold>ca sake</bold>ti attano ācariyavāde. <bold>Alaṃ pametu</bold>nti vīmaṃsituṃ taṃ taṃ kāraṇaṃ paññāya tulayituṃ samattho. <bold>Paguṇo</bold>ti kataparicayo laddhāsevano. <bold>Kathetave</bold>ti kathetabbe. <bold>Viraddhikovido</bold>ti viraddhaṭṭhānakusalo.</paragraph>
    <paragraph line="31"><bold>Paccatthikā yena vajantī</bold>ti ayaṃ gāthā yādise kathetabbe paguṇo, taṃ dassetuṃ vuttā. Ayañhettha attho – yādisena kathitena paccatthikā ca niggahaṃ gacchanti, mahājano ca saññapanaṃ gacchati; saññattiṃ avabodhanaṃ gacchatīti <pageBreak edition="Pali Text Society" number="5.1154" /> attho. Yañca kathento sakaṃ ādāyaṃ attano ācariyavādaṃ na hāpeti, yasmiṃ vatthusmiṃ adhikaraṇaṃ uppannaṃ, tadanurūpaṃ anupaghātakaraṃ pañhaṃ byākaramāno tādise kathetabbe paguṇo hotīti.</paragraph>
    <paragraph line="32"><bold>Dūteyyakammesu ala</bold>nti aṭṭhahi dūtaṅgehi samannāgatattā saṅghassa dūteyyakammesu samattho. Suṭṭhu uggaṇhātīti <bold>samuggaho</bold>. Idaṃ vuttaṃ hoti <pageBreak edition="Myanmar" number="0.0437" /> – yathā nāma āhunaṃ āhutipiṇḍaṃ samuggaṇhanti, evaṃ pītisomanassajāteneva cetasā saṅghassa kiccesu samuggaho, saṅghassakiccesu tassa tassa kiccassa paṭiggāhakoti attho. <bold>Karaṃ vaco</bold>ti vacanaṃ karonto. <bold>Na tena maññatī</bold>ti tena vacanakaraṇena ‘‘ahaṃ karomi, saṅghabhāraṃ nittharāmī’’ti na mānātimānaṃ jappeti.</paragraph>
    <paragraph line="33"><bold>Āpajjati yāvatakesu vatthūsū</bold>ti yattakesu vatthūsu āpattiṃ āpajjamāno āpajjati. <bold>Hoti yathā ca vuṭṭhitī</bold>ti tassā ca āpattiyā yathā vuṭṭhānaṃ hoti. <bold>Ete vibhaṅgā</bold>ti yesu vatthūsu āpajjati, yathā ca vuṭṭhānaṃ hoti, imesaṃ atthānaṃ jotakā ete vibhaṅgā. <bold>Ubhayassā</bold>ti ubhaye assa. <bold>Svāgatā</bold>ti suṭṭhu āgatā. <bold>Āpattivuṭṭhānapadassa kovido</bold>ti āpattivuṭṭhānakāraṇakusalo.</paragraph>
    <paragraph line="34"><bold>Yāni cācara</bold>nti yāni ca bhaṇḍanakāraṇādīni ācaranto tajjanīyakammādivasena nissāraṇaṃ gacchati. <bold>Osāraṇaṃ taṃvusitassa jantuno</bold>ti taṃ vattaṃ vusitassa jantuno, yā osāraṇā kātabbā, etampi jānāti. Sesaṃ sabbattha uttānamevāti.</paragraph>
    <centered line="35">Kosambakakkhandhakavaṇṇanā niṭṭhitā.</centered>
    <centered line="36">Samantapāsādikāya vinayasaṃvaṇṇanāya</centered>
    <centered line="37">Mahāvaggavaṇṇanā samattā.</centered>
    <centered line="38">Mahāvagga-aṭṭhakathā niṭṭhitā.</centered>
  </content>
</document>