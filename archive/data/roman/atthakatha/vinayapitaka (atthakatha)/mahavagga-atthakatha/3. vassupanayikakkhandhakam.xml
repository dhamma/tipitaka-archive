<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02a2.att2.xml</normativeSource>
<archivePath>roman/atthakatha/vinayapitaka (atthakatha)/mahavagga-atthakatha/3. vassupanayikakkhandhakam.xml</archivePath>
<title>3. Vassūpanāyikakkhandhakaṃ - Mahāvagga-aṭṭhakathā - Vinayapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">3. Vassūpanāyikakkhandhakaṃ</chapter>
<subhead line="2">Vassūpanāyikānujānanakathā</subhead>
<paragraph line="3" number="184">Vassūpanāyikakkhandhake <pageBreak edition="M" number="0.0349" /><pageBreak edition="V" number="0.0330" />– <bold>apaññatto</bold>ti ananuññāto asaṃvihito vā. <bold>Te idha bhikkhū</bold>ti te bhikkhū, idhasaddo nipātamatto. <bold>Saṅghātaṃ āpādentā</bold>ti vināsaṃ āpādentā. <bold>Saṅkasāyissantī</bold>ti appossukkā nibaddhavāsaṃ vasissanti. <bold>Sakuntakā</bold>ti sakuṇā. <bold>Vassāne vassaṃ upagantu</bold>nti vassānanāmake temāse vassaṃ upagantabbanti attho. <bold>Kati nu kho vassūpanāyikā</bold>ti kati nu kho vassūpagamanāni. <bold>Aparajjugatāyā</bold>ti ettha aparajjugatāya assāti aparajjugatā, tassā aparajjugatāya; atikkantāya aparasmiṃ divaseti attho. Dutiyanayepi māso gatāya assāti <bold>māsagatā,</bold>tassā māsagatāya; atikkantāya māse paripuṇṇeti attho. Tasmā āsāḷhīpuṇṇamāya anantare pāṭipadadivase, āsāḷhīpuṇṇamito vā aparāya puṇṇamāya anantare pāṭipadadivaseyeva vihāraṃ paṭijaggitvā pānīyaṃ paribhojanīyaṃ upaṭṭhapetvā sabbaṃ cetiyavandanādisāmīcikammaṃ niṭṭhāpetvā ‘‘imasmiṃ vihāre imaṃ temāsaṃ vassaṃ upemī’’ti sakiṃ vā dvattikkhattuṃ vā vācaṃ nicchāretvā vassaṃ upagantabbaṃ.</paragraph>
<paragraph line="4">Vācaṃ nicchāretvā vassaṃ upagantabbaṃ.</paragraph>
<subhead line="5">Vassānecārikāpaṭikkhepādikathā</subhead>
<paragraph line="6" number="185-6"><bold>Yo pakkameyyā</bold>ti ettha anapekkhagamanena vā aññattha aruṇaṃ uṭṭhāpanena vā āpatti veditabbā. <bold>Yo atikkameyyā</bold>ti ettha vihāragaṇanāya āpattiyo veditabbā. Sace hi taṃ divasaṃ vihārasatassa upacāraṃ okkamitvā atikkamati, sataṃ āpattiyo. Sace pana vihārūpacāraṃ atikkamitvā aññassa vihārassa upacāraṃ anokkamitvāva nivattati, ekā eva āpatti. Kenaci antarāyena purimikaṃ anupagatena pacchimikā upagantabbā.</paragraph>
<paragraph line="7"><bold>Vassaṃ</bold><pageBreak edition="V" number="0.0331" /><bold>ukkaḍḍhitukāmo</bold>ti vassanāmakaṃ <pageBreak edition="P" number="5.1068" />paṭhamamāsaṃ ukkaḍḍhitukāmo, sāvaṇamāsaṃ akatvā puna āsāḷhīmāsameva kattukāmoti attho. <bold>Āgame juṇhe</bold>ti āgame māseti attho. <bold>Anujānāmi bhikkhave rājūnaṃ anuvattitu</bold>nti ettha vassukkaḍḍhane bhikkhūnaṃ kāci parihāni nāma natthīti anuvattituṃ <pageBreak edition="M" number="0.0350" />anuññātaṃ, tasmā aññasmimpi dhammike kamme anuvattitabbaṃ. Adhammike pana na kassaci anuvattitabbaṃ.</paragraph>
<subhead line="8">Sattāhakaraṇīyānujānanakathā</subhead>
<paragraph line="9" number="187-8">Sattāhakaraṇīyesu – <bold>sattāhakaraṇīyena gantu</bold>nti sattāhabbhantare yaṃ kattabbaṃ taṃ sattāhakaraṇīyaṃ, tena sattāhakaraṇīyena karaṇabhūtena gantuṃ anujānāmīti attho. <bold>Pahite gantu</bold>nti imehi sattahi bhikkhuādīhi dūte pahiteyeva gantuṃ anujānāmīti attho. <bold>Sattāhaṃ sannivatto kātabbo</bold>ti sattāheyeva sannivattitabbo, aṭṭhamo aruṇo tattheva na uṭṭhāpetabboti attho.</paragraph>
<paragraph line="10"><bold>Bhikkhunisaṅghaṃ uddissā</bold>ti ito paṭṭhāya vaccakuṭi jantāgharaṃ jantāgharasālāti imāni tīṇi parihīnāni.</paragraph>
<paragraph line="11" number="189"><bold>Udositādīni</bold>udositasikkhāpadādīsu vuttāneva. <bold>Rasavatī</bold>ti bhattagehaṃ vuccati. <bold>Vāreyyaṃ</bold>sañcarittasikkhāpade vuttameva. <bold>Purāyaṃ suttanto palujjatī</bold>ti yāva ayaṃ suttanto na palujjati, yāva ayaṃ suttanto na vinassati. <bold>Aññataraṃ vā panassa kiccaṃ hoti karaṇīyaṃ vā</bold>ti etena parisaṅkhataṃ yaṃkiñci karaṇīyaṃ saṅgahitaṃ hoti. Sabbattha ca ‘‘icchāmi dānañca dātuṃ dhammañca sotuṃ bhikkhū ca passitu’’nti imināva kappiyavacanena pesite gantabbaṃ, etesaṃ vā vevacanena. Peyyālakkamo pana evaṃ veditabbo, yathā ‘‘upāsakena saṅghaṃ uddissa vihārādayo kārāpitā honti, sambahule bhikkhū uddissa, ekaṃ bhikkhuṃ uddissa, bhikkhunisaṅghaṃ uddissa, sambahulā bhikkhuniyo, ekaṃ bhikkhuniṃ, sambahulā sikkhamānāyo, ekaṃ sikkhamānaṃ, sambahule sāmaṇere, ekaṃ sāmaṇeraṃ, sambahulā sāmaṇeriyo, ekaṃ sāmaṇeriṃ uddissa attano atthāya nivesanaṃ kārāpitaṃ hotī’’ti vuttaṃ; evameva ‘‘upāsikāya, bhikkhunā, bhikkhuniyā, sikkhamānāya, sāmaṇerena, sāmaṇeriyā saṅghaṃ uddissā’’ti sabbaṃ vattabbaṃ. Etesu sattappakāresu karaṇīyesu <pageBreak edition="P" number="5.1069" />pahite gantabbaṃ.</paragraph>
<subhead line="12">Pañcannaṃappahitepianujānanakathā</subhead>
<paragraph line="13" number="193"><bold>Pañcannaṃ</bold><pageBreak edition="V" number="0.0332" /><bold>sattāhakaraṇīyenā</bold>ti etesaṃ bhikkhuādīnaṃ sahadhammikānaṃ ‘‘gilānabhattaṃ vā gilānupaṭṭhākabhattaṃ vā bhesajjaṃ vā pariyesissāmi <pageBreak edition="M" number="0.0351" />, pucchissāmi vā, upaṭṭhahissāmi vā’’ti evamādinā parato vitthāretvā dassitena kāraṇena appahitepi gantabbaṃ, pageva pahite. Bhikkhu gilāno hoti, anabhirati uppannā hoti, kukkuccaṃ uppannaṃ hoti, diṭṭhigataṃ uppannaṃ hoti, garudhammaṃ ajjhāpanno hoti parivāsāraho, mūlāya paṭikassanāraho hoti, mānattāraho, abbhānāraho, saṅgho kammaṃ kattukāmo hoti, kataṃ vā saṅghena kammaṃ hotīti etehi dasahi kāraṇehi bhikkhussa santikaṃ gantabbaṃ. Bhikkhuniyā santikaṃ navahi kāraṇehi gantabbaṃ, sikkhamānāya santikaṃ chahi – ādito catūhi, sikkhā kuppitā hoti, upasampajjitukāmā hotīti. Sāmaṇerassāpi chahi – ādito catūhi, vassaṃ pucchitukāmo upasampajjitukāmo hotīti. Sāmaṇeriyā upasampadaṃ apanetvā sikkhāpadaṃ dātukāmo hotīti iminā saddhiṃ pañcahi. Parato mātāpitūnaṃ anuññātaṭṭhānepi eseva nayo. Andhakaṭṭhakathāyaṃ pana ‘‘ye mātāpitūnaṃ upaṭṭhākā ñātakā vā aññātakā vā tesampi appahite gantuṃ vaṭṭatī’’ti vuttaṃ, taṃ neva aṭṭhakathāyaṃ, na pāḷiyā vuttaṃ, tasmā na gahetabbaṃ.</paragraph>
<subhead line="14">Pahiteyevaanujānanakathā</subhead>
<paragraph line="15" number="199"><bold>Bhikkhugatiko</bold>ti ekasmiṃ vihāre bhikkhūhi saddhiṃ vasanakapuriso. <bold>Undriyatī</bold>ti palujjati. <bold>Bhaṇḍaṃ chedāpita</bold>nti dabbasambhārabhaṇḍaṃ chedāpitaṃ. <bold>Āvahāpeyyu</bold>nti āharāpeyyuṃ. <bold>Dajjāha</bold>nti dajje ahaṃ. <bold>Saṅghakaraṇīyenā</bold>ti ettha yaṃkiñci uposathāgārādīsu senāsanesu cetiyachattavedikādīsu vā kattabbaṃ, antamaso bhikkhuno puggalikasenāsanampi, sabbaṃ saṅghakaraṇīyameva. Tasmā tassa nipphādanatthaṃ dabbasambhārādīni vā āharituṃ vaḍḍhakīppabhutīnaṃ bhattavetanādīni vā dāpetuṃ gantabbaṃ.</paragraph>
<paragraph line="16">Ayaṃ panettha pāḷimuttakaratticchedavinicchayo – dhammasavanatthāya animantitena gantuṃ na vaṭṭati. Sace ekasmiṃ mahāvāse paṭhamaṃyeva katikā katā hoti – ‘‘asukadivasaṃ nāma sannipatitabba’’nti <pageBreak edition="P" number="5.1070" />, nimantitoyeva nāma hoti, gantuṃ vaṭṭati. ‘‘Bhaṇḍakaṃ dhovissāmī’’ti gantuṃ na vaṭṭati. Sace pana <pageBreak edition="M" number="0.0352" />ācariyupajjhāyā pahiṇanti, vaṭṭati. Nātidūre vihāro hoti, tattha gantvā ajjeva āgamissāmīti sampāpuṇituṃ na sakkoti, vaṭṭati. Uddesaparipucchādīnaṃ atthāyapi <pageBreak edition="V" number="0.0333" />gantuṃ na vaṭṭati. ‘‘Ācariyaṃ passissāmī’’ti pana gantuṃ labhati. Sace pana naṃ ācariyo ‘‘ajja mā gacchā’’ti vadati, vaṭṭati. Upaṭṭhākakulaṃ vā ñātikulaṃ vā dassanāya gantuṃ na labhatīti.</paragraph>
<subhead line="17">Antarāyeanāpattivassacchedakathā</subhead>
<paragraph line="18" number="201"><bold>Yena gāmo tena gantu</bold>ntiādīsu sace gāmo avidūraṃ gato hoti, tattha piṇḍāya caritvā vihārameva āgantvā vasitabbaṃ. Sace dūraṃ gato, sattāhavārena aruṇo uṭṭhāpetabbo. Na sakkā ce hoti, tatreva sabhāgaṭṭhāne vasitabbaṃ. Sace manussā yathāpavattāni salākabhattādīni denti, ‘‘na mayaṃ tasmiṃ vihāre vasimhā’’ti vattabbā. ‘‘Mayaṃ vihārassa vā pāsādassa vā na dema, tumhākaṃ dema, yattha katthaci vasitvā bhuñjathā’’ti vutte pana yathāsukhaṃ bhuñjitabbaṃ, tesaṃyeva taṃ pāpuṇāti. ‘‘Tumhākaṃ vasanaṭṭhāne pāpuṇāpetvā bhuñjathā’’ti vutte pana yattha vasanti, tattha netvā vassaggena pāpuṇāpetvā bhuñjitabbaṃ.</paragraph>
<paragraph line="19">Sace pavāritakāle vassāvāsikaṃ denti, yadi sattāhavārena aruṇaṃ uṭṭhāpayiṃsu, gahetabbaṃ. Chinnavassehi pana ‘‘na mayaṃ tattha vasimha, chinnavassā maya’’nti vattabbaṃ. Yadi ‘‘yesaṃ amhākaṃ senāsanaṃ pāpitaṃ, te gaṇhantū’’ti vadanti, gahetabbaṃ. Yaṃ pana vihāre upanikkhittakaṃ mā vinassīti idha āhaṭaṃ cīvarādivebhaṅgiyabhaṇḍaṃ, taṃ tattheva gantvā apaloketvā bhājetabbaṃ. ‘‘Ito ayyānaṃ cattāro paccaye dethā’’ti kappiyakārakānaṃ dinne khettavatthuādike tatruppādepi eseva nayo. Saṅghikañhi vebhaṅgiyabhaṇḍaṃ antovihāre vā bahisīmāya vā hotu, bahisīmāya ṭhitānaṃ apaloketvā bhājetuṃ <pageBreak edition="P" number="5.1071" />na vaṭṭati. Ubhayattha ṭhitampi pana antosīmāya ṭhitānaṃ apaloketvā bhājetuṃ vaṭṭatiyeva.</paragraph>
<subhead line="20">Saṅghabhedeanāpattivassacchedakathā</subhead>
<paragraph line="21" number="202"><bold>Saṅgho</bold><pageBreak edition="M" number="0.0353" /><bold>bhinno</bold>ti ettha bhinne saṅghe gantvā karaṇīyaṃ natthi, yo pana ‘‘bhijjissatī’’ti āsaṅkito, taṃ sandhāya ‘‘bhinno’’ti vuttaṃ. <bold>Sambahulāhi bhikkhunīhi saṅgho bhinno</bold>ti ettha na bhikkhunīhi saṅgho bhinnoti daṭṭhabbo. Vuttañhetaṃ ‘‘na kho upāli bhikkhunī saṅghaṃ bhindatī’’ti. Etā pana nissāya anubalaṃ katvā yaṃ saṅghaṃ ‘‘bhikkhū bhindeyyu’’nti āsaṅkā hoti, taṃ sandhāyetaṃ vuttaṃ.</paragraph>
<subhead line="22">Vajādīsuvassūpagamanakathā</subhead>
<paragraph line="23" number="203"><bold>Vajo</bold>ti <pageBreak edition="V" number="0.0334" />gopālakānaṃ nivāsaṭṭhānaṃ. <bold>Yena vajo</bold>ti ettha vajena saddhiṃ gatassa vassacchede anāpatti.</paragraph>
<paragraph line="24"><bold>Upakaṭṭhāyā</bold>ti āsannāya. <bold>Satthe vassaṃ upagantu</bold>nti ettha vassūpanāyikadivase tena bhikkhunā upāsakā vattabbā ‘‘kuṭikā laddhuṃ vaṭṭatī’’ti. Sace karitvā denti, tattha pavisitvā ‘‘idha vassaṃ upemī’’ti tikkhattuṃ vattabbaṃ. No ce denti, sālāsaṅkhepena ṭhitasakaṭassa heṭṭhā upagantabbaṃ. Tampi alabhantena ālayo kātabbo. Satthe pana vassaṃ upagantuṃ na vaṭṭati. Ālayo nāma ‘‘idha vassaṃ vasissāmī’’ti cittuppādamattaṃ. Sace maggappaṭipanneyeva satthe pavāraṇadivaso hoti, tattheva pavāretabbaṃ. Atha sattho antovasseyeva bhikkhunā patthitaṭṭhānaṃ patvā atikkamati, patthitaṭṭhāne vasitvā tattha bhikkhūhi saddhiṃ pavāretabbaṃ. Athāpi sattho antovasseyeva antarā ekasmiṃ gāme tiṭṭhati vā vippakirati vā, tasmiṃyeva gāme bhikkhūhi saddhiṃ vasitvā pavāretabbaṃ, apavāretvā tato paraṃ gantuṃ na vaṭṭati.</paragraph>
<paragraph line="25">Nāvāyaṃ vassaṃ upagacchantenāpi kuṭiyaṃyeva upagantabbaṃ. Pariyesitvā alabhantena ālayo kātabbo. Sace antotemāsaṃ nāvā samuddeyeva hoti, tattheva pavāretabbaṃ. Atha nāvā kūlaṃ labhati, ayañca parato gantukāmo hoti, gantuṃ na vaṭṭati. Nāvāya laddhagāmeyeva vasitvā bhikkhūhi saddhiṃ pavāretabbaṃ. Sacepi nāvā anutīrameva aññattha gacchati, bhikkhu ca paṭhamaṃ laddhagāmeyeva vasitukāmo, nāvā gacchatu bhikkhunā tattheva vasitvā bhikkhūhi saddhiṃ pavāretabbaṃ <pageBreak edition="P" number="5.1072" />.</paragraph>
<paragraph line="26">Iti <pageBreak edition="M" number="0.0354" />vaje satthe nāvāyanti tīsu ṭhānesu natthi vassacchede āpatti, pavāretuñca labhati. Purimesu pana ‘‘vāḷehi ubbāḷhā hontī’’tiādīsu saṅghabhedapariyantesu vatthūsu kevalaṃ anāpatti hoti, pavāretuṃ pana na labhati.</paragraph>
<paragraph line="27" number="204"><bold>Na bhikkhave rukkhasusire</bold>ti ettha suddhe rukkhasusireyeva na vaṭṭati; mahantassa pana rukkhasusirassa anto padaracchadanaṃ kuṭikaṃ katvā pavisanadvāraṃ yojetvā upagantuṃ vaṭṭati. Rūkkhaṃ chinditvā khāṇukamatthake padaracchadanaṃ kuṭikaṃ katvāpi vaṭṭatiyeva. <bold>Rukkhaviṭabhiyā</bold>ti <pageBreak edition="V" number="0.0335" />etthāpi suddhe viṭapamatte na vaṭṭati. Mahāviṭape pana aṭṭakaṃ bandhitvā tattha padaracchadanaṃ kuṭikaṃ katvā upagantabbaṃ. <bold>Asenāsanikenā</bold>ti yassa pañcannaṃ chadanānaṃ aññatarena channaṃ yojitadvārabandhanaṃ senāsanaṃ natthi, tena na upagantabbaṃ. <bold>Na bhikkhave chavakuṭikāya</bold>nti chavakuṭikā nāma ṭaṅkitamañcādibhedā kuṭi, tattha upagantuṃ na vaṭṭati. Susāne pana aññaṃ kuṭikaṃ katvā upagantuṃ vaṭṭati. <bold>Na bhikkhave chatte</bold>ti etthāpi catūsu thambhesu chattaṃ ṭhapetvā āvaraṇaṃ katvā dvāraṃ yojetvā upagantuṃ vaṭṭati, chattakuṭikā nāmesā hoti. <bold>Cāṭiyā</bold>ti etthāpi mahantena kapallena chatte vuttanayena kuṭiṃ katvā upagantuṃ vaṭṭati.</paragraph>
<subhead line="28">Adhammikakatikādikathā</subhead>
<paragraph line="29" number="205"><bold>Evarūpā katikā</bold>ti ettha aññāpi yā īdisī adhammikā katikā hoti, sā na kātabbāti attho. Tassā lakkhaṇaṃ mahāvibhaṅge vuttaṃ.</paragraph>
<paragraph line="30" number="207-8"><bold>Paṭissave ca āpatti dukkaṭassā</bold>ti ettha na kevalaṃ ‘‘imaṃ temāsaṃ idha vassaṃ vasathā’’ti etasseva paṭissave āpatti, ‘‘imaṃ temāsaṃ bhikkhaṃ gaṇhatha, ubhopi mayaṃ idha vassaṃ vasissāma, ekato uddisāpessāmā’’ti <pageBreak edition="P" number="5.1073" />evamādināpi tassa tassa paṭissave dukkaṭaṃ. Tañca kho paṭhamaṃ suddhacittassa pacchā visaṃvādanapaccayā, paṭhamampi asuddhacittassa pana paṭissave pācittiyaṃ, visaṃvādane dukkaṭanti pācittiyena saddhiṃ dukkaṭaṃ yujjati.</paragraph>
<paragraph line="31"><bold>So</bold><pageBreak edition="M" number="0.0355" /><bold>tadaheva akaraṇīyo</bold>tiādīsu sace vassaṃ anupagantvā vā pakkamati, upagantvā vā sattāhaṃ bahiddhā vītināmeti, purimikā ca na paññāyati, paṭissave ca āpatti. Vassaṃ upagantvā pana aruṇaṃ anuṭṭhāpetvā tadaheva sattāhakaraṇīyena pakkamantassāpi antosattāhe nivattantassa anāpatti, ko pana vādo dvīhatīhaṃ vasitvā antosattāhe nivattantassa. <bold>Dvīhatīhaṃ vasitvā</bold>ti etthāpi nirapekkheneva upacārātikkame vassacchedo veditabbo. Sace idha vasissāmīti ālayo atthi, asatiyā pana vassaṃ na upeti, gahitasenāsanaṃ suggahitaṃ, chinnavasso na hoti, pavāretuṃ labhatiyeva.</paragraph>
<paragraph line="32"><bold>Sattāhaṃ anāgatāya pavāraṇāyā</bold>ti ettha navamito paṭṭhāya gantuṃ vaṭṭati, āgacchatu vā mā vā, anāpatti. Sesaṃ uttānamevāti.</paragraph>
<centered line="33">Vassūpanāyikakkhandhakavaṇṇanā niṭṭhitā.</centered>
</body>
</document>