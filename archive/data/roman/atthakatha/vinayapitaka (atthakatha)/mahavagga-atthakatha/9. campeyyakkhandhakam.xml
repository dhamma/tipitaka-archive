<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02a2.att8.xml</normativeSource>
<archivePath>roman/atthakatha/vinayapitaka (atthakatha)/mahavagga-atthakatha/9. campeyyakkhandhakam.xml</archivePath>
<titlePath>9. Campeyyakkhandhakaṃ - Mahāvagga-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">9. Campeyyakkhandhakaṃ</chapter>
<subhead line="2">Kassapagottabhikkhuvatthukathā</subhead>
<paragraph line="3" number="380"> Campeyyakkhandhake <pageBreak edition="M" number="0.0427" /><pageBreak edition="V" number="0.0402" /> – <bold>gaggarāya pokkharaṇiyā tīre</bold>ti gaggarānāmikāya itthiyā kāritapokkharaṇiyā tīre. <bold>Tantibaddho</bold>ti tasmiṃ āvāse kattabbatātantipaṭibaddho. <bold>Ussukkampi akāsi yāguyā</bold>tiādīsu manussehi āgantukesu āgatesu <pageBreak edition="P" number="5.1146" /> ācikkheyyāthāti vuttaṭṭhāneyeva ussukkaṃ kātuṃ vaṭṭati; na avuttaṭṭhāne. <bold>Gaccha tvaṃ bhikkhū</bold>ti satthā tassa bhikkhuno tattheva senāsanaṃ sappāyanti addasa, tenevamāha.</paragraph>
<paragraph line="4" number="382"><bold>Adhammena vaggakammaṃ karontī</bold>tiādīnaṃ parato pāḷiyaṃyeva nānākaraṇaṃ āgamissati.</paragraph>
<paragraph line="5" number="385"><bold>Aññatrāpi dhammā kammaṃ karontī</bold>ti aññatrāpi dhammaṃ kammaṃ karonti, ayameva vā pāṭho. Bhūtena vatthunā kataṃ dhammena kataṃ nāma hoti, tathā na karontīti attho. <bold>Aññatrāpi vinayā kammaṃ, aññatrāpi satthusāsanā kamma</bold>nti etesupi eseva nayo. Ettha pana <bold>vinayo</bold>ti codanā ca sāraṇā ca. <bold>Satthusāsana</bold>nti ñattisampadā anussāvanasampadā ca; tāhi vinā kammaṃ karontīti attho. <bold>Paṭikuṭṭhakata</bold>nti paṭikuṭṭhañceva katañca; yaṃ aññesu paṭikkosantesu kataṃ taṃ paṭikuṭṭhañceva hoti katañca; tādisampi kammaṃ karontīti attho.</paragraph>
<paragraph line="6" number="387"><bold>Chayimāni bhikkhave kammāni adhammakamma</bold>ntiādīsu pana <bold>‘‘dhammo’’</bold>ti pāḷiyā adhivacanaṃ. Tasmā yaṃ yathāvuttāya pāḷiyā na kariyati, taṃ adhammakammanti veditabbaṃ. Ayamettha saṅkhepo, vitthāro pana pāḷiyaṃyeva āgato. So ca kho ñattidutiyañatticatutthakammānaṃyeva vasena. Yasmā pana ñattikamme ñattidutiyañatticatutthesu viya hāpanaṃ vā aññathā karaṇaṃ vā natthi, apalokanakammañca sāvetvāva kariyati, tasmā tāni pāḷiyaṃ na dassitāni, tesaṃ sabbesampi kammānaṃ vinicchayaṃ parato vaṇṇayissāma.</paragraph>
<subhead line="7">Catuvaggakaraṇādikathā</subhead>
<paragraph line="8" number="388"> Idāni <pageBreak edition="M" number="0.0428" /><pageBreak edition="V" number="0.0403" /> yadidaṃ chaṭṭhaṃ dhammena samaggakammaṃ nāma, taṃ yehi saṅghehi kātabbaṃ, tesaṃ pabhedaṃ dassetuṃ <bold>‘‘pañca saṅghā’’</bold>tiādi vuttaṃ. <bold>Kammappatto</bold>ti kammaṃ patto, kammayutto kammāraho; na kiñci kammaṃ kātuṃ nārahatīti attho.</paragraph>
<paragraph line="9" number="389"><bold>Catuvaggakaraṇañce bhikkhave kammaṃ bhikkhunicatuttho</bold>tiādi parisato kammavipattidassanatthaṃ vuttaṃ. Tattha ukkhittakaggahaṇena kammanānāsaṃvāsako gahito, nānāsaṃvāsakaggahaṇena laddhinānāsaṃvāsako. <bold>Nānāsīmāya ṭhitacatuttho</bold>ti sīmantarikāya vā bahisīmāya vā hatthapāse ṭhitenāpi saddhiṃ catuvaggo hutvāti attho.</paragraph>
<paragraph line="10" number="393"><bold>Pārivāsikacatuttho</bold>tiādi <pageBreak edition="P" number="5.1147" /> parivāsādikammānaṃyeva parisato vipattidassanatthaṃ vuttaṃ, tesaṃ vinicchayaṃ parato vaṇṇayissāma.</paragraph>
<paragraph line="11" number="394"><bold>Ekaccassa bhikkhave saṅghamajjhe paṭikkosanā ruhatī</bold>tiādi paṭikuṭṭhakatakammassa kuppākuppabhāvadassanatthaṃ vuttaṃ. <bold>Pakatattassā</bold>ti avipannasīlassa pārājikaṃ anajjhāpannassa. <bold>Ānantarikassā</bold>ti attano anantaraṃ nisinnassa.</paragraph>
<subhead line="12">Dvenissāraṇādikathā</subhead>
<paragraph line="13" number="395"><bold>Dvemā bhikkhave nissāraṇā</bold>tiādi vatthuto kammānaṃ kuppākuppabhāvadassanatthaṃ vuttaṃ. Tattha <bold>‘‘appatto nissāraṇaṃ, tañce saṅgho nissāreti, sunissārito’’</bold>ti idaṃ pabbājanīyakammaṃ sandhāya vuttaṃ. Pabbājanīyakammena hi vihārato nissārenti, tasmā taṃ ‘‘nissāraṇā’’ti vuccati. Tañcesa yasmā kuladūsako na hoti, tasmā āveṇikena lakkhaṇena appatto. Yasmā panassa ākaṅkhamāno saṅgho pabbājanīyakammaṃ kareyyāti vuttaṃ, tasmā sunissārito hoti. <bold>Tañce saṅgho nissāretī</bold>ti sace saṅgho tajjanīyakammādivasena nissāreti, so yasmā tattha ‘‘tiṇṇaṃ bhikkhave bhikkhūnaṃ ākaṅkhamāno saṅgho tajjanīyakammaṃ kareyya – eko bhaṇḍanakārako hoti kalahakārako vivādakārako bhassakārako saṅghe adhikaraṇakārako, eko bālo <pageBreak edition="M" number="0.0429" /> hoti abyatto āpattibahulo anapadāno, eko gihisaṃsaṭṭho viharati ananulomikehi <pageBreak edition="V" number="0.0404" /> gihisaṃsaggehī’’ti (cūḷava. 395) evaṃ ekekenapi aṅgena nissāraṇā anuññātā, tasmā sunissārito.</paragraph>
<paragraph line="14" number="396"><bold>Osāraṇā</bold>ti pavesanā. <bold>Tattha tañce saṅgho osāretī</bold>ti upasampadakammavasena paveseti. <bold>Dosārito</bold>ti duosārito. Sahassakkhattumpi upasampādito anupasampannova hoti ācariyupajjhāyā ca sātisārā, tathā seso kārakasaṅgho, na koci āpattito muccati. Iti ime ekādasa abhabbapuggalā dosāritā. Hatthacchinnādayo pana dvattiṃsa suosāritā, upasampāditā upasampannāva honti, na te labbhā kiñci vattuṃ. Ācariyupajjhāyā pana kārakasaṅgho ca sātisārā, na koci āpattito muccati.</paragraph>
<paragraph line="15" number="397"><bold>Idha pana bhikkhave bhikkhussa na hoti āpatti daṭṭhabbā</bold>tiādi abhūtavatthuvasena adhammakammaṃ, bhūtavatthuvasena dhammakammañca dassetuṃ vuttaṃ. Tattha <bold>paṭinissajjitā</bold>ti paṭinissajjitabbā.</paragraph>
<subhead line="16">Upālipucchākathā</subhead>
<paragraph line="17" number="400"> Upālipañhesupi vatthuvaseneva <pageBreak edition="P" number="5.1148" /> dhammādhammakammaṃ vibhattaṃ. Tattha dve nayā – ekamūlako ca dvimūlako ca. Ekamūlako uttānoyeva. Dvimūlake yathā sativinayo amūḷhavinayena saddhiṃ ekā pucchā katā, evaṃ amūḷhavinayādayopi tassapāpiyyasikādīhi. Avasāne pana <bold>upasampadārahaṃ upasampādetī</bold>ti ekameva padaṃ hoti. Parato bhikkhūnampi sativinayaṃ ādiṃ katvā ekekena saddhiṃ sesapadāni yojetabbāni.</paragraph>
<subhead line="18">Tajjanīyakammakathā</subhead>
<paragraph line="19" number="407"><bold>Idha pana bhikkhave bhikkhu bhaṇḍanakārako</bold>tiādi ‘‘adhammenavaggaṃ, adhammenasamaggaṃ; dhammenavaggaṃ, dhammapatirūpakenavaggaṃ, dhammapatirūpakenasamagga’’nti imesaṃ vasena cakkaṃ bandhitvā tajjanīyādīsu sattasu kammesu paṭipassaddhīsu ca <pageBreak edition="M" number="0.0430" /> vipattidassanatthaṃ vuttaṃ. Tattha <bold>anapadāno</bold>ti apadānavirahito. Apadānaṃ vuccati paricchedo; āpattiparicchedavirahitoti attho. Tato paraṃ paṭikuṭṭhakatakammappabhedaṃ dassetuṃ sāyeva pāḷi ‘‘akataṃ kamma’’ntiādīhi saṃsanditvā <pageBreak edition="V" number="0.0405" /> vuttā. Tattha na kiñci pāḷianusārena na sakkā vidituṃ, tasmā vaṇṇanaṃ na vitthārayimhāti.</paragraph>
<centered line="20">Campeyyakkhandhakavaṇṇanā niṭṭhitā.</centered>
</body>
</document>