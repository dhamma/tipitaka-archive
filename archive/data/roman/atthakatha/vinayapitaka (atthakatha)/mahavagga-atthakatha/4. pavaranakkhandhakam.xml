<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02a2.att3.xml</normativeSource>
    <archivePath>roman/atthakatha/vinayapitaka (atthakatha)/mahavagga-atthakatha/4. pavaranakkhandhakam.xml</archivePath>
    <baseFileName>4. pavaranakkhandhakam</baseFileName>
    <titlePath>4. Pavāraṇakkhandhakaṃ - Mahāvagga-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">4. Pavāraṇākkhandhakaṃ</chapter>
    <subhead line="2">Aphāsukavihārakathā</subhead>
    <paragraph line="3" number="209"> Pavāraṇākkhandhake <pageBreak edition="Myanmar" number="0.0356" /><pageBreak edition="Vipassana Research Institut" number="0.0336" /> – <bold>neva ālapeyyāma na sallapeyyāmā</bold>ti ettha <bold>ālāpo</bold> nāma paṭhamavacanaṃ; <bold>sallāpo</bold> pacchimavacanaṃ. <bold>Hatthavilaṅghakenā</bold>ti hatthukkhepakena. <bold>Pasusaṃvāsa</bold>nti pasūnaṃ viya saṃvāsaṃ. Pasavopi hi attano uppannaṃ sukhadukkhaṃ aññamaññassa na ārocenti, paṭisanthāraṃ na karonti, tathā etepi na akaṃsu; tasmā nesaṃ saṃvāso ‘‘pasusaṃvāso’’ti vuccati. Esa nayo sabbattha. <bold>Na bhikkhave mūgabbataṃ titthiyasamādāna</bold>nti ‘‘imaṃ temāsaṃ na kathetabba’’nti evarūpaṃ vatasamādānaṃ na kātabbaṃ; adhammakatikā hesā. <bold>Aññamaññānulomatā</bold>ti aññamaññaṃ vattuṃ anulomabhāvo. ‘‘Vadantu maṃ āyasmanto’’ti <pageBreak edition="Pali Text Society" number="5.1074" /> hi vadantaṃ sakkā hoti kiñci vattuṃ; na itaraṃ. <bold>Āpattivuṭṭhānatā vinayapurekkhāratā</bold>ti āpattīhi vuṭṭhānabhāvo vinayaṃ purato katvā caraṇabhāvo. ‘‘Vadantu maṃ āyasmanto’’ti hi evaṃ vadanto āpattīhi vuṭṭhahissati, vinayañca purakkhatvā viharissatīti vuccati.</paragraph>
    <paragraph line="4" number="210"><bold>Suṇātu me bhante saṅgho ajja pavāraṇā, yadi saṅghassa pattakallaṃ, saṅgho pavāreyyā</bold>ti ayaṃ sabbasaṅgāhikā nāma ñatti; evañhi vutte tevācikaṃ dvevācikaṃ ekavācikañca pavāretuṃ vaṭṭati. Samānavassikaṃ na vaṭṭati. ‘‘Tevācikaṃ pavāreyyā’’ti vutte pana tevācikameva vaṭṭati, aññaṃ na vaṭṭati. ‘‘Dvevācikaṃ pavāreyyā’’ti vutte dvevācikañca tevācikañca vaṭṭati, ekavācikañca samānavassikañca na vaṭṭati. ‘‘Ekavācikaṃ pavāreyyā’’ti vutte pana ekavācika-dvevācika-tevācikāni vaṭṭanti, samānavassikameva na vaṭṭati. ‘‘Samānavassika’’nti vutte sabbaṃ vaṭṭati.</paragraph>
    <paragraph line="5" number="211"><bold>Acchantī</bold>ti nisinnāva honti, na uṭṭhahanti. <bold>Tadamantarā</bold>ti tadantarā; tāvatakaṃ kālanti attho.</paragraph>
    <subhead line="6">Pavāraṇābhedakathā</subhead>
    <paragraph line="7" number="212"><bold>Cātuddasikā</bold><pageBreak edition="Myanmar" number="0.0357" /><pageBreak edition="Vipassana Research Institut" number="0.0337" /><bold>ca pannarasikā cā</bold>ti ettha cātuddasikāya ‘‘ajja pavāraṇā cātuddasī’’ti evaṃ pubbakiccaṃ kātabbaṃ, pannarasikāya ‘‘ajja pavāraṇā pannarasī’’ti.</paragraph>
    <paragraph line="8">Pavāraṇakammesu sace ekasmiṃ vihāre pañcasu bhikkhūsu vasantesu ekassa pavāraṇaṃ āharitvā cattāro gaṇañattiṃ ṭhapetvā pavārenti, catūsu tīsu vā vasantesu ekassa pavāraṇaṃ āharitvā tayo vā dve vā saṅghañattiṃ ṭhapetvā pavārenti, sabbametaṃ adhammenavaggaṃ pavāraṇakammaṃ.</paragraph>
    <paragraph line="9">Sace pana sabbepi pañca janā ekato sannipatitvā gaṇañattiṃ ṭhapetvā pavārenti, cattāro tayo vā dve vā vasantā ekato sannipatitvā saṅghañattiṃ ṭhapetvā pavārenti, sabbametaṃ adhammenasamaggaṃ pavāraṇakammaṃ.</paragraph>
    <paragraph line="10">Sace pañcasu janesu ekassa pavāraṇaṃ āharitvā cattāro saṅghañattiṃ ṭhapetvā pavārenti, catūsu tīsu vā ekassa pavāraṇaṃ āharitvā tayo vā dve vā gaṇañattiṃ ṭhapetvā pavārenti, sabbametaṃ dhammenavaggaṃ pavāraṇakammaṃ <pageBreak edition="Pali Text Society" number="5.1075" />.</paragraph>
    <paragraph line="11">Sace pana sabbepi pañca janā ekato sannipatitvā saṅghañattiṃ ṭhapetvā pavārenti, cattāro vā tayo vā ekato sannipatitvā gaṇañattiṃ ṭhapetvā pavārenti, dve aññamaññaṃ pavārenti, ekako vasanto adhiṭṭhānapavāraṇaṃ karoti, sabbametaṃ dhammenasamaggaṃ nāma pavāraṇakammanti.</paragraph>
    <subhead line="12">Pavāraṇādānānujānanakathā</subhead>
    <paragraph line="13" number="213"><bold>Dinnā hoti pavāraṇā</bold>ti ettha evaṃ dinnāya pavāraṇāya pavāraṇāhārakena saṅghaṃ upasaṅkamitvā evaṃ pavāretabbaṃ – ‘‘tisso bhante bhikkhu saṅghaṃ pavāreti diṭṭhena vā sutena vā parisaṅkāya vā, vadatu taṃ bhante saṅgho anukampaṃ upādāya, passanto paṭikarissati. Dutiyampi…pe… tatiyampi bhante tisso bhikkhu saṅghaṃ pavāreti…pe… paṭikarissatī’’ti <pageBreak edition="Vipassana Research Institut" number="0.0338" />. Sace pana vuḍḍhataro hoti, ‘‘āyasmā bhante tisso’’ti vattabbaṃ; evañhi tena tassatthāya pavāritaṃ hotīti.</paragraph>
    <paragraph line="14"><bold>Pavāraṇaṃ</bold><pageBreak edition="Myanmar" number="0.0358" /><bold>dentena chandampi dātu</bold>nti ettha chandadānaṃ uposathakkhandhake vuttanayeneva veditabbaṃ. Idhāpi ca chandadānaṃ avasesakammatthāya. Tasmā sace pavāraṇaṃ dento chandaṃ deti, vuttanayena āhaṭāya pavāraṇāya tena ca bhikkhunā saṅghena ca pavāritameva hoti. Atha pavāraṇameva deti, na chandaṃ, tassa ca pavāraṇāya ārocitāya saṅghena ca pavārite sabbesaṃ suppavāritaṃ hoti, aññaṃ pana kammaṃ kuppati. Sace chandameva deti na pavāraṇaṃ, saṅghassa pavāraṇā ca sesakammāni ca na kuppanti, tena pana bhikkhunā appavāritaṃ hoti. Pavāraṇadivase pana bahisīmāyaṃ pavāraṇaṃ adhiṭṭhahitvā āgatenapi chando dātabbo, tena saṅghassa pavāraṇakammaṃ na kuppati.</paragraph>
    <paragraph line="15" number="218"><bold>Ajja me pavāraṇā</bold>ti ettha sace cātuddasikā hoti, ‘‘ajja me pavāraṇā cātuddasī’’ti sace pannarasikā ‘‘ajja me pavāraṇā pannarasī’’ti evaṃ adhiṭṭhātabbaṃ.</paragraph>
    <paragraph line="16" number="219"><bold>Tadahupavāraṇāya āpatti</bold>ntiādi vuttanayameva.</paragraph>
    <subhead line="17">Anāpattipannarasakādikathā</subhead>
    <paragraph line="18" number="222"><bold>Puna pavāretabba</bold>nti puna pubbakiccaṃ katvā ñattiṃ ṭhapetvā saṅghattherato paṭṭhāya pavāretabbaṃ. Sesaṃ uposathakkhandhakavaṇṇanāyaṃ vuttanayeneva veditabbaṃ.</paragraph>
    <paragraph line="19" number="228"><bold>Āgantukehi</bold><pageBreak edition="Pali Text Society" number="5.1076" /><bold>āvāsikānaṃ anuvattitabba</bold>nti ‘‘ajja pavāraṇā cātuddasī’’ti etadeva pubbakiccaṃ kātabbaṃ. Pannarasikavārepi eseva nayo. <bold>Āvāsikehi nissīmaṃ gantvā pavāretabba</bold>nti assāvasāne ayaṃ pāḷimuttakavinicchayo – sace purimikāya pañca bhikkhū vassaṃ upagatā, pacchimikāyapi pañca, purimehi ñattiṃ ṭhapetvā pavārite pacchimehi tesaṃ santike pārisuddhiuposatho kātabbo, na ekasmiṃ uposathagge dve ñattiyo ṭhapetabbā. Sacepi pacchimikāya upagatā cattāro tayo dve eko vā hoti, eseva nayo. Atha purimikāya cattāro pacchimikāyapi cattāro tayo dve eko vā eseva nayo. Athāpi purimikāya tayo, pacchimikāyapi tayo dve vā, eseva nayo. Idañhettha lakkhaṇaṃ – sace purimikāya upagatehi pacchimikāya <pageBreak edition="Vipassana Research Institut" number="0.0339" /> upagatā thokatarā <pageBreak edition="Myanmar" number="0.0359" /> ceva honti samasamā ca, saṅghapavāraṇāya gaṇaṃ pūrenti, saṅghapavāraṇāvasena ñatti ṭhapetabbāti.</paragraph>
    <paragraph line="20">Sace pana purimikāya tayo, pacchimikāya eko hoti, tena saddhiṃ te cattāro honti, catunnaṃ saṅghañattiṃ ṭhapetvā pavāretuṃ na vaṭṭati. Gaṇañattiyā pana so gaṇapūrako hoti, tasmā gaṇavasena ñattiṃ ṭhapetvā purimehi pavāretabbaṃ. Itarena tesaṃ santike pārisuddhiuposatho kātabbo. Sace purimikāya dve pacchimikāya dve vā eko vā hoti, eseva nayo. Sace purimikāya eko, pacchimikāyapi eko hoti, ekena ekassa santike pavāretabbaṃ, ekena pārisuddhiuposatho kātabbo. Sace pana purimavassūpagatehi pacchimavassūpagatā ekenapi adhikatarā honti, paṭhamaṃ pātimokkhaṃ uddisitvā pacchā thokatarehi tesaṃ santike pavāretabbaṃ.</paragraph>
    <paragraph line="21">Kattikacātumāsiniyā pavāraṇāya pana sace paṭhamaṃ vassūpagatehi mahāpavāraṇāya pavāritehi pacchā upagatā adhikatarā vā samasamā vā honti, pavāraṇāñattiṃ ṭhapetvā pavāretabbaṃ. Tehi pavārite pacchā itarehi pārisuddhiuposatho kātabbo. Atha mahāpavāraṇāya pavāritā bahū bhikkhū honti, pacchimavassūpagatā <pageBreak edition="Pali Text Society" number="5.1077" /> thokatarā vā eko vā, pātimokkhe uddiṭṭhe pacchā tesaṃ santike tena pavāretabbaṃ.</paragraph>
    <paragraph line="22" number="233"><bold>Na ca bhikkhave appavāraṇāya pavāretabbaṃ, aññatra saṅghasāmaggiyā</bold>ti ettha kosambakasāmaggīsadisāva sāmaggī veditabbā. ‘‘Ajja pavāraṇā sāmaggī’’ti evañcettha pubbakiccaṃ kātabbaṃ. Ye pana kismiñcideva appamattake pavāraṇaṃ ṭhapetvā samaggā honti, tehi pavāraṇāyameva pavāraṇā kātabbā. Sāmaggīpavāraṇaṃ karontehi ca paṭhamapavāraṇaṃ ṭhapetvā pāṭipadato paṭṭhāya yāva kattikacātumāsinī puṇṇamā, etthantare kātabbā, tato pacchā vā pure vā na vaṭṭati.</paragraph>
    <subhead line="23">Dvevācikādipavāraṇākathā</subhead>
    <paragraph line="24" number="234"><bold>Dvevācikaṃ pavāretu</bold>nti ettha ñattiṃ ṭhapentenāpi ‘‘yadi saṅghassa pattakallaṃ saṅgho dvevācikaṃ pavāreyyā’’ti vattabbaṃ, ekavācike ‘‘ekavācikaṃ <pageBreak edition="Myanmar" number="0.0360" /> pavāreyyā’’ti, samānavassikepi ‘‘samānavassikaṃ pavāreyyā’’ti vattabbaṃ, ettha ca bahūpi samānavassā ekato pavāretuṃ labhanti.</paragraph>
    <subhead line="25">Pavāraṇāṭhapanakathā</subhead>
    <paragraph line="26" number="236"><bold>Bhāsitāya</bold><pageBreak edition="Vipassana Research Institut" number="0.0340" /><bold>lapitāya apariyositāyā</bold>ti ettha sabbasaṅgāhikañca puggalikañcāti duvidhaṃ pavāraṇāṭhapanaṃ. Tattha sabbasaṅgāhike ‘‘suṇātu me bhante saṅgho…pe… saṅgho tevācikaṃ pavāre’’ iti sukārato yāva rekāro, tāva bhāsitā lapitā apariyositāva hoti pavāraṇā. Etthantare ekapadepi ṭhapentena ṭhapitā hoti pavāraṇā. ‘Yya’kāre pana patte pariyositā hoti, tasmā tato paṭṭhāya ṭhapentena ṭhapitāpi aṭṭhapitā hoti. Puggalikaṭhapane pana – ‘‘saṅghaṃ bhante pavāremi…pe… tatiyampi bhante saṅghaṃ pavāremi diṭṭhena vā…pe… passanto paṭī’’ti saṅkārato yāva ayaṃ sabbapacchimo ‘ṭi’kāro tāva bhāsitā lapitā apariyositāva hoti pavāraṇā, etthantare ekapadepi ṭhapentena ṭhapitā hoti pavāraṇā, ‘‘karissāmī’’ti vutte pana pariyositā hoti, tasmā ‘‘karissāmī’’ti etasmiṃ pade patte ṭhapitāpi aṭṭhapitā hoti. Esa nayo dvevācikaekavācikasamānavassikāsupi. Etāsupi <pageBreak edition="Pali Text Society" number="5.1078" /> hi ṭikārāvasānaṃyeva ṭhapanakhettanti.</paragraph>
    <paragraph line="27" number="237"><bold>Anuyuñjiyamāno</bold>ti ‘‘kimhi naṃ ṭhapesī’’ti parato vuttanayena pucchiyamāno. <bold>Omadditvā</bold>ti etāni ‘‘alaṃ bhikkhu mā bhaṇḍana’’ntiādīni vacanāni vatvā, vacanomaddanā hi idha omaddanāti adhippetā. <bold>Anuddhaṃsitaṃ paṭijānātī</bold>ti ‘‘amūlakena pārājikena anuddhaṃsito ayaṃ mayā’’ti evaṃ paṭijānāti. <bold>Yathādhamma</bold>nti saṅghādisesena anuddhaṃsane pācittiyaṃ; itarehi dukkaṭaṃ. <bold>Nāsetvā</bold>ti liṅganāsanāya nāsetvā.</paragraph>
    <paragraph line="28" number="238"><bold>Sāssa yathādhammaṃ paṭikatā</bold>ti ettakameva vatvā pavārethāti vattabbā, asukā nāma āpattīti idaṃ pana na vattabbaṃ, etañhi kalahassa mukhaṃ hoti.</paragraph>
    <subhead line="29">Vatthuṭhapanādikathā</subhead>
    <paragraph line="30" number="239"><bold>Idaṃ vatthu paññāyati na puggalo</bold>ti ettha corā kira araññavihāre pokkharaṇito macche gahetvā pacitvā khāditvā agamaṃsu. So <pageBreak edition="Myanmar" number="0.0361" /> taṃ vippakāraṃ disvā ārāme vā kiñci dhuttena kataṃ vippakāraṃ disvā ‘‘bhikkhussa iminā kammena bhavitabba’’nti sallakkhetvā evamāha. <bold>Vatthuṃ ṭhapetvā saṅgho pavāreyyā</bold>ti ‘‘yadā taṃ puggalaṃ jānissāma, tadā naṃ codessāma. Idāni pana saṅgho pavāretū’’ti ayamettha attho. <bold>Idāneva naṃ vadehī</bold>ti sace iminā <pageBreak edition="Vipassana Research Institut" number="0.0341" /> vatthunā kañci puggalaṃ parisaṅkasi, idāneva naṃ apadisāhīti attho. Sace apadisati, taṃ puggalaṃ anuvijjitvā pavāretabbaṃ; no ce apadisati, upaparikkhitvā jānissāmāti pavāretabbaṃ.</paragraph>
    <paragraph line="31"><bold>Ayaṃ puggalo paññāyati na vatthū</bold>ti ettha eko bhikkhu mālāgandhavilepanehi cetiyaṃ vā pūjesi, ariṭṭhaṃ vā pivi, tassa tadanurūpo sarīragandho ahosi; so taṃ gandhaṃ sandhāya ‘‘imassa bhikkhuno evarūpo sarīragandho’’ti vatthuṃ pakāsento evamāha. <bold>Puggalaṃ ṭhapetvā saṅgho pavāreyyā</bold>ti etaṃ puggalaṃ ṭhapetvā saṅgho pavāretu. <bold>Idāneva naṃ vadehī</bold>ti yaṃ tvaṃ puggalaṃ ṭhapesi, tassa puggalassa idāneva dosaṃ vada. Sace ayamassa dosoti vadati, taṃ <pageBreak edition="Pali Text Society" number="5.1079" /> puggalaṃ sodhetvā pavāretabbaṃ. Atha nāhaṃ jānāmīti vadati, upaparikkhitvā jānissāmāti pavāretabbaṃ.</paragraph>
    <paragraph line="32"><bold>Idaṃ vatthu ca puggalo ca paññāyatī</bold>ti purimanayeneva corehi macche gahetvā pacitvā paribhuttaṭṭhānañca gandhādīhi nahānaṭṭhānañca disvā ‘‘pabbajitassa kamma’’nti maññamāno so evamāha. <bold>Idāneva naṃ vadehī</bold>ti idāneva tena vatthunā parisaṅkitaṃ puggalaṃ vadehi; idaṃ pana ubhayampi disvā diṭṭhakālato paṭṭhāya vinicchinitvāva pavāretabbaṃ. <bold>Kallaṃ vacanāyā</bold>ti kallaṃ codanāya; codetuṃ vaṭṭatīti attho. Kasmā? Pavāraṇato pubbe avinicchitattā pacchā ca disvā coditattāti. <bold>Ukkoṭanakaṃ pācittiya</bold>nti idañhi ubhayaṃ pubbe pavāraṇāya disvā vinicchinitvāva bhikkhū pavārenti, tasmā puna taṃ ukkoṭentassa āpatti.</paragraph>
    <subhead line="33">Bhaṇḍanakārakavatthukathā</subhead>
    <paragraph line="34" number="240"><bold>Dve tayo uposathe cātuddasike kātu</bold>nti ettha catutthapañcamā dve, tatiyo pana pakatiyāpi catuddasikoyevāti. Tasmā <pageBreak edition="Myanmar" number="0.0362" /> tatiyacatutthā vā tatiyacatutthapañcamā vā dve tayo cātuddasikā kātabbā. Atha catutthe kate suṇanti, pañcamo cātuddasiko kātabbo. Evampi dve cātuddasikā honti. Evaṃ karontā bhaṇḍanakārakānaṃ terase vā cātuddase vā ime pannarasīpavāraṇaṃ pavāressanti. Evaṃ pavārentehi ca bahisīmāya sāmaṇere ṭhapetvā ‘‘te āgacchantī’’ti sutvā lahuṃ lahuṃ sannipatitvā pavāretabbaṃ. Etamatthaṃ dassetuṃ ‘‘te ce bhikkhave…pe… tathā karontū’’ti vuttaṃ.</paragraph>
    <paragraph line="35"><bold>Asaṃvihitā</bold>ti <pageBreak edition="Vipassana Research Institut" number="0.0342" /> saṃvidahanarahitā āgamanajānanatthāya akatasaṃvidahitā; aviññātāva hutvāti attho. <bold>Tesaṃ vikkhitvā</bold>ti ‘‘kilantattha muhuttaṃ vissamathā’’tiādinā nayena sammohaṃ katvāti attho. <bold>No ce labhethā</bold>ti no ce bahisīmaṃ gantuṃ labheyyuṃ; bhaṇḍanakārakānaṃ sāmaṇerehi ca daharabhikkhūhi ca nirantaraṃ anubaddhāva honti. <bold>Āgame juṇhe</bold>ti yaṃ sandhāya āgame juṇhe pavāreyyāmāti ñattiṃ ṭhapesuṃ, tasmiṃ āgame juṇhe komudiyā <pageBreak edition="Pali Text Society" number="5.1080" /> cātumāsiniyā akāmā pavāretabbaṃ, avassaṃ pavāretabbaṃ, na hi taṃ atikkamitvā pavāretuṃ labbhati. <bold>Tehi ce bhikkhave bhikkhūhi pavāriyamāne</bold>ti evaṃ cātumāsiniyā pavāriyamāne.</paragraph>
    <subhead line="36">Pavāraṇāsaṅgahakathā</subhead>
    <paragraph line="37" number="241"><bold>Aññataro phāsuvihāro</bold>ti taruṇasamatho vā taruṇavipassanā vā. <bold>Paribāhirā bhavissāmā</bold>ti anibaddharattiṭṭhānadivāṭṭhānādibhāvena bhāvanānuyogaṃ sampādetuṃ asakkontā bāhirā bhavissāma. <bold>Sabbeheva ekajjhaṃ sannipatitabba</bold>nti iminā chandadānaṃ paṭikkhipati. Bhinnassa hi saṅghassa samaggakaraṇakāle tiṇavatthārakasamathe imasmiñca pavāraṇāsaṅgaheti imesu tīsu ṭhānesu chandaṃ dātuṃ na vaṭṭati. Pavāraṇāsaṅgaho nāmāyaṃ vissaṭṭhakammaṭṭhānānaṃ thāmagatasamathavipassanānaṃ sotāpannādīnañca na dātabbo. Taruṇasamathavipassanālābhino pana sabbe vā hontu, upaḍḍhā vā, ekapuggalo vā ekassapi vasena dātabboyeva. Dinne pavāraṇāsaṅgahe <pageBreak edition="Myanmar" number="0.0363" /> antovasse parihārova hoti, āgantukā tesaṃ senāsanaṃ gahetuṃ na labhanti. Tehipi chinnavassehi na bhavitabbaṃ, pavāretvā pana antarāpi cārikaṃ pakkamituṃ labhantīti dassanatthaṃ <bold>‘‘tehi ce bhikkhave’’</bold>tiādimāha. Sesaṃ sabbattha uttānamevāti.</paragraph>
    <centered line="38">Pavāraṇākkhandhakavaṇṇanā niṭṭhitā.</centered>
  </content>
</document>