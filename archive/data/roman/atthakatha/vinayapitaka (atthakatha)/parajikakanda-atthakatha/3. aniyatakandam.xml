<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin01a.att4.xml</normativeSource>
    <archivePath>roman/atthakatha/vinayapitaka (atthakatha)/parajikakanda-atthakatha/3. aniyatakandam.xml</archivePath>
    <baseFileName>3. aniyatakandam</baseFileName>
    <titlePath>3. Aniyatakaṇḍaṃ - Pārājikakaṇḍa-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">3. Aniyatakaṇḍaṃ</chapter>
    <subhead line="2">1. Paṭhamaaniyatasikkhāpadavaṇṇanā</subhead>
    <paragraph line="3" number="443"><bold>Tena</bold><pageBreak edition="P" number="3.0631" /><pageBreak edition="M" number="2.0214" /><pageBreak edition="V" number="2.0193" /><bold>samayena buddho bhagavā</bold>ti paṭhamaaniyatasikkhāpadaṃ. Tattha <bold>kālayuttaṃ samullapanto</bold>ti kālaṃ sallakkhetvā yadā na añño koci samīpena gacchati vā āgacchati vā tadā tadanurūpaṃ ‘‘kacci na ukkaṇṭhasi, na kilamasi, na chātāsī’’tiādikaṃ gehassitaṃ kathaṃ kathento. <bold>Kālayuttaṃ dhammaṃ bhaṇanto</bold>ti kālaṃ sallakkhetvā yadā añño koci samīpena gacchati vā āgacchati vā tadā tadanurūpaṃ ‘‘uposathaṃ kareyyāsi, salākabhattaṃ dadeyyāsī’’tiādikaṃ dhammakathaṃ kathento.</paragraph>
    <paragraph line="4">Bahū dhītaro ca puttā ca assāti <bold>bahuputtā</bold>. Tassā kira dasa puttā dasa dhītaro ahesuṃ, bahū nattāro assāti <bold>bahunattā</bold>. Yatheva hi tassā evamassā puttadhītānampi vīsati vīsati dārakā ahesuṃ, iti sā vīsuttaracatusataputtanattaparivārā ahosi. <bold>Abhimaṅgalasammatā</bold>ti uttamamaṅgalasammatā. <bold>Yaññesū</bold>ti dānappadānesu. <bold>Chaṇesū</bold>ti āvāhavivāhamaṅgalādīsu antarussavesu. <bold>Ussavesū</bold>ti āsāḷhīpavāraṇanakkhattādīsu mahussavesu. <bold>Paṭhamaṃ bhojentī</bold>ti ‘‘imepi dārakā tayā samānāyukā nirogā hontū’’ti āyācantā paṭhamaṃyeva bhojenti, yepi saddhā honti pasannā, tepi bhikkhū bhojetvā tadanantaraṃ sabbapaṭhamaṃ taṃyeva bhojenti. <bold>Nādiyī</bold>ti tassā vacanaṃ na ādiyi, na gaṇhi, na vā ādaramakāsīti attho.</paragraph>
    <paragraph line="5" number="444-5"><bold>Alaṃkammaniye</bold>ti kammakkhamaṃ kammayogganti kammaniyaṃ, alaṃ pariyattaṃ kammaniyabhāvāyāti alaṃkammaniyaṃ, tasmiṃ alaṃkammaniye, yattha ajjhācāraṃ karontā sakkonti, taṃ kammaṃ <pageBreak edition="P" number="3.0632" /> kātuṃ tādiseti attho. Tenevassa padabhājane vuttaṃ – ‘‘sakkā hoti methunaṃ dhammaṃ paṭisevitu’’nti, yattha methunaṃ dhammaṃ sakkā hoti paṭisevitunti vuttaṃ hoti. <bold>Nisajjaṃ</bold><pageBreak edition="V" number="2.0194" /><bold>kappeyyā</bold>ti nisajjaṃ kareyya, nisīdeyyāti attho. Yasmā pana nisīditvāva <pageBreak edition="M" number="2.0215" /> nipajjati, tenassa padabhājane ubhayampi vuttaṃ. Tattha <bold>upanisinno</bold>ti upagantvā nisinno. Evaṃ <bold>upanipanno</bold>pi veditabbo. <bold>Bhikkhu nisinne</bold>ti bhikkhumhi nisinneti attho. <bold>Ubho vā nisinnā</bold>ti dvepi apacchā apurimaṃ nisinnā. Ettha ca kiñcāpi pāḷiyaṃ ‘‘sotassa raho’’ti āgataṃ, cakkhussa raheneva pana paricchedo veditabbo. Sacepi hi pihitakavāṭassa gabbhassa dvāre nisinno viññū puriso hoti, neva anāpattiṃ karoti. Apihitakavāṭassa pana dvāre nisinno anāpattiṃ karoti. Na kevalañca dvāre antodvādasahatthepi okāse nisinno, sace sacakkhuko vikkhittopi niddāyantopi anāpattiṃ karoti. Samīpe ṭhitopi andho na karoti, cakkhumāpi nipajjitvā niddāyanto na karoti. Itthīnaṃ pana satampi anāpattiṃ na karotiyeva.</paragraph>
    <paragraph line="6"><bold>Saddheyyavacasā</bold>ti saddhātabbavacanā. Sā pana yasmā ariyasāvikāva hoti, tenassa padabhājane ‘‘āgataphalā’’tiādi vuttaṃ. Tattha āgataṃ phalaṃ assāti <bold>āgataphalā</bold> paṭiladdhasotāpattiphalāti attho. <bold>Abhisametāvinī</bold>ti paṭividdhacatusaccā. Viññātaṃ sikkhattayasāsanaṃ etāyāti <bold>viññātasāsanā. Nisajjaṃ bhikkhu paṭijānamāno</bold>ti kiñcāpi evarūpā upāsikā disvā vadati, atha kho bhikkhu nisajjaṃ paṭijānamānoyeva tiṇṇaṃ dhammānaṃ aññatarena kāretabbo, na appaṭijānamānoti attho.</paragraph>
    <paragraph line="7"><bold>Yena vā sā saddheyyavacasā upāsikā vadeyya tena so bhikkhu kāretabbo</bold>ti nisajjādīsu ākāresu yena vā ākārena saddhiṃ methunadhammādīni āropetvā sā upāsikā vadeyya, paṭijānamānova tena so bhikkhu kāretabbo. Evarūpāyapi upāsikāya vacanamattena na kāretabboti attho. Kasmā? Yasmā diṭṭhaṃ nāma tathāpi hoti, aññathāpi hoti.</paragraph>
    <paragraph line="8">Tadatthajotanatthañca idaṃ vatthuṃ udāharanti – mallārāmavihāre <pageBreak edition="P" number="3.0633" /> kira eko khīṇāsavatthero ekadivasaṃ upaṭṭhākakulaṃ gantvā antogehe nisīdi, upāsikāpi sayanapallaṅkaṃ nissāya ṭhitā hoti. Atheko piṇḍacāriko dvāre ṭhito disvā ‘‘thero upāsikāya saddhiṃ ekāsane nisinno’’ti saññaṃ paṭilabhitvā punappunaṃ olokesi. Theropi ‘‘ayaṃ mayi asuddhaladdhiko jāto’’ti sallakkhetvā katabhattakicco vihāraṃ gantvā attano vasanaṭṭhānaṃ pavisitvā antova nisīdi. Sopi bhikkhu ‘‘theraṃ codessāmī’’ti <pageBreak edition="M" number="2.0216" /> āgantvā ukkāsitvā dvāraṃ vivari. Thero tassa cittaṃ ñatvā ākāse uppatitvā kūṭāgārakaṇṇikaṃ nissāya pallaṅkena nisīdi. Sopi bhikkhu <pageBreak edition="V" number="2.0195" /> anto pavisitvā mañcañca heṭṭhāmañcañca oloketvā theraṃ apassanto uddhaṃ ullokesi, atha ākāse nisinnaṃ theraṃ disvā ‘‘bhante, evaṃ mahiddhikā nāma tumhe mātugāmena saddhiṃ ekāsane nisinnabhāvaṃ vadāpetha evā’’ti āha. Thero ‘‘antaragharasseveso āvuso doso, ahaṃ pana taṃ saddhāpetuṃ asakkonto evamakāsiṃ, rakkheyyāsi ma’’nti vatvā otarīti.</paragraph>
    <paragraph line="9" number="446"> Ito paraṃ <bold>sā ce evaṃ vadeyyā</bold>tiādi sabbaṃ paṭiññāya kāraṇākāradassanatthaṃ vuttaṃ, tattha <bold>mātugāmassa methunaṃ dhammaṃ paṭisevanto</bold>ti mātugāmassa magge methunaṃ dhammaṃ paṭisevantoti attho. <bold>Nisajjāya kāretabbo</bold>ti nisajjaṃ paṭijānitvā methunadhammapaṭisevanaṃ appaṭijānanto methunadhammapārājikāpattiyā akāretvā nisajjāmattena yaṃ āpattiṃ āpajjati tāya kāretabbo, pācittiyāpattiyā kāretabboti attho. Etena nayena sabbacatukkesu vinicchayo veditabbo.</paragraph>
    <paragraph line="10" number="451"> Sikkhāpadapariyosāne pana āpattānāpattiparicchedadassanatthaṃ vuttesu <bold>gamanaṃ paṭijānātī</bold>tiādīsu <bold>gamanaṃ paṭijānātī</bold>ti ‘‘rahonisajjassādatthaṃ gatomhī’’ti evaṃ gamanaṃ paṭijānāti, <bold>nisajja</bold>nti nisajjassādeneva nisajjaṃ paṭijānāti. <bold>Āpatti</bold>nti tīsu aññataraṃ āpattiṃ. <bold>Āpattiyā kāretabbo</bold>ti tīsu yaṃ paṭijānāti, tāya kāretabbo. Sesamettha catukke uttānādhippāyameva. Dutiyacatukke pana <bold>gamanaṃ na paṭijānātī</bold>ti raho nisajjassādavasena na paṭijānāti <pageBreak edition="P" number="3.0634" />, ‘‘salākabhattādinā attano kammena gatomhi, sā pana mayhaṃ nisinnaṭṭhānaṃ āgatā’’ti vadati. Sesametthāpi uttānādhippāyameva.</paragraph>
    <paragraph line="11">Ayaṃ pana sabbattha vinicchayo – <bold>raho nisajjassādo</bold>ti methunadhammasannissitakileso vuccati. Yo bhikkhu tenassādena mātugāmassa santikaṃ gantukāmo akkhiṃ añjeti, dukkaṭaṃ. Nivāsanaṃ nivāseti, kāyabandhanaṃ bandhati, cīvaraṃ pārupati, sabbattha payoge payoge dukkaṭaṃ. Gacchati, padavāre padavāre dukkaṭaṃ. Gantvā nisīdati, dukkaṭameva. Mātugāme āgantvā nisinnamatte <pageBreak edition="M" number="2.0217" /> pācittiyaṃ. Sace sā itthī kenaci karaṇīyena uṭṭhāyuṭṭhāya punappunaṃ nisīdati, nisajjāya nisajjāya pācittiyaṃ. Yaṃ sandhāya gato, sā na diṭṭhā, aññā āgantvā nisīdati, assāde uppanne pācittiyaṃ. <bold>Mahāpaccariyaṃ</bold> pana ‘‘gamanakālato paṭṭhāya asuddhacittattā āpattiyevā’’ti vuttaṃ. Sace sambahulā āgacchanti, mātugāmagaṇanāya pācittiyāni. Sace uṭṭhāyuṭṭhāya punappunaṃ nisīdanti, nisajjāgaṇanāya pācittiyāni. Aniyametvā <pageBreak edition="V" number="2.0196" /> diṭṭhadiṭṭhāya saddhiṃ rahassādaṃ kappessāmīti gantvā nisinnassāpi āgatāgatānaṃ vasena punappunaṃ nisajjāvasena ca vuttanayeneva āpattiyo veditabbā. Sace suddhacittena gantvā nisinnassa santikaṃ āgantvā nisinnāya itthiyā rahassādo uppajjati anāpatti.</paragraph>
    <paragraph line="12">Samuṭṭhānādīni paṭhamapārājikasadisānevāti.</paragraph>
    <centered line="13">Paṭhamaaniyatasikkhāpadavaṇṇanā niṭṭhitā.</centered>
    <subhead line="14">2. Dutiyaaniyatasikkhāpadavaṇṇanā</subhead>
    <paragraph line="15" number="452"><bold>Tena samayena buddho bhagavā</bold>ti dutiyaaniyatasikkhāpadaṃ. Tattha <bold>bhagavatā paṭikkhitta</bold>ntiādimhi ‘‘yaṃ eko ekāya raho paṭicchanne āsane alaṃkammaniye nisajjaṃ kappeyya, taṃ nisajjaṃ kappetuṃ paṭikkhitta’’nti evaṃ sambandho veditabbo. Itarathā hi ‘‘ekassa ekāyā’’ti vattabbaṃ siyā, kasmā? ‘‘Paṭikkhitta’’nti vuttattā. Sāmiatthe vā etaṃ paccattavacanaṃ veditabbaṃ.</paragraph>
    <paragraph line="16" number="453"><bold>Na heva kho pana paṭicchanna</bold>nti ettha pana yampi bahi parikkhittaṃ anto vivaṭaṃ pariveṇaṅgaṇādi, tampi <pageBreak edition="P" number="3.0635" /> antogadhanti veditabbaṃ. Evarūpañhi ṭhānaṃ appaṭicchanneyeva gahitanti <bold>mahāpaccariyaṃ</bold> vuttaṃ. Sesaṃ paṭhamasikkhāpadanayeneva veditabbaṃ. Kevalañhi idha itthīpi purisopi yo koci viññū anandho abadhiro antodvādasahatthe okāse ṭhito vā nisinno vā vikkhittopi niddāyantopi anāpattiṃ karoti. Badhiro pana cakkhumāpi andho vā abadhiropi na karoti. Pārājikāpattiñca parihāpetvā duṭṭhullavācāpatti vuttāti ayaṃ viseso. Sesaṃ purimasadisameva. Ubhayatthāpi ummattakaādikammikānaṃ anāpatti.</paragraph>
    <paragraph line="17">Samuṭṭhānādīsu <pageBreak edition="M" number="2.0218" /> idaṃsikkhāpadaṃ tisamuṭṭhānaṃ – kāyacittato, vācācittato, kāyavācācittato ca samuṭṭhāti. Kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, sukhamajjhattavedanāhi dvivedanaṃ. Sesaṃ uttānatthamevāti.</paragraph>
    <centered line="18">Dutiyaaniyatasikkhāpadavaṇṇanā niṭṭhitā.</centered>
    <centered line="19">Samantapāsādikāya vinayasaṃvaṇṇanāya</centered>
    <centered line="20">Aniyatavaṇṇanā niṭṭhitā.</centered>
  </content>
</document>