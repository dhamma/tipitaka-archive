<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin01a.att3.xml</normativeSource>
    <archivePath>roman/atthakatha/vinayapitaka (atthakatha)/parajikakanda-atthakatha/2. sanghadisesakandam.xml</archivePath>
    <baseFileName>2. sanghadisesakandam</baseFileName>
    <titlePath>2. Saṅghādisesakaṇḍaṃ - Pārājikakaṇḍa-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">2. Saṅghādisesakaṇḍaṃ</chapter>
    <subhead line="2">1. Sukkavissaṭṭhisikkhāpadavaṇṇanā</subhead>
    <gatha1 line="3">Yaṃ <pageBreak edition="P" number="3.0517" /><pageBreak edition="M" number="2.0105" /> pārājikakaṇḍassa, saṅgītaṃ samanantaraṃ;</gatha1>
    <gathalast line="4">Tassa terasakassāyamapubbapadavaṇṇanā.</gathalast>
    <paragraph line="5" number="234"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā seyyasako anabhirato brahmacariyaṃ caratīti ettha <bold>āyasmā</bold>ti piyavacanaṃ. <bold>Seyyasako</bold>ti tassa bhikkhuno nāmaṃ. <bold>Anabhirato</bold>ti vikkhittacitto kāmarāgapariḷāhena pariḍayhamāno na pana gihibhāvaṃ patthayamāno. <bold>So tena kiso hotī</bold>ti so seyyasako tena anabhiratabhāvena kiso hoti.</paragraph>
    <paragraph line="6"><bold>Addasā kho āyasmā udāyī</bold>ti ettha <bold>udāyī</bold>ti tassa therassa nāmaṃ, ayañhi seyyasakassa upajjhāyo lāḷudāyī nāma bhantamigasappaṭibhāgo niddārāmatādimanuyuttānaṃ aññataro lolabhikkhu. <bold>Kacci no tva</bold>nti kacci nu tvaṃ. <bold>Yāvadatthaṃ bhuñjā</bold>tiādīsu yāvatā atthoti yāvadatthaṃ. Idaṃ vuttaṃ hoti – yāvatā te bhojanena attho yattakaṃ tvaṃ icchasi tattakaṃ bhuñja, yattakaṃ kālaṃ rattiṃ vā divā vā supituṃ icchasi tattakaṃ supa, mattikādīhi kāyaṃ ubbaṭṭetvā cuṇṇādīhi ghaṃsitvā yattakaṃ nhānaṃ icchasi tattakaṃ nhāya, uddesena vā paripucchāya vā vattapaṭipattiyā vā kammaṭṭhānena vā attho natthīti. <bold>Yadā te anabhirati uppajjatī</bold>ti yasmiṃ kāle tava <pageBreak edition="P" number="3.0518" /> kāmarāgavasena ukkaṇṭhitatā vikkhittacittatā uppajjati. <bold>Rāgo cittaṃ anuddhaṃsetī</bold>ti kāmarāgo cittaṃ dhaṃseti padhaṃseti vikkhipati ceva milāpeti ca. <bold>Tadā hatthena upakkamitvā asuciṃ mocehī</bold>ti tasmiṃ kāle hatthena vāyamitvā asucimocanaṃ karohi, evañhi te cittekaggatā bhavissati. Iti taṃ upajjhāyo anusāsi yathā taṃ bālo bālaṃ mago magaṃ.</paragraph>
    <paragraph line="7" number="235"><bold>Tesaṃ muṭṭhassatīnaṃ asampajānānaṃ niddaṃ okkamantāna</bold>nti satisampajaññaṃ pahāya niddaṃ otarantānaṃ. Tattha kiñcāpi niddaṃ okkamantānaṃ abyākato <pageBreak edition="M" number="2.0106" /> bhavaṅgavāro pavattati, satisampajaññavāro gaḷati, tathāpi sayanakāle manasikāro kātabbo. Divā supantena yāva nhātassa <pageBreak edition="V" number="2.0095" /> bhikkhuno kesā na sukkhanti tāva supitvā vuṭṭhahissāmīti saussāhena supitabbaṃ. Rattiṃ supantena ettakaṃ nāma rattibhāgaṃ supitvā candena vā tārakāya vā idaṃ nāma ṭhānaṃ pattakāle vuṭṭhahissāmīti saussāhena supitabbaṃ. Buddhānussatiādīsu ca dasasu kammaṭṭhānesu ekaṃ aññaṃ vā cittaruciyaṃ kammaṭṭhānaṃ gahetvāva niddā okkamitabbā. Evaṃ karonto hi sato sampajāno satiñca sampajaññañca avijahitvāva niddaṃ okkamatīti vuccati. Te pana bhikkhū bālā lolā bhantamigasappaṭibhāgā na evamakaṃsu. Tena vuttaṃ – ‘‘tesaṃ muṭṭhassatīnaṃ asampajānānaṃ niddaṃ okkamantāna’’nti.</paragraph>
    <paragraph line="8"><bold>Atthi cettha cetanā labbhatī</bold>ti ettha ca supinante assādacetanā atthi upalabbhati. <bold>Atthesā, bhikkhave, cetanā; sā ca kho abbohārikā</bold>ti bhikkhave esā assādacetanā atthi, sā ca kho avisaye uppannattā abbohārikā, āpattiyā aṅgaṃ na hoti. Iti bhagavā supinante cetanāya abbohārikabhāvaṃ dassetvā ‘‘evañca pana bhikkhave imaṃ sikkhāpadaṃ uddiseyyātha, <bold>sañcetanikā sukkavissaṭṭhi aññatra supinantā saṅghādiseso’’</bold>ti sānupaññattikaṃ sikkhāpadaṃ paññāpesi.</paragraph>
    <paragraph line="9" number="236-237"> Tattha saṃvijjati cetanā assāti sañcetanā, sañcetanāva <bold>sañcetanikā,</bold> sañcetanā vā assā atthīti sañcetanikā. Yasmā pana yassa sañcetanikā <pageBreak edition="P" number="3.0519" /> sukkavissaṭṭhi hoti so jānanto sañjānanto hoti, sā cassa sukkavissaṭṭhi cecca abhivitaritvā vītikkamo hoti, tasmā byañjane ādaraṃ akatvā atthameva dassetuṃ <bold>‘‘jānanto sañjānanto cecca abhivitaritvā vītikkamo’’</bold>ti evamassa padabhājanaṃ vuttaṃ. Tattha <bold>jānanto</bold>ti upakkamāmīti jānanto. <bold>Sañjānanto</bold>ti sukkaṃ mocemīti sañjānanto, teneva upakkamajānanākārena saddhiṃ jānantoti attho. <bold>Ceccā</bold>ti mocanassādacetanāvasena cetetvā pakappetvā. <bold>Abhivitaritvā</bold>ti upakkamavasena maddanto nirāsaṅkacittaṃ pesetvā. <bold>Vītikkamo</bold>ti evaṃ pavattassa yo vītikkamo ayaṃ sañcetanikāsaddassa sikhāppatto atthoti vuttaṃ hoti.</paragraph>
    <paragraph line="10">Idāni <pageBreak edition="M" number="2.0107" /> sukkavissaṭṭhīti ettha yassa sukkassa vissaṭṭhi taṃ tāva saṅkhyāto vaṇṇabhedato ca dassetuṃ <bold>‘‘sukkanti dasa sukkānī’’</bold>tiādimāha. Tattha sukkānaṃ āsayabhedato dhātunānattato ca nīlādivaṇṇabhedo veditabbo.</paragraph>
    <paragraph line="11"><bold>Vissaṭṭhī</bold>ti vissaggo, atthato panetaṃ ṭhānācāvanaṃ hoti, tenāha – ‘‘vissaṭṭhīti ṭhānato<bold></bold>cāvanā <pageBreak edition="V" number="2.0096" /> vuccatī’’ti. Tattha vatthisīsaṃ kaṭi kāyoti tidhā sukkassa ṭhānaṃ pakappenti, eko kirācariyo ‘‘vatthisīsaṃ sukkassa ṭhāna’’nti āha. Eko ‘‘kaṭī’’ti, eko ‘‘sakalo kāyo’’ti, tesu tatiyassa bhāsitaṃ subhāsitaṃ. Kesalomanakhadantānañhi maṃsavinimuttaṭṭhānaṃ uccārapassāvakheḷasiṅghāṇikāthaddhasukkhacammāni ca vajjetvā avaseso chavimaṃsalohitānugato sabbopi kāyo kāyappasādabhāvajīvitindriyābaddhapittānaṃ sambhavassa ca ṭhānameva. Tathā hi rāgapariyuṭṭhānenābhibhūtānaṃ hatthīnaṃ ubhohi kaṇṇacūḷikāhi sambhavo nikkhamati, mahāsenarājā ca rāgapariyuṭṭhito sambhavavegaṃ adhivāsetuṃ asakkonto satthena bāhusīsaṃ phāletvā vaṇamukhena nikkhantaṃ sambhavaṃ dassesīti.</paragraph>
    <paragraph line="12">Ettha pana paṭhamassa ācariyassa vāde mocanassādena nimitte upakkamato yattakaṃ ekā khuddakamakkhikā piveyya tattake asucimhi vatthisīsato muñcitvā <pageBreak edition="P" number="3.0520" /> dakasotaṃ otiṇṇamatte bahi nikkhante vā anikkhante vā saṅghādiseso. Dutiyassa vāde tatheva kaṭito muccitvā dakasotaṃ otiṇṇamatte, tatiyassa vāde tatheva sakalakāyaṃ saṅkhobhetvā tato muccitvā dakasotaṃ otiṇṇamatte bahi nikkhante vā anikkhante vā saṅghādiseso. Dakasotorohaṇañcettha adhivāsetvā antarā nivāretuṃ asakkuṇeyyatāya vuttaṃ, ṭhānā cutañhi avassaṃ dakasotaṃ otarati. Tasmā ṭhānā cāvanamattenevettha āpatti veditabbā, sā ca kho nimitte upakkamantasseva hatthaparikammapādaparikammagattaparikammakaraṇena sacepi asuci muccati, anāpatti. Ayaṃ sabbācariyasādhāraṇavinicchayo.</paragraph>
    <paragraph line="13"><bold>Aññatra supinantā</bold>ti ettha supino eva <bold>supinanto,</bold> taṃ ṭhapetvā apanetvāti vuttaṃ hoti. Tañca pana supinaṃ passanto catūhi kāraṇehi passati <pageBreak edition="M" number="2.0108" /> dhātukkhobhato vā anubhūtapubbato vā devatopasaṃhārato vā pubbanimittato vāti.</paragraph>
    <paragraph line="14">Tattha pittādīnaṃ khobhakaraṇapaccayayogena khubhitadhātuko dhātukkhobhato supinaṃ passati, passanto ca nānāvidhaṃ supinaṃ passati – pabbatā patanto viya, ākāsena gacchanto viya, vāḷamigahatthīcorādīhi anubaddho viya hoti. Anubhūtapubbato passanto pubbe anubhūtapubbaṃ ārammaṇaṃ passati. Devatopasaṃhārato passantassa devatā atthakāmatāya vā anatthakāmatāya vā atthāya vā anatthāya vā nānāvidhāni ārammaṇāni upasaṃharanti, so tāsaṃ devatānaṃ ānubhāvena tāni ārammaṇāni passati. Pubbanimittato passanto puññāpuññavasena uppajjitukāmassa atthassa vā anatthassa vā pubbanimittabhūtaṃ supinaṃ passati, bodhisattassamātā <pageBreak edition="V" number="2.0097" /> viya puttapaṭilābhanimittaṃ, bodhisatto viya pañca mahāsupine (a. ni. 5.196), kosalarājā viya soḷasa supineti.</paragraph>
    <paragraph line="15">Tattha yaṃ dhātukkhobhato anubhūtapubbato ca supinaṃ passati na taṃ saccaṃ hoti. Yaṃ devatopasaṃhārato passati taṃ saccaṃ vā hoti alīkaṃ vā, kuddhā hi devatā upāyena vināsetukāmā viparītampi katvā dassenti. Yaṃ pana pubbanimittato passati <pageBreak edition="P" number="3.0521" /> taṃ ekantasaccameva hoti. Etesañca catunnaṃ mūlakāraṇānaṃ saṃsaggabhedatopi supinabhedo hotiyeva.</paragraph>
    <paragraph line="16">Tañca panetaṃ catubbidhampi supinaṃ sekkhaputhujjanāva passanti appahīnavipallāsattā, asekkhā pana na passanti pahīnavipallāsattā. Kiṃ panetaṃ passanto sutto passati paṭibuddho, udāhu neva sutto na paṭibuddhoti? Kiñcettha yadi tāva sutto passati abhidhammavirodho āpajjati, bhavaṅgacittena hi supati taṃ rūpanimittādiārammaṇaṃ rāgādisampayuttaṃ vā na hoti, supinaṃ passantassa ca īdisāni cittāni uppajjanti. Atha paṭibuddho passati vinayavirodho āpajjati, yañhi paṭibuddho passati taṃ sabbohārikacittena passati, sabbohārikacittena ca kate vītikkame anāpatti nāma natthi. Supinaṃ passantena pana katepi vītikkame ekantaṃ anāpatti eva. Atha neva sutto na paṭibuddho passati, ko nāma passati; evañca sati supinassa abhāvova āpajjatīti, na abhāvo. Kasmā <pageBreak edition="M" number="2.0109" />? Yasmā kapimiddhapareto passati. Vuttañhetaṃ – ‘‘kapimiddhapareto kho, mahārāja, supinaṃ passatī’’ti. <bold>Kapimiddhapareto</bold>ti makkaṭaniddāya yutto. Yathā hi makkaṭassa niddā lahuparivattā hoti; evaṃ yā niddā punappunaṃ kusalādicittavokiṇṇattā lahuparivattā, yassā pavattiyaṃ punappunaṃ bhavaṅgato uttaraṇaṃ hoti tāya yutto supinaṃ passati, tenāyaṃ supino kusalopi hoti akusalopi abyākatopi. Tattha supinante cetiyavandanadhammassavanadhammadesanādīni karontassa kusalo, pāṇātipātādīni karontassa akusalo, dvīhi antehi mutto āvajjanatadārammaṇakkhaṇe abyākatoti veditabbo. Svāyaṃ dubbalavatthukattā cetanāya paṭisandhiṃ ākaḍḍhituṃ asamattho, pavatte pana aññehi kusalākusalehi upatthambhito vipākaṃ deti. Kiñcāpi vipākaṃ deti? Atha kho avisaye uppannattā abbohārikāva supinantacetanā. Tenāha – <bold>‘‘ṭhapetvā supinanta’’</bold>nti.</paragraph>
    <paragraph line="17"><bold>Saṅghādiseso</bold>ti imassa āpattinikāyassa nāmaṃ. Tasmā yā aññatra supinantā sañcetanikā sukkavissaṭṭhi <pageBreak edition="P" number="3.0522" />, ayaṃ saṅghādiseso nāma āpattinikāyoti evamettha sambandho veditabbo <pageBreak edition="V" number="2.0098" />. Vacanattho panettha saṅgho ādimhi ceva sese ca icchitabbo assāti saṅghādiseso. Kiṃ vuttaṃ hoti? Imaṃ āpattiṃ āpajjitvā vuṭṭhātukāmassa yaṃ taṃ āpattivuṭṭhānaṃ, tassa ādimhi ceva parivāsadānatthāya ādito sese ca majjhe mānattadānatthāya mūlāya paṭikassanena vā saha mānattadānatthāya avasāne abbhānatthāya saṅgho icchitabbo. Na hettha ekampi kammaṃ vinā saṅghena sakkā kātunti saṅgho ādimhi ceva sese ca icchitabbo assāti saṅghādisesoti. Byañjanaṃ pana anādiyitvā atthameva dassetuṃ ‘‘saṅghova tassā āpattiyā parivāsaṃ deti, mūlāya paṭikassati, mānattaṃ deti, abbheti na sambahulā na ekapuggalo, tena vuccati saṅghādiseso’’ti idamassa padabhājanaṃ –</paragraph>
    <gatha1 line="18">‘‘Saṅghādisesoti yaṃ vuttaṃ, taṃ suṇohi yathātathaṃ;</gatha1>
    <gatha2 line="19">Saṅghova deti parivāsaṃ, mūlāya paṭikassati;</gatha2>
    <gathalast line="20">Mānattaṃ deti abbheti, tenetaṃ iti vuccatī’’ti. (pari. 339) –</gathalast>
    <paragraph line="21"><bold>Parivāre</bold><pageBreak edition="M" number="2.0110" /> vacanakāraṇañca vuttaṃ, tattha parivāsadānādīni <bold>samuccayakkhandhake</bold> vitthārato āgatāni, tattheva nesaṃ saṃvaṇṇanaṃ karissāma.</paragraph>
    <paragraph line="22"><bold>Tasseva āpattinikāyassā</bold>ti tassa eva āpattisamūhassa. Tattha kiñcāpi ayaṃ ekāva āpatti, rūḷhisaddena pana avayave samūhavohārena vā ‘‘nikāyo’’ti vutto – ‘‘eko vedanākkhandho, eko viññāṇakkhandho’’tiādīsu viya.</paragraph>
    <paragraph line="23">Evaṃ uddiṭṭhasikkhāpadaṃ padānukkamena vibhajitvā idāni imaṃ sukkavissaṭṭhiṃ āpajjantassa upāyañca kālañca adhippāyañca adhippāyavatthuñca dassetuṃ <bold>‘‘ajjhattarūpe mocetī’’</bold>tiādimāha. Ettha hi ajjhattarūpādīhi catūhi padehi upāyo dassito, ajjhattarūpe vā moceyya bahiddhārūpe vā ubhayattha vā ākāse vā kaṭiṃ kampento, ito paraṃ añño upāyo natthi. Tattha rūpe ghaṭṭetvā mocentopi rūpena ghaṭṭetvā mocentopi rūpe moceticceva veditabbo. Rūpe hi <pageBreak edition="P" number="3.0523" /> sati so moceti na rūpaṃ alabhitvā. Rāgūpatthambhādīhi pana pañcahi kālo dassito. Rāgūpatthambhādikālesu hi aṅgajātaṃ kammaniyaṃ hoti, yassa kammaniyatte sati moceti. Ito paraṃ añño kālo natthi, na hi vinā rāgūpatthambhādīhi pubbaṇhādayo kālabhedā mocane nimittaṃ honti.</paragraph>
    <paragraph line="24"><bold>Ārogyatthāyā</bold>tiādīhi <pageBreak edition="V" number="2.0099" /> dasahi adhippāyo dassito, evarūpena hi adhippāyabhedena moceti na aññathā. Nīlādīhi pana dasahi navamassa adhippāyassa vatthu dassitaṃ, vīmaṃsanto hi nīlādīsu aññatarassa vasena vīmaṃsati na tehi vinimuttanti.</paragraph>
    <paragraph line="25" number="238"> Ito paraṃ pana imesaṃyeva ajjhattarūpādīnaṃ padānaṃ pakāsanatthaṃ <bold>‘‘ajjhattarūpeti ajjhattaṃ upādinne rūpe’’</bold>tiādi vuttaṃ, tattha <bold>ajjhattaṃ upādinne rūpe</bold>ti attano hatthādibhede rūpe. <bold>Bahiddhā upādinne</bold>ti parassa tādiseyeva. <bold>Anupādinne</bold>ti tāḷacchiddādibhede. <bold>Tadubhaye</bold>ti attano ca parassa ca rūpe, ubhayaghaṭṭanavasenetaṃ vuttaṃ. Attano rūpena ca anupādinnarūpena ca ekato ghaṭṭanepi labbhati. <bold>Ākāse vāyamantassā</bold>ti kenaci rūpena aghaṭṭetvā ākāseyeva kaṭikampanapayaogena aṅgajātaṃ cālentassa.</paragraph>
    <paragraph line="26"><bold>Rāgūpatthambhe</bold>ti <pageBreak edition="M" number="2.0111" /> rāgassa balavabhāve, rāgena vā aṅgajātassa upatthambhe, thaddhabhāve sañjāteti vuttaṃ hoti. <bold>Kammaniyaṃ hotī</bold>ti mocanakammakkhamaṃ ajjhattarūpādīsu upakkamārahaṃ hoti.</paragraph>
    <paragraph line="27"><bold>Uccāliṅgapāṇakadaṭṭhūpatthambhe</bold>ti uccāliṅgapāṇakadaṭṭhena aṅgajāte upatthambhe. Uccāliṅgapāṇakā nāma lomasapāṇakā honti, tesaṃ lomehi phuṭṭhaṃ aṅgajātaṃ kaṇḍuṃ gahetvā thaddhaṃ hoti, tattha yasmā tāni lomāni aṅgajātaṃ ḍaṃsantāni viya vijjhanti, tasmā ‘‘uccāliṅgapāṇakadaṭṭhenā’’ti vuttaṃ, atthato pana uccāliṅgapāṇakalomavedhanenāti vuttaṃ hoti.</paragraph>
    <paragraph line="28" number="239"><bold>Arogo bhavissāmī</bold>ti mocetvā arogo bhavissāmi. <bold>Sukhaṃ vedanaṃ uppādessāmī</bold>ti mocanena ca muccanuppattiyā muttapaccayā ca yā sukhā vedanā hoti, taṃ uppādessāmīti attho. <bold>Bhesajjaṃ bhavissatī</bold>ti <pageBreak edition="P" number="3.0524" /> idaṃ me mocitaṃ kiñcideva bhesajjaṃ bhavissati. <bold>Dānaṃ dassāmī</bold>ti mocetvā kīṭakipillikādīnaṃ dānaṃ dassāmi. <bold>Puññaṃ bhavissatī</bold>ti mocetvā kīṭādīnaṃ dentassa puññaṃ bhavissati. <bold>Yaññaṃ yajissāmī</bold>ti mocetvā kīṭādīnaṃ yaññaṃ yajissāmi. Kiñci kiñci mantapadaṃ vatvā dassāmīti vuttaṃ hoti. <bold>Saggaṃ gamissāmī</bold>ti mocetvā kīṭādīnaṃ dinnadānena vā puññena vā yaññena vā saggaṃ gamissāmi. <bold>Bījaṃ bhavissatī</bold>ti kulavaṃsaṅkurassa dārakassa bījaṃ bhavissati, ‘‘iminā bījena putto nibbattissatī’’ti iminā adhippāyena mocetīti attho. <bold>Vīmaṃsatthāyā</bold>ti jānanatthāya. <bold>Nīlaṃ bhavissatī</bold>tiādīsu jānissāmi tāva kiṃ me mocitaṃ nīlaṃ bhavissati pītakādīsu aññataravaṇṇanti <pageBreak edition="V" number="2.0100" /> evamattho daṭṭhabbo. <bold>Khiḍḍādhippāyo</bold>ti khiḍḍāpasuto, tena tena adhippāyena kīḷanto mocetīti vuttaṃ hoti.</paragraph>
    <paragraph line="29" number="240"> Idāni yadidaṃ ‘‘ajjhattarūpe mocetī’’tiādi vuttaṃ tattha yathā mocento āpattiṃ āpajjati, tesañca padānaṃ vasena yattako āpattibhedo hoti, taṃ sabbaṃ dassento <bold>‘‘ajjhattarūpe ceteti upakkamati muccati āpatti saṅghādisesassā’’</bold>tiādimāha.</paragraph>
    <paragraph line="30">Tattha <pageBreak edition="M" number="2.0112" /><bold>cetetī</bold>ti mocanassādasampayuttāya cetanāya muccatūti ceteti. <bold>Upakkamatī</bold>ti tadanurūpaṃ vāyāmaṃ karoti. <bold>Muccatī</bold>ti evaṃ cetentassa tadanurūpena vāyāmena vāyamato sukkaṃ ṭhānā cavati. <bold>Āpatti saṅghādisesassā</bold>ti imehi tīhi aṅgehi assa puggalassa saṅghādiseso nāma āpattinikāyo hotīti attho. Esa nayo <bold>bahiddhārūpe</bold>tiādīsupi avasesesu aṭṭhavīsatiyā padesu.</paragraph>
    <paragraph line="31">Ettha pana dve āpattisahassāni nīharitvā dassetabbāni. Kathaṃ? Ajjhattarūpe tāva rāgūpatthambhe ārogyatthāya nīlaṃ mocentassa ekā āpatti, ajjhattarūpeyeva rāgūpatthambhe ārogyatthāya pītādīnaṃ mocanavasena aparā navāti dasa. Yathā ca ārogyatthāya dasa, evaṃ sukhādīnaṃ navannaṃ padānaṃ atthāya ekekapade dasa dasa katvā navuti, iti imā ca navuti purimā ca dasāti rāgūpatthambhe tāva sataṃ. Yathā pana rāgūpatthambhe evaṃ vaccūpatthambhādīsupi catūsu ekekasmiṃ upatthambhe sataṃ <pageBreak edition="P" number="3.0525" /> sataṃ katvā cattāri satāni, iti imāni cattāri purimañca ekanti ajjhattarūpe tāva pañcannaṃ upatthambhānaṃ vasena pañca satāni. Yathā ca ajjhattarūpe pañca, evaṃ bahiddhārūpe pañca, ajjhattabahiddhārūpe pañca, ākāse kaṭiṃ kampentassa pañcāti sabbānipi catunnaṃ pañcakānaṃ vasena dve āpattisahassāni veditabbāni.</paragraph>
    <paragraph line="32">Idāni <bold>ārogyatthāyā</bold>tiādīsu tāva dasasu padesu paṭipāṭiyā vā uppaṭipāṭiyā vā heṭṭhā vā gahetvā upari gaṇhantassa, upari vā gahetvā heṭṭhā gaṇhantassa, ubhato vā gahetvā majjhe ṭhapentassa, majjhe vā gahetvā ubhato harantassa, sabbamūlaṃ vā katvā gaṇhantassa cetanūpakkamamocane sati visaṅketo nāma natthīti dassetuṃ <bold>‘‘ārogyatthañca sukhatthañcā’’</bold>ti khaṇḍacakkabaddhacakkādibhedavicittaṃ pāḷimāha.</paragraph>
    <paragraph line="33">Tattha <bold>ārogyatthañca sukhatthañca ārogyatthañca bhesajjatthañcā</bold> ti evaṃ ārogyapadaṃ sabbapadehi yojetvā vuttamekaṃ khaṇḍacakkaṃ. Sukhapadādīni sabbapadehi <pageBreak edition="V" number="2.0101" /> yojetvā yāva attano attano atītānantarapadaṃ tāva ānetvā vuttāni nava baddhacakkānīti evaṃ ekekamūlakāni dasa cakkāni honti, tāni dumūlakādīhi saddhiṃ asammohato vitthāretvā veditabbāni. Attho panettha pākaṭoyeva.</paragraph>
    <paragraph line="34">Yathā <pageBreak edition="M" number="2.0113" /> ca ārogyatthāyātiādīsu dasasu padesu, evaṃ nīlādīsupi <bold>‘‘nīlañca pītakañca ceteti upakkamatī’’</bold>tiādinā nayena dasa cakkāni vuttāni, tānipi asammohato vitthāretvā veditabbāni. Attho panettha pākaṭoyeva.</paragraph>
    <paragraph line="35">Puna<bold> ārogyatthañca nīlañca ārogyatthañca sukhatthañca nīlañca pītakañcā</bold>ti ekenekaṃ dvīhi dve…pe… dasahi dasāti evaṃ purimapadehi saddhiṃ pacchimapadāni yojetvā ekaṃ missakacakkaṃ vuttaṃ.</paragraph>
    <paragraph line="36">Idāni yasmā ‘‘nīlaṃ mocessāmī’’ti cetetvā upakkamantassa pītakādīsu muttesupi pītakādivasena cetetvā upakkamantassa itaresu muttesupi nevatthi visaṅketo <pageBreak edition="P" number="3.0526" />, tasmā etampi nayaṃ dassetuṃ <bold>‘‘nīlaṃ mocessāmīti ceteti upakkamati pītakaṃ muccatī’’</bold>tiādinā nayena cakkāni vuttāni. Tato paraṃ sabbapacchimapadaṃ nīlādīhi navahi padehi saddhiṃ yojetvā kucchicakkaṃ nāma vuttaṃ. Tato pītakādīni nava padāni ekena nīlapadeneva saddhiṃ yojetvā piṭṭhicakkaṃ nāma vuttaṃ. Tato lohitakādīni nava padāni ekena pītakapadeneva saddhiṃ yojetvā dutiyaṃ piṭṭhicakkaṃ vuttaṃ. Evaṃ lohitakapadādīhi saddhiṃ itarāni nava nava padāni yojetvā aññānipi aṭṭha cakkāni vuttānīti evaṃ dasagatikaṃ piṭṭhicakkaṃ veditabbaṃ.</paragraph>
    <paragraph line="37">Evaṃ khaṇḍacakkādīnaṃ anekesaṃ cakkānaṃ vasena vitthārato garukāpattimeva dassetvā idāni aṅgavaseneva garukāpattiñca lahukāpattiñca anāpattiñca dassetuṃ <bold>‘‘ceteti upakkamati muccatī’’</bold>tiādimāha. Tattha purimanayena ajjhattarūpādīsu rāgādiupatthambhe sati ārogyādīnaṃ atthāya cetentassa upakkamitvā asucimocane tivaṅgasampannā garukāpatti vuttā. Dutiyena nayena cetentassa upakkamantassa ca mocane asati duvaṅgasampannā lahukā thullaccayāpatti. <bold>‘‘Ceteti na upakkamati muccatī’’</bold>tiādīhi chahi nayehi anāpatti.</paragraph>
    <paragraph line="38">Ayaṃ pana āpattānāpattibhedo saṇho sukhumo, tasmā suṭṭhu sallakkhetabbo <pageBreak edition="V" number="2.0102" />. Suṭṭhu sallakkhetvā kukkuccaṃ pucchitena āpatti vā anāpatti vā ācikkhitabbā, vinayakammaṃ vā kātabbaṃ. Asallakkhetvā karonto hi roganidānaṃ ajānitvā bhesajjaṃ karonto vejjo viya vighātañca <pageBreak edition="M" number="2.0114" /> āpajjati, na ca taṃ puggalaṃ tikicchituṃ samattho hoti. Tatrāyaṃ sallakkhaṇavidhi – kukkuccena āgato bhikkhu yāvatatiyaṃ pucchitabbo – ‘‘katarena payogena katarena rāgena āpannosī’’ti. Sace paṭhamaṃ aññaṃ vatvā pacchā aññaṃ vadati na ekamaggena katheti, so vattabbo – ‘‘tvaṃ na ekamaggena kathesi pariharasi, na sakkā tava vinayakammaṃ kātuṃ gaccha sotthiṃ gavesā’’ti. Sace pana tikkhattumpi ekamaggeneva katheti, yathābhūtaṃ attānaṃ āvikaroti, athassa āpattānāpattigarukalahukāpattivinicchayatthaṃ ekādasannaṃ rāgānaṃ vasena ekādasa payogā samavekkhitabbā.</paragraph>
    <paragraph line="39">Tatrime <pageBreak edition="P" number="3.0527" /> ekādasa rāgā – mocanassādo, muccanassādo, muttassādo, methunassādo, phassassādo, kaṇḍuvanassādo, dassanassādo, nisajjassādo, vācassādo, gehassitapemaṃ, vanabhaṅgiyanti. Tattha mocetuṃ assādo mocanassādo, muccane assādo muccanassādo, mutte assādo muttassādo, methune assādo methunassādo, phasse assādo phassassādo, kaṇḍuvane assādo kaṇḍuvanassādo, dassane assādo dassanassādo, nisajjāya assādo nisajjassādo, vācāya assādo vācassādo, gehassitaṃ pemaṃ gehassitapemaṃ, vanabhaṅgiyanti yaṃkiñci pupphaphalādi vanato bhañjitvā āhaṭaṃ. Ettha ca navahi padehi sampayuttaassādasīsena rāgo vutto. Ekena padena sarūpeneva, ekena padena vatthunā vutto, vanabhaṅgo hi rāgassa vatthu na rāgoyeva.</paragraph>
    <paragraph line="40">Etesaṃ pana rāgānaṃ vasena evaṃ payogā samavekkhitabbā – mocanassāde mocanassādacetanāya cetento ceva assādento ca upakkamati muccati saṅghādiseso. Tatheva cetento ca assādento ca upakkamati na muccati thullaccayaṃ. Sace pana sayanakāle rāgapariyuṭṭhito hutvā ūrunā vā muṭṭhinā vā aṅgajātaṃ gāḷhaṃ pīḷetvā mocanatthāya saussāhova supati, supantassa cassa asuci muccati saṅghādiseso. Sace rāgapariyuṭṭhānaṃ asubhamanasikārena vūpasametvā suddhacitto supati, supantassa muttepi anāpatti.</paragraph>
    <paragraph line="41">Muccanassāde <pageBreak edition="M" number="2.0115" /> attano dhammatāya muccamānaṃ assādeti na upakkamati anāpatti. Sace pana muccamānaṃ assādento upakkamati, tena upakkamena mutte saṅghādiseso. Attano dhammatāya <pageBreak edition="V" number="2.0103" /> muccamāne ‘‘mā kāsāvaṃ vā senāsanaṃ vā dussī’’ti aṅgajātaṃ gahetvā jagganatthāya udakaṭṭhānaṃ gacchati vaṭṭatīti <bold>mahāpaccariyaṃ</bold> vuttaṃ.</paragraph>
    <paragraph line="42">Muttassāde attano dhammatāya mutte ṭhānā cute asucimhi pacchā assādentassa vinā upakkamena muccati, anāpatti. Sace assādetvā puna mocanatthāya nimitte upakkamitvā moceti, saṅghādiseso.</paragraph>
    <paragraph line="43">Methunassāde methunarāgena mātugāmaṃ gaṇhāti, tena payogena asuci muccati, anāpatti. Methunadhammassa <pageBreak edition="P" number="3.0528" /> payogattā pana tādise gahaṇe dukkaṭaṃ, sīsaṃ patte pārājikaṃ. Sace methunarāgena ratto puna assādetvā mocanatthāya nimitte upakkamitvā moceti, saṅghādiseso.</paragraph>
    <paragraph line="44">Phassassāde duvidho phasso – ajjhattiko, bāhiro ca. Ajjhattike tāva attano nimittaṃ thaddhaṃ mudukanti jānissāmīti vā lolabhāvena vā kīḷāpayato asuci muccati, anāpatti. Sace kīḷāpento assādetvā mocanatthāya nimitte upakkamitvā moceti, saṅghādiseso. Bāhiraphasse pana kāyasaṃsaggarāgena mātugāmassa aṅgamaṅgāni parāmasato ceva āliṅgato ca asuci muccati, anāpatti. Kāyasaṃsaggasaṅghādisesaṃ pana āpajjati. Sace kāyasaṃsaggarāgena ratto puna assādetvā mocanatthāya nimitte upakkamitvā moceti visaṭṭhipaccayāpi saṅghādiseso.</paragraph>
    <paragraph line="45">Kaṇḍuvanassāde daddukacchupiḷakapāṇakādīnaṃ aññataravasena kaṇḍuvamānaṃ nimittaṃ kaṇḍuvanassāde neva kaṇḍuvato asuci muccati, anāpatti. Kaṇḍuvanassādena ratto puna assādetvā mocanatthāya nimitte upakkamitvā moceti, saṅghādiseso.</paragraph>
    <paragraph line="46">Dassanassāde dassanassādena punappunaṃ mātugāmassa anokāsaṃ upanijjhāyato asuci muccati, anāpatti. Mātugāmassa anokāsupanijjhāne pana <pageBreak edition="M" number="2.0116" /> dukkaṭaṃ. Sace dassanassādena ratto puna assādetvā mocanatthāya nimitte upakkamitvā moceti, saṅghādiseso.</paragraph>
    <paragraph line="47">Nisajjassāde mātugāmena saddhiṃ raho nisajjassādarāgena nisinnassa asuci muccati, anāpatti. Raho nisajjapaccayā pana āpannāya āpattiyā kāretabbo. Sace nisajjassādena ratto puna assādetvā mocanatthāya nimitte upakkamitvā moceti, saṅghādiseso.</paragraph>
    <paragraph line="48">Vācassāde <pageBreak edition="V" number="2.0104" /> vācassādarāgena mātugāmaṃ methunasannissitāhi vācāhi obhāsantassa asuci muccati, anāpatti. Duṭṭhullavācāsaṅghādisesaṃ pana āpajjati. Sace vācassādena ratto puna assādetvā mocanatthāya nimitte upakkamitvā moceti, saṅghādiseso.</paragraph>
    <paragraph line="49">Gehassitapeme mātaraṃ vā mātupemena bhaginiṃ vā bhaginipemena punappunaṃ parāmasato <pageBreak edition="P" number="3.0529" /> ceva āliṅgato ca asuci muccati, anāpatti. Gehassitapemena pana phusanapaccayā dukkaṭaṃ. Sace gehassitapemena ratto puna assādetvā mocanatthāya nimitte upakkamitvā moceti, saṅghādiseso.</paragraph>
    <paragraph line="50">Vanabhaṅge itthipurisā aññamaññaṃ kiñcideva tambūlagandhapupphavāsādippakāraṃ paṇṇākāraṃ mittasanthavabhāvassa daḷhabhāvatthāya pesenti ayaṃ vanabhaṅgo nāma. Tañce mātugāmo kassaci saṃsaṭṭhavihārikassa kulūpakabhikkhuno peseti, tassa ca ‘‘asukāya nāma idaṃ pesita’’nti sārattassa punappunaṃ hatthehi taṃ vanabhaṅgaṃ kīḷāpayato asuci muccati, anāpatti. Sace vanabhaṅge sāratto puna assādetvā mocanatthāya nimitte upakkamitvā moceti, saṅghādiseso. Sace upakkamantepi na muccati, thullaccayaṃ.</paragraph>
    <paragraph line="51">Evametesaṃ ekādasannaṃ rāgānaṃ vasena ime ekādasa payoge samevekkhitvā āpatti vā anāpatti vā sallakkhetabbā. Sallakkhetvā sace garukā hoti ‘‘garukā’’ti ācikkhitabbā. Sace lahukā hoti ‘‘lahukā’’ti ācikkhitabbā. Tadanurūpañca vinayakammaṃ kātabbaṃ. Evañhi kataṃ sukataṃ hoti roganidānaṃ ñatvā vejjena katabhesajjamiva, tassa ca puggalassa sotthibhāvāya saṃvattati.</paragraph>
    <paragraph line="52" number="262"><bold>Ceteti na upakkamatī</bold>tiādīsu mocanassādacetanāya ceteti, na upakkamati, muccati, anāpatti. Mocanassādapīḷito ‘‘aho vata <pageBreak edition="M" number="2.0117" /> mucceyyā’’ti ceteti, na upakkamati, na muccati, anāpatti. Mocanassādena na ceteti, phassassādena kaṇḍuvanassādena vā upakkamati, muccati, anāpatti. Tatheva na ceteti, upakkamati, na muccati, anāpatti. Kāmavitakkaṃ vitakkento mocanatthāya na ceteti, na upakkamati, muccati, anāpatti. Sace panassa vitakkayatopi na muccati idaṃ āgatameva hoti, ‘‘na ceteti, na upakkamati, na muccati, anāpattī’’ti.</paragraph>
    <paragraph line="53"><bold>Anāpatti</bold><pageBreak edition="V" number="2.0105" /><bold>supinantenā</bold>ti suttassa supine methunaṃ dhammaṃ paṭisevantassa viya kāyasaṃsaggādīni āpajjantassa viya supinanteneva kāraṇena yassa asuci muccati, tassa anāpatti. Supine pana <pageBreak edition="P" number="3.0530" /> uppannāya assādacetanāya sacassa visayo hoti, niccalena bhavitabbaṃ, na hatthena nimittaṃ kīḷāpetabbaṃ, kāsāvapaccattharaṇarakkhaṇatthaṃ pana hatthapuṭena gahetvā jagganatthāya udakaṭṭhānaṃ gantuṃ vaṭṭati.</paragraph>
    <paragraph line="54"><bold>Namocanādhippāyassā</bold>ti yassa bhesajjena vā nimittaṃ ālimpantassa uccārādīni vā karontassa namocanādhippāyassa muccati, tassāpi anāpatti. Ummattakassa duvidhassāpi anāpatti. Idha seyyasako ādikammiko, tassa anāpatti ādikammikassāti.</paragraph>
    <centered line="55">Padabhājanīyavaṇṇanā niṭṭhitā.</centered>
    <paragraph line="56">Samuṭṭhānādīsu idaṃ sikkhāpadaṃ paṭhamapārājikasamuṭṭhānaṃ kāyacittato samuṭṭhāti. Kiriyā, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dvivedanaṃ, sukhamajjhattadvayenāti.</paragraph>
    <paragraph line="57" number="263"> Vinītavatthūsu supinavatthu anupaññattiyaṃ vuttanayameva. Uccārapassāvavatthūni uttānatthāneva.</paragraph>
    <paragraph line="58">Vitakkavatthusmiṃ <bold>kāmavitakka</bold>nti gehassitakāmavitakkaṃ. Tattha kiñcāpi anāpatti vuttā, atha kho vitakkagatikena na bhavitabbaṃ. Uṇhodakavatthūsu paṭhamaṃ uttānameva. Dutiye so bhikkhu mocetukāmo uṇhodakena nimittaṃ paharitvā paharitvā nhāyi, tenassa āpatti vuttā. Tatiye upakkamassa atthitāya thullaccayaṃ. Bhesajjakaṇḍuvanavatthūni uttānatthāneva.</paragraph>
    <paragraph line="59" number="264"><bold>Maggavatthūsu</bold><pageBreak edition="M" number="2.0118" /> paṭhamassa thulaūrukassa maggaṃ gacchantassa sambādhaṭṭhāne ghaṭṭanāya asuci mucci, tassa namocanādhippāyattā anāpatti. Dutiyassa tatheva mucci, mocanādhippāyattā pana saṅghādiseso. Tatiyassa na mucci, upakkamasabbhāvato pana thullaccayaṃ. Tasmā maggaṃ gacchantena uppanne pariḷāhe na gantabbaṃ, gamanaṃ upacchinditvā asubhādimanasikārena cittaṃ vūpasametvā suddhacittena kammaṭṭhānaṃ ādāya gantabbaṃ. Sace ṭhito vinodetuṃ <pageBreak edition="V" number="2.0106" /> na sakkoti, maggā okkamma nisīditvā vinodetvā kammaṭṭhānaṃ ādāya suddhacitteneva gantabbaṃ.</paragraph>
    <paragraph line="60"><bold>Vatthivatthūsu</bold> te bhikkhū vatthiṃ daḷhaṃ gahetvā pūretvā pūretvā vissajjentā <pageBreak edition="P" number="3.0531" /> gāmadārakā viya passāvamakaṃsu. <bold>Jantāgharavatthusmiṃ</bold> udaraṃ tāpentassa mocanādhippāyassāpi amocanādhippāyassāpi mutte anāpattiyeva. Parikammaṃ karontassa nimittacālanavasena asuci mucci, tasmā āpattiṭṭhāne āpatti vuttā.</paragraph>
    <paragraph line="61" number="265"><bold>Ūrughaṭṭāpanavatthūsu</bold> yesaṃ āpatti vuttā te aṅgajātampi phusāpesunti veditabbāti evaṃ <bold>kurundaṭṭhakathāya</bold>ṃ vuttaṃ. Sāmaṇerādivatthūni uttānatthāneva.</paragraph>
    <paragraph line="62" number="266"> Kāyatthambhanavatthusmiṃ <bold>kāyaṃ thambhentassā</bold>ti ciraṃ nisīditvā vā nipajjitvā vā navakammaṃ vā katvā ālasiyavimocanatthaṃ vijambhentassa.</paragraph>
    <paragraph line="63"><bold>Upanijjhāyanavatthusmiṃ</bold> sacepi paṭasataṃ nivatthā hoti purato vā pacchato vā ṭhatvā ‘‘imasmiṃ nāma okāse nimitta’’nti upanijjhāyantassa dukkaṭameva. Anivatthānaṃ gāmadārikānaṃ nimittaṃ upanijjhāyantassa pana kimeva vattabbaṃ. Tiracchānagatānampi nimitte eseva nayo. Ito cito ca aviloketvā pana divasampi ekapayogena upanijjhāyantassa ekameva dukkaṭaṃ. Ito cito ca viloketvā punappunaṃ upanijjhāyantassa payoge payoge dukkaṭaṃ. Ummīlananimīlanavasena pana na kāretabbo. Sahasā upanijjhāyitvā puna paṭisaṅkhāya saṃvare tiṭṭhato anāpatti, taṃ saṃvaraṃ pahāya puna upanijjhāyato dukkaṭameva.</paragraph>
    <paragraph line="64" number="267"><bold>Tāḷacchiddādivatthūni</bold><pageBreak edition="M" number="2.0119" /> uttānatthāneva. <bold>Nhānavatthūsu</bold> ye udakasotaṃ nimittena pahariṃsu tesaṃ āpatti vuttā. <bold>Udañjalavatthūsu</bold>pi eseva nayo. Ettha ca <bold>udañjala</bold>nti udakacikkhallo vuccati. Eteneva upāyena ito parāni sabbāneva udake dhāvanādivatthūni veditabbāni. Ayaṃ pana viseso. <bold>Pupphāvaḷiyavatthūsu</bold> sacepi namocanādhippāyassa anāpatti, kīḷanapaccayā pana dukkaṭaṃ hotīti.</paragraph>
    <centered line="65">Sukkavissaṭṭhisikkhāpadavaṇṇanā niṭṭhitā.</centered>
    <subhead line="66">2. Kāyasaṃsaggasikkhāpadavaṇṇanā</subhead>
    <paragraph line="67" number="269"><bold>Tena</bold><pageBreak edition="P" number="3.0532" /><pageBreak edition="V" number="2.0107" /><bold>samayena buddho bhagavā</bold>ti kāyasaṃsaggasikkhāpadaṃ. Tatrāyaṃ anuttānapadavaṇṇanā – <bold>araññe viharatī</bold>ti na āveṇike araññe, jetavanavihārasseva paccante ekapasse. <bold>Majjhe gabbho</bold>ti tassa ca vihārassa majjhe gabbho hoti. <bold>Samantā pariyāgāro</bold>ti samantā panassa maṇḍalamāḷaparikkhepo hoti. So kira majjhe caturassaṃ gabbhaṃ katvā bahi maṇḍalamāḷaparikkhepena kato, yathā sakkā hoti antoyeva āviñchantehi vicarituṃ.</paragraph>
    <paragraph line="68"><bold>Supaññatta</bold>nti suṭṭha ṭhapitaṃ, yathā yathā yasmiṃ yasmiñca okāse ṭhapitaṃ pāsādikaṃ hoti lokarañjakaṃ tathā tathā tasmiṃ tasmiṃ okāse ṭhapitaṃ, vattasīsena hi soṃ ekakiccampi na karoti. <bold>Ekacce vātapāne vivaranto</bold>ti yesu vivaṭesu andhakāro hoti tāni vivaranto yesu vivaṭesu āloko hoti tāni thakento.</paragraph>
    <paragraph line="69"><bold>Evaṃ vutte sā brāhmaṇī taṃ brāhmaṇaṃ etadavocā</bold>ti evaṃ tena brāhmaṇena pasaṃsitvā vutte sā brāhmaṇī ‘‘pasanno ayaṃ brāhmaṇo pabbajitukāmo maññe’’ti sallakkhetvā nigūhitabbampi taṃ attano vippakāraṃ pakāsentī kevalaṃ tassa saddhāvighātāpekkhā hutvā etaṃ <bold>‘‘kuto tassa uḷārattatā’’</bold>tiādivacanamavoca. Tattha uḷāro attā assāti <bold>uḷārattā,</bold> uḷārattano bhāvo uṭṭhārattatā. <bold>Kulitthīhī</bold>tiādīsu kulitthiyo nāma gharassāminiyo. <bold>Kuladhītaro</bold> nāma purisantaragatā kuladhītaro <pageBreak edition="M" number="2.0120" />. <bold>Kulakumāriyo</bold> nāma aniviṭṭhā vuccanti. <bold>Kulasuṇhā</bold> nāma parakulato ānītā kuladārakānaṃ vadhuyo.</paragraph>
    <paragraph line="70" number="270"><bold>Otiṇṇo</bold>ti yakkhādīhi viya sattā anto uppajjantena rāgena otiṇṇo, kūpādīni viya sattā asamapekkhitvā rajanīye ṭhāne rajjanto sayaṃ vā rāgaṃ otiṇṇo, yasmā pana ubhayathāpi rāgasamaṅgissevetaṃ adhivacanaṃ, tasmā ‘‘otiṇṇo nāma sāratto apekkhavā paṭibaddhacitto’’ti evamassa padabhājanaṃ vuttaṃ.</paragraph>
    <paragraph line="71">Tattha <pageBreak edition="P" number="3.0533" /><bold>sāratto</bold>ti kāyasaṃsaggarāgena suṭṭhu ratto. <bold>Apekkhavā</bold>ti kāyasaṃsaggāpekkhāya apekkhavā. <bold>Paṭibaddhacitto</bold>ti kāyasaṃsaggarāgeneva tasmiṃ vatthusmiṃ paṭibaddhacitto. <bold>Vipariṇatenā</bold>ti parisuddhabhavaṅgasantatisaṅkhātaṃ pakatiṃ vijahitvā aññathā pavattena, virūpaṃ vā pariṇatena <pageBreak edition="V" number="2.0108" /> virūpaṃ parivattena, yathā parivattamānaṃ virūpaṃ hoti evaṃ parivattitvā ṭhitenāti adhippāyo.</paragraph>
    <paragraph line="72" number="271"> Yasmā panetaṃ rāgādīhi sampayogaṃ nātivattati, tasmā <bold>‘‘vipariṇatanti rattampi citta’’</bold>ntiādinā nayenassa padabhājanaṃ vatvā ante idhādhippetamatthaṃ dassento <bold>‘‘apica rattaṃ cittaṃ imasmiṃ atthe adhippetaṃ vipariṇata’’</bold>nti āha.</paragraph>
    <paragraph line="73"><bold>Tadahujātā</bold>ti taṃdivasaṃ jātā jātamattā allamaṃsapesivaṇṇā, evarūpāyapi hi saddhiṃ kāyasaṃsagge saṅghādiseso, methunavītikkame pārājikaṃ, raho nisajjassāde pācittiyañca hoti. <bold>Pagevā</bold>ti paṭhamameva.</paragraph>
    <paragraph line="74"><bold>Kāyasaṃsaggaṃ samāpajjeyyā</bold>ti hatthaggahaṇādikāyasampayogaṃ kāyamissībhāvaṃ samāpajjeyya, yasmā panetaṃ samāpajjantassa yo so kāyasaṃsaggo nāma so atthato ajjhācāro hoti, rāgavasena abhibhavitvā saññamavelaṃ ācāro, tasmāssa saṅkhepana atthaṃ dassento <bold>‘‘ajjhācāro vuccatī’’</bold>ti padabhājanamāha.</paragraph>
    <paragraph line="75"><bold>Hatthaggāhaṃ vā</bold>tiādibhedaṃ panassa vitthārena atthadassanaṃ. Tattha hatthādīnaṃ vibhāgadassanatthaṃ <bold>‘‘hattho nāma kapparaṃ upādāyā’’</bold>tiādimāha tattha <bold>kapparaṃ upādāyā</bold>ti dutiyaṃ. Mahāsandhiṃ upādāya. Aññattha pana maṇibandhato <pageBreak edition="M" number="2.0121" /> paṭṭhāya yāva agganakhā hattho idha saddhiṃ aggabāhāya kapparato paṭṭhāya adhippeto.</paragraph>
    <paragraph line="76"><bold>Suddhakesā vā</bold>ti suttādīhi amissā suddhā kesāyeva. <bold>Veṇī</bold>ti tīhi kesavaṭṭīhi vinandhitvā katakesakalāpassetaṃ nāmaṃ. <bold>Suttamissā</bold>ti pañcavaṇṇena suttena kese missetvā katā. <bold>Mālāmissā</bold>ti vassikapupphādīhi missetvā tīhi kesavaṭṭīhi vinandhitvā <pageBreak edition="P" number="3.0534" /> katā, avinaddhopi vā kevalaṃ pupphamissako kesakalāpo idha ‘‘veṇī’’ti veditabbo. <bold>Hiraññamissā</bold>ti kahāpaṇamālāya missetvā katā. <bold>Suvaṇṇamissā</bold>ti suvaṇṇacīrakehi vā pāmaṅgādīhi vā missetvā katā. <bold>Muttāmissā</bold>ti muttāvalīhi missetvā katā. <bold>Maṇimissā</bold>ti suttārūḷhehi maṇīhi missetvā katā. Etāsu hi yaṃkiñci veṇiṃ gaṇhantassa saṅghādisesoyeva. ‘‘Ahaṃ missakaveṇiṃ aggahesi’’nti vadantassa mokkho natthi. Veṇiggahaṇena cettha kesāpi gahitāva honti, tasmā yo ekampi kesaṃ gaṇhāti tassapi āpattiyeva.</paragraph>
    <paragraph line="77"><bold>Hatthañca</bold><pageBreak edition="V" number="2.0109" /><bold>veṇiñca ṭhapetvā</bold>ti idha vuttalakkhaṇaṃ hatthañca sabbappakārañca veṇiṃ ṭhapetvā avasesaṃ sarīraṃ ‘‘aṅga’’nti veditabbaṃ. Evaṃ paricchinnesu hatthādīsu hatthassa gahaṇaṃ <bold>hatthaggāho,</bold> veṇiyā gahaṇaṃ <bold>veṇiggāho,</bold> avasesasasarīrassa parāmasanaṃ <bold>aññatarassa vā aññatarassa vā aṅgassa parāmasanaṃ,</bold> yo taṃ hatthaggāhaṃ vā veṇiggāhaṃ vā aññatarassa vā aññatarassa vā aṅgassa parāmasanaṃ samāpajjeyya, tassa saṅghādiseso nāma āpattinikāyo hotīti. Ayaṃ sikkhāpadassa attho.</paragraph>
    <paragraph line="78" number="272"> Yasmā pana yo ca hatthaggāho yo ca veṇiggāho yañca avasesassa aṅgassa parāmasanaṃ taṃ sabbampi bhedato dvādasavidhaṃ hoti, tasmā taṃ bhedaṃ dassetuṃ <bold>‘‘āmasanā parāmasanā’’</bold>tiādinā nayenassa padabhājanaṃ vuttaṃ. Tattha yañca vuttaṃ <bold>‘‘āmasanā nāma āmaṭṭhamattā’’</bold>ti yañca <bold>‘‘chupanaṃ nāma phuṭṭhamatta’’</bold>nti, imesaṃ ayaṃ viseso – <bold>āmasanā</bold>ti āmajjanā phuṭṭhokāsaṃ anatikkamitvāpi tattheva saṅghaṭṭanā. Ayañhi ‘‘āmaṭṭhamattā’’ti vuccati. <bold>Chupana</bold>nti asaṅghaṭṭetvā phuṭṭhamattaṃ.</paragraph>
    <paragraph line="79">Yampi <pageBreak edition="M" number="2.0122" /> ummasanāya ca ullaṅghanāya ca niddese ‘‘uddhaṃ uccāraṇā’’ti ekameva padaṃ vuttaṃ. Tatrāpi ayaṃ viseso – paṭhamaṃ attano kāyassa itthiyā kāye uddhaṃ pesanavasena vuttaṃ, dutiyaṃ itthiyā kāyaṃ ukkhipanavasena, sesaṃ pākaṭameva.</paragraph>
    <paragraph line="80" number="273"> Idāni <pageBreak edition="P" number="3.0535" /> yvāyaṃ otiṇṇo vipariṇatena cittena kāyasaṃsaggaṃ samāpajjati, tassa etesaṃ padānaṃ vasena vitthārato āpattibhedaṃ dassento <bold>‘‘itthī ca hoti itthisaññī sāratto ca bhikkhu ca naṃ itthiyā kāyena kāya’’</bold>ntiādimāha. Tattha <bold>bhikkhu ca naṃ itthiyā kāyena kāya</bold>nti so sāratto ca itthisaññī ca bhikkhu attano kāyena. <bold>Na</bold>nti nipātamattaṃ. Atha vā etaṃ tassā itthiyā hatthādibhedaṃ kāyaṃ. <bold>Āmasati parāmasatī</bold>ti etesu ce ekenāpi ākārena ajjhācarati, āpatti saṅghādisesassa. Tattha sakiṃ āmasato ekā āpatti, punappunaṃ āmasato payoge payoge saṅghādiseso.</paragraph>
    <paragraph line="81"><bold>Parāmasantopi</bold> sace kāyato amocetvāva ito cito ca attano hatthaṃ vā kāyaṃ vā sañcopeti harati peseti divasampi parāmasato ekāva āpatti. Sace kāyato mocetvā mocetvā parāmasati payoge payoge āpatti.</paragraph>
    <paragraph line="82"><bold>Omasantopi</bold><pageBreak edition="V" number="2.0110" /> sace kāyato amocetvāva itthiyā matthakato paṭṭhāya yāva pādapiṭṭhiṃ omasati ekāva āpatti. Sace pana udarādīsu taṃ taṃ ṭhānaṃ patvā muñcitvā muñcitvā omasati payoge payoge āpatti. <bold>Ummasanāyapi</bold> pādato paṭṭhāya yāva sīsaṃ ummasantassa eseva nayo.</paragraph>
    <paragraph line="83"><bold>Olaṅghanāya</bold> mātugāmaṃ kesesu gahetvā nāmetvā cumbanādīsu yaṃ ajjhācāraṃ icchati taṃ katvā muñcato ekāva āpatti. Uṭṭhitaṃ punappunaṃ nāmayato payoge payoge āpatti. <bold>Ullaṅghanāyapi</bold> kesesu vā hatthesu vā gahetvā vuṭṭhāpayato eseva nayo.</paragraph>
    <paragraph line="84"><bold>Ākaḍḍhanāya</bold> attano abhimukhaṃ ākaḍḍhanto yāva na muñcati tāva ekāva āpatti. Muñcitvā muñcitvā ākaḍḍhantassa payoge payoge āpatti. <bold>Patikaḍḍhanāyapi</bold> parammukhaṃ piṭṭhiyaṃ gahetvā paṭippaṇāmayato eseva nayo.</paragraph>
    <paragraph line="85"><bold>Abhiniggaṇhanāya</bold><pageBreak edition="M" number="2.0123" /> hatthe vā bāhāya vā daḷhaṃ gahetvā yojanampi gacchato ekāva āpatti. Muñcitvā punappunaṃ gaṇhato payoge payoge āpatti. Amuñcitvā punappunaṃ phusato ca āliṅgato ca payoge payoge āpattīti <bold>mahāsumatthero</bold> āha. <bold>Mahāpadumatthero</bold><pageBreak edition="P" number="3.0536" /> panāha – ‘‘mūlaggahaṇameva pamāṇaṃ, tasmā yāva na muñcati tāva ekā eva āpattī’’ti.</paragraph>
    <paragraph line="86"><bold>Abhinippīḷanāya</bold> vatthena vā ābharaṇena vā saddhiṃ pīḷayato aṅgaṃ aphusantassa thullaccayaṃ, phusantassa saṅghādiseso, ekapayogena ekā āpatti, nānāpayogena nānā.</paragraph>
    <paragraph line="87"><bold>Gahaṇachupanesu</bold> aññaṃ kiñci vikāraṃ akarontopi gahitamattaphuṭṭhamattenāpi āpattiṃ āpajjati.</paragraph>
    <paragraph line="88">Evametesu āmasanādīsu ekenāpi ākārena ajjhācārato itthiyā itthisaññissa saṅghādiseso, vematikassa thullaccayaṃ, paṇḍakapurisatiracchānagatasaññissāpi thullaccayameva. Paṇḍake paṇḍakasaññissa thullaccayaṃ, vematikassa dukkaṭaṃ. Purisatiracchānagataitthisaññissāpi dukkaṭameva. Purise purisasaññissāpi vematikassāpi itthipaṇḍakatiracchānagatasaññissāpi dukkaṭameva. Tiracchānagatepi sabbākārena dukkaṭamevāti. Imā ekamūlakanaye vuttā āpattiyo sallakkhetvā imināva upāyena <bold>‘‘dve itthiyo dvinnaṃ itthīna’’</bold>ntiādivasena vutte dumūlakanayepi <pageBreak edition="V" number="2.0111" /> diguṇā āpattiyo veditabbā. Yathā ca dvīsu itthīsu dve saṅghādisesā; evaṃ sambahulāsu sambahulā veditabbā.</paragraph>
    <paragraph line="89">Yo hi ekato ṭhitā sambahulā itthiyo bāhāhi parikkhipitvā gaṇhāti so yattakā itthiyo phuṭṭhā tāsaṃ gaṇanāya saṅghādisese āpajjati, majjhagatānaṃ gaṇanāya thullaccaye. Tā hi tena kāyappaṭibaddhena āmaṭṭhā honti. Yo pana sambahulānaṃ aṅguliyo vā kese vā ekato katvā gaṇhāti, so aṅguliyo ca kese ca agaṇetvā itthiyo gaṇetvā saṅghādisesehi kāretabbo. Yāsañca itthīnaṃ aṅguliyo vā kesā vā majjhagatā honti, tāsaṃ gaṇanāya thullaccaye āpajjati. Tā hi tena kāyappaṭibaddhena āmaṭṭhā honti, sambahulā pana itthiyo kāyappaṭibaddhehi rajjuvatthādīhi parikkhipitvā gaṇhanto sabbāsaṃyeva <pageBreak edition="M" number="2.0124" /> antoparikkhepagatānaṃ gaṇanāya thullaccaye āpajjati. <bold>Mahāpaccariyaṃ</bold> aphuṭṭhāsu dukkaṭaṃ vuttaṃ. Tattha yasmā pāḷiyaṃ kāyappaṭibaddhappaṭibaddhena <pageBreak edition="P" number="3.0537" /> āmasanaṃ nāma natthi, tasmā sabbampi kāyappaṭibaddhappaṭibaddhaṃ kāyappaṭibaddheneva saṅgahetvā <bold>mahāaṭṭhakathāyañca kurundiyañca</bold> vutto purimanayoyevettha yuttataro dissati.</paragraph>
    <paragraph line="90">Yo hi hatthena hatthaṃ gahetvā paṭipāṭiyā ṭhitāsu itthīsu samasārāgo ekaṃ hatthe gaṇhāti, so gahititthiyā vasena ekaṃ saṅghādisesaṃ āpajjati, itarāsaṃ gaṇanāya purimanayeneva thullaccaye. Sace so taṃ kāyappaṭibaddhe vatthe vā pupphe vā gaṇhāti, sabbāsaṃ gaṇanāya thullaccaye āpajjati. Yatheva hi rajjuvatthādīhi parikkhipantena sabbāpi kāyappaṭibaddhena āmaṭṭhā honti, tathā idhāpi sabbāpi kāyappaṭibaddhena āmaṭṭhā honti. Sace pana tā itthiyo aññamaññaṃ vatthakoṭiyaṃ gahetvā ṭhitā honti, tatra ceso purimanayeneva paṭhamaṃ itthiṃ hatthe gaṇhāti gahitāya vasena saṅghādisesaṃ āpajjati, itarāsaṃ gaṇanāya dukkaṭāni. Sabbāsañhi tāsaṃ tena purimanayeneva kāyapaṭibaddhena kāyappaṭibaddhaṃ āmaṭṭhaṃ hoti. Sace pana sopi taṃ kāyappaṭibaddheyeva gaṇhāti tassā vasena thullaccayaṃ āpajjati, itarāsaṃ gaṇanāya anantaranayeneva dukkaṭāni.</paragraph>
    <paragraph line="91">Yo pana ghanavatthanivatthaṃ itthiṃ kāyasaṃsaggarāgena vatthe ghaṭṭeti, thullaccayaṃ. Viraḷavatthanivatthaṃ ghaṭṭeti, tatra ce vatthantarehi itthiyā vā nikkhantalomāni bhikkhuṃ bhikkhuno vā paviṭṭhalomāni itthiṃ phusanti, ubhinnaṃ lomāniyeva vā lomāni phusanti, saṅghādiseso. Upādinnakena <pageBreak edition="V" number="2.0112" /> hi kammajarūpena upādinnakaṃ vā anupādinnakaṃ vā anupādinnakenapi kenaci kesādinā upādinnakaṃ vā anupādinnakaṃ vā phusantopi saṅghādisesaṃ āpajjatiyeva.</paragraph>
    <paragraph line="92">Tattha <bold>kurundiyaṃ</bold> ‘‘lomāni gaṇetvā saṅghādiseso’’ti vuttaṃ. <bold>Mahāaṭṭhakathāyaṃ</bold> pana ‘‘lomāni gaṇetvā āpattiyā na kāretabbo, ekameva saṅghādisesaṃ āpajjati. Saṅghikamañce pana apaccattharitvā nipanno lomāni gaṇetvā kāretabbo’’ti vuttaṃ <pageBreak edition="P" number="3.0538" />, tadeva yuttaṃ. Itthivasena hi ayaṃ āpatti, na koṭṭhāsavasenāti.</paragraph>
    <paragraph line="93">Etthāha <pageBreak edition="M" number="2.0125" /> ‘‘yo pana ‘kāyappaṭibaddhaṃ gaṇhissāmī’ti kāyaṃ gaṇhāti, ‘kāyaṃ gaṇhissāmī’ti kāyappaṭibaddhaṃ gaṇhāti, so kiṃ āpajjatī’’ti. <bold>Mahāsumatthero</bold> tāva ‘‘yathāvatthukamevā’’ti vadati. Ayaṃ kirassa laddhi –</paragraph>
    <gatha1 line="94">‘‘Vatthu saññā ca rāgo ca, phassappaṭivijānanā;</gatha1>
    <gathalast line="95">Yathāniddiṭṭhaniddese, garukaṃ tena kāraye’’ti.</gathalast>
    <paragraph line="96">Ettha <bold>‘‘vatthū’’</bold>ti itthī. <bold>‘‘Saññā’’</bold>ti itthisaññā. <bold>‘‘Rāgo’’</bold>ti kāyasaṃsaggarāgo. <bold>‘‘Phassappaṭivijānanā’’</bold>ti kāyasaṃsaggaphassajānanā. Tasmā yo itthiyā itthisaññī kāyasaṃsaggarāgena ‘‘kāyappaṭibaddhaṃ gahessāmī’’ti pavattopi kāyaṃ phusati, garukaṃ saṅghādisesaṃyeva āpajjati. Itaropi thullaccayanti <bold>mahāpadumatthero</bold> panāha –</paragraph>
    <gatha1 line="97">‘‘Saññāya virāgitamhi, gahaṇe ca virāgite;</gatha1>
    <gathalast line="98">Yathāniddiṭṭhaniddese, garukaṃ tattha na dissatī’’ti.</gathalast>
    <paragraph line="99">Assāpāyaṃ laddhi itthiyā itthisaññino hi saṅghādiseso vutto. Iminā ca itthisaññā virāgitā kāyappaṭibaddhe kāyappaṭibaddhasaññā uppāditā, taṃ gaṇhantassa pana thullaccayaṃ vuttaṃ. Iminā ca gahaṇampi virāgitaṃ taṃ aggahetvā itthī gahitā, tasmā ettha itthisaññāya abhāvato saṅghādiseso na dissati, kāyappaṭibaddhassa aggahitattā thullaccayaṃ na dissati, kāyasaṃsaggarāgena phuṭṭhattā pana dukkaṭaṃ. Kāyasaṃsaggarāgena hi imaṃ nāma vatthuṃ phusato anāpattīti natthi, tasmā dukkaṭamevāti.</paragraph>
    <paragraph line="100">Idañca <pageBreak edition="V" number="2.0113" /> pana vatvā idaṃ catukkamāha. ‘‘Sārattaṃ gaṇhissāmī’ti sārattaṃ gaṇhi saṅghādiseso, ‘virattaṃ gaṇhissāmī’ti virattaṃ gaṇhi dukkaṭaṃ, ‘sārattaṃ gaṇhissāmī’ti virattaṃ gaṇhi dukkaṭaṃ, ‘virattaṃ gaṇhissāmī’ti sārattaṃ gaṇhi dukkaṭamevā’’ti. Kiñcāpi evamāha? Atha kho <bold>mahāsumattheravādo</bold>yevettha ‘‘itthi ca hoti itthisaññī sāratto ca bhikkhu ca naṃ itthiyā kāyena kāyappaṭibaddhaṃ <pageBreak edition="P" number="3.0539" /> āmasati parāmasati…pe… gaṇhāti chupati āpatti thullaccayassā’’ti imāya pāḷiyā ‘‘yo hi ekato ṭhitā sambahulā itthiyo bāhāhi parikkhipitvā gaṇhāti, so yattakā itthiyo phuṭṭhā tāsaṃ gaṇanāya saṅghādisese āpajjati, majjhagatānaṃ <pageBreak edition="M" number="2.0126" /> gaṇanāya thullaccaye’’tiādīhi aṭṭhakathāvinicchayehi ca sameti. Yadi hi saññādivirāgena virāgitaṃ nāma bhaveyya ‘‘paṇḍako ca hoti itthisaññī’’tiādīsu viya ‘‘kāyappaṭibaddhañca hoti kāyasaññī cā’’tiādināpi nayena pāḷiyaṃ visesaṃ vadeyya. Yasmā pana so na vutto, tasmā itthiyā itthisaññāya sati itthiṃ āmasantassa saṅghādiseso, kāyappaṭibaddhaṃ āmasantassa thullaccayanti yathāvatthukameva yujjati.</paragraph>
    <paragraph line="101"><bold>Mahāpaccariya</bold>mpi cetaṃ vuttaṃ – ‘‘nīlaṃ pārupitvā sayitāya kāḷitthiyā kāyaṃ ghaṭṭessāmī’ti kāyaṃ ghaṭṭeti, saṅghādiseso; ‘kāyaṃ ghaṭṭessāmī’ti nīlaṃ ghaṭṭeti, thullaccayaṃ; ‘nīlaṃ ghaṭṭessāmī’ti kāyaṃ ghaṭṭeti, saṅghādiseso; ‘nīlaṃ ghaṭṭessāmī’ti nīlaṃ ghaṭṭeti, thullaccaya’’nti. Yopāyaṃ ‘‘itthī ca paṇḍako cā’’tiādinā nayena vatthumissakanayo vutto, tasmimpi vatthu saññāvimativasena vuttā āpattiyo pāḷiyaṃ asammuyhantena veditabbā.</paragraph>
    <paragraph line="102">Kāyenakāyappaṭibaddhavāre pana itthiyā itthisaññissa kāyappaṭibaddhaṃ gaṇhato thullaccayaṃ, sese sabbattha dukkaṭaṃ. Kāyappaṭibaddhenakāyavārepi eseva nayo. Kāyappaṭibaddhenakaāyappaṭibaddhavāre ca nissaggiyenakāyavārādīsu cassa sabbattha dukkaṭameva.</paragraph>
    <paragraph line="103">‘‘Itthī ca hoti itthisaññī sāratto ca itthī ca naṃ bhikkhussa kāyena kāya’’ntiādivāro pana bhikkhumhi mātugāmassa rāgavasena vutto. Tattha <bold>itthī ca naṃ bhikkhussa kāyena kāya</bold>nti bhikkhumhi sārattā itthī tassa nisinnokāsaṃ vā nipannokāsaṃ vā gantvā attano kāyena taṃ bhikkhussa kāyaṃ āmasati…pe… chupati. <bold>Sevanādhippāyo kāyena vāyamati, phassaṃ paṭivijānātī</bold>ti evaṃ tāya āmaṭṭho vā chupito vā sevanādhippāyo hutvā sace phassappaṭivijānanatthaṃ īsakampi kāyaṃ cāleti phandeti, saṅghādisesaṃ āpajjati.</paragraph>
    <paragraph line="104"><bold>Dve</bold><pageBreak edition="V" number="2.0114" /><bold>itthiyo</bold>ti ettha dve saṅghādisese āpajjati, itthiyā ca paṇḍake ca saṅghādisesena saha dukkaṭaṃ <pageBreak edition="P" number="3.0540" />. Etena upāyena yāva <bold>‘‘nissaggiyena nissaggiyaṃ āmasati, sevanādhippāyo kāyena vāyamati na ca phassaṃ paṭivijānāti, āpatti dukkaṭassā’’</bold>ti tāva purimanayeneva āpattibhedo veditabbo.</paragraph>
    <paragraph line="105">Ettha <pageBreak edition="M" number="2.0127" /> ca <bold>kāyena vāyamati na ca phassaṃ paṭivijānātī</bold>ti attanā nissaṭṭhaṃ pupphaṃ vā phalaṃ vā itthiṃ attano nissaggiyena pupphena vā phalena vā paharantiṃ disvā kāyena vikāraṃ karoti, aṅguliṃ vā cāleti, bhamukaṃ vā ukkhipati, akkhiṃ vā nikhaṇati, aññaṃ vā evarūpaṃ vikāraṃ karoti, ayaṃ vuccati ‘‘kāyena vāyamati na ca phassaṃ paṭivijānātī’’ti. Ayampi kāyena vāyamitattā dukkaṭaṃ āpajjati, dvīsu itthīsu dve, itthīpaṇḍakesupi dve eva dukkaṭe āpajjati.</paragraph>
    <paragraph line="106" number="279"> Evaṃ vatthuvasena vitthārato āpattibhedaṃ dassetvā idāni lakkhaṇavasena saṅkhepato āpattibhedañca anāpattibhedañca dassento <bold>‘‘sevanādhippāyo’’</bold>tiādimāha. Tattha purimanaye itthiyā phuṭṭho samāno sevanādhippāyo kāyena vāyamati, phassaṃ paṭivijānātīti tivaṅgasampattiyā saṅghādiseso. Dutiye naye nissaggiyena nissaggiyāmasane viya vāyamitvā achupane viya ca phassassa appaṭivijānanato duvaṅgasampattiyā dukkaṭaṃ. Tatiye kāyena avāyamato anāpatti. Yo hi sevanādhippāyopi niccalena kāyena kevalaṃ phassaṃ paṭivijānāti sādiyati anubhoti, tassa cittuppādamatte āpattiyā abhāvato anāpatti. Catutthe pana nissaggiyena nissaggiyāmasane viya phassappaṭivijānanāpi natthi, kevalaṃ cittuppādamattameva, tasmā anāpatti. Mokkhādhippāyassa sabbākāresu anāpattiyeva.</paragraph>
    <paragraph line="107">Ettha pana yo itthiyā gahito taṃ attano sarīrā mocetukāmo paṭippaṇāmeti vā paharati vā ayaṃ kāyena vāyamati phassaṃ paṭivijānāti. Yo āgacchantiṃ disvā tato muñcitukāmo uttāsetvā palāpeti, ayaṃ kāyena vāyamati na ca phassaṃ paṭivijānāti. Yo tādisaṃ dīghajātiṃ kāye ārūḷhaṃ disvā ‘‘saṇikaṃ gacchatu ghaṭṭiyamānā anatthāya saṃvatteyyā’’ti <pageBreak edition="P" number="3.0541" /> na ghaṭṭeti, itthimeva vā aṅgaṃ phusamānaṃ ñatvā ‘‘esā ‘anatthiko ayaṃ mayā’ti sayameva pakkamissatī’’ti ajānanto viya niccalo hoti, balavitthiyā vā gāḷhaṃ āliṅgitvā gahito daharabhikkhu palāyitukāmopi suṭṭhu gahitattā niccalo hoti, ayaṃ na ca kāyena vāyamati, phassaṃ paṭivijānāti. Yo pana āgacchantiṃ disvā ‘‘āgacchatu <pageBreak edition="V" number="2.0115" /> tāva tato naṃ paharitvā vā paṇāmetvā <pageBreak edition="M" number="2.0128" /> vā pakkamissāmī’’ti niccalo hoti, ayaṃ mokkhādhippāyo na ca kāyena vāyamati, na ca phassaṃ paṭivijānātīti veditabbo.</paragraph>
    <paragraph line="108" number="280"><bold>Asañciccā</bold>ti iminā upāyena imaṃ phusissāmīti acetetvā, evañhi acetetvā pattappaṭiggahaṇādīsu mātugāmassa aṅge phuṭṭhepi anāpatti.</paragraph>
    <paragraph line="109"><bold>Asatiyā</bold>ti aññavihito hoti mātugāmaṃ phusāmīti sati natthi, evaṃ asatiyā hatthapādapasāraṇādikāle phusantassa anāpatti.</paragraph>
    <paragraph line="110"><bold>Ajānantassā</bold>ti dārakavesena ṭhitaṃ dārikaṃ ‘‘itthī’’ti ajānanto kenacideva karaṇīyena phusati, evaṃ ‘‘itthī’’ti ajānantassa phusato anāpatti.</paragraph>
    <paragraph line="111"><bold>Asādiyantassā</bold>ti kāyasaṃsaggaṃ asādiyantassa, tassa bāhāparamparāya nītabhikkhussa viya anāpatti. Ummattakādayo vuttanayāeva. Idha pana udāyitthero ādikammiko, tassa anāpatti ādikammikassāti.</paragraph>
    <centered line="112">Padabhājanīyavaṇṇanā niṭṭhitā.</centered>
    <paragraph line="113">Samuṭṭhānādīsu idaṃ sikkhāpadaṃ paṭhamapārājikasamuṭṭhānaṃ kāyacittato samuṭṭhāti, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dvivedanaṃ, sukhamajjhattadvayenāti.</paragraph>
    <paragraph line="114" number="281"> Vinītavatthūsu – <bold>mātuyā mātupemenā</bold>ti mātupemena mātuyā kāyaṃ āmasi. Esa nayo <bold>dhītubhaginivatthūsu</bold>. Tattha yasmā mātā vā hotu dhītā vā itthī nāma sabbāpi brahmacariyassa pāripanthikāva. Tasmā ‘‘ayaṃ me mātā ayaṃ dhītā ayaṃ me bhaginī’’ti gehassitapemena āmasatopi dukkaṭameva vuttaṃ.</paragraph>
    <paragraph line="115">Imaṃ pana bhagavato āṇaṃ anussarantena sacepi nadīsotena vuyhamānaṃ mātaraṃ passati neva hatthena parāmasitabbā. Paṇḍitena pana bhikkhunā nāvā vā phalakaṃ <pageBreak edition="P" number="3.0542" /> vā kadalikkhandho vā dārukkhandho vā upasaṃharitabbo. Tasmiṃ asati kāsāvampi upasaṃharitvā purato ṭhapetabbaṃ, ‘‘ettha <pageBreak edition="M" number="2.0129" /><pageBreak edition="V" number="2.0116" /> gaṇhāhī’’ti pana na vattabbā. Gahite parikkhāraṃ kaḍḍhāmīti kaḍḍhantena gantabbaṃ. Sace bhāyati purato purato gantvā ‘‘mā bhāyī’’ti samassāsetabbā. Sace bhāyamānā puttassa sahasā khandhe vā abhiruhati, hatthe vā gaṇhāti, na ‘‘apehi mahallike’’ti niddhunitabbā, thalaṃ pāpetabbā. Kaddame laggāyapi kūpe patitāyapi eseva nayo.</paragraph>
    <paragraph line="116">Tatrapi hi yottaṃ vā vatthaṃ vā pakkhipitvā hatthena gahitabhāvaṃ ñatvā uddharitabbā, natveva āmasitabbā. Na kevalañca mātugāmassa sarīrameva anāmāsaṃ, nivāsanapāvuraṇampi ābharaṇabhaṇḍampi tiṇaṇḍupakaṃ vā tāḷapaṇṇamuddikaṃ vā upādāya anāmāsameva, tañca kho nivāsanapārupanaṃ piḷandhanatthāya ṭhapitameva. Sace pana nivāsanaṃ vā pārupanaṃ vā parivattetvā cīvaratthāya pādamūle ṭhapeti vaṭṭati. Ābharaṇabhaṇḍesu pana sīsapasādhanakadantasūciādikappiyabhaṇḍaṃ ‘‘imaṃ bhante tumhākaṃ gaṇhathā’’ti diyyamānaṃ sipāṭikāsūciādiupakaraṇatthāya gahetabbaṃ. Suvaṇṇarajatamuttādimayaṃ pana anāmāsameva dīyyamānampi na gahetabbaṃ. Na kevalañca etāsaṃ sarīrūpagameva anāmāsaṃ, itthisaṇṭhānena kataṃ kaṭṭharūpampi dantarūpampi ayarūpampi loharūpampi tipurūpampi potthakarūpampi sabbaratanarūpampi antamaso piṭṭhamayarūpampi anāmāsameva. Paribhogatthāya pana ‘‘idaṃ tumhākaṃ hotū’’ti labhitvā ṭhapetvā sabbaratanamayaṃ avasesaṃ bhinditvā upakaraṇārahaṃ upakaraṇe paribhogārahaṃ paribhoge upanetuṃ vaṭṭati.</paragraph>
    <paragraph line="117">Yathā ca itthirūpakaṃ; evaṃ sattavidhampi dhaññaṃ anāmāsaṃ. Tasmā khettamajjhena gacchatā tatthajātakampi dhaññaphalaṃ na āmasantena gantabbaṃ. Sace gharadvāre vā antarāmagge vā dhaññaṃ pasāritaṃ hoti passena ca maggo atthi <pageBreak edition="P" number="3.0543" /> na maddantena gantabbaṃ. Gamanamagge asati maggaṃ adhiṭṭhāya gantabbaṃ. Antaraghare dhaññassa upari āsanaṃ paññāpetvā denti nisīdituṃ vaṭṭati. Keci āsanasālāyaṃ dhaññaṃ ākiranti, sace sakkā hoti harāpetuṃ harāpetabbaṃ, no ce ekamantaṃ dhaññaṃ amaddantena pīṭhakaṃ paññapetvā nisīditabbaṃ. Sace okāso na hoti, manussā dhaññamajjheyeva āsanaṃ paññapetvā denti, nisīditabbaṃ. Tatthajātakāni muggamāsādīni aparaṇṇānipi tālapanasādīni vā phalāni kīḷantena na āmasitabbāni. Manussehi rāsikatesupi eseva nayo. Araññe pana rukkhato patitāni phalāni ‘‘anupasampannānaṃ dassāmī’’ti gaṇhituṃ vaṭṭati.</paragraph>
    <paragraph line="118">Muttā <pageBreak edition="M" number="2.0130" />, maṇi, veḷuriyo, saṅkho, silā, pavāḷaṃ, rajataṃ, jātarūpaṃ, lohitaṅko, masāragallanti <pageBreak edition="V" number="2.0117" /> imesu dasasu ratanesu muttā adhotā anividdhā yathājātāva āmasituṃ vaṭṭati. Sesā anāmāsāti vadanti. <bold>Mahāpaccariyaṃ</bold> pana ‘‘muttā dhotāpi adhotāpi anāmāsā bhaṇḍamūlatthāya ca sampaṭicchituṃ na vaṭṭati, kuṭṭharogassa bhesajjatthāya pana vaṭṭatī’’ti vuttaṃ. Antamaso jātiphalikaṃ upādāya sabbopi nīlapītādivaṇṇabhedo maṇi dhotaviddhavaṭṭito anāmāso, yathājāto pana ākaramutto pattādibhaṇḍamūlatthaṃ sampaṭicchituṃ vaṭṭatīti vutto. Sopi <bold>mahāpaccariyaṃ</bold> paṭikkhitto, pacitvā kato kācamaṇiyeveko vaṭṭatīti vutto. Veḷuriyepi maṇisadisova vinicchayo.</paragraph>
    <paragraph line="119">Saṅkho dhamanasaṅkho ca dhotaviddho ca ratanamisso anāmāso. Pānīyasaṅkho dhotopi adhotopi āmāsova sesañca añjanādibhesajjatthāyapi bhaṇḍamūlatthāyapi sampaṭicchituṃ vaṭṭati. Silā dhotaviddhā ratanasaṃyuttā muggavaṇṇāva anāmāsā. Sesā satthakanisānādiatthāya gaṇhituṃ vaṭṭati. Ettha ca ratanasaṃyuttāti suvaṇṇena saddhiṃ yojetvā pacitvā katāti vadanti. Pavāḷaṃ dhotaviddhaṃ anāmāsaṃ. Sesaṃ āmāsaṃ bhaṇḍamūlatthañca sampaṭicchituṃ vaṭṭati. <bold>Mahāpaccariyaṃ</bold><pageBreak edition="P" number="3.0544" /> pana ‘‘dhotampi adhotampi sabbaṃ anāmāsaṃ, na ca sampaṭicchituṃ vaṭṭatī’’ti vuttaṃ.</paragraph>
    <paragraph line="120">Rajataṃ jātarūpañca katabhaṇḍampi akatabhaṇḍampi sabbena sabbaṃ bījato paṭṭhāya anāmāsañca asampaṭicchiyañca, uttararājaputto kira suvaṇṇacetiyaṃ kāretvā <bold>mahāpadumattherassa</bold> pesesi. Thero ‘‘na kappatī’’ti paṭikkhipi. Cetiyaghare suvaṇṇapadumasuvaṇṇabubbuḷakādīni honti, etānipi anāmāsāni. Cetiyagharagopakā pana rūpiyachaḍḍakaṭṭhāne ṭhitā, tasmā tesaṃ keḷāpayituṃ vaṭṭatīti vuttaṃ. <bold>Kurundiyaṃ</bold> pana taṃ paṭikkhittaṃ. Suvaṇṇacetiye kacavarameva harituṃ vaṭṭatīti ettakameva anuññātaṃ. Ārakūṭalohampi jātarūpagatikameva anāmāsanti <bold>sabbaaṭṭhakathāsu</bold> vuttaṃ. Senāsanaparibhogo pana sabbakappiyo, tasmā jātarūparajatamayā sabbepi senāsanaparikkhārā āmāsā. Bhikkhūnaṃ dhammavinayavaṇṇanaṭṭhāne ratanamaṇḍape <pageBreak edition="M" number="2.0131" /> karonti phalikatthambhe ratanadāmapatimaṇḍite, tattha sabbūpakaraṇāni bhikkhūnaṃ paṭijaggituṃ vaṭṭati.</paragraph>
    <paragraph line="121">Lohitaṅkamasāragallā dhotaviddhā anāmāsā, itare āmāsā, bhaṇḍamūlatthāya vaṭṭantīti vuttā. <bold>Mahāpaccariyaṃ</bold> pana ‘‘dhotāpi adhotāpi sabbaso anāmāsā na ca sampaṭicchituṃ vaṭṭantī’’ti vuttaṃ.</paragraph>
    <paragraph line="122">Sabbaṃ āvudhabhaṇḍaṃ anāmāsaṃ, bhaṇḍamūlatthāya dīyyamānampi na sampaṭicchitabbaṃ. Satthavaṇijjā <pageBreak edition="V" number="2.0118" /> nāma na vaṭṭati. Suddhadhanudaṇḍopi dhanujiyāpi patodopi aṅkusopi antamaso vāsipharasuādīnipi āvudhasaṅkhepena katāni anāmāsāni. Sace kenaci vihāre satti vā tomaro vā ṭhapito hoti, vihāraṃ jaggantena ‘‘harantū’’ti sāmikānaṃ pesetabbaṃ. Sace na haranti, taṃ acālentena vihāro paṭijaggitabbo. Yuddhabhūmiyaṃ patitaṃ asiṃ vā sattiṃ vā tomaraṃ vā disvā pāsāṇena vā kenaci vā asiṃ bhinditvā satthakatthāya gahetuṃ vaṭṭati, itarānipi viyojetvā <pageBreak edition="P" number="3.0545" /> kiñci satthakatthāya gahetuṃ vaṭṭati kiñci kattaradaṇḍādiatthāya. ‘‘Idaṃ gaṇhathā’’ti dīyyamānaṃ pana ‘‘vināsetvā kappiyabhaṇḍaṃ karissāmī’’ti sabbampi sampaṭicchituṃ vaṭṭati.</paragraph>
    <paragraph line="123">Macchajālapakkhijālādīnipi phalakajālikādīni saraparittānānīpi sabbāni anāmāsāni. Paribhogatthāya labbhamānesu pana jālaṃ tāva ‘‘āsanassa vā cetiyassa vā upari bandhissāmi, chattaṃ vā veṭhessāmī’’ti gahetuṃ vaṭṭati. Saraparittānaṃ sabbampi bhaṇḍamūlatthāya sampaṭicchituṃ vaṭṭati. Parūparodhanivāraṇañhi etaṃ na uparodhakaranti phalakaṃ dantakaṭṭhabhājanaṃ karissāmīti gahetuṃ vaṭṭati.</paragraph>
    <paragraph line="124">Cammavinaddhāni vīṇābheriādīni anāmāsāni. <bold>Kurundiyaṃ</bold> pana ‘‘bherisaṅghāṭopi vīṇāsaṅghāṭopi tucchapokkharampi mukhavaṭṭiyaṃ āropitacammampi vīṇādaṇḍakopi sabbaṃ anāmāsa’’nti vuttaṃ. Onahituṃ vā onahāpetuṃ vā vādetuṃ vā vādāpetuṃ vā na labbhatiyeva. Cetiyaṅgaṇe pūjaṃ katvā manussehi chaḍḍitaṃ disvāpi acāletvāva antarantare sammajjitabbaṃ, kacavarachaḍḍanakāle pana kacavaraniyāmeneva haritvā ekamantaṃ nikkhipituṃ vaṭṭatīti <bold>mahāpaccariya</bold>ṃ vuttaṃ. Bhaṇḍamūlatthāya sampaṭicchitumpi vaṭṭati. Paribhogatthāya labbhamānesu pana vīṇādoṇikañca bheripokkharañca dantakaṭṭhabhājanaṃ <pageBreak edition="M" number="2.0132" /> karissāma cammaṃ satthakakosakanti evaṃ tassa tassa parikkhārassa upakaraṇatthāya gahetvā tathā tathā kātuṃ vaṭṭati.</paragraph>
    <paragraph line="125"><bold>Purāṇadutiyikāvatthu</bold> uttānameva. <bold>Yakkhivatthusmiṃ</bold> sacepi paranimmitavasavattideviyā kāyasaṃsaggaṃ samāpajjati thullaccayameva. <bold>Paṇḍakavatthu</bold> ca <bold>suttitthivatthu</bold> ca pākaṭameva. <bold>Matitthivatthusmiṃ</bold> pārājikappahonakakāle thullaccayaṃ, tato paraṃ dukkaṭaṃ. <bold>Tiracchānagatavatthusmiṃ</bold><pageBreak edition="P" number="3.0546" /> nāgamāṇavikāyapi supaṇṇamāṇavikāyapi kinnariyāpi gāviyāpi dukkaṭameva. <bold>Dārudhītalikāvatthusmiṃ</bold><pageBreak edition="V" number="2.0119" /> na kevalaṃ dārunā eva, antamaso cittakammalikhitepi itthirūpe dukkaṭameva.</paragraph>
    <paragraph line="126" number="282"><bold>Sampīḷanavatthu</bold> uttānatthameva. <bold>Saṅkamavatthusmiṃ</bold> ekapadikasaṅkamo vā hotu sakaṭamaggasaṅkamo vā, cālessāmīti payoge katamatteva cāletu vā mā vā, dukkaṭaṃ. Maggavatthu pākaṭameva. Rukkhavatthusmiṃ rukkho mahanto vā hotu mahājambuppamāṇo khuddako vā, taṃ cāletuṃ sakkotu vā mā vā, payogamattena dukkaṭaṃ. <bold>Nāvāvatthusmimpi</bold> eseva nayo. <bold>Rajjavatthusmiṃ </bold>yaṃ rajjuṃ āviñchanto ṭhānā cāletuṃ sakkoti, tattha thullaccayaṃ. Yā mahārajju hoti, īsakampi ṭhānā na calati, tattha dukkaṭaṃ. Daṇḍepi eseva nayo. Bhūmiyaṃ patitamahārukkhopi hi daṇḍaggahaṇeneva idha gahito. <bold>Pattavatthu</bold> pākaṭameva. <bold>Vandanavatthusmiṃ</bold> itthī pāde sambāhitvā vanditukāmā vāretabbā pādā vā paṭicchādetabbā, niccalena vā bhavitabbaṃ. Niccalassa hi cittena sādiyatopi anāpatti. Avasāne <bold>gahaṇavatthu</bold>pākaṭamevāti.</paragraph>
    <centered line="127">Kāyasaṃsaggasikkhāpadavaṇṇanā niṭṭhitā.</centered>
    <subhead line="128">3. Duṭṭhullavācāsikkhāpadavaṇṇanā</subhead>
    <paragraph line="129" number="283"><bold>Tena samayena buddho bhagavā</bold>ti duṭṭhullavācāsikkhāpadaṃ. Tattha <bold>ādissā</bold>ti apadisitvā. <bold>Vaṇṇampi bhaṇatī</bold>tiādīni parato āvi bhavissanti. <bold>Chinnikā</bold>ti chinnaottappā. <bold>Dhuttikā</bold>ti saṭhā. <bold>Ahirikāyo</bold>ti nillajjā <pageBreak edition="M" number="2.0133" />. <bold>Uhasantī</bold>ti sitaṃ katvā mandahasitaṃ hasanti. <bold>Ullapantī</bold>ti ‘‘aho ayyo’’tiādinā nayena uccakaraṇiṃ nānāvidhaṃ palobhanakathaṃ kathenti. <bold>Ujjagghantī</bold>ti mahāhasitaṃ hasanti. <bold>Uppaṇḍentī</bold>ti ‘‘paṇḍako ayaṃ, nāyaṃ puriso’’tiādinā <pageBreak edition="P" number="3.0547" /> nayena parihāsaṃ karonti.</paragraph>
    <paragraph line="130" number="285"><bold>Sāratto</bold>ti duṭṭhullavācassādarāgena sāratto. <bold>Apekkhavā paṭibaddhacitto</bold>ti vuttanayameva, kevalaṃ idha vācassādarāgo yojetabbo. <bold>Mātugāmaṃ duṭṭhullāhi vācāhī</bold>ti ettha adhippetaṃ mātugāmaṃ dassento <bold>‘‘mātugāmo’’</bold>tiādimāha. Tattha <bold>viññū paṭibalā subhāsitadubbhāsitaṃ duṭṭhullāduṭṭhullaṃ ājānitu</bold>nti yā paṇḍitā sātthakaniratthakakathaṃ asaddhammasaddhammapaṭisaṃyuttakathañca jānituṃ paṭibalā, ayaṃ idha adhippetā. Yā pana mahallikāpi bālā elamūgā ayaṃ idha anadhippetāti dasseti.</paragraph>
    <paragraph line="131"><bold>Obhāseyyā</bold>ti <pageBreak edition="V" number="2.0120" /> avabhāseyya nānāppakārakaṃ asaddhammavacanaṃ vadeyya. Yasmā panevaṃ obhāsantassa yo so obhāso nāma, so atthato ajjhācāro hoti rāgavasena abhibhavitvā saññamavelaṃ ācāro, tasmā tamatthaṃ dassento ‘‘obhāseyyāti ajjhācāro vuccatī’’ti āha. <bold>Yathā ta</bold>nti ettha <bold>ta</bold>nti nipātamattaṃ, yathā yuvā yuvatinti attho.</paragraph>
    <paragraph line="132"><bold>Dve magge ādissā</bold>tiādi yenākārena obhāsato saṅghādiseso hoti, taṃ dassetuṃ vuttaṃ. Tattha <bold>dve magge</bold>ti vaccamaggañca passāvamaggañca. Sesaṃ uddese tāva pākaṭameva. Niddese pana <bold>thometī</bold>ti ‘‘itthilakkhaṇena subhalakkhaṇena samannāgatāsī’’ti vadati, na tāva sīsaṃ eti. ‘‘Tava vaccamaggo ca passāvamaggo ca īdiso tena nāma īdisena itthilakkhaṇena subhalakkhaṇena samannāgatāsī’’ti vadati, sīsaṃ eti, saṅghādiseso. <bold>Vaṇṇeti pasaṃsatī</bold>ti imāni pana thomanapadasseva vevacanāni.</paragraph>
    <paragraph line="133"><bold>Khuṃsetī</bold>ti vācāpatodena ghaṭṭeti. <bold>Vambhetī</bold>ti apasādeti. <bold>Garahatī</bold>ti dosaṃ deti. Parato pana pāḷiyā āgatehi <bold>‘‘animittāsī’’</bold>tiādīhi <pageBreak edition="M" number="2.0134" /> ekādasahi padehi aghaṭite sīsaṃ na eti, ghaṭitepi tesu <bold>sikharaṇīsi sambhinnāsi ubhatobyañjanāsī</bold>ti imehi tīhi ghaṭiteyeva saṅghādiseso.</paragraph>
    <paragraph line="134"><bold>Dehi me</bold>ti yācanāyapi ettakeneva sīsaṃ na eti, ‘‘methunaṃ dhammaṃ dehī’’ti evaṃ methunadhammena ghaṭite eva saṅghādiseso.</paragraph>
    <paragraph line="135"><bold>Kadā te mātā pasīdissatī</bold>tiādīsu āyācanavacanesupi ettakeneva <pageBreak edition="P" number="3.0548" /> sīsaṃ na eti, ‘‘kadā te mātā pasīdissati, kadā te methunaṃ dhammaṃ labhissāmī’’ti vā ‘‘tava mātari pasannāya methunaṃ dhammaṃ labhissāmī’’ti vā ādinā pana nayena methunadhammena ghaṭiteyeva saṅghādiseso.</paragraph>
    <paragraph line="136"><bold>Kathaṃ tvaṃ sāmikassa desī</bold>tiādīsu pucchāvacanesupi methunadhammanti vutteyeva saṅghādiseso, na itarathā. <bold>Evaṃ kira tvaṃ sāmikassa desī</bold>ti paṭipucchāvacanesupi eseva nayo.</paragraph>
    <paragraph line="137">Ācikkhanāya <bold>puṭṭho bhaṇatī</bold>ti ‘‘kathaṃ dadamānā sāmikassa piyā hotī’’ti evaṃ puṭṭho ācikkhati. Ettha ca ‘‘evaṃ <pageBreak edition="V" number="2.0121" /> dehi evaṃ dadamānā’’ti vuttepi sīsaṃ na eti. ‘‘Methunadhammaṃ evaṃ dehi evaṃ upanehi evaṃ methunadhammaṃ dadamānā upanayamānā piyā hotī’’tiādinā pana nayena methunadhammena ghaṭiteyeva saṅghādiseso. Anusāsanīvacanesupi eseva nayo.</paragraph>
    <paragraph line="138">Akkosaniddese – <bold>animittāsī</bold>ti nimittarahitāsi, kuñcikapaṇālimattameva tava dakasotanti vuttaṃ hoti.</paragraph>
    <paragraph line="139"><bold>Nimittamattāsī</bold>ti tava itthinimittaṃ aparipuṇṇaṃ saññāmattamevāti vuttaṃ hoti. <bold>Alohitā</bold>ti sukkhasotā. <bold>Dhuvalohitā</bold>ti niccalohitā kilinnadakasotā. <bold>Dhuvacoḷā</bold>ti niccapakkhittāṇicoḷā, sadā āṇicoḷakaṃ sevasīti vuttaṃ hoti. <bold>Paggharantī</bold>ti savantī; sadā te muttaṃ savatīti vuttaṃ hoti. <bold>Sikharaṇī</bold>ti bahinikkhantaāṇimaṃsā. <bold>Itthipaṇḍakā</bold>ti animittāva vuccati. <bold>Vepurisikā</bold>ti samassudāṭhikā purisarūpā <pageBreak edition="M" number="2.0135" /> itthī. <bold>Sambhinnā</bold>ti sambhinnavaccamaggapassāvamaggā. <bold>Ubhatobyañjanā</bold>ti itthinimittena ca purisanimittena cāti ubhohi byañjanehi samannāgatā.</paragraph>
    <paragraph line="140">Imesu ca pana ekādasasu padesu sikharaṇīsi sambhinnāsi ubhatobyañjanāsīti imāniyeva tīṇi padāni suddhāni sīsaṃ enti. Iti imāni ca tīṇi purimāni ca vaccamaggapassāvamaggamethunadhammapadāni tīṇīti cha padāni suddhāni āpattikarāni. Sesāni animittātiādīni ‘‘animitte <pageBreak edition="P" number="3.0549" /> methunadhammaṃ me dehī’’ti vā ‘‘animittāsi methunadhammaṃ me dehī’’ti vā ādinā nayena methunadhammena ghaṭitāneva āpattikarāni hontīti veditabbāni.</paragraph>
    <paragraph line="141" number="286"> Idāni yvāyaṃ otiṇṇo vipariṇatena cittena obhāsati, tassa vaccamaggapassāvamagge ādissa etesaṃ vaṇṇabhaṇanādīnaṃ vasena vitthārato āpattibhedaṃ dassento <bold>‘‘itthī ca hoti itthisaññī’’</bold>tiādimāha. Tesaṃ attho kāyasaṃsagge vuttanayeneva veditabbo.</paragraph>
    <paragraph line="142">Ayaṃ pana viseso – <bold>adhakkhaka</bold>nti akkhakato paṭṭhāya adho. <bold>Ubbhajāṇumaṇḍala</bold> jāṇumaṇḍalato paṭṭhāya uddhaṃ. <bold>Ubbhakkhaka</bold>nti akkhakato paṭṭhāya uddhaṃ. <bold>Adho jāṇumaṇḍala</bold>nti jāṇumaṇḍalato paṭṭhāya adho. Akkhakaṃ pana jāṇumaṇḍalañca ettheva dukkaṭakkhette saṅgahaṃ gacchanti bhikkhuniyā kāyasaṃsagge viya. Na hi buddhā garukāpattiṃ sāvasesaṃ paññapentīti. <bold>Kāyappaṭibaddha</bold>nti vatthaṃ vā pupphaṃ vā ābharaṇaṃ vā.</paragraph>
    <paragraph line="143" number="287"><bold>Atthapurekkhārassā</bold>ti <pageBreak edition="V" number="2.0122" /> animittātiādīnaṃ padānaṃ atthaṃ kathentassa, aṭṭhakathaṃ vā sajjhāyaṃ karontassa.</paragraph>
    <paragraph line="144"><bold>Dhammapurekkhārassā</bold>ti pāḷiṃ vācentassa vā sajjhāyantassa vā. Evaṃ atthañca dhammañca purakkhatvā bhaṇantassa atthapurekkhārassa ca dhammapurekkhārassa ca anāpatti.</paragraph>
    <paragraph line="145"><bold>Anusāsanipurekkhārassā</bold>ti ‘‘idānipi animittāsi ubhattobyañjanāsi appamādaṃ idāni kareyyāsi, yathā āyatimpi evarūpā na hohisī’’ti evaṃ anusiṭṭhiṃ purakkhatvā bhaṇantassa anusāsanipurekkhārassa anāpatti. Yo pana bhikkhunīnaṃ pāḷiṃ vācento pakativācanāmaggaṃ pahāya hasanto hasanto ‘‘sikharaṇīsi sambhinnāsi ubhatobyañjanāsī’’ti punappunaṃ bhaṇati, tassa <pageBreak edition="M" number="2.0136" /> āpattiyeva. Ummattakassa anāpatti. Idha ādikammiko udāyitthero, tassa anāpatti ādikammikassāti.</paragraph>
    <centered line="146">Padabhājanīyavaṇṇanā niṭṭhitā.</centered>
    <paragraph line="147">Samuṭṭhānādīsu idaṃ sikkhāpadaṃ tisamuṭṭhānaṃ kāyacittato vācācittato kāyavācācittato ca samuṭṭhāti, kiriyaṃ, saññāvimokkhaṃ <pageBreak edition="P" number="3.0550" />, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dvivedananti.</paragraph>
    <paragraph line="148" number="288"> Vinītavatthūsu lohitavatthusmiṃ so bhikkhu itthiyā lohitakaṃ nimittaṃ sandhāyāha – itarā na aññāsi, tasmā dukkaṭaṃ.</paragraph>
    <paragraph line="149"><bold>Kakkasaloma</bold>nti rassalomehi bahulomaṃ. <bold>Ākiṇṇaloma</bold>nti jaṭitalomaṃ. <bold>Kharaloma</bold>nti thaddhalomaṃ. <bold>Dīghaloma</bold>nti arassalomaṃ. Sabbaṃ itthinimittameva sandhāya vuttaṃ.</paragraph>
    <paragraph line="150" number="289"><bold>Vāpitaṃ kho te</bold>ti asaddhammaṃ sandhāyāha, sā asallakkhetvā <bold>no ca kho paṭivutta</bold>nti āha. <bold>Paṭivuttaṃ</bold> nāma udakavappe bījehi appatiṭṭhitokāse pāṇakehi vināsitabīje vā okāse puna bījaṃ patiṭṭhāpetvā udakena āsittaṃ, thalavappe visamapatitānaṃ vā bījānaṃ samakaraṇatthāya puna aṭṭhadantakena samīkataṃ, tesu aññataraṃ sandhāya esā āha.</paragraph>
    <paragraph line="151">Maggavatthusmiṃ <pageBreak edition="V" number="2.0123" /><bold>maggo saṃsīdatī</bold>ti aṅgajātamaggaṃ sandhāyāha. Sesaṃ uttānamevāti.</paragraph>
    <centered line="152">Duṭṭhullavācāsikkhāpadavaṇṇanā niṭṭhitā.</centered>
    <subhead line="153">4. Attakāmapāricariyasikkhāpadavaṇṇanā</subhead>
    <paragraph line="154" number="290"><bold>Tena samayena buddho bhagavā</bold>ti attakāmasikkhāpadaṃ. Tattha <bold>kulūpako</bold>ti kulapayirupāsanako catunnaṃ paccayānaṃ atthāya kulūpasaṅkamane niccappayutto.</paragraph>
    <paragraph line="155"><bold>Cīvarapiṇḍapātasenāsanagilānapaccayabhesajjaparikkhāra</bold>nti <pageBreak edition="M" number="2.0137" /> cīvarañca piṇḍapātañca senāsanañca gilānapaccayabhesajjaparikkhārañca. <bold>Gilānapaccayabhesajjaparikkhāra</bold>nti cettha patikaraṇatthena paccayo, yassa kassaci sappāyassetaṃ adhivacanaṃ. Bhisakkassa kammaṃ tena anuññātattāti bhesajjaṃ. Gilānapaccayova bhesajjaṃ gilānapaccayabhesajjaṃ, yaṃkiñci gilānassa sappāyaṃ bhisakkakammaṃ telamadhuphāṇitādīti vuttaṃ hoti. <bold>Parikkhāro</bold>ti pana ‘‘sattahi nagaraparikkhārehi suparikkhataṃ hotī’’tiādīsu (a. ni. 7.67) parivāro vuccati. ‘‘Ratho <pageBreak edition="P" number="3.0551" /> sīsaparikkhāro jhānakkho cakkavīriyo’’tiādīsu (saṃ. ni. 5.4) alaṅkāro. ‘‘Ye cime pabbajitena jīvitaparikkhārā samudānetabbā’’tiādīsu (ro. ni. 1.1.191) sambhāro. Idha pana sambhāropi parivāropi vaṭṭati. Tañhi gilānapaccayabhesajjaṃ jīvitassa parivāropi hoti jīvitavināsakābādhuppattiyā antaraṃ adatvā rakkhaṇato, sambhāropi yathā ciraṃ pavattati evamassa kāraṇabhāvato, tasmā parikkhāroti vuccati. Evaṃ gilānapaccayabhesajjañca taṃ parikkhāro cāti gilānapaccayabhesajjaparikkhāro, taṃ gilānapaccayabhesajjaparikkhāranti evamattho daṭṭhabbo.</paragraph>
    <paragraph line="156"><bold>Vasala</bold>nti hīnaṃ lāmakaṃ. Atha vā vassatīti vasalo, paggharatīti attho, taṃ vasalaṃ, asucipaggharaṇakanti vuttaṃ hoti. <bold>Niṭṭhuhitvā</bold>ti kheḷaṃ pātetvā.</paragraph>
    <paragraph line="157"><bold>Kassāhaṃ kena hāyāmī</bold>ti ahaṃ kassā aññissā itthiyā kena bhogena vā alaṅkārena vā rūpena vā parihāyāmi, kā nāma mayā uttaritarāti dīpeti.</paragraph>
    <paragraph line="158" number="291"><bold>Santike</bold>ti upacāre ṭhatvā sāmantā avidūre, padabhājanepi ayamevaattho dīpito <pageBreak edition="V" number="2.0124" />. <bold>Attakāmapāricariyāyā</bold>ti methunadhammasaṅkhātena kāmena pāricariyā kāmapāricariyā. Attano atthāya kāmapāricariyā attakāmapāricariyā, attanā vā kāmitā icchitāti attakāmā, sayaṃ methunarāgavasena patthitāti attho. Attakāmā ca sā pāricariyā cāti attakāmapāricariyā, tassā attakāmapāricariyāya. <bold>Vaṇṇaṃ bhāseyyā</bold>ti guṇaṃ ānisaṃsaṃ pakāseyya.</paragraph>
    <paragraph line="159">Tatra <pageBreak edition="M" number="2.0138" /> yasmā ‘‘attano atthāya kāmapāricariyā’’ti imasmiṃ atthavikappe kāmo ceva hetu ca pāricariyā ca attho, sesaṃ byañjanaṃ. ‘‘Attakāmā ca sā pāricariyā cāti attakāmapāricariyā’’ti imasmiṃ atthavikappe adhippāyo ceva pāricariyā cāti attho, sesaṃ byañjanaṃ. Tasmā byañjane ādaraṃ akatvā atthamattameva dassetuṃ ‘‘attano kāmaṃ attano hetuṃ attano adhippāyaṃ attano pāricariya’’nti padabhājanaṃ vuttaṃ. ‘‘Attano kāmaṃ attano hetuṃ attano pāricariya’’nti hi vutte jānissanti paṇḍitā ‘‘ettāvatā attano atthāya kāmapāricariyā vuttā’’ti. ‘‘Attano adhippāyaṃ attano pāricariya’’nti vuttepi jānissanti ‘‘ettāvatā attanā icchitakāmitaṭṭhena attakāmapāricariyā vuttā’’ti.</paragraph>
    <paragraph line="160">Idāni <pageBreak edition="P" number="3.0552" /> tassā attakāmapāricariyāya vaṇṇabhāsanākāraṃ dassento <bold>‘‘etadagga’’</bold>ntiādimāha. Taṃ uddesatopi niddesatopi uttānatthameva. Ayaṃ panettha padasambandho ca āpattivinicchayo ca – <bold>etadaggaṃ…pe… paricareyyā</bold>ti yā mādisaṃ sīlavantaṃ kalyāṇadhammaṃ brahmacāriṃ etena dhammena paricareyya, tassā evaṃ mādisaṃ paricarantiyā yā ayaṃ pāricariyā nāma, etadaggaṃ pāricariyānanti.</paragraph>
    <paragraph line="161"><bold>Methunupasaṃhitena saṅghādiseso</bold>ti evaṃ attakāmapāricariyāya vaṇṇaṃ bhāsanto ca methunupasaṃhitena methunadhammapaṭisaṃyutteneva vacanena yo bhāseyya, tassa saṅghādisesoti.</paragraph>
    <paragraph line="162">Idhāni yasmā methunupasaṃhiteneva bhāsantassa saṅghādiseso vutto, tasmā ‘‘ahampi khattiyo, tvampi khattiyā, arahati khattiyā khattiyassa dātuṃ samajātikattā’’ti evamādīhi vacanehi pāricariyāya vaṇṇaṃ bhāsamānassāpi saṅghādiseso natthi. ‘‘Ahampi khattiyo’’tiādike pana bahūpi pariyāye vatvā ‘‘arahasi tvaṃ mayhaṃ methunadhammaṃ dātu’’nti evaṃ methunappaṭisaṃyutteneva bhāsamānassa saṅghādisesoti.</paragraph>
    <paragraph line="163"><bold>Itthī</bold><pageBreak edition="V" number="2.0125" /><bold>ca hotī</bold>tiādi pubbe vuttanayameva. Idha udāyitthero ādikammiko, tassa anāpatti ādikammikassāti.</paragraph>
    <paragraph line="164">Samuṭṭhānādi sabbaṃ duṭṭhullavācāsadisaṃ. Vinītavatthūni uttānatthānevāti.</paragraph>
    <centered line="165">Attakāmapāricariyasikkhāpadavaṇṇanā niṭṭhitā.</centered>
    <subhead line="166">5. Sañcarittasikkhāpadavaṇṇanā</subhead>
    <paragraph line="167" number="296"><bold>Tena</bold><pageBreak edition="M" number="2.0139" /><bold>samayena buddho bhagavā</bold>ti sañcarittaṃ. Tattha <bold>paṇḍitā</bold>ti paṇḍiccena samannāgatā gatimantā. <bold>Byattā</bold>ti veyyattiyena samannāgatā, upāyena samannāgatā upāyaññū visāradā. <bold>Medhāvinī</bold>ti medhāya samannāgatā, diṭṭhaṃ diṭṭhaṃ karoti. <bold>Dakkhā</bold>ti chekā. <bold>Analasā</bold>ti uṭṭhānavīriyasampannā. <bold>Channā</bold>ti anucchavikā.</paragraph>
    <paragraph line="168"><bold>Kismiṃ viyā</bold>ti kicchaṃ viya kileso viya, hiri viya amhākaṃ hotīti adhippāyo. <bold>Kumārikāya vattu</bold>nti ‘‘imaṃ tumhe gaṇhathā’’ti kumārikāya kāraṇā vattuṃ.</paragraph>
    <paragraph line="169">Āvāhādīsu <bold>āvāho</bold>ti dārakassa parakulato dārikāya <pageBreak edition="P" number="3.0553" /> āharaṇaṃ. <bold>Vivāho</bold>ti attano dārikāya parakulapesanaṃ. <bold>Vāreyya</bold>nti ‘‘detha no dārakassa dārika’’nti yācanaṃ, divasanakkhattamuhuttaparicchedakaraṇaṃ vā.</paragraph>
    <paragraph line="170" number="297"><bold>Purāṇagaṇakiyā</bold>ti ekassa gaṇakassa bhariyāya, sā tasmiṃ jīvamāne gaṇakīti paññāyittha, mate pana purāṇagaṇakīti saṅkhaṃ gatā. <bold>Tirogāmo</bold>ti bahigāmo, añño gāmoti adhippāyo. <bold>Manussā</bold>ti udāyissa imaṃ sañcarittakamme yuttapayuttabhāvaṃ jānanakamanussā.</paragraph>
    <paragraph line="171"><bold>Suṇisabhogenā</bold>ti yena bhogena suṇisā bhuñjitabbā hoti randhāpanapacāpanapaavesanādinā, tena bhuñjiṃsu. <bold>Tato aparena dāsibhogenā</bold>ti māsātikkame yena bhogena dāsī bhuñjitabbā hoti khettakammakacavarachaḍḍanaudakāharaṇādinā, tena bhuñjiṃsu. <bold>Duggatā</bold>ti daliddā, yattha vā gatā duggatā hoti tādisaṃ kulaṃ gatā. <bold>Māyyo imaṃ kumārika</bold>nti mā ayyo imaṃ kumārikaṃ. <bold>Āhārūpahāro</bold>ti āhāro ca upahāro ca gahaṇañca dānañca, na amhehi <pageBreak edition="V" number="2.0126" /> kiñci āhaṭaṃ na upāhaṭaṃ tayā saddhiṃ kayavikkayo vohāro amhākaṃ natthīti dīpenti. <bold>Samaṇena bhavitabbaṃ abyāvaṭena, samaṇo assa susamaṇo</bold>ti samaṇena nāma īdisesu kammesu abyāvaṭena abyāpārena bhavitabbaṃ, evaṃ <pageBreak edition="M" number="2.0140" /> bhavanto hi samaṇo susamaṇo assāti, evaṃ naṃ apasādetvā <bold>‘‘gaccha tvaṃ na mayaṃ taṃ jānāmā’’</bold>ti āhaṃsu.</paragraph>
    <paragraph line="172" number="298"><bold>Sajjito</bold>ti sabbūpakaraṇasampanno maṇḍitapasādhito vā.</paragraph>
    <paragraph line="173" number="300"><bold>Dhuttā</bold>ti itthidhuttā. <bold>Paricārentā</bold>ti manāpiyesu rūpādīsu ito cito ca samantā indriyāni cārentā, kīḷantā abhiramantāti vuttaṃ hoti. <bold>Abbhutamakaṃsū</bold>ti yadi karissati tvaṃ ettakaṃ jito, yadi na karissati ahaṃ ettakanti paṇamakaṃsu. Bhikkhūnaṃ pana abbhutaṃ kātuṃ na vaṭṭati. Yo karoti parājitena dātabbanti <bold>mahāpaccariyaṃ</bold> vuttaṃ.</paragraph>
    <paragraph line="174"><bold>Kathañhi nāma ayyo udāyī taṅkhaṇika</bold>nti ettha <bold>taṅkhaṇo</bold>ti acirakālo <pageBreak edition="P" number="3.0554" /> vuccati. <bold>Taṅkhaṇika</bold>nti acirakālādhikārikaṃ.</paragraph>
    <paragraph line="175" number="301"><bold>Sañcarittaṃ samāpajjeyyā</bold>ti sañcaraṇabhāvaṃ samāpajjeyya. Yasmā pana taṃ samāpajjantena kenaci pesitena katthaci gantabbaṃ hoti, parato ca ‘‘itthiyā vā purisamati’’nti ādivacanato idha itthipurisā adhippetā, tasmā tamatthaṃ dassetuṃ ‘‘itthiyā vā pahito purisassa santike gacchati, purisena vā pahito itthiyā santike gacchatī’’ti evamassa padabhājanaṃ vuttaṃ. <bold>Itthiyā vā purisamatiṃ purisassa vā itthimati</bold>nti ettha āroceyyāti pāṭhaseso daṭṭhabbo, tenevassa padabhājane ‘‘purisassa matiṃ itthiyā āroceti, itthiyā matiṃ purisassa ārocetī’’ti vuttaṃ.</paragraph>
    <paragraph line="176">Idāni yadatthaṃ taṃ tesaṃ matiṃ adhippāyaṃ ajjhāsayaṃ chandaṃ ruciṃ āroceti, taṃ dassento <bold>‘‘jāyattane vā jārattane vā’’</bold>tiādimāha. Tattha <bold>jāyattane</bold>ti jāyābhāve. <bold>Jārattane</bold>ti jārabhāve. Purisassa hi matiṃ itthiyā ārocento jāyattane āroceti, itthiyā matiṃ purisassa ārocento jārattane āroceti; apica purisasseva matiṃ itthiyā ārocento jāyattane vā āroceti nibaddhabhariyābhāve, jārattane vā micchācārabhāve. Yasmā panetaṃ ārocentena ‘‘tvaṃ kirassa jāyā bhavissasī’’tiādi vattabbaṃ hoti, tasmā taṃ vattabbatākāraṃ dassetuṃ ‘‘jāyattane vāti jāyā bhavissasi, jārattane <pageBreak edition="M" number="2.0141" /> vāti jārī bhavissasī’’ti assa padabhājanaṃ <pageBreak edition="V" number="2.0127" /> vuttaṃ. Eteneva ca upāyena itthiyā matiṃ purisassa ārocanepi pati bhavissasi, sāmiko bhavissasi, jāro bhavissasīti vattabbatākāro veditabbo.</paragraph>
    <paragraph line="177"><bold>Antamaso taṅkhaṇikāyapī</bold>ti sabbantimena paricchedena yā ayaṃ taṅkhaṇe muhuttamatte paṭisaṃvasitabbato taṅkhaṇikāti vuccati, muhuttikāti attho. Tassāpi ‘‘muhuttikā bhavissasī’’ti evaṃ purisamatiṃ ārocentassa saṅghādiseso. Etenevupāyena ‘‘muhuttiko bhavissasī’’ti evaṃ purisassa itthimatiṃ ārocentopi saṅghādisesaṃ āpajjatīti veditabbo.</paragraph>
    <paragraph line="178" number="303"> Idāni ‘‘itthiyā vā purisamati’’nti ettha adhippetā itthiyo pabhedato dassetvā tāsu sañcarittavasena āpattibhedaṃ dassetuṃ <bold>‘‘dasa itthiyo’’</bold>tiādimāha. Tattha <bold>māturakkhitā</bold>ti mātarā rakkhitā. Yathā purisena saṃvāsaṃ na kappeti, evaṃ mātarā rakkhitā, tenassa padabhājanepi vuttaṃ – ‘‘mātā rakkhati <pageBreak edition="P" number="3.0555" /> gopeti issariyaṃ kāreti vasaṃ vattetī’’ti. Tattha <bold>rakkhatī</bold>ti katthaci gantuṃ na deti. <bold>Gopetī</bold>ti yathā aññe na passanti, evaṃ guttaṭṭhāne ṭhapeti. <bold>Issariyaṃ kāretī</bold>ti serivihāramassā nisedhentī abhibhavitvā pavattati. <bold>Vasaṃ vattetī</bold>ti ‘‘idaṃ karohi, idaṃ mā akāsī’’ti evaṃ attano vasaṃ tassā upari vatteti. Etenupāyena piturakkhitādayopi ñātabbā. Gottaṃ vā dhammo vā na rakkhati, sagottehi pana sahadhammikehi ca ekaṃ satthāraṃ uddissa pabbajitehi ekagaṇapariyāpannehi ca rakkhitā ‘‘gottarakkhitā dhammarakkhitā’’ti vuccati, tasmā tesaṃ padānaṃ ‘‘sagottā rakkhantī’’tiādinā nayena padabhājanaṃ vuttaṃ.</paragraph>
    <paragraph line="179">Saha ārakkhenāti <bold>sārakkhā</bold>. Saha paridaṇḍenāti <bold>saparidaṇḍā</bold>. Tāsaṃ niddesā pākaṭāva. Imāsu dasasu pacchimānaṃ dvinnameva purisantaraṃ gacchantīnaṃ micchācāro hoti, na itarāsaṃ.</paragraph>
    <paragraph line="180">Dhanakkītādīsu appena vā bahunā vā dhanena kītā <bold>dhanakkītā</bold>. Yasmā pana sā na kītamattā eva saṃvāsatthāya pana kītattā bhariyā, tasmāssa niddese dhanena kiṇitvā vāsetīti vuttaṃ.</paragraph>
    <paragraph line="181">Chandena <pageBreak edition="M" number="2.0142" /> attano ruciyā vasatīti <bold>chandavāsinī</bold>. Yasmā pana sā na attano chandamatteneva <pageBreak edition="V" number="2.0128" /> bhariyā hoti purisena pana sampaṭicchitattā, tasmāssa niddese ‘‘piyo piyaṃ vāsetī’’ti vuttaṃ.</paragraph>
    <paragraph line="182">Bhogena vasatīti <bold>bhogavāsinī</bold>. Udukkhalamusalādigharūpakaraṇaṃ labhitvā bhariyābhāvaṃ gacchantiyā janapaditthiyā etaṃ adhivacanaṃ.</paragraph>
    <paragraph line="183">Paṭena vasatīti <bold>paṭavāsinī</bold>. Nivāsanamattampi pāvuraṇamattampi labhitvā bhariyābhāvaṃ upagacchantiyā dalidditthiyā etaṃ adhivacanaṃ.</paragraph>
    <paragraph line="184"><bold>Odapattakinī</bold>ti ubhinnaṃ ekissā udakapātiyā hatthe otāretvā ‘‘idaṃ udakaṃ viya saṃsaṭṭhā abhejjā hothā’’ti vatvā pariggahitāya vohāranāmametaṃ, niddesepissa ‘‘tāya saha udakapattaṃ āmasitvā taṃ vāsetī’’ti evamattho veditabbo.</paragraph>
    <paragraph line="185">Obhaṭaṃ oropitaṃ cumbaṭamassāti <bold>obhaṭacumbaṭā,</bold> kaṭṭhahārikādīnaṃ aññatarā, yassā sīsato cumbaṭaṃ oropetvā ghare vāseti, tassā etaṃ adhivacanaṃ.</paragraph>
    <paragraph line="186"><bold>Dāsī cā</bold>ti attanoyeva dāsī ca hoti bhariyā ca.</paragraph>
    <paragraph line="187"><bold>Kammakārī</bold> nāma gehe bhatiyā kammaṃ <pageBreak edition="P" number="3.0556" /> karoti, tāya saddhiṃ koci gharāvāsaṃ kappeti attano bhariyāya anatthiko hutvā. Ayaṃ vuccati ‘‘kammakārī ca bhariyā cā’’ti.</paragraph>
    <paragraph line="188">Dhajena āhaṭā <bold>dhajāhaṭā,</bold> ussitaddhajāya senāya gantvā paravisayaṃ vilumpitvā ānītāti vuttaṃ hoti, taṃ koci bhariyaṃ karoti, ayaṃ dhajāhaṭā nāma. <bold>Muhuttikā</bold> vuttanayāeva, etāsaṃ dasannampi purisantaragamane micchācāro hoti. Purisānaṃ pana vīsatiyāpi etāsu micchācāro hoti, bhikkhuno ca sañcarittaṃ hotīti.</paragraph>
    <paragraph line="189" number="305"> Idāni <bold>puriso bhikkhuṃ pahiṇatī</bold>tiādīsu <bold>paṭiggaṇhātī</bold>ti so bhikkhu tassa purisassa ‘‘gaccha, bhante, itthannāmaṃ māturakkhitaṃ brūhi, hohi kira itthannāmassa bhariyā dhanakkītā’’ti evaṃ vuttavacanaṃ ‘‘sādhu upāsakā’’ti vā ‘‘hotū’’ti vā ‘‘ārocessāmī’’ti vā yena kenaci ākārena vacībhedaṃ katvā vā sīsakampanādīhi vā sampaṭicchati. <bold>Vīmaṃsatī</bold>ti <pageBreak edition="V" number="2.0129" /><pageBreak edition="M" number="2.0143" /> evaṃ paṭiggaṇhitvā tassā itthiyā santikaṃ gantvā taṃ sāsanaṃ āroceti. <bold>Paccāharatī</bold>ti tena ārocite sā itthī ‘‘sādhū’’ti sampaṭicchatu vā paṭikkhipatu vā lajjāya vā tuṇhī hotu, puna āgantvā tassa purisassa taṃ pavattiṃ āroceti.</paragraph>
    <paragraph line="190">Ettāvatā imāya paṭiggahaṇārocanapaccāharaṇasaṅkhātāya tivaṅgasampattiyā saṅghādiseso hoti. Sā pana tassa bhariyā hotu vā mā vā, akāraṇametaṃ. Sace pana so māturakkhitāya santikaṃ pesito taṃ adisvā tassā mātuyā taṃ sāsanaṃ āroceti, bahiddhā vimaṭṭhaṃ nāma hoti, tasmā visaṅketanti <bold>mahāpadumatthero</bold> āha. <bold>Mahāsumatthero</bold> pana mātā vā hotu pitā vā antamaso gehadāsīpi añño vāpi yo koci taṃ kiriyaṃ sampādessati, tassa vuttepi vimaṭṭhaṃ nāma na hoti, tivaṅgasampattikāle āpattiyeva.</paragraph>
    <paragraph line="191">Nanu yathā ‘‘buddhaṃ paccakkhāmī’’ti vattukāmo virajjhitvā ‘‘dhammaṃ paccakkhāmī’’ti vadeyya paccakkhātāvassa sikkhā. Yathā vā ‘‘paṭhamaṃ jhānaṃ samāpajjāmī’’ti vattukāmo virajjhitvā ‘‘dutiyaṃ jhānaṃ samāpajjāmī’’ti vadeyya āpannovassa <pageBreak edition="P" number="3.0557" /> pārājikaṃ. Evaṃsampadamidanti āha. Taṃ panetaṃ ‘‘paṭiggaṇhāti, antevāsiṃ vīmaṃsāpetvā attanā paccāharati, āpatti saṅghādisesassā’’ti iminā sameti, tasmā subhāsitaṃ.</paragraph>
    <paragraph line="192">Yathā ca ‘‘māturakkhitaṃ brūhī’’ti vuttassa gantvā tassā ārocetuṃ samatthānaṃ mātādīnampi vadato visaṅketo natthi, evameva ‘‘hohi kira itthannāmassa bhariyā dhanakkītā’’ti vattabbe ‘‘hohi kira itthannāmassa bhariyā chandavāsinī’’ti evaṃ pāḷiyaṃ vuttesu chandavāsiniādīsu vacanesu aññataravasena vā avuttesupi ‘‘hohi kira itthannāmassa bhariyā jāyā pajāpati puttamātā gharaṇī gharasāminī bhattarandhikā sussūsikā paricārikā’’tievamādīsu saṃvāsaparidīpakesu vacanesu aññataravasena vā vadantassāpi visaṅketo natthi tivaṅgasampattiyā āpattiyeva. ‘‘Māturakkhitaṃ brūhī’’ti pesitassa pana gantvā aññāsu piturakkhitādīsu aññataraṃ vadantassa visaṅketaṃ. Esa nayo ‘‘piturakkhitaṃ brūhī’’tiādīsupi.</paragraph>
    <paragraph line="193">Kevalañhettha <pageBreak edition="M" number="2.0144" /> ekamūlakadumūlakādivasena ‘‘purisassa mātā bhikkhuṃ pahiṇati, māturakkhitāya mātā bhikkhuṃ pahiṇatī’’ti evamādīnaṃ mūlaṭṭhānañca vasena peyyālabhedoyeva viseso <pageBreak edition="V" number="2.0130" />. Sopi pubbe vuttanayattā pāḷianusāreneva sakkā jānitunti nāssa vibhāgaṃ dassetuṃ ādaraṃ karimha.</paragraph>
    <paragraph line="194" number="338"> Paṭiggaṇhātītiādīsu pana dvīsu catukkesu paṭhamacatukke ādipadena tivaṅgasampattiyā saṅghādiseso, majjhe dvīhi duvaṅgasampattiyā thullaccayaṃ, ante ekena ekaṅgasampattiyā dukkaṭaṃ. Dutiyacatukke ādipadena duvaṅgasampattiyā thullaccayaṃ, majjhe dvīhi ekaṅgasampattiyā dukkaṭaṃ, ante ekena aṅgābhāvato anāpatti. Tattha <bold>paṭiggaṇhātī</bold>ti āṇāpakassa sāsanaṃ paṭiggaṇhāti. <bold>Vīmaṃsatī</bold>ti pahitaṭṭhānaṃ gantvā taṃ āroceti. <bold>Paccāharatī</bold>ti puna āgantvā mūlaṭṭhassa āroceti.</paragraph>
    <paragraph line="195"><bold>Na paccāharatī</bold>ti ārocetvā ettova pakkamati. <bold>Paṭiggaṇhāti na vīmaṃsatī</bold>ti purisena ‘‘itthannāmaṃ gantvā brūhī’’ti vuccamāno ‘‘sādhū’’ti tassa sāsanaṃ paṭiggaṇhitvā taṃ pamussitvā vā appamussitvā vā <pageBreak edition="P" number="3.0558" /> aññena karaṇīyena tassā santikaṃ gantvā kiñcideva kathaṃ kathento nisīdati, ettāvatā ‘‘paṭiggaṇhāti na vīmaṃsati nāmā’’ti vuccati. Atha naṃ sā itthī sayameva vadati ‘‘tumhākaṃ kira upaṭṭhāko maṃ gehe kātukāmo’’ti evaṃ vatvā ca ‘‘ahaṃ tassa bhariyā bhavissāmī’’ti vā ‘‘na bhavissāmī’’ti vā vadati. So tassā vacanaṃ anabhinanditvā appaṭikkositvā tuṇhībhūtova uṭṭhāyāsanā tassa purisassa santikaṃ āgantvā taṃ pavattiṃ āroceti, ettāvatā <bold>‘‘na vīmaṃsati paccāharati nāmā’’</bold>ti vuccati. <bold>Na vīmaṃsati na paccāharatī</bold>ti kevalaṃ sāsanārocanakāle paṭiggaṇhātiyeva, itaraṃ pana dvayaṃ na karoti.</paragraph>
    <paragraph line="196"><bold>Na paṭiggaṇhāti vīmaṃsati paccāharatī</bold>ti koci puriso bhikkhussa ṭhitaṭṭhāne vā nisinnaṭṭhāne vā tathārūpiṃ kathaṃ katheti, bhikkhu tena appahitopi pahito viya hutvā itthiyā santikaṃ gantvā ‘‘hohi kira itthannāmassa bhariyā’’tiādinā nayena vīmaṃsitvā tassā ruciṃ vā aruciṃ vā puna āgantvā imassa āroceti. Teneva nayena vīmaṃsitvā apaccāharanto <pageBreak edition="M" number="2.0145" /><bold>‘‘na paṭiggaṇhāti vīmaṃsati na paccāharatī’’</bold>ti vuccati. Teneva nayena gato avīmaṃsitvā tāya samuṭṭhāpitaṃ kathaṃ sutvā paṭhamacatukkassa tatiyapade vuttanayena āgantvā imassa ārocento <bold>‘‘na paṭiggaṇhāti na vīmaṃsati paccāharatī’’</bold>ti vuccati. Catutthapadaṃ pākaṭameva.</paragraph>
    <paragraph line="197"><bold>Sambahule bhikkhū āṇāpetī</bold>tiādinayā pākaṭāyeva. Yathā pana sambahulāpi ekavatthumhi āpajjanti, evaṃ ekassapi sambahulavatthūsu sambahulā āpattiyo veditabbā. Kathaṃ? Puriso bhikkhuṃ <pageBreak edition="V" number="2.0131" /> āṇāpeti ‘‘gaccha, bhante, asukasmiṃ nāma pāsāde saṭṭhimattā vā sattatimattā vā itthiyo ṭhitā tā vadehi, hotha kira itthannāmassa bhariyāyo’’ti. So sampaṭicchitvā tattha gantvā ārocetvā puna taṃ sāsanaṃ paccāharati. Yattakā itthiyo tattakā āpattiyo āpajjati. Vuttañhetaṃ <bold>parivārepi</bold> –</paragraph>
    <gatha1 line="198">‘‘Padavītihāramattena, vācāya bhaṇitena ca;</gatha1>
    <gatha2 line="199">Sabbāni garukāni sappaṭikammāni;</gatha2>
    <gatha3 line="200">Catusaṭṭhi āpattiyo āpajjeyya ekato;</gatha3>
    <gathalast line="201">Pañhāmesā kusalehi cintitā’’ti. (pari. 480);</gathalast>
    <paragraph line="202">Imaṃ <pageBreak edition="P" number="3.0559" /> kira atthavasaṃ paṭicca ayaṃ pañho vutto. Vacanasiliṭṭhatāya cettha ‘‘catusaṭṭhi āpattiyo’’ti vuttaṃ. Evaṃ karonto pana satampi sahassampi āpajjatīti. Yathā ca ekena pesitassa ekassa sambahulāsu itthīsu sambahulā āpattiyo, evaṃ eko puriso sambahule bhikkhū ekissā santikaṃ peseti, sabbesaṃ saṅghādiseso. Eko sambahule bhikkhū sambahulānaṃ itthīnaṃ santikaṃ peseti, itthigaṇanāya saṅghādisesā. Sambahulā purisā ekaṃ bhikkhuṃ ekissā santikaṃ pesenti, purisagaṇanāya saṅghādisesā. Sambahulā ekaṃ sambahulānaṃ itthīnaṃ santikaṃ pesenti, vatthugaṇanāya saṅghādisesā. Sambahulā sambahule ekissā santikaṃ pesenti, vatthugaṇanāya saṅghādisesā. Sambahulā purisā sambahule bhikkhū sambahulānaṃ itthīnaṃ santikaṃ pesenti, vatthugaṇanāya saṅghādisesā. Esa nayo ‘‘ekā itthī ekaṃ bhikkhu’’ntiādīsupi. Ettha ca sabhāgavibhāgatā nāma appamāṇaṃ, mātāpitunampi pañcasahadhammikānampi sañcarittakammaṃ karontassa āpattiyeva.</paragraph>
    <paragraph line="203"><bold>Puriso</bold><pageBreak edition="M" number="2.0146" /><bold>bhikkhuṃ āṇāpeti gaccha bhante</bold>ti catukkaṃ aṅgavasena āpattibheda dassanatthaṃ vuttaṃ. Tassa pacchimapade <bold>antevāsī vīmaṃsitvā bahiddhā paccāharatī</bold>ti āgantvā ācariyassa anārocetvā ettova gantvā tassa purisassa āroceti. <bold>Āpatti ubhinnaṃ thullaccayassā</bold>ti ācariyassa paṭiggahitattā ca vīmaṃsāpitattā ca dvīhaṅgehi thullaccayaṃ, antevāsikassa vīmaṃsitattā ca paccāhaṭattā ca dvīhaṅgehi thullaccayaṃ. Sesaṃ pākaṭameva.</paragraph>
    <paragraph line="204" number="339"><bold>Gacchanto sampādetī</bold>ti paṭiggaṇhāti ceva vīmaṃsati ca. <bold>Āgacchanto visaṃvādetī</bold>ti na paccāharati. <bold>Gacchanto visaṃvādetī</bold>ti na paṭiggaṇhāti. <bold>Āgacchanto sampādetī</bold>ti <pageBreak edition="V" number="2.0132" /> vīmaṃsati ceva paccāharati ca. Evaṃ ubhayattha dvīhaṅgehi thullaccayaṃ. Tatiyapade āpatti, catutthe anāpatti.</paragraph>
    <paragraph line="205" number="340"><bold>Anāpatti saṅghassa vā cetiyassa vā gilānassa vā karaṇīyena gacchati ummattakassa ādikammikassā</bold>ti ettha bhikkhusaṅghassa uposathāgāraṃ vā kiñci vā vippakataṃ hoti. Tattha kārukānaṃ <pageBreak edition="P" number="3.0560" /> bhattavetanatthāya upāsako vā upāsikāya santikaṃ bhikkhuṃ pahiṇeyya, uṃpāsikā vā upāsakassa, evarūpena saṅghassa karaṇīyena gacchantassa anāpatti. Cetiyakamme kayiramānepi eseva nayo. Gilānassa bhesajjatthāyapi upāsakena vā upāsikāya santikaṃ upāsikāya vā upāsakassa santikaṃ pahitassa gacchato anāpatti. Ummattakaādikammikā vuttanayā eva.</paragraph>
    <centered line="206">Padabhājanīyavaṇṇanā niṭṭhitā.</centered>
    <paragraph line="207">Samuṭṭhānādīsu idaṃ sikkhāpadaṃ chasamuṭṭhānaṃ, sīsukkhipanādinā kāyavikārena sāsanaṃ gahetvā gantvā hatthamuddāya vīmaṃsitvā puna āgantvā hatthamuddāya eva ārocentassa kāyato samuṭṭhāti. Āsanasālāya nisinnassa ‘‘itthannāmā āgamissati, tassā cittaṃ jāneyyāthā’’ti kenaci vutte ‘‘sādhū’’ti sampaṭicchitvā taṃ āgataṃ vatvā tassā gatāya puna tasmiṃ purise āgate ārocentassa vācato samuṭṭhāti. Vācāya ‘‘sādhū’’ti sāsanaṃ gahetvā aññena karaṇīyena tassā gharaṃ gantvā aññattha vā gamanakāle taṃ disvā vacībhedeneva vīmaṃsitvā puna aññeneva <pageBreak edition="M" number="2.0147" /> karaṇīyena tato apakkamma kadācideva taṃ purisaṃ disvā ārocentassāpi vācatova samuṭṭhāti. Paṇṇattiṃ ajānantassa pana khīṇāsavassāpi kāyavācato samuṭṭhāti. Kathaṃ? Sace hissa mātāpitaro kujjhitvā alaṃvacanīyā honti, tañca bhikkhuṃ gharaṃ upagataṃ therapitā vadati ‘‘mātā te tāta maṃ mahallakaṃ chaḍḍetvā ñātikulaṃ gatā, gaccha taṃ maṃ upaṭṭhātuṃ pesehī’’ti. So ce gantvā taṃ vatvā puna pituno tassā āgamanaṃ vā anāgamanaṃ vā āroceti, saṅghādiseso. Imāni tīṇi acittakasamuṭṭhānāni.</paragraph>
    <paragraph line="208">Paṇṇattiṃ pana jānitvā eteheva tīhi nayehi sañcarittaṃ samāpajjato kāyacittato vācācittato kāyavācācittato ca samuṭṭhāti. Imāni tīṇi paṇṇattijānanacittena sacittakasamuṭṭhānāni. Kiriyaṃ, nosaññāvimokkhaṃ, paṇṇattivajjaṃ, kāyakammaṃ, vacīkammaṃ, kusalādivasena cettha tīṇi cittāni, sukhādivasena tisso vedanāti.</paragraph>
    <paragraph line="209" number="341"> Vinītavatthūsu <pageBreak edition="V" number="2.0133" /> ādito vatthupañcake paṭiggahitamattattā dukkaṭaṃ.</paragraph>
    <centered line="210">Kalahavatthusmiṃ <bold>sammodanīyaṃ akāsī</bold>ti taṃ saññāpetvā <pageBreak edition="P" number="3.0561" /> puna gehagamanīyaṃ</centered>
    <paragraph line="211">Akāsi. <bold>Nālaṃvacanīyā</bold>ti na pariccattāti attho. Yā hi yathā yathā yesu yesu janapadesu pariccattā pariccattāva hoti, bhariyābhāvaṃ atikkamati, ayaṃ ‘‘alaṃvacanīyā’’ti vuccati. Esā pana na alaṃvacanīyā kenacideva kāraṇena kalahaṃ katvā gatā, tenevettha bhagavā <bold>‘‘anāpattī’’</bold>ti āha. Yasmā pana kāyasaṃsagge yakkhiyā thullaccayaṃ vuttaṃ, tasmā duṭṭhullādīsupi yakkhipetiyo thullaccayavatthumevāti veditabbā. Aṭṭhakathāsu panetaṃ na vicāritaṃ. Sesaṃ sabbattha uttānatthamevāti.</paragraph>
    <centered line="212">Sañcarittasikkhāpadavaṇṇanā niṭṭhitā.</centered>
    <subhead line="213">6. Kuṭikārasikkhāpadavaṇṇanā</subhead>
    <paragraph line="214" number="342"><bold>Tena samayenā</bold>ti kuṭikārasikkhāpadaṃ. Tattha <bold>āḷavakā</bold>ti āḷaviraṭṭhe jātā dārakā āḷavakā nāma, te pabbajitakālepi ‘‘āḷavakā’’tveva paññāyiṃsu. Te sandhāya vuttaṃ ‘‘āḷavakā bhikkhū’’ti. <bold>Saññācikāyo</bold>ti <pageBreak edition="M" number="2.0148" /> sayaṃ yācitvā gahitūpakaraṇāyo. <bold>Kārāpentī</bold>ti karontipi kārāpentipi, te kira sāsane vipassanādhurañca ganthadhurañcāti dvepi dhurāni chaḍḍetvā navakammameva dhuraṃ katvā paggaṇhiṃsu. <bold>Assāmikāyo</bold>ti anissarāyo, kāretā dāyakena virahitāyoti attho. <bold>Attuddesikāyo</bold>ti attānaṃ uddissa attano atthāya āraddhāyoti attho. <bold>Appamāṇikāyo</bold>ti ‘‘ettakena niṭṭhaṃ gacchissantī’’ti evaṃ aparicchinnappamāṇāyo, vuddhippamāṇāyo vā mahantappamāṇāyoti attho.</paragraph>
    <paragraph line="215">Yācanā eva bahulā etesaṃ mandaṃ aññaṃ kammanti <bold>yācanabahulā</bold>. Evaṃ <bold>viññattibahulā</bold> veditabbā. Atthato panettha nānākaraṇaṃ natthi, anekakkhattuṃ ‘‘purisaṃ detha, purisatthakaraṃ dethā’’ti yācantānametaṃ adhivacanaṃ. Tattha mūlacchejjāya purisaṃ yācituṃ na vaṭṭati, sahāyatthāya kammakaraṇatthāya ‘‘purisaṃ dethā’’ti yācituṃ vaṭṭati. <bold>Purisatthakara</bold>nti purisena kātabbaṃ hatthakammaṃ vuccati, taṃ yācituṃ vaṭṭati. Hatthakammaṃ nāma kiñci vatthu na hoti, tasmā <pageBreak edition="P" number="3.0562" /> ṭhapetvā migaluddakamacchabandhakādīnaṃ sakakammaṃ avasesaṃ sabbaṃ kappiyaṃ. ‘‘Kiṃ, bhante, āgatattha kena kamma’’nti pucchite vā apucchite vā yācituṃ vaṭṭati, viññattipaccayā doso natthi. Tasmā migaluddakādayo sakakammaṃ na yācitabbā, ‘‘hatthakammaṃ dethā’’ti aniyametvāpi na yācitabbā; evaṃ <pageBreak edition="V" number="2.0134" /> yācitā hi te ‘‘sādhu, bhante’’ti bhikkhū uyyojetvā migepi māretvā āhareyyuṃ. Niyametvā pana ‘‘vihāre kiñci kattabbaṃ atthi, tattha hatthakammaṃ dethā’’ti yācitabbā. Phālanaṅgalādīni upakaraṇāni gahetvā kasituṃ vā vapituṃ vā lāyituṃ vā gacchantaṃ sakiccapasutampi kassakaṃ vā aññaṃ vā kiñci hatthakammaṃ yācituṃ vaṭṭateva. Yo pana vighāsādo vā añño vā koci nikkammo niratthakakathaṃ kathento niddāyanto vā viharati, evarūpaṃ ayācitvāpi ‘‘ehi re idaṃ vā idaṃ vā karohī’’ti yadicchakaṃ kārāpetuṃ vaṭṭati.</paragraph>
    <paragraph line="216">Hatthakammassa pana sabbakappiyabhāvadīpanatthaṃ imaṃ nayaṃ kathenti. Sace hi bhikkhu pāsādaṃ kāretukāmo hoti, thambhatthāya pāsāṇakoṭṭakānaṃ gharaṃ gantvā vattabbaṃ ‘‘hatthakammaṃ laddhuṃ vaṭṭati upāsakā’’ti. Kiṃ kātabbaṃ, bhante,ti? Pāsāṇatthambhā uddharitvā dātabbāti. Sace te uddharitvā <pageBreak edition="M" number="2.0149" /> vā denti, uddharitvā nikkhitte attano thambhe vā denti, vaṭṭati. Athāpi vadanti – ‘‘amhākaṃ, bhante, hatthakammaṃ kātuṃ khaṇo natthi, aññaṃ uddharāpetha, tassa mūlaṃ dassāmā’’ti uddharāpetvā ‘‘pāsāṇatthambhe uddhaṭamanussānaṃ mūlaṃ dethā’’ti vattuṃ vaṭṭati. Etenevupāyena pāsādadārūnaṃ atthāya vaḍḍhakīnaṃ santikaṃ iṭṭhakatthāya iṭṭhakavaḍḍhakīnaṃ chadanatthāya gehacchādakānaṃ cittakammatthāya cittakārānanti yena yena attho hoti, tassa tassa atthāya tesaṃ tesaṃ sippakārakānaṃ santikaṃ gantvā hatthakammaṃ yācituṃ vaṭṭati. Hatthakammayācanavasena ca mūlacchejjāya vā bhattavetanānuppadānena vā laddhampi sabbaṃ gahetuṃ vaṭṭati. Araññato āharāpentena ca sabbaṃ anajjhāvutthakaṃ āharāpetabbaṃ.</paragraph>
    <paragraph line="217">Na kevalañca pāsādaṃ kāretukāmena mañcapīṭhapattaparissāvanadhamakarakacīvarādīni <pageBreak edition="P" number="3.0563" /> kārāpetukāmenāpi dārulohasuttādīni labhitvā te te sippakārake upasaṅkamitvā vuttanayeneva hatthakammaṃ yācitabbaṃ. Hatthakammayācanavasena ca mūlacchejjāya vā bhattavetanānuppadānena vā laddhampi sabbaṃ gahetabbaṃ. Sace pana kātuṃ na icchanti, bhattavetanaṃ paccāsīsanti, akappiyakahāpaṇādi na dātabbaṃ. Bhikkhācāravattena taṇḍulādīni pariyesitvā dātuṃ vaṭṭati.</paragraph>
    <paragraph line="218">Hatthakammavasena pattaṃ kāretvā tatheva pācetvā navapakkassa pattassa puñchanatelatthāya antogāmaṃ paviṭṭhena ‘‘bhikkhāya āgato’’ti sallakkhetvā yāguyā vā bhatte vā ānīte hatthena patto pidhātabbo. Sace upāsikā ‘‘kiṃ, bhante’’ti pucchati, ‘‘navapakko patto puñchanatelena attho’’ti vattabbaṃ. Sace sā ‘‘dehi, bhante’’ti pattaṃ gahetvā telena puñchitvā yāguyā vā bhattassa vā pūretvā deti, viññatti nāma na hoti, gahetuṃ vaṭṭatīti.</paragraph>
    <paragraph line="219">Bhikkhū <pageBreak edition="V" number="2.0135" /> pageva piṇḍāya caritvā āsanasālaṃ gantvā āsanaṃ apassantā tiṭṭhanti. Tatra ce upāsakā bhikkhū ṭhite disvā sayameva āsanāni āharāpenti, nisīditvā gacchantehi āpucchitvā gantabbaṃ. Anāpucchā gatānampi naṭṭhaṃ gīvā na hoti, āpucchitvā gamanaṃ pana vattaṃ. Sace bhikkhūhi ‘‘āsanāni āharathā’’ti vuttehi āhaṭāni honti, āpucchitvāva gantabbaṃ. Anāpucchā gatānaṃ vattabhedo ca naṭṭhañca gīvāti. Attharaṇakojavādīsupi eseva nayo.</paragraph>
    <paragraph line="220">Makkhikāyo <pageBreak edition="M" number="2.0150" /> bahukā honti, ‘‘makkhikābījaniṃ āharathā’’ti vattabbaṃ. Pucimandasākhādīni āharanti, kappiyaṃ kārāpetvā paṭiggahetabbāni. Āsanasālāya udakabhājanaṃ rittaṃ hoti, ‘‘dhamakaraṇaṃ gaṇhā’’ti na vattabbaṃ. Dhamakarakañhi rittabhājane pakkhipanto bhindeyya ‘‘nadiṃ vā taḷākaṃ vā gantvā pana udakaṃ āharā’’ti vattuṃ vaṭṭati. ‘‘Gehato āharā’’ti neva vattuṃ vaṭṭati, na āhaṭaṃ <pageBreak edition="P" number="3.0564" /> paribhuñjitabbaṃ. Āsanasālāyaṃ vā araññake vā bhattakiccaṃ karontehi tatthajātakaṃ anajjhāvutthakaṃ yaṃkiñci uttaribhaṅgārahaṃ pattaṃ vā phalaṃ vā sace kiñci kammaṃ karontaṃ āharāpeti, hatthakammavasena āharāpetvā paribhuñjituṃ vaṭṭati. Alajjīhi pana bhikkhūhi vā sāmaṇerehi vā hatthakammaṃ na kāretabbaṃ. Ayaṃ tāva purisatthakare nayo.</paragraph>
    <paragraph line="221">Goṇaṃ pana aññātakaappavāritaṭṭhānato āharāpetuṃ na vaṭṭati, āharāpentassa dukkaṭaṃ. Ñātipavāritaṭṭhānatopi mūlacchejjāya yācituṃ na vaṭṭati, tāvakālikanayena sabbattha vaṭṭati. Evaṃ āharāpitañca goṇaṃ rakkhitvā jaggitvā sāmikā paṭicchāpetabbā. Sacassa pādo vā siṅgaṃ vā bhijjati vā nassati vā sāmikā ce sampaṭicchanti, iccetaṃ kusalaṃ. No ce sampaṭicchanti, gīvā hoti. Sace ‘‘tumhākaṃyeva demā’’ti vadanti na sampaṭicchitabbaṃ. ‘‘Vihārassa demā’’ti vutte pana ‘‘ārāmikānaṃ ācikkhatha jagganatthāyā’’ti vattabbaṃ.</paragraph>
    <paragraph line="222">‘‘Sakaṭaṃ dethā’’tipi aññātakaappavārite vattuṃ na vaṭṭati, viññattieva hoti dukkaṭaṃ āpajjati. Ñātipavāritaṭṭhāne pana vaṭṭati, tāvakālikaṃ vaṭṭati kammaṃ katvā puna dātabbaṃ. Sace nemiyādīni bhijjanti pākatikāni katvā dātabbaṃ. Naṭṭhe gīvā hoti. ‘‘Tumhākameva demā’’ti vutte dārubhaṇḍaṃ nāma sampaṭicchituṃ vaṭṭati. Esa nayo vāsipharasukuṭhārīkudālanikhādanesu. Valliādīsu ca parapariggahitesu. Garubhaṇḍappahonakesuyeva ca valliādīsu viññatti hoti, na tato oraṃ.</paragraph>
    <paragraph line="223">Anajjhāvutthakaṃ <pageBreak edition="V" number="2.0136" /> pana yaṃkiñci āharāpetuṃ vaṭṭati. Rakkhitagopitaṭṭhāneyeva hi viññatti nāma vuccati. Sā dvīsu paccayesu sabbena sabbaṃ na vaṭṭati, senāsanapaccaye pana ‘‘āhara dehī’’ti viññattimattameva na vaṭṭati <pageBreak edition="M" number="2.0151" />, parikathobhāsanimittakammāni vaṭṭanti. Tattha uposathāgāraṃ vā bhojanasālaṃ vā aññaṃ vā yaṃkiñci senāsanaṃ icchato ‘‘imasmiṃ vata okāse evarūpaṃ senāsanaṃ kātuṃ vaṭṭatī’’ti vā ‘‘yutta’’nti vā ‘‘anurūpa’’nti vātiādinā <pageBreak edition="P" number="3.0565" /> nayena vacanaṃ <bold>parikathā</bold> nāma. ‘‘Upāsakā tumhe kuhiṃ vasathā’’ti? ‘‘Pāsāde, bhante’’ti. ‘‘Kiṃ bhikkhūnaṃ pana upāsakā pāsādo na vaṭṭatī’’ti evamādivacanaṃ <bold>obhāso</bold> nāma. Manusse disvā rajjuṃ pasāreti, khīle ākoṭāpeti. ‘‘Kiṃ idaṃ, bhante’’ti vutte ‘‘idha āvāsaṃ karissāmā’’ti evamādikaraṇaṃ pana <bold>nimittakammaṃ</bold> nāma. Gilānapaccaye pana viññattipi vaṭṭati, pageva parikathādīni.</paragraph>
    <paragraph line="224"><bold>Manussā upaddutā yācanāya upaddutā viññattiyā</bold>ti tesaṃ bhikkhūnaṃ tāya yācanāya ca viññattiyā ca pīḷitā. <bold>Ubbijjantipī</bold>ti ‘‘kiṃ nu āharāpessantī’’ti ubbegaṃ iñjanaṃ calanaṃ paṭilabhanti. <bold>Uttasantipī</bold>ti ahiṃ viya disvā sahasā tasitvā ukkamanti. <bold>Palāyantipī</bold>ti dūratova yena vā tena vā palāyanti. <bold>Aññenapi gacchantī</bold>ti yaṃ maggaṃ paṭipannā taṃ pahāya nivattitvā vāmaṃ vā dakkhiṇaṃ vā gahetvā gacchanti, dvārampi thakenti.</paragraph>
    <paragraph line="225" number="344"><bold>Bhūtapubbaṃ bhikkhave</bold>ti iti bhagavā te bhikkhū garahitvā tadanurūpañca dhammiṃ kathaṃ katvā punapi viññattiyā dosaṃ pākaṭaṃ kurumāno iminā ‘‘bhūtapubbaṃ bhikkhave’’tiādinā nayena tīṇi vatthūni dassesi. Tattha <bold>maṇikaṇṭho</bold>ti so kira nāgarājā sabbakāmadadaṃ mahagghaṃ maṇiṃ kaṇṭhe pilandhitvā carati, tasmā ‘‘maṇikaṇṭho’’ tveva paññāyittha. <bold>Uparimuddhani mahantaṃ phaṇaṃ karitvā aṭṭhāsī</bold>ti so kira tesaṃ dvinnaṃ isīnaṃ kaniṭṭho isi mettāvihārī ahosi, tasmā nāgarājā nadito uttaritvā devavaṇṇaṃ nimminitvā tassa santike nisīditvā sammodanīyaṃ kathaṃ katvā taṃ devavaṇṇaṃ pahāya sakavaṇṇameva upagantvā taṃ isiṃ parikkhipitvā pasannākāraṃ karonto uparimuddhani mahantaṃ phaṇaṃ karitvā chattaṃ viya dhārayamāno muhuttaṃ ṭhatvā pakkamati, tena vuttaṃ ‘‘uparimuddhani mahantaṃ phaṇaṃ karitvā aṭṭhāsī’’ti. <bold>Maṇimassa kaṇṭhe pilandhana</bold>nti maṇiṃ assa kaṇṭhe pilandhitaṃ, āmukkanti attho. <bold>Ekamantaṃ aṭṭhāsī</bold>ti tena devavaṇṇena āgantvā tāpasena saddhiṃ sammodamāno ekasmiṃ padese aṭṭhāsi.</paragraph>
    <paragraph line="226"><bold>Mamannapāna</bold>nti <pageBreak edition="M" number="2.0152" /> mama annañca pānañca. <bold>Vipula</bold>nti bahulaṃ. <bold>Uḷāra</bold>nti paṇītaṃ <pageBreak edition="P" number="3.0566" />. <bold>Atiyācakosī</bold>ti <pageBreak edition="V" number="2.0137" /> ativiya yācako, asi punappunaṃ yācasīti vuttaṃ hoti. <bold>Susū</bold>ti taruṇo, thāmasampanno yobbanappattapuriso. Sakkharā vuccati kāḷasilā, tattha dhoto asi ‘‘sakkharadhoto nāmā’’ti vuccati, sakkharadhoto pāṇimhi assāti <bold>sakkharadhotapāṇi,</bold> pāsāṇe dhotanisitakhaggahatthoti attho. Yathā so asihattho puriso tāseyya, evaṃ <bold>tāsesi maṃ selaṃ yācamāno,</bold> maṇiṃ yācantoti attho.</paragraph>
    <paragraph line="227"><bold>Na taṃ yāce</bold>ti taṃ na yāceyya. Kataraṃ? <bold>Yassa piyaṃ jigīse</bold>ti yaṃ assa sattassa piyanti jāneyya.</paragraph>
    <paragraph line="228"><bold>Kimaṅgaṃ pana manussabhūtāna</bold>nti <bold>manussabhūtānaṃ</bold> amanāpāti kimevettha vattabbaṃ.</paragraph>
    <paragraph line="229" number="345"><bold>Sakuṇasaṅghassa saddena ubbāḷho</bold>ti so kira sakuṇasaṅgho paṭhamayāmañca pacchimayāmañca nirantaraṃ saddameva karoti, so bhikkhu tena saddena pīḷito hutvā bhagavato santikaṃ agamāsi. Tenāha – ‘‘yenāhaṃ tenupasaṅkamī’’ti.</paragraph>
    <paragraph line="230"><bold>Kuto ca tvaṃ bhikkhu āgacchasī</bold>ti ettha nisinno so bhikkhu na āgacchati vattamānasamīpe pana evaṃ vattuṃ labbhati. Tenāha – ‘‘kuto ca tvaṃ bhikkhu āgacchasī’’ti, kuto āgatosīti attho. Tato ahaṃ bhagavā āgacchāmīti etthāpi so eva nayo. <bold>Ubbāḷho</bold>ti pīḷito, ukkaṇṭhāpito hutvāti attho.</paragraph>
    <paragraph line="231"><bold>So sakuṇasaṅgho ‘‘bhikkhu pattaṃ yācatī’’</bold>ti ettha na te sakuṇā bhikkhuno vacanaṃ jānanti, bhagavā pana attano ānubhāvena yathā jānanti tathā akāsi.</paragraph>
    <paragraph line="232" number="346"><bold>Apāhaṃ te na jānāmī</bold>ti api ahaṃ te jane ‘‘ke vā ime, kassa vā ime’’ti na jānāmi. <bold>Saṅgamma yācantī</bold>ti samāgantvā vaggavaggā hutvā yācanti. <bold>Yācako appiyo hotī</bold>ti yo yācati so appiyo hoti. <bold>Yācaṃ adadamappiyo</bold>ti <bold>yāca</bold>nti yācitaṃ vuccati, yācitamatthaṃ adadantopi appiyo hoti. Atha vā <bold>yāca</bold>nti yācantassa, <bold>adadamappiyo</bold>ti <pageBreak edition="M" number="2.0153" /> adento appiyo hoti. <bold>Mā me videssanā ahū</bold>ti mā me appiyabhāvo ahu, ahaṃ vā tava, tvaṃ vā mama videsso appiyo mā ahosīti attho.</paragraph>
    <paragraph line="233" number="347"><bold>Dussaṃharānī</bold>ti <pageBreak edition="V" number="2.0138" /> kasigorakkhādīhi upāyehi dukkhena saṃharaṇīyāni.</paragraph>
    <paragraph line="234" number="348-9"><bold>Saññācikāya pana bhikkhunā</bold>ti ettha <bold>saññācikā</bold> nāma sayaṃ pavattitayācanā vuccati, tasmā ‘‘saññācikāyā’’ti attano <pageBreak edition="P" number="3.0567" /> yācanāyāti vuttaṃ hoti, sayaṃ yācitakehi upakaraṇehīti attho. Yasmā pana sā sayaṃyācitakehi kayiramānā sayaṃ yācitvā kayiramānā hoti, tasmā taṃ atthapariyāyaṃ dassetuṃ ‘‘sayaṃ yācitvā purisampī’’ti evamassa padabhājanaṃ vuttaṃ.</paragraph>
    <paragraph line="235"><bold>Ullittā</bold>ti antolittā. <bold>Avalittā</bold>ti bahilittā. <bold>Ullittāvalittā</bold>ti antarabāhiralittāti vuttaṃ hoti.</paragraph>
    <paragraph line="236"><bold>Kārayamānenā</bold>ti imassa padabhājane ‘‘kārāpentenā’’ti ettakameva vattabbaṃ siyā, evañhi byañjanaṃ sameti. Yasmā pana saññācikāya kuṭiṃ karontenāpi idha vuttanayeneva paṭipajjitabbaṃ, tasmā karonto vā hotu kārāpento vā ubhopete ‘‘kārayamānenā’’ti imināva padena saṅgahitāti etamatthaṃ dassetuṃ ‘‘karonto vā kārāpento vā’’ti vuttaṃ. Yadi pana karontena vā kārāpentena vāti vadeyya, byañjanaṃ vilomitaṃ bhaveyya, na hi kārāpento karonto nāma hoti, tasmā atthamattamevettha dassitanti veditabbaṃ.</paragraph>
    <paragraph line="237"><bold>Attuddesa</bold>nti ‘‘mayhaṃ esā’’ti evaṃ attā uddeso assāti attuddesā, taṃ attuddesaṃ. Yasmā pana yassā attā uddeso sā attano atthāya hoti, tasmā atthapariyāyaṃ dassento ‘‘attuddesanti attano atthāyā’’ti āha. <bold>Pamāṇikā kāretabbā</bold>ti pamāṇayuttā kāretabbā. <bold>Tatridaṃ pamāṇa</bold>nti tassā kuṭiyā idaṃ pamāṇaṃ. <bold>Sugatavidatthiyā</bold>ti sugatavidatthi nāma idāni majjhimassa purisassa tisso <pageBreak edition="M" number="2.0154" /> vidatthiyo vaḍḍhakīhatthena diyaḍḍho hattho hoti. <bold>Bāhirimena mānenā</bold>ti kuṭiyā bahikuṭṭamānena dvādasa vidatthiyo, minantena pana sabbapaṭhamaṃ dinno mahāmattikapariyanto na gahetabbo. Thusapiṇḍapariyantena minitabbaṃ. Thusapiṇḍassaupari setakammaṃ abbohārikaṃ. Sace thusapiṇḍena anatthiko mahāmattikāya eva niṭṭhāpeti, mahāmattikāva paricchedo.</paragraph>
    <paragraph line="238"><bold>Tiriya</bold>nti vitthārato. <bold>Sattā</bold>ti satta sugatavidatthiyo. <bold>Antarā</bold>ti imassa pana ayaṃ niddeso <pageBreak edition="V" number="2.0139" />, ‘‘abbhantarimena mānenā’’ti, kuṭṭassa bahi antaṃ aggahetvā abbhantarimena antena miniyamāne tiriyaṃ satta <pageBreak edition="P" number="3.0568" /> sugatavidatthiyo pamāṇanti vuttaṃ hoti.</paragraph>
    <paragraph line="239">Yo pana lesaṃ oḍḍento yathāvuttappamāṇameva karissāmīti dīghato ekādasa vidatthiyo tiriyaṃ aṭṭha vidatthiyo, dīghato vā terasa vidatthiyo tiriyaṃ cha vidatthiyo kareyya, na vaṭṭati. Ekatobhāgena atikkantampi hi pamāṇaṃ atikkantameva hoti. Tiṭṭhatu vidatthi, kesaggamattampi dīghato vā hāpetvā tiriyaṃ tiriyato vā hāpetvā dīghaṃ vaḍḍhetuṃ na vaṭṭati, ko pana vādo ubhato vaḍḍhane? Vuttañhetaṃ – ‘‘āyāmato vā vitthārato vā antamaso kesaggamattampi atikkamitvā karoti vā kārāpeti vā payoge dukkaṭa’’ntiādi (pārā. 353). Yathāvuttappamāṇā eva pana vaṭṭati. Yā pana dīghato saṭṭhihatthāpi hoti tiriyaṃ tihatthā vā ūnakacatuhatthā vā yattha pamāṇayutto mañco ito cito ca na parivattati, ayaṃ kuṭīti saṅkhyaṃ na gacchati, tasmā ayampi vaṭṭati. <bold>Mahāpaccariyaṃ pana</bold> pacchimakoṭiyā catuhatthavitthārā vuttā, tato heṭṭhā akuṭi. Pamāṇikāpi pana adesitavatthukā vā sārambhā vā aparikkamanā vā na vaṭṭati. Pamāṇikā desitavatthukā anārambhā saparikkamanāva vaṭṭati. Pamāṇato ūnatarampi catuhatthaṃ pañcahatthampi karontena desitavatthukāva kāretabbā. Pamāṇātikkantañca pana karonto lepapariyosāne garukaṃ āpattiṃ āpajjati.</paragraph>
    <paragraph line="240">Tattha lepo ca alepo ca lepokāso ca alepokāso ca veditabbo. Seyyathidaṃ – lepoti dve lepā – mattikālepo ca sudhālepo ca. Ṭhapetvā pana ime dve lepe avaseso bhasmagomayādibhedo lepo, alepo. Sacepi kalalalepo hoti, alapo eva. Lepokāsoti bhittiyo ceva chadanañca, ṭhapetvā <pageBreak edition="M" number="2.0155" /> pana bhitticchadane avaseso thambhatulāpiṭṭhasaṅghāṭavātapānadhūmacchiddādi alepāraho okāso sabbopi alepokāsoti veditabbo.</paragraph>
    <paragraph line="241"><bold>Bhikkhū abhinetabbā vatthudesanāyā</bold>ti yasmiṃ ṭhāne kuṭiṃ kāretukāmo hoti, tattha vatthudesanatthāya bhikkhū netabbā. <bold>Tena kuṭikārakenā</bold>tiādi pana yena vidhinā te bhikkhū abhinetabbā, tassa dassanatthaṃ vuttaṃ. Tattha <bold>kuṭivatthuṃ sodhetvā</bold>ti na visamaṃ araññaṃ bhikkhū gahetvā gantabbaṃ <pageBreak edition="P" number="3.0569" />, kuṭivatthuṃ pana paṭhamameva sodhetvā samatalaṃ sīmamaṇḍalasadisaṃ katvā pacchā saṅghaṃ upasaṅkamitvā yācitvā netabbāti dasseti. <bold>Evamassa vacanīyo</bold>ti saṅgho evaṃ vattabbo assa. Parato pana ‘‘dutiyampi yācitabbā’’ti bhikkhū sandhāya bahuvacanaṃ vuttaṃ. <bold>No ce sabbo saṅgho ussahatī</bold>ti sace sabbo saṅgho na icchati, sajjhāyamanasikārādīsu uyyuttā te te <pageBreak edition="V" number="2.0140" /> bhikkhū honti. <bold>Sārambhaṃ anārambha</bold>nti saupaddavaṃ anupaddavaṃ. <bold>Saparikkamanaṃ aparikkamana</bold>nti saupacāraṃ anupacāraṃ.</paragraph>
    <paragraph line="242"><bold>Pattakalla</bold>nti patto kālo imassa olokanassāti pattakālaṃ, pattakālameva pattakallaṃ. Idañca vatthuṃolokanatthāya sammutikammaṃ anusāvanānayena oloketvāpi kātuṃ vaṭṭati. Parato pana vatthudesanākammaṃ yathāvuttāya eva ñattiyā ca anusāvanāya ca kātabbaṃ, oloketvā kātuṃ na vaṭṭati.</paragraph>
    <paragraph line="243" number="353"><bold>Kipillikāna</bold>nti rattakāḷapiṅgalādibhedānaṃ yāsaṃ kāsañci kipillikānaṃ. Kipīllakānantipi pāṭho. <bold>Āsayo</bold>ti nibaddhavasanaṭṭhānaṃ, yathā ca kipillikānaṃ evaṃ upacikādīnampi nibaddhavasanaṭṭhānaṃyeva āsayo veditabbo. Yattha pana te gocaratthāya āgantvā gacchanti, sabbesampi tādiso sañcaraṇappadeso avārito, tasmā tattha apanetvā sodhetvā kātuṃ vaṭṭati. Imāni tāva cha ṭhānānisattānuddayāya paṭikkhittāni.</paragraph>
    <paragraph line="244"><bold>Hatthīnaṃ vā</bold>ti hatthīnaṃ pana nibaddhavasanaṭṭhānampi nibaddhagocaraṭṭhānampi na vaṭṭati, sīhādīnaṃ āsayo ca gocarāya pakkamantānaṃ nibaddhagamanamaggo ca na vaṭṭati. Etesaṃ gocarabhūmi na gahitā. <bold>Yesaṃ kesañcī</bold>ti aññesampi vāḷānaṃ tiracchānagatānaṃ <pageBreak edition="M" number="2.0156" />. Imāni satta ṭhānāni sappaṭibhayāni bhikkhūnaṃ ārogyatthāya paṭikkhittāni. Sesāni nānāupaddavehi saupaddavāni. Tattha <bold>pubbaṇṇanissita</bold>nti pubbaṇṇaṃ nissitaṃ sattannaṃ <pageBreak edition="P" number="3.0570" /> dhaññānaṃ viruhanakakhettasāmantā ṭhitaṃ. Eseva nayo aparaṇṇanissitādīsupi. Ettha pana <bold>abbhāghāta</bold>nti kāraṇāgharaṃ verigharaṃ, corānaṃ māraṇatthāya katanti <bold>kurundiādīsu</bold>.</paragraph>
    <paragraph line="245"><bold>Āghātana</bold>nti dhammagandhikā vuccati. <bold>Susāna</bold>nti mahāsusānaṃ. <bold>Saṃsaraṇa</bold>nti anibbijjhagamanīyo gatapaccāgatamaggo vuccati. Sesaṃ uttānameva.</paragraph>
    <paragraph line="246"><bold>Na sakkā hoti yathāyuttena sakaṭenā</bold>ti dvīhi balibaddehi yuttena sakaṭena ekaṃ cakkaṃ nibbodakapatanaṭṭhāne ekaṃ bahi katvā āvijjituṃ na sakkā hoti. <bold>Kurundiyaṃ</bold> pana ‘‘catūhi yuttenā’’ti vuttaṃ. <bold>Samantā nisseṇiyā anuparigantu</bold>nti nisseṇiyaṃ ṭhatvā gehaṃ chādentehi na sakkā hoti samantā nisseṇiyā āvijjituṃ. Iti evarūpe sārambhe ca aparikkamane ca ṭhāne <pageBreak edition="V" number="2.0141" /> na kāretabbā. Anārambhe pana saparikkamane kāretabbā, taṃ vuttapaṭipakkhanayena pāḷiyaṃ āgatameva.</paragraph>
    <paragraph line="247">Puna <bold>saññācikā nāmā</bold>ti evamādi ‘‘sārambhe ce bhikkhu vatthusmiṃ aparikkamane saññācikāya kuṭiṃ kāreyyā’’ti evaṃ vuttasaṃyācikādīnaṃ atthappakāsanatthaṃ vuttaṃ.</paragraph>
    <paragraph line="248"><bold>Payoge dukkaṭa</bold>nti evaṃ adesitavatthukaṃ vā pamāṇātikkantaṃ vā kuṭiṃ kāressāmīti araññato rukkhā haraṇatthāya vāsiṃ vā pharasuṃ vā niseti dukkaṭaṃ, araññaṃ pavisati dukkaṭaṃ, tattha allatiṇāni chindati dukkaṭena saddhiṃ pācittiyaṃ, sukkhāni chindati dukkaṭaṃ. Rukkhesupi eseva nayo. Bhūmiṃ sodheti khaṇati, paṃsuṃ uddharati, cināti; evaṃ yāva pācīraṃ bandhati tāva pubbapayogo nāma hoti. Tasmiṃ pubbapayoge sabbattha pācittiyaṭṭhāne dukkaṭena saddhiṃ pācittiyaṃ, dukkaṭaṭṭhāne dukkaṭaṃ, tato paṭṭhāya sahapayogo nāma. Tattha thambhehi kātabbāya thambhaṃ ussāpeti, dukkaṭaṃ. Iṭṭhakāhi cinitabbāya <pageBreak edition="P" number="3.0571" /> iṭṭhakaṃ ācināti, dukkaṭaṃ. Evaṃ yaṃ yaṃ upakaraṇaṃ yojeti, sabbattha payoge payoge dukkaṭaṃ. Tacchantassa hatthavāre hatthavāre tadatthāya gacchantassa pade pade dukkaṭaṃ. Evaṃ kataṃ pana dārukuṭṭikaṃ vā iṭṭhakakuṭṭikaṃ vā silākuṭṭikaṃ vā antamaso paṇṇasālampi sabhitticchadanaṃ limpissāmīti <pageBreak edition="M" number="2.0157" /> sudhāya vā mattikāya vā limpantassa payoge payoge yāva thullaccayaṃ na hoti, tāva dukkaṭaṃ. Etaṃ pana dukkaṭaṃ mahālepeneva vaṭṭati, setarattavaṇṇakaraṇe vā cittakamme vā anāpatti.</paragraph>
    <paragraph line="249"><bold>Ekaṃ piṇḍaṃ anāgate</bold>ti yo sabbapacchimo eko lepapiṇḍo, taṃ ekaṃ piṇḍaṃ asampatte kuṭikamme. Idaṃ vuttaṃ hoti, idāni dvīhi piṇḍehi niṭṭhānaṃ gamissatīti tesu paṭhamapiṇḍadāne thullaccayanti.</paragraph>
    <paragraph line="250"><bold>Tasmiṃ piṇḍe āgate</bold>ti yaṃ ekaṃ piṇḍaṃ anāgate kuṭikamme thullaccayaṃ hoti, tasmiṃ avasānapiṇḍe āgate dinne ṭhapite lepassa ghaṭitattā āpatti saṅghādisesassa. Evaṃ lempantassa ca antolepe vā antolepena saddhiṃ bhittiñca chadanañca ekābaddhaṃ katvā ghaṭite bahilepe vā bahilepena saddhiṃ ghaṭite saṅghādiseso. Sace pana dvārabaddhaṃ vā vātapānaṃ vā aṭṭhapetvāva mattikāya limpati, tasmiñca tassokāsaṃ puna vaḍḍhetvā vā avaḍḍhetvā vā ṭhapite lepo na ghaṭīyati rakkhati tāva, puna limpantassa pana ghaṭitamatte saṅghādiseso. Sace taṃ ṭhapiyamānaṃ <pageBreak edition="V" number="2.0142" /> paṭhamaṃ dinnalepena saddhiṃ nirantarameva hutvā tiṭṭhati, paṭhamameva saṅghādiseso. Upacikāmocanatthaṃ aṭṭhaṅgulamattena appattacchadanaṃ katvā bhittiṃ limpati, anāpatti. Upacikāmocanatthameva heṭṭhā pāsāṇakuṭṭaṃ katvā taṃ alimpitvā upari limpati, lepo na ghaṭiyati nāma, anāpattiyeva.</paragraph>
    <paragraph line="251">Iṭṭhakakuṭṭikāya iṭṭhakāhiyeva vātapāne <pageBreak edition="P" number="3.0572" /> ca dhūmanettāni ca karoti, lepaghaṭaneneva āpatti. Paṇṇasālaṃ limpati, lepaghaṭaneneva āpatti. Tattha ālokatthāya aṭṭhaṅgulamattaṃ ṭhapetvā limpati, lepo na ghaṭīyati nāma, anāpattiyeva. Sace ‘‘vātapānaṃ laddhā ettha ṭhapessāmī’’ti karoti, vātapāne ṭhapite lepaghaṭanena āpatti. Sace mattikāya kuṭṭaṃ karoti, chadanalepena saddhiṃ ghaṭane āpatti. Eko ekapiṇḍāvasesaṃ katvā ṭhapeti, añño taṃ disvā ‘‘dukkataṃ ida’’nti vattasīsena limpati ubhinnampi anāpatti.</paragraph>
    <paragraph line="252" number="354"><bold>Bhikkhu kuṭiṃ karotī</bold>ti evamādīni chattiṃsa catukkāni āpattibhedadassanatthaṃ vuttāni, tattha sārambhāya dukkaṭaṃ, aparikkamanāya dukkaṭaṃ <pageBreak edition="M" number="2.0158" />, pamāṇātikkantāya saṅghādiseso, adesitavatthukāya saṅghādiseso, etesaṃ vasena vomissakāpattiyo veditabbā.</paragraph>
    <paragraph line="253" number="355"><bold>Āpatti dvinnaṃ saṅghādisesena dvinnaṃ dukkaṭāna</bold>ntiādīsu ca dvīhi saṅghādisesehi saddhiṃ dvinnaṃ dukkaṭānantiādinā nayena attho veditabbo.</paragraph>
    <paragraph line="254" number="361"><bold>So ce vippakate āgacchatī</bold>tiādīsu pana ayaṃ atthavinicchayo. <bold>So</bold>ti samādisitvā pakkantabhikkhu. <bold>Vippakate</bold>ti aniṭṭhite kuṭikamme. <bold>Aññassa vā dātabbā</bold>ti aññassa puggalassa vā saṅghassa vā cajitvā dātabbā. <bold>Bhinditvā vā puna kātabbā</bold>ti kittakena bhinnā hoti, sace thambhā bhūmiyaṃ nikhātā, uddharitabbā. Sace pāsāṇānaṃ upari ṭhapitā, apanetabbā. Iṭṭhakacitāya yāva maṅgaliṭṭhakā tāva kuṭṭā apacinitabbā. Saṅkhepato bhūmisamaṃ katvā vināsitā bhinnā hoti, bhūmito upari caturaṅgulamattepi ṭhite abhinnāva. Sesaṃ sabbacatukkesu pākaṭameva. Na hettha aññaṃ kiñci atthi, yaṃ pāḷianusāreneva dubbiññeyyaṃ siyā.</paragraph>
    <paragraph line="255" number="363"><bold>Attanā vippakata</bold>ntiādīsu pana attanā āraddhaṃ kuṭiṃ. <bold>Attanā pariyosāpetī</bold>ti <pageBreak edition="V" number="2.0143" /> mahāmattikāya vā thusamattikāya vā yāya kataṃ pariyositabhāvaṃ pāpetukāmo hoti, tāya avasānapiṇḍaṃ dento pariyosāpeti <pageBreak edition="P" number="3.0573" />.</paragraph>
    <paragraph line="256"><bold>Parehi pariyosāpetī</bold>ti attanova atthāya parehi pariyosāpeti. Attanā vā hi vippakatā hotu parehi vā ubhayehi vā, taṃ ce attano atthāya attanā vā pariyosāpeti, parehi vā pariyosāpeti, attanā ca parehi cāti yuganaddhaṃ vā pariyosāpeti, saṅghādisesoyevāti ayamettha vinicchayo.</paragraph>
    <paragraph line="257"><bold>Kurundiyaṃ</bold>pana vuttaṃ – ‘‘dve tayo bhikkhū ‘ekato vasissāmā’ti karonti, rakkhati tāva, avibhattattā anāpatti. ‘Idaṃ ṭhānaṃ tava, idaṃ mamā’ti vibhajitvā karonti āpatti. Sāmaṇero ca bhikkhu ca ekato karonti, yāva avibhattā tāva rakkhati. Purimanayena vibhajitvā karonti, bhikkhussa āpattī’’ti.</paragraph>
    <paragraph line="258" number="364"><bold>Anāpatti</bold><pageBreak edition="M" number="2.0159" /><bold>leṇe</bold>tiādīsu leṇaṃ mahantampi karontassa anāpatti. Na hettha lepo ghaṭīyati. Guhampi iṭṭhakāguhaṃ vā silāguhaṃ vā dāruguhaṃ vā bhūmiguhaṃ vā mahantampi karontassa anāpatti.</paragraph>
    <paragraph line="259"><bold>Tiṇakuṭikāyā</bold>ti sattabhūmikopi pāsādo tiṇapaṇṇacchadano ‘‘tiṇakuṭikā’’ti vuccati. Aṭṭhakathāsu pana kukkuṭacchikagehanti chadanaṃ daṇḍakehi jālabaddhaṃ katvā tiṇehi vā paṇṇehi vā chāditakuṭikāva vuttā, tattha anāpatti. Mahantampi tiṇacchadanagehaṃ kātuṃ vaṭṭati, ullittādibhāvo eva hi kuṭiyā lakkhaṇaṃ, so ca chadanameva sandhāya vuttoti veditabbo. Caṅkamanasālāyaṃ tiṇacuṇṇaṃ paripatati ‘‘anujānāmi, bhikkhave, ogumphetvā ullittāvalittaṃ kātu’’ntiādīni (cūḷava. 260) cettha sādhakāni, tasmā ubhato pakkhaṃ vā kūṭabaddhaṃ vā vaṭṭaṃ vā caturassaṃ vā yaṃ ‘‘imaṃ etassa gehassa chadana’’nti chadanasaṅkhepena kataṃ hoti, tassa bhittilepena saddhiṃ lepe ghaṭite āpatti. Sace pana ullittāvalittacchadanassa gehassa leparakkhaṇatthaṃ upari tiṇena chādenti, ettāvatā tiṇakuṭi nāma na hoti. Kiṃ panettha adesitavatthukappamāṇātikkantapaccayāva anāpatti, udāhu sārambhaaparikkamanapaccayāpīti sabbatthāpi <pageBreak edition="P" number="3.0574" /> anāpatti. Tathā hi tādisaṃ kuṭiṃ sandhāya <bold>parivāre</bold> vuttaṃ –</paragraph>
    <gatha1 line="260">‘‘Bhikkhu <pageBreak edition="V" number="2.0144" /> saññācikāya kuṭiṃ karoti;</gatha1>
    <gatha2 line="261">Adesitavatthukaṃ pamāṇātikkantaṃ;</gatha2>
    <gatha3 line="262">Sārambhaṃ aparikkamanaṃ anāpatti;</gatha3>
    <gathalast line="263">Pañhā mesā kusalehi cintitā’’ti. (pari. 479);</gathalast>
    <paragraph line="264"><bold>Aññassatthāyā</bold>ti kuṭilakkhaṇappattampi kuṭiṃ aññassa upajjhāyassa vā ācariyassa vā saṅghassa vā atthāya karontassa anāpatti. Yaṃ pana ‘‘āpatti kārukānaṃ tiṇṇaṃ dukkaṭāna’’ntiādi pāḷiyaṃ vuttaṃ, taṃ yathāsamādiṭṭhāya akaraṇapaccayā vuttaṃ.</paragraph>
    <paragraph line="265"><bold>Vāsāgāraṃ ṭhapetvā sabbatthā</bold>ti attano vasanatthāya agāraṃ ṭhapetvā aññaṃ uposathāgāraṃ vā jantāgharaṃ vā bhojanasālā vā aggisālā vā bhavissatīti kāreti, sabbattha anāpatti. Sacepissa hoti ‘‘uposathāgārañca bhavissati, ahañca vasissāmi jantāgharañca bhojanasālā <pageBreak edition="M" number="2.0160" /> ca aggisālā ca bhavissati, ahañca vasissāmī’’ti kāritepi ānāpattiyeva. <bold>Mahāpaccariyaṃ</bold> pana ‘‘anāpattī’’ti vatvā ‘‘attano vāsāgāratthāya karontasseva āpattī’’ti vuttaṃ. <bold>Ummattakassa ādikammikānañca āḷavakānaṃ bhikkhūnaṃ</bold> anāpatti.</paragraph>
    <paragraph line="266">Samuṭṭhānādīsu chasamuṭṭhānaṃ kiriyañca kiriyākiriyañca, idañhi vatthuṃ desāpetvā pamāṇātikkantaṃ karoto kiriyato samuṭṭhāti, vatthuṃ adesāpetvā karoto kiriyākiriyato, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="267">Kuṭikārasikkhāpadavaṇṇanā niṭṭhitā.</centered>
    <subhead line="268">7. Vihārakārasikkhāpadavaṇṇanā</subhead>
    <paragraph line="269" number="365"><bold>Tena samayenā</bold>ti vihārakārasikkhāpadaṃ. Tattha <bold>kosambiya</bold>nti evaṃnāmake nagare. <bold>Ghositārāme</bold>ti ghositassa ārāme. Ghositanāmakena kira seṭṭhinā so kārito, tasmā ‘‘ghositārāmo’’ti vuccati. <bold>Channassā</bold>ti bodhisattakāle upaṭṭhākachannassa. <bold>Vihāravatthuṃ, bhante, jānāhī</bold>ti vihārassa patiṭṭhānaṭṭhānaṃ, bhante, jānāhi. Ettha ca <bold>vihāro</bold>ti na sakalavihāro, eko āvāso, tenevāha – ‘‘ayyassa vihāraṃ kārāpessāmī’’ti.</paragraph>
    <paragraph line="270"><bold>Cetiyarukkha</bold>nti <pageBreak edition="P" number="3.0575" /><pageBreak edition="V" number="2.0145" /> ettha cittīkataṭṭhena cetiyaṃ, pūjārahānaṃ devaṭṭhānānametaṃ adhivacanaṃ, ‘‘cetiya’’nti sammataṃ rukkhaṃ cetiyarukkhaṃ. Gāmena pūjitaṃ gāmassa vā pūjitanti <bold>gāmapūjitaṃ</bold>. Eseva nayo sesapadesupi. Apicettha <bold>janapado</bold>ti ekassa rañño rajje ekeko koṭṭhāso. <bold>Raṭṭha</bold>nti sakalarajjaṃ veditabbaṃ, sakalarajjampi hi kadāci kadāci tassa rukkhassa pūjaṃ karoti, tena vuttaṃ ‘‘raṭṭhapūjita’’nti. <bold>Ekindriya</bold>nti kāyindriyaṃ sandhāya vadanti. <bold>Jīvasaññino</bold>ti sattasaññino.</paragraph>
    <paragraph line="271" number="366"><bold>Mahallaka</bold>nti sassāmikabhāvena saṃyācikakuṭito mahantabhāvo etassa atthīti mahallako. Yasmā vā vatthuṃ desāpetvā pamāṇātikkamenapi kātuṃ vaṭṭati, tasmā pamāṇamahantatāyapi mahallako <pageBreak edition="M" number="2.0161" />, taṃ mahallakaṃ. Yasmā panassa taṃ pamāṇamahattaṃ sassāmikattāva labbhati, tasmā tadatthadassanatthaṃ <bold>‘‘mahallako nāma vihāro sassāmiko vuccatī’’</bold>ti padabhājanaṃ vuttaṃ. Sesaṃ sabbaṃ kuṭikārasikkhāpade vuttanayeneva veditabbaṃ saddhiṃ samuṭṭhānādīhi. Sassāmikabhāvamattameva hi ettha kiriyato samuṭṭhānābhāvo pamāṇaniyamābhāvo ca viseso, pamāṇaniyamābhāvā ca catukkapārihānīti.</paragraph>
    <centered line="272">Vihārakārasikkhāpadavaṇṇanā niṭṭhitā.</centered>
    <subhead line="273">8. Paṭhamaduṭṭhadosasikkhāpadavaṇṇanā</subhead>
    <paragraph line="274" number="380"><bold>Tena samayena buddho bhagavā</bold>ti duṭṭhadosasikkhāpadaṃ. Tattha <bold>veḷuvane kalandakanivāpe</bold>ti <bold>veḷuvana</bold>nti tassa uyyānassa nāmaṃ, taṃ kira veḷuhi ca parikkhittaṃ ahosi aṭṭhārasahatthena ca pākārena gopuraṭṭālakayuttaṃ nīlobhāsaṃ manoramaṃ tena ‘‘veḷuvana’’nti vuccati, kalandakānañcettha nivāpaṃ adaṃsu tena ‘‘kalandakanivāpa’’ti vuccati.</paragraph>
    <paragraph line="275">Pubbe kira aññataro rājā tattha uyyānakīḷanatthaṃ āgato, surāmadena matto divāseyyaṃ supi, parijanopissa sutto rājāti pupphaphalādīhi palobhiyamāno ito cito ca pakkami. Atha surāgandhena aññatarasmā susirarukkhā kaṇhasappo nikkhamitvā rañño abhimukho āgacchati, taṃ disvā rukkhadevatā ‘‘rañño jīvitaṃ dassāmī’’ti kāḷakavesena āgantvā kaṇṇamūle saddamakāsi, rājā paṭibujjhi, kaṇhasappo nivatto, so taṃ disvā ‘‘imāya kāḷakāya mama jīvitaṃ dinna’’nti kāḷakānaṃ <pageBreak edition="P" number="3.0576" /> tattha nivāpaṃ paṭṭhapesi, abhayaghosanañca ghosāpesi <pageBreak edition="V" number="2.0146" />, tasmā taṃ tatopabhuti kalandakanivāpanti saṅkhyaṃ gataṃ. <bold>Kalandakā</bold>ti hi kāḷakānaṃ etaṃ nāmaṃ.</paragraph>
    <paragraph line="276"><bold>Dabbo</bold>ti tassa therassa nāmaṃ. <bold>Mallaputto</bold>ti mallarājassa putto. <bold>Jātiyā sattavassena arahattaṃ sacchikata</bold>nti thero kira sattavassikova saṃvegaṃ labhitvā pabbajito khuraggeyeva arahattaṃ pāpuṇīti veditabbo. <bold>Yaṃkiñci sāvakena pattabbaṃ sabbaṃ tena anuppatta</bold>nti sāvakena pattabbaṃ <pageBreak edition="M" number="2.0162" /> nāma tisso vijjā, catasso paṭisambhidā, cha abhiññā, nava lokuttaradhammāti idaṃ guṇajātaṃ, taṃ sabbaṃ tena anuppattaṃ hoti. <bold>Natthi cassa kiñci uttari karaṇīya</bold>nti catūsu saccesu, catūhi maggehi, soḷasavidhassa kiccassa katattā idānissa kiñci uttari karaṇīyaṃ natthi. <bold>Katassa vā paticayo</bold>ti tasseva katassa kiccassa puna vaḍḍhanampi natthi, dhotassa viya vatthassa paṭidhovanaṃ pisitassa viya gandhassa paṭipisanaṃ, pupphitassa viya ca pupphassa paṭipupphananti. <bold>Rahogatassā</bold>ti rahasi gatassa. <bold>Paṭisallīnassā</bold>ti tato tato paṭikkamitvā sallīnassa, ekībhāvaṃ gatassāti vuttaṃ hoti.</paragraph>
    <paragraph line="277"><bold>Atha kho āyasmato dabbassa mallaputtassa etadahosi – ‘‘yannūnāhaṃ saṅghassa senāsanañca paññapeyyaṃ bhattāni ca uddiseyya’’</bold>nti thero kira attano katakiccabhāvaṃ disvā ‘‘ahaṃ imaṃ antimasarīraṃ dhāremi, tañca kho vātamukhe ṭhita padīpo viya aniccatāmukhe ṭhitaṃ, nacirasseva nibbāyanadhammaṃ yāva na nibbāyati tāva kinnu kho ahaṃ saṅghassa veyyāvaccaṃ kareyya’’nti cintento iti paṭisañcikkhati – ‘‘tiroraṭṭhesu bahū kulaputtā bhagavantaṃ adisvāva pabbajanti, te bhagavantaṃ ‘passissāma ceva vandissāma cā’ti dūratopi āgacchanti, tatra yesaṃ senāsanaṃ nappahoti, te silāpaṭṭakepi seyyaṃ kappenti. Pahomi kho panāhaṃ attano ānubhāvena tesaṃ kulaputtānaṃ <pageBreak edition="P" number="3.0577" /> icchāvasena pāsādavihāraaḍḍhayogādīni mañcapīṭhakattharaṇādīni ca senāsenāni nimminitvā dātuṃ. Punadivase cettha ekacce ativiya kilantarūpā honti, te gāravena bhikkhūnaṃ purato ṭhatvā bhattānipi na uddisāpenti, ahaṃ kho pana nesaṃ bhattānipi uddisituṃ pahomī’’ti. Iti paṭisañcikkhantassa <bold>‘‘atha kho āyasmato dabbassa mallaputtassa etadahosi – ‘yannūnāhaṃ saṅghassa senāsanañca paññapeyyaṃ bhattāni ca uddiseyya’’</bold>nti.</paragraph>
    <paragraph line="278">Nanu ca imāni dve ṭhānāni bhassārāmatādimanuyuttassa yuttāni, ayañca khīṇāsavo nippapañcārāmo, imassa kasmā imāni paṭibhaṃsūti? Pubbapatthanāya coditattā. Sabbabuddhānaṃ kira <pageBreak edition="V" number="2.0147" /> imaṃ ṭhānantaraṃ pattā sāvakā hontiyeva. Ayañca padumuttarassa bhagavato kāle aññatarasmiṃ kule paccājāto imaṃ ṭhānantaraṃ pattassa bhikkhuno ānubhāvaṃ disvā aṭṭhasaṭṭhiyā bhikkhusatasahassehi <pageBreak edition="M" number="2.0163" /> saddhiṃ bhagavantaṃ satta divasāni nimantetvā mahādānaṃ datvā pādamūle nipajjitvā ‘‘anāgate tumhādisassa buddhassa uppannakāle ahampi itthannāmo tumhākaṃ sāvako viya senāsanapaññāpako ca bhattuddesako ca assa’’nti patthanaṃ akāsi. Bhagavā anāgataṃsañāṇaṃ pesetvā addasa, disvā ca ito kappasatasahassassa accayena gotamo nāma buddho uppajjissati, tadā tvaṃ dabbo nāma mallaputto hutvā jātiyā sattavasso nikkhamma pabbajitvā arahattaṃ sacchikarissasi, imañca ṭhānantaraṃ lacchasī’’ti byākāsi. So tatopabhuti dānasīlādīni pūrayamāno devamanussasampattiṃ anubhavitvā amhākaṃ bhagavato kāle tena bhagavatā byākatasadisameva arahattaṃ sacchākāsi. Athassa rahogatassa ‘‘kinnu kho ahaṃ saṅghassa veyyāvaccaṃ kareyya’’nti cintayato tāya pubbapatthanāya coditattā imāni dve ṭhānāni paṭibhaṃsūti.</paragraph>
    <paragraph line="279">Athassa etadahosi – ‘‘ahaṃ kho anissarosmi attani, satthārā saddhiṃ ekaṭṭhāne vasāmi, sace maṃ bhagavā anujānissati <pageBreak edition="P" number="3.0578" />, imāni dve ṭhānāni samādiyissāmī’’ti bhagavato santikaṃ agamāsi. Tena vuttaṃ – ‘‘atha kho āyasmā dabbo mallaputto…pe… bhattāni ca uddisitu’’nti. Atha naṃ bhagavā ‘‘sādhu sādhu dabbā’’ti sampahaṃsetvā yasmā arahati evarūpo agatigamanaparibāhiro bhikkhu imāni dve ṭhānāni vicāretuṃ, tasmā <bold>‘‘tena hi tvaṃ dabba saṅghassa senāsanañca paññapehi bhattāni ca uddisā’’</bold>ti āha. <bold>Bhagavato paccassosī</bold>ti bhagavato vacanaṃ patiassosi abhimukho assosi, sampaṭicchīti vuttaṃ hoti.</paragraph>
    <paragraph line="280"><bold>Paṭhamaṃ dabbo yācitabbo</bold>ti kasmā bhagavā yācāpeti? Garahamocanatthaṃ. Passati hi bhagavā ‘‘anāgate dabbassa imaṃ ṭhānaṃ nissāya mettiyabhumajakānaṃ vasena mahāupaddavo uppajjissati, tatra keci garahissanti ‘ayaṃ tuṇhībhūto attano kammaṃ akatvā kasmā īdisaṃ ṭhānaṃ vicāretī’ti. Tato aññe vakkhanti ‘ko imassa doso eteheva yācitvā ṭhapito’ti evaṃ garahato muccissatī’’ti. Evaṃ garahamocanatthaṃ yācāpetvāpi puna yasmā asammate bhikkhusmiṃ saṅghamajjhe kiñci kathayamāne khiyyanadhammo uppajjati ‘‘ayaṃ kasmā saṅghamajjhe uccāsaddaṃ karoti, issariyaṃ dassetī’’ti. Sammate pana kathente <pageBreak edition="M" number="2.0164" /> ‘‘māyasmanto kiñci avacuttha, sammato ayaṃ, kathetu yathāsukha’’nti vattāro bhavanti. Asammatañca abhūtena abbhācikkhantassa lahukā āpatti hoti dukkaṭamattā. Sammataṃ pana abbhācikkhato garukatarā <pageBreak edition="V" number="2.0148" /> pācittiyāpatti hoti. Atha sammato bhikkhu āpattiyā garukabhāvena verīhipi duppadhaṃsiyataro hoti, tasmā taṃ āyasmantaṃ sammannāpetuṃ <bold>‘‘byattena bhikkhunā’’</bold>tiādimāha. Kiṃ pana dve sammutiyo ekassa dātuṃ vaṭṭantīti? Na kevalaṃ dve, sace pahoti, terasāpi dātuṃ vaṭṭanti. Appahontānaṃ pana ekāpi dvinnaṃ vā tiṇṇaṃ vā dātuṃ vaṭṭati.</paragraph>
    <paragraph line="281" number="382"><bold>Sabhāgāna</bold>nti guṇasabhāgānaṃ, na mittasanthavasabhāgānaṃ. Tenevāha ‘‘ye te bhikkhū suttantikā tesaṃ ekajjha’’ntiādi <pageBreak edition="P" number="3.0579" />. Yāvatikā hi suttantikā honti, te uccinitvā ekato tesaṃ anurūpameva senāsanaṃ paññapeti; evaṃ sesānaṃ. <bold>Kāyadaḷhībahulā</bold>ti kāyassa daḷhībhāvakaraṇabahulā, kāyaposanabahulāti attho. <bold>Imāyapime āyasmanto ratiyā</bold>ti imāya saggamaggassa tiracchānabhūtāya tiracchānakathāratiyā. <bold>Acchissantī</bold>ti viharissanti.</paragraph>
    <paragraph line="282"><bold>Tejodhātuṃ samāpajjitvā tenevālokenā</bold>ti tejokasiṇacatutthajjhānaṃ samāpajjitvā vuṭṭhāya abhiññāñāṇena aṅgulijalanaṃ adhiṭṭhāya teneva tejodhātusamāpattijanitena aṅgulijālālokenāti attho. Ayaṃ pana therassa ānubhāvo nacirasseva sakalajambudīpe pākaṭo ahosi, taṃ sutvā iddhipāṭihāriyaṃ daṭṭhukāmā <bold>apisu bhikkhū sañcicca vikāle āgacchanti. Te sañcicca dūre apadisantī</bold>ti jānantāva dūre apadisanti. Kathaṃ? <bold>‘‘Amhākaṃ āvuso dabba gijjhakūṭe’’</bold>ti iminā nayena.</paragraph>
    <paragraph line="283"><bold>Aṅguliyā jalamānāya purato purato gacchatī</bold>ti sace eko bhikkhu hoti, sayameva gacchati. Sace bahū honti, bahū attabhāve nimmināti. Sabbe attanā sadisā eva senāsanaṃ paññapenti.</paragraph>
    <paragraph line="284"><bold>Ayaṃ mañco</bold>tiādīsu pana there ‘‘ayaṃ mañco’’ti vadante nimmitāpi attano attano gatagataṭṭhāne ‘‘ayaṃ mañco’’ti vadanti; evaṃ sabbapadesu. Ayañhi nimmitānaṃ dhammatā –</paragraph>
    <gatha1 line="285">‘‘Ekasmiṃ <pageBreak edition="M" number="2.0165" /> bhāsamānasmiṃ, sabbe bhāsanti nimmitā;</gatha1>
    <gathalast line="286">Ekasmiṃ tuṇhimāsīne, sabbe tuṇhī bhavanti te’’ti.</gathalast>
    <paragraph line="287">Yasmiṃ pana vihāre mañcapīṭhādīni na paripūranti, tasmiṃ attano ānubhāvena pūrenti. Tena nimmitānaṃ avatthukavacanaṃ na hoti.</paragraph>
    <paragraph line="288"><bold>Senāsanaṃ</bold><pageBreak edition="V" number="2.0149" /><bold>paññapetvā punadeva veḷuvanaṃ paccāgacchatī</bold>ti tehi saddhiṃ janapadakathaṃ kathento na nisīdati, attano vasanaṭṭhānameva paccāgacchati.</paragraph>
    <paragraph line="289" number="383"><bold>Mettiyabhūmajakā</bold>ti mettiyo ceva bhūmajako ca, chabbaggiyānaṃ aggapurisā ete. <bold>Lāmakāni ca bhattānī</bold>ti senāsanāni <pageBreak edition="P" number="3.0580" /> tāva navakānaṃ lāmakāni pāpuṇantīti anacchariyametaṃ. Bhattāni pana salākāyo pacchiyaṃ vā cīvarabhoge vā pakkhipitvā āloḷetvā ekamekaṃ uddharitvā paññāpenti, tānipi tesaṃ mandapuñatāya lāmakāni sabbapacchimāneva pāpuṇanti. Yampi ekacārikabhattaṃ hoti, tampi etesaṃ pattadivase lāmakaṃ vā hoti, ete vā disvāva paṇītaṃ adatvā lāmakameva denti.</paragraph>
    <paragraph line="290"><bold>Abhisaṅkhārika</bold>nti nānāsambhārehi abhisaṅkharitvā kataṃ susajjitaṃ, susampāditanti attho. <bold>Kaṇājaka</bold>nti sakuṇḍakabhattaṃ. <bold>Bilaṅgadutiya</bold>nti kañjikadutiyaṃ.</paragraph>
    <paragraph line="291"><bold>Kalyāṇabhattiko</bold>ti kalyāṇaṃ sundaraṃ ativiya paṇītaṃ bhattamassāti kalyāṇabhattiko, paṇītadāyakattā bhatteneva paññāto. <bold>Catukkabhattaṃ detī</bold>ti cattāri bhattāni deti, taddhitavohārena pana ‘‘catukkabhatta’’nti vuttaṃ. <bold>Upatiṭṭhitvā parivisatī</bold>ti sabbakammante vissajjetvā mahantaṃ pūjāsakkāraṃ katvā samīpe ṭhatvā parivisati. <bold>Odanena pucchantī</bold>ti odanahatthā upasaṅkamitvā ‘‘kiṃ bhante odanaṃ demā’’ti pucchanti, evaṃ karaṇattheyeva karaṇavacanaṃ hoti. Esa nayo sūpādīsu.</paragraph>
    <paragraph line="292"><bold>Svātanāyā</bold>ti sve bhavo bhattaparibhogo svātano tassatthāya, svātanāya sve kattabbassa bhattaparibhogassatthāyāti vuttaṃ hoti. <bold>Uddiṭṭhaṃ hotī</bold>ti pāpetvā dinnaṃ hoti. <bold>Mettiyabhūmajakānaṃ kho gahapatī</bold>ti idaṃ thero asamannāharitvā āha. Evaṃbalavatī hi tesaṃ <pageBreak edition="M" number="2.0166" /> mandapuññatā, yaṃ sativepullappattānampi asamannāhāro hoti. <bold>Ye je</bold>ti ettha <bold>je</bold>ti dāsiṃ ālapati.</paragraph>
    <paragraph line="293"><bold>Hiyyo kho āvuso amhāka</bold>nti rattiṃ sammantayamānā atītaṃ divasabhāgaṃ sandhāya ‘‘hiyyo’’ti vadanti. <bold>Na cittarūpa</bold>nti na cittānurūpaṃ, yathā pubbe yattakaṃ icchanti, tattakaṃ supanti, na evaṃ supiṃsu, appakameva supiṃsūti vuttaṃ hoti.</paragraph>
    <paragraph line="294"><bold>Bahārāmakoṭṭhake</bold>ti <pageBreak edition="V" number="2.0150" /> veḷuvanavihārassa bahidvārakoṭṭhake. <bold>Pattakkhandhā</bold>ti patitakkhandhā khandhaṭṭhikaṃ nāmetvā nisinnā. <bold>Pajjhāyantā</bold>ti padhūpāyantā.</paragraph>
    <paragraph line="295"><bold>Yato nivātaṃ</bold><pageBreak edition="P" number="3.0581" /><bold>tato savāta</bold>nti yattha nivātaṃ appakopi vāto natthi, tattha mahāvāto uṭṭhitoti adhippāyo. <bold>Udakaṃ maññe āditta</bold>nti udakaṃ viya ādittaṃ.</paragraph>
    <paragraph line="296" number="384"><bold>Sarasi tvaṃ dabba evarūpaṃ kattā</bold>ti tvaṃ dabba evarūpaṃ kattā sarasi. Atha vā sarasi tvaṃ dabba evarūpaṃ yathāyaṃ bhikkhunī āha, kattā dhāsi evarūpaṃ, yathāyaṃ bhikkhunī āhāti evaṃ yojetvāpettha attho daṭṭhabbo. Ye pana ‘‘katvā’’ti paṭhanti tesaṃ ujukameva.</paragraph>
    <paragraph line="297"><bold>Yathā maṃ bhante bhagavā jānātī</bold>ti thero kiṃ dasseti. Bhagavā bhante sabbaññū, ahañca khīṇāsavo, natthi mayhaṃ vatthupaṭisevanā, taṃ maṃ bhagavā jānāti, tatrāhaṃ kiṃ vakkhāmi, yathā maṃ bhagavā jānāti tathevāhaṃ daṭṭhabboti.</paragraph>
    <paragraph line="298"><bold>Na kho dabba dabbā evaṃ nibbeṭhentī</bold>ti ettha na kho dabba paṇḍitā yathā tvaṃ parappaccayena nibbeṭhesi, evaṃ nibbeṭhenti; api ca kho yadeva sāmaṃ ñātaṃ tena nibbeṭhentīti evamattho daṭṭhabbo. <bold>Sace tayā kataṃ kata</bold>nti iminā kiṃ dasseti? Na hi sakkā parisabalena vā pakkhupatthambhena vā akārako kārako kātuṃ, kārako vā akārako kātuṃ, tasmā yaṃ sayaṃ kataṃ vā akataṃ vā tadeva vattabbanti dasseti. Kasmā pana bhagavā jānantopi ‘‘ahaṃ jānāmi, khīṇāsavo tvaṃ; natthi tuyhaṃ doso, ayaṃ bhikkhunī <pageBreak edition="M" number="2.0167" /> musāvādinī’’ti nāvocāti? Parānuddayatāya. Sace hi bhagavā yaṃ yaṃ jānāti taṃ taṃ vadeyya, aññena pārājikaṃ āpannena puṭṭhena ‘‘ahaṃ jānāmi tvaṃ pārājiko’’ti vattabbaṃ bhaveyya, tato so puggalo ‘‘ayaṃ pubbe dabbaṃ mallaputtaṃ suddhaṃ katvā idāni maṃ asuddhaṃ karoti; kassa dāni kiṃ vadāmi, yatra satthāpi sāvakesu chandāgatiṃ gacchati; kuto imassa sabbaññubhāvo’’ti āghātaṃ bandhitvā apāyūpago bhaveyya, tasmā bhagavā imāya parānuddayatāya jānantopi nāvoca.</paragraph>
    <paragraph line="299">Kiñca bhiyyo upavādaparivajjanatopi nāvoca. Yadi hi bhagavā evaṃ <pageBreak edition="P" number="3.0582" /> vadeyya, evaṃ upavādo bhaveyya ‘‘dabbassa mallaputtassa vuṭṭhānaṃ nāma bhāriyaṃ, sammāsambuddhaṃ pana sakkhiṃ labhitvā vuṭṭhito’’ti. Idañca vuṭṭhānalakkhaṇaṃ maññamānā ‘‘buddhakālepi sakkhinā suddhi vā asuddhi <pageBreak edition="V" number="2.0151" /> vā hoti mayaṃ jānāma, ayaṃ puggalo asuddho’’ti evaṃ pāpabhikkhū lajjimpi vināseyyunti. Apica anāgatepi bhikkhū otiṇṇe vatthusmiṃ codetvā sāretvā ‘‘sace tayā kataṃ, ‘kata’nti vadehī’’ti lajjīnaṃ paṭiññaṃ gahetvā kammaṃ karissantīti vinayalakkhaṇe tantiṃ ṭhapento ‘‘ahaṃ jānāmī’’ti avatvāva ‘‘sace tayā kataṃ, ‘kata’nti vadehī’’ti āha.</paragraph>
    <paragraph line="300"><bold>Nābhijānāmi supinantenapi methunaṃ dhammaṃ paṭisevitā</bold>ti supinantenapi methunaṃ dhammaṃ na abhijānāmi, na paṭisevitā ahanti vuttaṃ hoti. Atha vā paṭisevitā hutvā supinantenapi methunaṃ dhammaṃ na jānāmīti vuttaṃ hoti. Ye pana ‘‘paṭisevitvā’’ti paṭhanti tesaṃ ujukameva. <bold>Pageva jāgaro</bold>ti jāgaranto pana paṭhamaṃyeva na jānāmīti.</paragraph>
    <paragraph line="301"><bold>Tena hi bhikkhave mettiyaṃ bhikkhuniṃ nāsethā</bold>ti yasmā dabbassa ca imissā ca vacanaṃ na ghaṭīyati tasmā mettiyaṃ bhikkhuniṃ nāsethāti vuttaṃ hoti.</paragraph>
    <paragraph line="302">Tattha <bold>tisso nāsanā</bold> – liṅganāsanā, saṃvāsanāsanā, daṇḍakammanāsanāti. Tāsu ‘‘dūsako nāsetabbo’’ti (pārā. 66) ayaṃ <bold>‘‘liṅganāsanā’’</bold>. Āpattiyā adassane vā appaṭikamme vā pāpikāya diṭṭhiyā appaṭinissagge vā ukkhepanīyakammaṃ karonti, ayaṃ <bold>‘‘saṃvāsanāsanā’’</bold>. ‘‘Cara <pageBreak edition="M" number="2.0168" /> pire vinassā’’ti (pāci. 429) daṇḍakammaṃ karonti, ayaṃ <bold>‘‘daṇḍakammanāsanā’’</bold>. Idha pana liṅganāsanaṃ sandhāyāha – ‘‘mettiyaṃ bhikkhuniṃ nāsethā’’ti.</paragraph>
    <paragraph line="303"><bold>Ime ca bhikkhū anuyuñjathā</bold>ti iminā imaṃ dīpeti ‘‘ayaṃ bhikkhunī attano dhammatāya akārikā addhā aññehi uyyojitā, tasmā yehi uyyojitā ime bhikkhū anuyuñjatha gavesatha jānāthā’’ti.</paragraph>
    <paragraph line="304">Kiṃ pana bhagavatā mettiyā bhikkhunī paṭiññāya nāsitā appaṭiññāya nāsitāti, kiñcettha yadi tāva paṭiññāya nāsitā, thero kārako hoti sadoso? Atha appaṭiññāya, thero akārako hoti niddoso.</paragraph>
    <paragraph line="305">Bhātiyarājakālepi mahāvihāravāsīnañca abhayagirivāsīnañca <pageBreak edition="P" number="3.0583" /> therānaṃ imasmiṃyeva pade vivādo ahosi. Abhayagirivāsinopi attano suttaṃ vatvā ‘‘tumhākaṃ vāde thero kārako hotī’’ti vadanti. Mahāvihāravāsinopi attano suttaṃ vatvā ‘‘tumhākaṃ vāde thero kārako hotī’’ti <pageBreak edition="V" number="2.0152" /> vadanti. Pañho na chijjati. Rājā sutvā there sannipātetvā dīghakārāyanaṃ nāma brāhmaṇajātiyaṃ amaccaṃ ‘‘therānaṃ kathaṃ suṇāhī’’ti āṇāpesi. Amacco kira paṇḍito bhāsantarakusalo so āha – ‘‘vadantu tāva therā sutta’’nti. Tato abhayagiritherā attano suttaṃ vadiṃsu – ‘‘tena hi, bhikkhave, mettiyaṃ bhikkhuniṃ sakāya paṭiññāya nāsethā’’ti. Amacco ‘‘bhante, tumhākaṃ vāde thero kārako hoti sadoso’’ti āha. Mahāvihāravāsinopi attano suttaṃ vadiṃsu – ‘‘tena hi, bhikkhave, mettiyaṃ bhikkhuniṃ nāsethā’’ti. Amacco ‘‘bhante, tumhākaṃ vāde thero akārako hoti niddoso’’ti āha. Kiṃ panettha yuttaṃ? Yaṃ pacchā vuttaṃ vicāritañhetaṃ aṭṭhakathācariyehi, bhikkhu bhikkhuṃ amūlakena antimavatthunā anuddhaṃseti, saṅghādiseso; bhikkhuniṃ anuddhaṃseti, dukkaṭaṃ. <bold>Kurundiyaṃ</bold> pana ‘‘musāvāde pācittiya’’nti vuttaṃ.</paragraph>
    <paragraph line="306">Tatrāyaṃ vicāraṇā, purimanaye tāva anuddhaṃsanādhippāyattā dukkaṭameva yujjati. Yathā satipi musāvāde bhikkhuno bhikkhusmiṃ saṅghādiseso, satipi ca musāvāde asuddhaṃ suddhadiṭṭhino akkosādhippāyena vadantassa omasavādeneva <pageBreak edition="M" number="2.0169" /> pācittiyaṃ, na sampajānamusāvādena; evaṃ idhāpi anuddhaṃsanādhippāyattā sampajānamusāvāde pācittiyaṃ na yujjati, dukkaṭameva yuttaṃ. Pacchimanayepi musāvādattā pācittiyameva yujjati, vacanappamāṇato hi anuddhaṃsanādhippāyena bhikkhussa bhikkhusmiṃ saṅghādiseso. Akkosādhippāyassa ca omasavādo. Bhikkhussa pana bhikkhuniyā dukkaṭantivacanaṃ natthi, sampajānamusāvāde pācittiyanti vacanamatthi, tasmā pācittiyameva yujjati.</paragraph>
    <paragraph line="307">Tatra pana idaṃ upaparikkhitabbaṃ – ‘‘anuddhaṃsanādhippāye asati pācittiyaṃ, tasmiṃ sati kena bhavitabba’’nti? Tatra yasmā musā bhaṇantassa pācittiye siddhepi amūlakena saṅghādisesena anuddhaṃsane visuṃ pācittiyaṃ vuttaṃ, tasmā anuddhaṃsanādhippāye sati sampajānamusāvāde <pageBreak edition="P" number="3.0584" /> pācittiyassa okāso na dissati, na ca sakkā anuddhaṃsentassa anāpattiyā bhavitunti purimanayovettha parisuddhataro khāyati. Tathā bhikkhunī bhikkhuniṃ amūlakena antimavatthunā anuddhaṃseti saṅghādiseso, bhikkhuṃ anuddhaṃseti dukkaṭaṃ, tatra saṅghādiseso vuṭṭhānagāmī dukkaṭaṃ, desanāgāmī etehi nāsanā natthi. Yasmā pana sā pakatiyāva dussīlā pāpabhikkhunī idāni ca sayameva ‘‘dussīlāmhī’’ti vadati tasmā naṃ bhagavā asuddhattāyeva nāsesīti.</paragraph>
    <paragraph line="308"><bold>Atha</bold><pageBreak edition="V" number="2.0153" /><bold>kho mettiyabhūmajakā</bold>ti evaṃ ‘‘mettiyaṃ bhikkhuniṃ nāsetha, ime ca bhikkhū anuyuñjathā’’ti vatvā uṭṭhāyāsanā vihāraṃ paviṭṭhe bhagavati tehi bhikkhūhi ‘‘detha dāni imissā setakānī’’ti nāsiyamānaṃ taṃ bhikkhuniṃ disvā te bhikkhū taṃ mocetukāmatāya attano aparādhaṃ āvikariṃsu, etamatthaṃ dassetuṃ <bold>‘‘atha kho mettiyabhūmajakā’’</bold>tiādi vuttaṃ.</paragraph>
    <paragraph line="309" number="385-6"><bold>Duṭṭho doso</bold>ti dūsito ceva dūsako ca. Uppanne hi dose puggalo tena dosena dūsito hoti pakatibhāvaṃ jahāpito, tasmā ‘‘duṭṭho’’ti vuccati. Parañca dūseti vināseti, tasmā ‘‘doso’’ti vuccati. Iti ‘‘duṭṭho doso’’ti ekassevetaṃ puggalassa ākāranānattena nidassanaṃ, tena vuttaṃ ‘‘duṭṭho dosoti dūsito ceva <pageBreak edition="M" number="2.0170" /> dūsako cā’’ti tattha saddalakkhaṇaṃ pariyesitabbaṃ. Yasmā pana so ‘‘duṭṭho doso’’ti saṅkhyaṃ gato paṭighasamaṅgīpuggalo kupitādibhāve ṭhitova hoti, tenassa padabhājane <bold>‘‘kupito’’</bold>tiādi vuttaṃ. Tattha <bold>kupito</bold>ti kuppabhāvaṃ pakatito cavanabhāvaṃ patto. <bold>Anattamano</bold>ti na sakamano attano vase aṭṭhitacitto; apica pītisukhehi na attamano na attacittoti anattamano. <bold>Anabhiraddho</bold>ti na sukhito na vā pasāditoti anabhiraddho. Paṭighena āhataṃ cittamassāti <bold>āhatacitto</bold>. Cittathaddhabhāvacittakacavarasaṅkhātaṃ paṭighakhīlaṃ <pageBreak edition="P" number="3.0585" /> jātamassāti <bold>khilajāto. Appatīto</bold>ti nappatīto pītisukhādīhi vajjito, na abhisaṭoti attho. Padabhājane pana yesaṃ dhammānaṃ vasena appatīto hoti, te dassetuṃ <bold>‘‘tena ca kopenā’’</bold>tiādi vuttaṃ.</paragraph>
    <paragraph line="310">Tattha <bold>tena ca kopenā</bold>ti yena duṭṭhoti ca kupitoti ca vutto ubhayampi hetaṃ pakatibhāvaṃ jahāpanato ekākāraṃ hoti. <bold>Tena ca dosenā</bold>ti yena ‘‘doso’’ti vutto. Imehi dvīhi saṅkhārakkhandhameva dasseti.</paragraph>
    <paragraph line="311"><bold>Tāya ca anattamanatāyā</bold>ti yāya ‘‘anattamano’’ti vutto. <bold>Tāya ca anabhiraddhiyā</bold>ti yāya ‘‘anabhiraddho’’ti vutto. Imehi dvīhi vedanākkhandhaṃ dasseti.</paragraph>
    <paragraph line="312"><bold>Amūlakena pārājikenā</bold>ti ettha nāssa mūlanti amūlakaṃ, taṃ panassa amūlakattaṃ yasmā codakavasena adhippetaṃ, na cuditakavasena. Tasmā tamatthaṃ dassetuṃ padabhājane ‘‘amūlakaṃ nāma adiṭṭhaṃ asutaṃ aparisaṅkita’’nti āha. Tena imaṃ dīpeti ‘‘yaṃ pārājikaṃ codakena cuditakamhi puggale neva diṭṭhaṃ na sutaṃ na parisaṅkitaṃ idaṃ etesaṃ dassanasavanaparisaṅkāsaṅkhātānaṃ mūlānaṃ <pageBreak edition="V" number="2.0154" /> abhāvato amūlakaṃ nāma, taṃ pana so āpanno vā hotu anāpanno vā etaṃ idha appamāṇanti.</paragraph>
    <paragraph line="313">Tattha <bold>adiṭṭhaṃ</bold> nāma attano pasādacakkhunā vā dibbacakkhunā vā adiṭṭhaṃ. <bold>Asutaṃ</bold> nāma tatheva kenaci vuccamānaṃ na sutaṃ. <bold>Aparisaṅkitaṃ</bold> nāma cittena aparisaṅkitaṃ.</paragraph>
    <paragraph line="314"><bold>‘‘Diṭṭhaṃ’’</bold><pageBreak edition="M" number="2.0171" /> nāma attanā vā parena vā pasādacakkhunā vā dibbacakkhunā vā diṭṭhaṃ. <bold>‘‘Sutaṃ’’</bold> nāma tatheva sutaṃ. <bold>‘‘Parisaṅkita’’mpi</bold> attanā vā parena vā parisaṅkitaṃ. Tattha attanā diṭṭhaṃ diṭṭhameva, parehi diṭṭhaṃ attanā sutaṃ, parehi sutaṃ, parehi parisaṅkitanti idaṃ pana sabbampi attanā sutaṭṭhāneyeva tiṭṭhati.</paragraph>
    <paragraph line="315">Parisaṅkitaṃ pana tividhaṃ – diṭṭhaparisaṅkitaṃ, sutaparisaṅkitaṃ, mutaparisaṅkitanti. Tattha diṭṭhaparisaṅkitaṃ nāma eko bhikkhu uccārapassāvakammena gāmasamīpe ekaṃ gumbaṃ paviṭṭho, aññatarāpi itthī kenacideva karaṇīyena taṃ gumbaṃ pavisitvā nivattā, nāpi bhikkhu itthiṃ addasa; na itthī bhikkhuṃ, adisvāva ubhopi yathāruciṃ pakkantā, aññataro bhikkhu ubhinnaṃ tato nikkhamanaṃ <pageBreak edition="P" number="3.0586" /> sallakkhetvā ‘‘addhā imesaṃ kataṃ vā karissanti vā’’ti parisaṅkati, idaṃ diṭṭhaparisaṅkitaṃ nāma.</paragraph>
    <paragraph line="316">Sutaparisaṅkitaṃ nāma idhekacco andhakāre vā paṭicchanne vā okāse mātugāmena saddhiṃ bhikkhuno tādisaṃ paṭisanthāravacanaṃ suṇāti, samīpe aññaṃ vijjamānampi ‘‘atthi natthī’’ti na jānāti, so ‘‘addhā imesaṃ kataṃ vā karissanti vā’’ti parisaṅkati, idaṃ sutaparisaṅkitaṃ nāma.</paragraph>
    <paragraph line="317">Mutaparisaṅkitaṃ nāma sambahulā dhuttā rattibhāge pupphagandhamaṃsasurādīni gahetvā itthīhi saddhiṃ ekaṃ paccantavihāraṃ gantvā maṇḍape vā bhojanasālādīsu vā yathāsukhaṃ kīḷitvā pupphādīni vikiritvā gatā, punadivase bhikkhū taṃ vippakāraṃ disvā ‘‘kassidaṃ kamma’’nti vicinanti. Tatra ca kenaci bhikkhunā pageva vuṭṭhahitvā vattasīsena maṇḍapaṃ vā bhojanasālaṃ vā paṭijaggantena pupphādīni āmaṭṭhāni honti, kenaci upaṭṭhākakulato ābhatehi pupphādīhi pūjā katā hoti, kenaci bhesajjatthaṃ ariṭṭhaṃ pītaṃ hoti, atha te ‘‘kassidaṃ kamma’’nti vicinantā <pageBreak edition="V" number="2.0155" /> bhikkhū tesaṃ hatthagandhañca mukhagandhañca ghāyitvā te bhikkhū parisaṅkanti, idaṃ mutaparisaṅkitaṃ nāma.</paragraph>
    <paragraph line="318">Tattha diṭṭhaṃ atthi samūlakaṃ, atthi amūlakaṃ; diṭṭhameva atthi saññāsamūlakaṃ, atthi saññāamūlakaṃ. Esa nayo sutepi. Parisaṅkite pana diṭṭhaparisaṅkitaṃ atthi samūlakaṃ, atthi amūlakaṃ; diṭṭhaparisaṅkitameva atthi saññāsamūlakaṃ <pageBreak edition="M" number="2.0172" />, atthi saññāamūlakaṃ. Esa nayo sutamutaparisaṅkitesu. Tattha diṭṭhaṃ samūlakaṃ nāma pārājikaṃ āpajjantaṃ disvāva ‘‘diṭṭho mayā’’ti vadati, amūlakaṃ nāma paṭicchannokāsato nikkhamantaṃ disvā vītikkamaṃ adisvā ‘‘diṭṭho mayā’’ti vadati. Diṭṭhameva saññāsamūlakaṃ nāma disvāva diṭṭhasaññī hutvā codeti, saññāamūlakaṃ nāma pubbe pārājikavītikkamaṃ disvā pacchā adiṭṭhasaññī jāto, so saññāya amūlakaṃ katvā ‘‘diṭṭho mayā’’ti codeti. Etena nayena sutamutaparisaṅkitānipi vitthārato veditabbāni. Ettha ca sabbappakāreṇāpi samūlakena vā saññāsamūlakena vā codentassa anāpatti, amūlakena vā pana saññāamūlakena vā codentasseva <pageBreak edition="P" number="3.0587" /> āpatti.</paragraph>
    <paragraph line="319"><bold>Anuddhaṃseyyā</bold>ti dhaṃseyya padhaṃseyya abhibhaveyya ajjhotthareyya. Taṃ pana anuddhaṃsanaṃ yasmā attanā codentopi parena codāpentopi karotiyeva, tasmāssa padabhājane ‘‘codeti vā codāpeti vā’’ti vuttaṃ.</paragraph>
    <paragraph line="320">Tattha <bold>codetī</bold>ti ‘‘pārājikaṃ dhammaṃ āpannosī’’tiādīhi vacanehi sayaṃ codeti, tassa vācāya vācāya saṅghādiseso. <bold>Codāpetī</bold>ti attanā samīpe ṭhatvā aññaṃ bhikkhu āṇāpeti, so tassa vacanena taṃ codeti, codāpakasseva vācāya vācāya saṅghādiseso. Atha sopi ‘‘mayā diṭṭhaṃ sutaṃ atthī’’ti codeti, dvinnampi janānaṃ vācāya vācāya saṅghādiseso.</paragraph>
    <paragraph line="321">Codanāppabhedakosallatthaṃ panettha ekavatthuekacodakādicatukkaṃ tāva veditabbaṃ. Tattha eko bhikkhu ekaṃ bhikkhuṃ ekena vatthunā codeti, imissā codanāya ekaṃ vatthu eko codako. Sambahulā ekaṃ ekavatthunā codenti, pañcasatā mettiyabhūmajakappamukhā chabbaggiyā bhikkhū āyasmantaṃ dabbaṃ mallaputtamiva, imissā codanāya ekaṃ vatthu nānācodakā. Eko bhikkhu ekaṃ bhikkhuṃ sambahulehi vatthūhi codeti, imissā codanāya nānāvatthūni eko codako. Sambahulā sambahule sambahulehi vatthūhi codenti, imissā codanāya nānāvatthūni nānācodakā.</paragraph>
    <paragraph line="322">Codetuṃ <pageBreak edition="M" number="2.0173" /><pageBreak edition="V" number="2.0156" /> pana ko labhati, ko na labhatīti? Dubbalacodakavacanaṃ tāva gahetvā koci na labhati. Dubbalacodako nāma sambahulesu kathāsallāpena nisinnesu eko ekaṃ ārabbha anodissakaṃ katvā pārājikavatthuṃ katheti, añño taṃ sutvā itarassa gantvā āroceti. So taṃ upasaṅkamitvā ‘‘tvaṃ kira maṃ idañcidañca vadasī’’ti vadati. So ‘‘nāhaṃ evarūpaṃ jānāmi, kathāpavattiyaṃ pana mayā anodissakaṃ katvā vuttamatthi, sace ahaṃ tava imaṃ dukkhuppattiṃ jāneyyaṃ, ettakampi na katheyya’’nti ayaṃ dubbalacodako. Tassetaṃ kathāsallāpaṃ gahetvā taṃ bhikkhuṃ koci codetuṃ na labhati. Etaṃ pana aggahetvā sīlasampanno bhikkhu bhikkhuṃ vā bhikkhuniṃ vā sīlasampannā ca bhikkhunī bhikkhunīmeva codetuṃ <pageBreak edition="P" number="3.0588" /> labhatīti <bold>mahāpadumatthero</bold> āha. <bold>Mahāsumatthero</bold> pana ‘‘pañcapi sahadhammikā labhantī’’ti āha. <bold>Godattatthero</bold> pana ‘‘na koci na labhatī’’ti vatvā ‘‘bhikkhussa sutvā codeti, bhikkhuniyā sutvā codeti…pe… titthiyasāvakānaṃ sutvā codetī’’ti idaṃ suttamāhari. Tiṇṇampi therānaṃ vāde cuditakasseva paṭiññāya kāretabbo.</paragraph>
    <paragraph line="323">Ayaṃ pana codanā nāma dūtaṃ vā paṇṇaṃ vā sāsanaṃ vā pesetvā codentassa sīsaṃ na eti, puggalassa pana samīpe ṭhatvāva hatthamuddāya vā vacībhedena vā codentasseva sīsaṃ eti. Sikkhāpaccakkhānameva hi hatthamuddāya sīsaṃ na eti, idaṃ pana anuddhaṃsanaṃ abhūtārocanañca etiyeva. Yo pana dvinnaṃ ṭhitaṭṭhāne ekaṃ niyametvā codeti, so ce jānāti, sīsaṃ eti. Itaro jānāti, sīsaṃ na eti. Dvepi niyametvā codeti, eko vā jānātu dve vā, sīsaṃ etiyeva. Esava nayo sambahulesu. Taṅkhaṇeyeva ca jānanaṃ nāma dukkaraṃ, samayena āvajjitvā ñāte pana ñātameva hoti. Pacchā ce jānāti, sīsaṃ na eti. Sikkhāpaccakkhānaṃ abhūtārocanaṃ duṭṭhullavācā-attakāma-duṭṭhadosabhūtārocanasikkhāpadānīti sabbāneva hi imāni ekaparicchedāni.</paragraph>
    <paragraph line="324">Evaṃ kāyavācāvasena cāyaṃ duvidhāpi codanā. Puna diṭṭhacodanā, sutacodanā, parisaṅkitacodanāti tividhā hoti. Aparāpi catubbidhā hoti – sīlavipatticodanā, ācāravipatticodanā, diṭṭhivipatticodanā, ājīvavipatticodanāti. Tattha garukānaṃ dvinnaṃ āpattikkhandhānaṃ vasena sīlavipatticodanā <pageBreak edition="M" number="2.0174" /> veditabbā. Avasesānaṃ vasena ācāravipatticodanā, micchādiṭṭhiantaggāhikadiṭṭhivasena diṭṭhivipatticodanā, ājīvahetu paññattānaṃ channaṃ sikkhāpadānaṃ vasena ājīvavipatticodanā veditabbā.</paragraph>
    <paragraph line="325">Aparāpi <pageBreak edition="V" number="2.0157" /> catubbidhā hoti – vatthusandassanā, āpattisandassanā, saṃvāsapaṭikkhepo, sāmīcipaṭikkhepoti. Tattha <bold>vatthusandassanā</bold> nāma ‘‘tvaṃ methunaṃ dhammaṃ paṭisevittha, adinnaṃ ādiyittha, manussaṃ ghātayittha, abhūtaṃ ārocayitthā’’ti evaṃ pavattā. <bold>Āpattisandassanā</bold> nāma ‘‘tvaṃ methunadhammapārājikāpattiṃ āpanno’’ti evamādinayappavattā. <bold>Saṃvāsapaṭikkhepo</bold> nāma ‘‘natthi <pageBreak edition="P" number="3.0589" /> tayā saddhiṃ uposatho vā pavāraṇā vā saṅghakammaṃ vā’’ti evaṃ pavattā; ettāvatā pana sīsaṃ na eti, ‘‘assamaṇosi asakyaputtiyosī’’tiādivacanehi saddhiṃ ghaṭiteyeva sīsaṃ eti. <bold>Sāmīcipaṭikkhepo</bold> nāma abhivādana-paccuṭṭhāna-añjalikamma-bījanādikammānaṃ akaraṇaṃ. Taṃ paṭipāṭiyā vandanādīni karoto ekassa akatvā sesānaṃ karaṇakāle veditabbaṃ. Ettāvatā ca codanā nāma hoti, āpatti pana sīsaṃ na eti. ‘‘Kasmā mama vandanādīni na karosī’’ti pucchite pana ‘‘assamaṇosi asakyaputtiyosī’’tiādivacanehi saddhiṃ ghaṭiteyeva sīsaṃ eti. Yāgubhattādinā pana yaṃ icchati taṃ āpucchati, na tāvatā codanā hoti.</paragraph>
    <paragraph line="326">Aparāpi <bold>pātimokkhaṭṭhapanakkhandhake</bold> ‘‘ekaṃ, bhikkhave, adhammikaṃ pātimokkhaṭṭhapanaṃ ekaṃ dhammika’’nti ādiṃ ‘‘katvā yāva dasa adhammikāni pātimokkhaṭṭhapanāni dasa dhammikānī’’ti (cūḷava. 387) evaṃ adhammikā pañcapaññāsa dhammikā pañcapaññāsāti dasuttarasataṃ codanā vuttā. Tā diṭṭhena codentassa dasuttarasataṃ, sutena codentassa dasuttarasataṃ, parisaṅkitena codentassa dasuttarasatanti tiṃsāni tīṇi satāni honti. Tāni kāyena codentassa, vācāya codentassa, kāyavācāhi codentassāti tiguṇāni katāni navutāni nava satāni honti. Tāni attanā codentassāpi parena codāpentassāpi tattakānevāti vīsatiūnāni dve sahassāni honti, puna diṭṭhādibhede samūlakāmūlakavasena anekasahassā codanā hontīti veditabbā.</paragraph>
    <paragraph line="327">Imasmiṃ <pageBreak edition="M" number="2.0175" /> pana ṭhāne ṭhatvā aṭṭhakathāya ‘‘attādānaṃ ādātukāmena upāli bhikkhunā pañcaṅgasamannāgataṃ attādānaṃ ādātabba’’nti (cūḷava. 398) ca ‘‘codakena upāli bhikkhunā paraṃ codetukāmena pañca dhamme ajjhattaṃ paccavekkhitvā paro codetabbo’’ti (cūḷava. 399) ca evaṃ upālipañcakādīsu vuttāni bahūni suttāni āharitvā attādānalakkhaṇañca codakavattañca cuditakavattañca saṅghena kātabbakiccañca anuvijjakavattañca sabbaṃ vitthārena kathitaṃ, taṃ mayaṃ yathāāgataṭṭhāneyeva vaṇṇayissāma.</paragraph>
    <paragraph line="328">Vuttappabhedāsu <pageBreak edition="V" number="2.0158" /> pana imāsu codanāsu yāya kāyaci <pageBreak edition="P" number="3.0590" /> codanāya vasena saṅghamajjhe osaṭe vatthusmiṃ cuditakacodakā vattabbā ‘‘tumhe amhākaṃ vinicchayena tuṭṭhā bhavissathā’’ti. Sace ‘‘bhavissāmā’’ti vadanti, saṅghena taṃ adhikaraṇaṃ sampaṭicchitabbaṃ. Atha pana ‘‘vinicchinatha tāva, bhante, sace amhākaṃ khamissati, gaṇhissāmā’’ti vadanti. ‘‘Cetiyaṃ tāva vandathā’’tiādīni vatvā dīghasuttaṃ katvā vissajjitabbaṃ. Te ce cirarattaṃ kilantā pakkantaparisā upacchinnapakkhā hutvā puna yācanti, yāvatatiyaṃ paṭikkhipitvā yadā nimmadā honti tadā nesaṃ adhikaraṇaṃ vinicchinitabbaṃ. Vinicchinantehi ca sace alajjussannā hoti, parisā ubbāhikāya taṃ adhikaraṇaṃ vinicchinitabbaṃ. Sace bālussannā hoti parisā ‘‘tumhākaṃ sabhāge vinayadhare pariyesathā’’ti vinayadhare pariyesāpetvā yena dhammena yena vinayena yena satthusāsanena taṃ adhikaraṇaṃ vūpasamati, tathā taṃ adhikaraṇaṃ vūpasametabbaṃ.</paragraph>
    <paragraph line="329">Tattha ca <bold>‘‘dhammo’’</bold>ti bhūtaṃ vatthu. <bold>‘‘Vinayo’’</bold>ti codanā sāraṇā ca. <bold>‘‘Satthusāsana’’</bold>nti ñattisampadā ca anusāvanasampadā ca. Tasmā codakena vatthusmiṃ ārocite cuditako pucchitabbo ‘‘santametaṃ, no’’ti. Evaṃ vatthuṃ upaparikkhitvā bhūtena vatthunā codetvā sāretvā ca ñattisampadāya anusāvanasampadāya ca taṃ adhikaraṇaṃ vūpasametabbaṃ. Tatra ce alajjī lajjiṃ codeti, so ca alajjī bālo hoti abyatto nāssa nayo dātabbo. Evaṃ pana vattabbo – ‘‘kimhi naṃ codesī’’ti? Addhā so vakkhati – ‘‘kimidaṃ, bhante, kimhi naṃ nāmā’’ti. Tvaṃ kimhi nampi na jānāsi, na yuttaṃ tayā evarūpena bālena paraṃ codetunti uyyojetabbo nāssa anuyogo dātabbo. Sace pana so alajjī paṇḍito hoti <pageBreak edition="M" number="2.0176" /> byatto diṭṭhena vā sutena vā ajjhottharitvā sampādetuṃ sakkoti etassa anuyogaṃ datvā lajjisseva paṭiññāya kammaṃ kātabbaṃ.</paragraph>
    <paragraph line="330">Sace lajjī alajjiṃ codeti, so ca lajjī bālo hoti abyatto, na sakkoti anuyogaṃ dātuṃ. Tassa nayo dātabbo – ‘‘kimhi naṃ codesi sīlavipattiyā vā ācāravipattiādīsu <pageBreak edition="P" number="3.0591" /> vā ekissā’’ti. Kasmā pana imasseva evaṃ nayo dātabbo, na itarassa? Nanu na yuttaṃ vinayadharānaṃ agatigamananti? Na yuttameva. Idaṃ pana agatigamanaṃ na hoti, dhammānuggaho nāma eso alajjiniggahatthāya hi lajjipaggahatthāya ca sikkhāpadaṃ paññattaṃ. Tatra alajjī nayaṃ labhitvā ajjhottharanto ehīti, lajjī pana nayaṃ labhitvā diṭṭhe diṭṭhasantānena, sute sutasantānena patiṭṭhāya kathessati, tasmā tassa dhammānuggaho vaṭṭati. Sace pana <pageBreak edition="V" number="2.0159" /> so lajjī paṇḍito hoti byatto, patiṭṭhāya katheti, alajjī ca ‘‘etampi natthi, etampi natthī’’ti paṭiññaṃ na deti, alajjissa paṭiññāya eva kātabbaṃ.</paragraph>
    <paragraph line="331">Tadatthadīpanatthañca idaṃ vatthu veditabbaṃ. <bold>Tepiṭakacūḷābhayatthero</bold> kira lohapāsādassa heṭṭhā bhikkhūnaṃ vinayaṃ kathetvā sāyanhasamaye vuṭṭhāti, tassa vuṭṭhānasamaye dve attapaccatthikā kathaṃ pavattesuṃ. Eko ‘‘etampi natthi, etampi natthī’’ti paṭiññaṃ na deti. Atha appāvasese paṭhamayāme therassa tasmiṃ puggale ‘‘ayaṃ patiṭṭhāya katheti, ayaṃ pana paṭiññaṃ na deti, bahūni ca vatthūni osaṭāni addhā etaṃ kataṃ bhavissatī’’ti asuddhaladdhi uppannā. Tato bījanīdaṇḍakena pādakathalikāya saññaṃ datvā ‘‘ahaṃ āvuso vinicchinituṃ ananucchaviko aññena vinicchināpehī’’ti āha. Kasmā bhanteti? Thero tamatthaṃ ārocesi, cuditakapuggalassa kāye ḍāho uṭṭhito, tato so theraṃ vanditvā ‘‘bhante, vinicchinituṃ anurūpena vinayadharena nāma tumhādiseneva bhavituṃ vaṭṭati. Codakena ca īdiseneva bhavituṃ vaṭṭatī’’ti vatvā setakāni nivāsetvā ‘‘ciraṃ kilamitattha mayā’’ti khamāpetvā pakkāmi.</paragraph>
    <paragraph line="332">Evaṃ lajjinā codiyamāno alajjī bahūsupi vatthūsu uppannesu paṭiññaṃ na deti, so neva ‘‘suddho’’ti vattabbo na ‘‘asuddho’’ti. Jīvamatako nāma āmakapūtiko nāma cesa.</paragraph>
    <paragraph line="333">Sace <pageBreak edition="M" number="2.0177" /> panassa aññampi tādisaṃ vatthuṃ uppajjati na vinicchinitabbaṃ <pageBreak edition="P" number="3.0592" />. Tathā nāsitakova bhavissati. Sace pana alajjīyeva alajjiṃ codeti, so vattabbo ‘‘āvuso tava vacanenāyaṃ kiṃ sakkā vattu’’nti itarampi tatheva vatvā ubhopi ‘‘ekasambhogaparibhogā hutvā jīvathā’’ti vatvā uyyojetabbā, sīlatthāya tesaṃ vinicchayo na kātabbo. Pattacīvarapariveṇādiatthāya pana patirūpaṃ sakkhiṃ labhitvā kātabbo.</paragraph>
    <paragraph line="334">Atha lajjī lajjiṃ codeti, vivādo ca nesaṃ kismiñcideva appamattako hoti, saññāpetvā ‘‘mā evaṃ karothā’’ti accayaṃ desāpetvā uyyojetabbā. Atha panettha cuditakena sahasā viraddhaṃ hoti, ādito paṭṭhāya alajjī nāma natthi. So ca pakkhānurakkhaṇatthāya paṭiññaṃ na deti, ‘‘mayaṃ saddahāma, mayaṃ saddahāmā’’ti bahū uṭṭhahanti. So tesaṃ paṭiññāya ekavāraṃ dvevāraṃ suddho hotu. Atha pana viraddhakālato paṭṭhāya ṭhāne na tiṭṭhati, vinicchayo na dātabbo.</paragraph>
    <paragraph line="335">Evaṃ <pageBreak edition="V" number="2.0160" /> yāya kāyaci codanāya vasena saṅghamajjhe osaṭe vatthusmiṃ cuditakacodakesu paṭipattiṃ ñatvā tassāyeva codanāya sampattivipattijānanatthaṃ ādimajjhapariyosānādīnaṃ vasena vinicchayo veditabbo. Seyyathidaṃ codanāya ko ādi, kiṃ majjhe, kiṃ pariyosānaṃ? Codanāya ‘‘ahaṃ taṃ vattukāmo, karotu me āyasmā okāsa’’nti evaṃ okāsakammaṃ ādi, otiṇṇena vatthunā codetvā sāretvā vinicchayo majjhe, āpattiyaṃ vā anāpattiyaṃ vā patiṭṭhāpanena samatho pariyosānaṃ.</paragraph>
    <paragraph line="336">Codanāya kati mūlāni, kati vatthūni, kati bhūmiyo? Codanāya dve mūlāni – samūlikā vā amūlikā vā; tīṇi vatthūni – diṭṭhaṃ, sutaṃ, parisaṅkitaṃ; pañca bhūmiyo – kālena vakkhāmi no akālena, bhūtena vakkhāmi no abhūtena, saṇhena vakkhāmi no pharusena, atthasaṃhitena vakkhāmi no anatthasaṃhitena, mettacitto vakkhāmi no dosantaroti. Imāya ca pana codanāya codakena puggalena ‘‘parisuddhakāyasamācāro nu khomhī’’tiādinā (cūḷava. 399) nayena upālipañcake vuttesu pannarasasu dhammesu patiṭṭhātabbaṃ, cuditakena dvīsu dhammesu patiṭṭhātabbaṃ sacce ca akuppe cāti.</paragraph>
    <paragraph line="337"><bold>Appeva</bold><pageBreak edition="M" number="2.0178" /><bold>nāma naṃ imamhā brahmacariyā cāveyya</bold>nti api <pageBreak edition="P" number="3.0593" /> eva nāma naṃ puggalaṃ imamhā seṭṭhacariyā cāveyyaṃ, ‘‘sādhu vatassa sacāhaṃ imaṃ puggalaṃ imamhā brahmacariyā cāveyya’’nti iminā adhippāyena anuddhaṃseyyāti vuttaṃhoti. Padabhājane pana ‘‘brahmacariyā cāveyya’’nti imasseva pariyāyamatthaṃ dassetuṃ ‘‘bhikkhubhāvā cāveyya’’ntiādi vuttaṃ.</paragraph>
    <paragraph line="338">Khaṇādīni samayavevacanāni. <bold>Taṃ khaṇaṃ taṃ layaṃ taṃ muhuttaṃ vītivatte</bold>ti tasmiṃ khaṇe tasmiṃ laye tasmiṃ muhutte vītivatte. Bhummappattiyā hi idaṃ upayogavacanaṃ.</paragraph>
    <paragraph line="339">Samanuggāhiyamānaniddese <bold>yena vatthunā anuddhaṃsito hotī</bold>ti catūsu pārājikavatthūsu yena vatthunā codakena cuditako anuddhaṃsito abhibhūto ajjhotthaṭo hoti. <bold>Tasmiṃ vatthusmiṃ samanuggāhiyamāno</bold>ti tasmiṃ codakena vuttavatthusmiṃ so codako anuvijjakena ‘‘kiṃ te diṭṭhaṃ, kinti te diṭṭha’’ntiādinā nayena anuvijjiyamāno vīmaṃsiyamāno upaparikkhiyamāno.</paragraph>
    <paragraph line="340">Asamanuggāhiyamānaniddese <bold>na kenaci vuccamāno</bold>ti anuvijjakena vā aññena vā kenaci, atha vā diṭṭhādīsu vatthūsu kenaci avuccamāno. Etesañca dvinnaṃ mātikāpadānaṃ parato <pageBreak edition="V" number="2.0161" /> ‘‘bhikkhu ca dosaṃ patiṭṭhātī’’tiiminā sambandho veditabbo. Idañhi vuttaṃ hoti – ‘‘evaṃ samanuggāhiyamāno vā asamanuggāhiyamāno vā bhikkhu ca dosaṃ patiṭṭhāti paṭicca tiṭṭhati paṭijānāti saṅghādiseso’’ti. Idañca amūlakabhāvassa pākaṭakāladassanatthameva vuttaṃ. Āpattiṃ pana anuddhaṃsitakkhaṇeyeva āpajjati.</paragraph>
    <paragraph line="341">Idāni ‘‘amūlakañceva taṃ adhikaraṇaṃ hotī’’ti ettha yasmā amūlakalakkhaṇaṃ pubbe vuttaṃ, tasmā taṃ avatvā apubbameva dassetuṃ <bold>‘‘adhikaraṇaṃ nāmā’’</bold>tiādimāha. Tattha yasmā adhikaraṇaṃ adhikaraṇaṭṭhena ekampi vatthuvasena nānā hoti, tenassa taṃ nānattaṃ dassetuṃ <bold>‘‘cattāri adhikaraṇāni vivādādhikaraṇa’’</bold>ntiādimāha. Ko pana so adhikaraṇaṭṭho, yenetaṃ ekaṃ hotīti? Samathehi adhikaraṇīyatā. Tasmā yaṃ adhikicca ārabbha paṭicca sandhāya samathā vattanti, taṃ ‘‘adhikaraṇa’’nti veditabbaṃ.</paragraph>
    <paragraph line="342"><bold>Aṭṭhakathāsu</bold><pageBreak edition="M" number="2.0179" /> pana vuttaṃ – ‘‘adhikaraṇanti keci gāhaṃ vadanti, keci cetanaṃ, keci <pageBreak edition="P" number="3.0594" /> akkhantiṃ keci vohāraṃ, keci paṇṇatti’’nti. Puna evaṃ vicāritaṃ ‘‘yadi gāho adhikaraṇaṃ nāma, eko attādānaṃ gahetvā sabhāgena bhikkhunā saddhiṃ mantayamāno tattha ādīnavaṃ disvā puna cajati, tassa taṃ adhikaraṇaṃ samathappattaṃ bhavissati. Yadi cetanā adhikaraṇaṃ, ‘‘idaṃ attādānaṃ gaṇhāmī’’ti uppannā cetanā nirujjhati. Yadi akkhanti adhikaraṇaṃ, akkhantiyā attādānaṃ gahetvāpi aparabhāge vinicchayaṃ alabhamāno vā khamāpito vā cajati. Yadi vohāro adhikaraṇaṃ, kathento āhiṇḍitvā aparabhāge tuṇhī hoti niravo, evamassa taṃ adhikaraṇaṃ samathappattaṃ bhavissati, tasmā paṇṇatti adhikaraṇanti.</paragraph>
    <paragraph line="343">Taṃ panetaṃ ‘‘methunadhammapārājikāpatti methunadhammapārājikāpattiyā tabbhāgiyā…pe… evaṃ āpattādhikaraṇaṃ āpattādhikaraṇassa tabbhāgiyanti ca vivādādhikaraṇaṃ siyā kusalaṃ siyā akusalaṃ siyā abyākata’’nti ca evamādīhi virujjhati. Na hi te paṇṇattiyā kusalādibhāvaṃ icchanti, na ca ‘‘amūlakena pārājikena dhammenā’’ti ettha āgato pārājikadhammo paṇṇatti nāma hoti. Kasmā? Accantaakusalattā. Vuttampi hetaṃ – ‘‘āpattādhikaraṇaṃ siyā akusalaṃ siyā abyākata’’nti (pari. 303).</paragraph>
    <paragraph line="344">Yañcetaṃ ‘‘amūlakena pārājikenā’’ti ettha amūlakaṃ pārājikaṃ niddiṭṭhaṃ, tassevāyaṃ ‘‘amūlakañceva taṃ adhikaraṇaṃ hotī’’ti paṭiniddeso, na paṇṇattiyā na hi aññaṃ niddisitvā <pageBreak edition="V" number="2.0162" /> aññaṃ paṭiniddisati. Yasmā pana yāya paṇṇattiyā yena abhilāpena codakena so puggalo pārājikaṃ dhammaṃ ajjhāpannoti paññatto, pārājikasaṅkhātassa adhikaraṇassa amūlakattā sāpi paññatti amūlikā hoti, adhikaraṇe pavattattā ca adhikaraṇaṃ. Tasmā iminā pariyāyena paṇṇatti ‘‘adhikaraṇa’’nti yujjeyya, yasmā vā yaṃ amūlakaṃ nāma adhikaraṇaṃ taṃ sabhāvato natthi, paññattimattameva atthi. Tasmāpi paṇṇatti adhikaraṇanti yujjeyya. Tañca kho idheva na sabbattha. Na hi vivādādīnaṃ paṇṇatti adhikaraṇaṃ. Adhikaraṇaṭṭho pana tesaṃ pubbe vuttasamathehi adhikaraṇīyatā. Iti iminā adhikaraṇaṭṭhena idhekacco vivādo vivādo ceva adhikaraṇañcāti vivādādhikaraṇaṃ. Esa nayo sesesu <pageBreak edition="P" number="3.0595" />.</paragraph>
    <paragraph line="345">Tattha <pageBreak edition="M" number="2.0180" /> ‘‘idha bhikkhū vivadanti dhammoti vā adhammoti vā’’ti evaṃ aṭṭhārasa bhedakaravatthūni nissāya uppanno vivādo <bold>vivādādhikaraṇaṃ</bold>. ‘‘Idha bhikkhū bhikkhuṃ anuvadanti sīlavipattiyā vā’’ti evaṃ catasso vipattiyo nissāya uppanno anuvādo <bold>anuvādādhikaraṇaṃ</bold>. ‘‘Pañcapi āpattikkhandhā āpattādhikaraṇaṃ, sattapi āpattikkhandhā āpattādhikaraṇa’’nti evaṃ āpattiyeva <bold>āpattādhikaraṇaṃ</bold>. ‘‘Yā saṅghassa kiccayatā karaṇīyatā apalokanakammaṃ ñattikammaṃ ñattidutiyakammaṃ ñatticatutthakamma’’nti (cūḷava. 215) evaṃ catubbidhaṃ saṅghakiccaṃ <bold>kiccādhikaraṇa</bold>nti veditabbaṃ.</paragraph>
    <paragraph line="346">Imasmiṃ panatthe pārājikāpattisaṅkhātaṃ āpattādhikaraṇameva adhippetaṃ. Sesāni atthuddhāravasena vuttāni, ettakā hi adhikaraṇasaddassa atthā. Tesu pārājikameva idha adhippetaṃ. Taṃ diṭṭhādīhi mūlehi amūlakañceva adhikaraṇaṃ hoti. Ayañca bhikkhu dosaṃ patiṭṭhāti, paṭicca tiṭṭhati ‘‘tucchakaṃ mayā bhaṇita’’ntiādīni vadanto paṭijānāti. Tassa bhikkhuno anuddhaṃsitakkhaṇeyeva saṅghādisesoti ayaṃ tāvassa sapadānukkamaniddesassa sikkhāpadassa attho.</paragraph>
    <paragraph line="347" number="387"> Idāni yāni tāni saṅkhepato diṭṭhādīni codanāvatthūni vuttāni, tesaṃ vasena vitthārato āpattiṃ ropetvā dassento <bold>‘‘adiṭṭhassa hotī’’</bold>tiādimāha. Tattha <bold>adiṭṭhassa hotī</bold>ti adiṭṭho assa hoti. Etena codakena adiṭṭho hoti, so puggalo pārājikaṃ dhammaṃ ajjhāpajjantoti attho. Esa nayo asutassa hotītiādīsupi.</paragraph>
    <paragraph line="348"><bold>Diṭṭho mayā</bold>ti diṭṭhosi mayāti vuttaṃ hoti. Esa nayo <bold>suto mayā</bold>tiādīsupi. Sesaṃ adiṭṭhamūlake <pageBreak edition="V" number="2.0163" /> uttānatthameva. Diṭṭhamūlake pana tañce codeti ‘‘suto mayā’’ti evaṃ vuttānaṃ suttādīnaṃ ābhāvena amūlakattaṃ veditabbaṃ.</paragraph>
    <paragraph line="349">Sabbasmiṃyeva ca imasmiṃ codakavāre yathā idhāgatesu ‘‘pārājikaṃ dhammaṃ ajjhāpannosi, assamaṇosi, asakyaputtiyosī’’ti imesu vacanesu ekekassa vasena vācāya vācāya saṅghādiseso hoti, evaṃ <pageBreak edition="M" number="2.0181" /> aññatra āgatesu ‘‘dussīlo, pāpadhammo, asucisaṅkassarasamācāro, paṭicchannakammanto <pageBreak edition="P" number="3.0596" />, assamaṇo samaṇapaṭiñño, abrahmacārī brahmacāripaṭiñño, antopūti, avassuto, kasambujāto’’ti imesupi vacanesu ekekassa vasena vācāya vācāya saṅghādiseso hotiyeva.</paragraph>
    <paragraph line="350">‘‘Natthi tayā saddhiṃ uposatho vā pavāraṇā vā saṅghakammaṃ vā’’ti imāni pana suddhāni sīsaṃ na enti, ‘‘dussīlosi natthi tayā saddhiṃ uposatho vā’’ti evaṃ dussīlādipadesu pana ‘‘pārājikaṃ dhammaṃ ajjhāpannosī’’tiādipadesu vā yena kenaci saddhiṃ ghaṭitāneva sīsaṃ enti, saṅghādisesakarāni honti.</paragraph>
    <paragraph line="351"><bold>Mahāpadumatthero</bold> panāha – ‘‘na kevalaṃ idha pāḷiyaṃ anāgatāni ‘dussīlo pāpadhammo’tiādipadāneva sīsaṃ enti, ‘koṇṭhosi mahāsāmaṇerosi, mahāupāsakosi, jeṭṭhabbatikosi, nigaṇṭhosi, ājīvakosi, tāpasosi, paribbājakosi, paṇḍakosi, theyyasaṃvāsakosi, titthiyapakkantakosi, tiracchānagatosi, mātughātakosi, pitughātakosi, arahantaghātakosi, saṅghabhedakosi, lohituppādakosi, bhikkhunīdūsakosi, ubhatobyañjanakaosī’ti imānipi sīsaṃ entiyevā’’ti. <bold>Mahāpadumatthero</bold>yeva ca ‘‘diṭṭhe vematikotiādīsu yadaggena vematiko tadaggena no kappeti, yadaggena no kappeti tadaggena nassarati, yadaggena nassarati tadaggena pamuṭṭho hotī’’ti vadati.</paragraph>
    <paragraph line="352"><bold>Mahāsumatthero</bold> pana ekekaṃ dvidhā bhinditvā catunnampi pāṭekkaṃ nayaṃ dasseti. Kathaṃ? Diṭṭhe vematikoti ayaṃ tāva dassane vā vematiko hoti puggale vā, tattha ‘‘diṭṭho nukho mayā na diṭṭho’’ti evaṃ dassane vematiko hoti. ‘‘Ayaṃ nukho mayā diṭṭho añño’’ti evaṃ puggale vematiko hoti. Evaṃ dassanaṃ vā no kappeti puggalaṃ vā, dassanaṃ vā nassarati puggalaṃ vā, dassanaṃ vā pamuṭṭho hoti puggalaṃ vā. Ettha ca <bold>vematiko</bold>ti vimatijāto. <bold>No kappetī</bold>ti na saddahati. <bold>Nassaratī</bold>ti asāriyamāno nassarati. Yadā pana taṃ <pageBreak edition="V" number="2.0164" /> ‘‘asukasmiṃ nāma bhante ṭhāne asukasmiṃ nāma kāle’’ti sārenti tadā sarati. <bold>Pamuṭṭho</bold>ti <pageBreak edition="P" number="3.0597" /> yo tehi tehi upāyehi sāriyamānopi nassaratiyevāti <pageBreak edition="M" number="2.0182" />. Etenevupāyena codāpakavāropi veditabbo, kevalañhi tattha ‘‘mayā’’ti parihīnaṃ, sesaṃ codakavārasadisameva.</paragraph>
    <paragraph line="353" number="389"> Tato paraṃ āpattibhedaṃ anāpattibhedañca dassetuṃ <bold>‘‘asuddhe suddhadiṭṭhī’’</bold>tiādikaṃ catukkaṃ ṭhapetvā ekamekaṃ padaṃ catūhi catūhi bhedehi niddiṭṭhaṃ, taṃ sabbaṃ pāḷinayeneva sakkā jānituṃ. Kevalaṃ hetthādhippāyabhedo veditabbo. Ayañhi adhippāyo nāma – cāvanādhippāyo, akkosādhippāyo, kammādhippāyo, vuṭṭhānādhippāyo, uposathapavāraṇaṭṭhapanādhippāyo, anuvijjanādhippāyo, dhammakathādhippāyoti anekavidho. Tattha purimesu catūsu adhippāyesu okāsaṃ akārāpentassa dukkaṭaṃ. Okāsaṃ kārāpetvāpi ca sammukhā amūlakena pārājikena anuddhaṃsentassa saṅghādiseso. Amūlakena saṅghādisesena anuddhaṃsentassa pācittiyaṃ. Ācāravipattiyā anuddhaṃsentassa dukkaṭaṃ. Akkosādhippāyena vadantassa pācittiyaṃ. Asammukhā pana sattahipi āpattikkhandhehi vadantassa dukkaṭaṃ. Asammukhā eva sattavidhampi kammaṃ karontassa dukkaṭameva.</paragraph>
    <paragraph line="354"><bold>Kurundiyaṃ</bold> pana ‘‘vuṭṭhānādhippāyena ‘tvaṃ imaṃ nāma āpattiṃ āpanno taṃ paṭikarohī’ti vadantassa okāsakiccaṃ natthī’’ti vuttaṃ. Sabbattheva pana ‘‘uposathapavāraṇaṃ ṭhapentassa okāsakammaṃ natthī’’ti vuttaṃ. Ṭhapanakkhettaṃ pana jānitabbaṃ. ‘‘Suṇātu me bhante saṅgho ajjuposatho pannaraso yadi saṅghassa pattakallaṃ saṅgho uposathaṃ kareyya’’ti etasmiñhi <bold>re</bold>-kāre anatikkanteyeva ṭhapetuṃ labbhati. Tato paraṃ pana <bold>yya</bold>-kāre patte na labbhati. Esa nayo pavāraṇāya. Anuvijjakassāpi osaṭe vatthusmiṃ ‘‘atthetaṃ tavā’’ti anuvijjanādhippāyena vadantassa okāsakammaṃ natthi.</paragraph>
    <paragraph line="355">Dhammakathikassāpi dhammāsane nisīditvā ‘‘yo idañcidañca karoti, ayaṃ bhikkhu assamaṇo’’tiādinā nayena anodissa dhammaṃ kathentassa okāsakammaṃ natthi. Sace pana odissa niyametvā ‘‘asuko ca asuko <pageBreak edition="P" number="3.0598" /> ca assamaṇo anupāsako’’ti katheti, dhammāsanato orohitvā āpattiṃ desetvā gantabbaṃ. Yaṃ pana tattha tattha ‘‘anokāsaṃ kārāpetvā’’ti vuttaṃ tassa okāsaṃ akārāpetvāti evamattho veditabbo, na hi koci anokāso nāma atthi, yamokāsaṃ <pageBreak edition="M" number="2.0183" /> kārāpetvā āpattiṃ āpajjati, okāsaṃ pana akārāpetvā āpajjatīti. Sesaṃ uttānameva.</paragraph>
    <paragraph line="356">Samuṭṭhānādīsu <pageBreak edition="V" number="2.0165" /> tisamuṭṭhānaṃ – kāyacittato, vācācittato, kāyavācācittato ca samuṭṭhāti. Kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="357">Paṭhamaduṭṭhadosasikkhāpadavaṇṇanā niṭṭhitā.</centered>
    <subhead line="358">9. Dutiyaduṭṭhadosasikkhāpadavaṇṇanā</subhead>
    <paragraph line="359" number="391"><bold>Tena samayena buddho bhagavā</bold>ti dutiyaduṭṭhadosasikkhāpadaṃ. Tattha <bold>handa mayaṃ āvuso imaṃ chagalakaṃ dabbaṃ mallaputtaṃ nāma karomā</bold>ti te kira paṭhamavatthusmiṃ attano manorathaṃ sampādetuṃ asakkontā laddhaniggahā vighātappattā ‘‘idāni jānissāmā’’ti tādisaṃ vatthuṃ pariyesamānā vicaranti. Athekadivasaṃ disvā tuṭṭhā aññamaññaṃ oloketvā evamāhaṃsu – ‘‘handa mayaṃ, āvuso, imaṃ chagalakaṃ dabbaṃ mallaputtaṃ nāma karomā’’ti, ‘‘dabbo mallaputto nāmāya’’nti evamassa nāmaṃ karomāti vuttaṃ hoti. Esa nayo <bold>mettiyaṃ nāma bhikkhuni</bold>nti etthāpi.</paragraph>
    <paragraph line="360"><bold>Te bhikkhū mettiyabhumajake bhikkhū anuyuñjiṃsū</bold>ti evaṃ anuyuñjiṃsu –‘‘āvuso, kuhiṃ tumhehi dabbo mallaputto mettiyāya bhikkhuniyā saddhiṃ diṭṭho’’ti? ‘‘Gijjhakūṭapabbatapāde’’ti. ‘‘Kāya velāya’’ti? ‘‘Bhikkhācāragamanavelāyā’’ti. Āvuso dabba ime evaṃ vadanti – ‘‘tvaṃ tadā kuhi’’nti? ‘‘Veḷuvane bhattāni uddisāmī’’ti. ‘‘Tava tāya velāya veḷuvane atthibhāvaṃ ko jānātī’’ti? ‘‘Bhikkhusaṅgho, bhante’’ti. Te saṅghaṃ pucchiṃsu – ‘‘jānātha tumhe tāya velāya imassa veḷuvane atthibhāva’’nti. ‘‘Āma, āvuso, jānāma, thero sammutiladdhadivasato <pageBreak edition="P" number="3.0599" /> paṭṭhāya veḷuvaneyevā’’ti. Tato mettiyabhumajake āhaṃsu – ‘‘āvuso, tumhākaṃ kathā na sameti, kacci no lesaṃ oḍḍetvā vadathā’’ti. Evaṃ te tehi bhikkhūhi anuyuñjiyamānā āma āvusoti vatvā etamatthaṃ ārocesuṃ.</paragraph>
    <paragraph line="361"><bold>Kiṃ</bold><pageBreak edition="M" number="2.0184" /><bold>pana tumhe, āvuso, āyasmantaṃ dabbaṃ mallaputtaṃ aññabhāgiyassa adhikaraṇassā</bold>ti ettha aññabhāgassa idaṃ, aññabhāgo vā assa atthīti <bold>aññabhāgiyaṃ. Adhikaraṇa</bold>nti ādhāro veditabbo, vatthu adhiṭṭhānanti vuttaṃ hoti. Yo hi so ‘‘dabbo mallaputto nāmā’’ti chagalako vutto, so yvāyaṃ āyasmato dabbassa mallaputtassa bhāgo koṭṭhāso pakkho manussajāti ceva bhikkhubhāvo ca tato aññassa bhāgassa koṭṭhāsassa pakkhassa hoti tiracchānajātiyā <pageBreak edition="V" number="2.0166" /> ceva chagalakabhāvassa ca so vā aññabhāgo assa atthīti tasmā aññabhāgiyasaṅkhyaṃ labhati. Yasmā ca tesaṃ ‘‘imaṃ mayaṃ dabbaṃ mallaputtaṃ nāma karomā’’ti vadantānaṃ tassā nāmakaraṇasaññāya ādhāro vatthu adhiṭṭhānaṃ, tasmā adhikaraṇanti veditabbo. Tañhi sandhāya ‘‘te bhikkhū aññabhāgiyassa adhikaraṇassā’’ti āhaṃsu, na vivādādhikaraṇādīsu aññataraṃ. Kasmā? Asambhavato. Na hi te catunnaṃ adhikaraṇānaṃ kassaci aññabhāgiyassa adhikaraṇassa kañcidesaṃ lesamattaṃ upādiyiṃsu. Na ca catunnaṃ adhikaraṇānaṃ leso nāma atthi. Jātilesādayo hi puggalānaṃyeva lesā vuttā, na vivādādhikaraṇādīnaṃ. Idañca ‘‘dabbo mallaputto’’ti nāmaṃ tassa aññabhāgiyādhikaraṇabhāve ṭhitassa chagalakassa koci deso hoti theraṃ amūlakena pārājikena anuddhaṃsetuṃ lesamatto.</paragraph>
    <paragraph line="362">Ettha ca dissati apadissati assa ayanti voharīyatīti <bold>deso</bold>. Jātiādīsu aññatarakoṭṭhāsassetaṃ adhivacanaṃ. Aññampi vatthuṃ lissati silissati vohāramatteneva īsakaṃ allīyatīti <bold>leso</bold>. Jātiādīnaṃyeva aññatarakoṭṭhāsassetaṃ adhivacanaṃ. Tato paraṃ uttānatthameva. Sikkhāpadapaññattiyampi ayamevattho. Padabhājane pana yassa aññabhāgiyassa adhikaraṇassa kiñcidesaṃ lesamattaṃ upādāya pārājikena dhammena anuddhaṃseyya <pageBreak edition="P" number="3.0600" />, taṃ yasmā aṭṭhuppattivaseneva āvibhūtaṃ, tasmā na vibhattanti veditabbaṃ.</paragraph>
    <paragraph line="363" number="393"> Yāni pana adhikaraṇanti vacanasāmaññato atthuddhāravasena pavattāni cattāri adhikaraṇāni, tesaṃ aññabhāgiyatā ca tabbhāgiyatā ca yasmā apākaṭā jānitabbā ca vinayadharehi, tasmā vacanasāmaññato laddhaṃ <pageBreak edition="M" number="2.0185" /> adhikaraṇaṃ nissāya taṃ āvikaronto <bold>‘‘aññabhāgiyassa adhikaraṇassāti āpattaññabhāgiyaṃ vā hoti adhikaraṇaññabhāgiyaṃ vā’’</bold>tiādimāha. Yā ca sā avasāne āpattaññabhāgiyassa adhikaraṇassa vasena codanā vuttā, tampi dassetuṃ ayaṃ sabbādhikaraṇānaṃ tabbhāgiyaaññabhāgiyatā samāhaṭāti veditabbā.</paragraph>
    <paragraph line="364">Tattha ca <bold>āpattaññabhāgiyaṃ vā</bold>ti paṭhamaṃ uddiṭṭhattā ‘‘kathañca āpatti āpattiyā aññabhāgiyā hotī’’ti niddese ārabhitabbe yasmā āpattādhikaraṇassa tabbhāgiyavicāraṇāyaṃyeva ayamattho āgamissati, tasmā evaṃ anārabhitvā ‘‘kathañca adhikaraṇaṃ adhikaraṇassa aññabhāgiya’’nti pacchimapadaṃyeva gahetvā niddeso āraddhoti veditabbo.</paragraph>
    <paragraph line="365">Tattha <pageBreak edition="V" number="2.0167" /> aññabhāgiyavāro uttānatthoyeva. Ekamekañhi adhikaraṇaṃ itaresaṃ tiṇṇaṃ tiṇṇaṃ aññabhāgiyaṃ aññapakkhiyaṃ aññakoṭṭhāsiyaṃ hoti, vatthuvisabhāgattā, tabbhāgiyavāre pana vivādādhikaraṇaṃ vivādādhikaraṇassa tabbhāgiyaṃ tappakkhiyaṃ taṃkoṭṭhāsiyaṃ vatthusabhāgattā, tathā anuvādādhikaraṇaṃ anuvādādhikaraṇassa. Kathaṃ? Buddhakālato paṭṭhāya hi aṭṭhārasa bhedakaravatthūni nissāya uppannavivādo ca idāni uppajjanakavivādo ca vatthusabhāgatāya ekaṃ vivādādhikaraṇameva hoti, tathā buddhakālato paṭṭhāya catasso vipattiyo nissāya uppannaanuvādo ca idāni uppajjanakaanuvādo ca vatthusabhāgatāya ekaṃ anuvādādhikaraṇameva hoti. Yasmā pana āpattādhikaraṇaṃ āpattādhikaraṇassa sabhāgavisabhāgavatthuto sabhāgasarikkhāsarikkhato ca ekaṃsena tabbhāgiyaṃ na hoti, tasmā <bold>āpattādhikaraṇaṃ āpattādhikaraṇassa siyā tabbhāgiyaṃ siyā aññabhāgiya</bold>nti vuttaṃ. Tattha ādito paṭṭhāya aññabhāgiyassa paṭhamaṃ niddiṭṭhattā idhāpi aññabhāgiyameva paṭhamaṃ niddiṭṭhaṃ, tattha aññabhāgiyattañca parato tabbhāgiyattañca vuttanayeneva veditabbaṃ.</paragraph>
    <paragraph line="366"><bold>Kiccādhikaraṇaṃ</bold><pageBreak edition="P" number="3.0601" /><bold>kiccādhikaraṇassa tabbhāgiya</bold>nti ettha pana buddhakālato paṭṭhāya cattāri saṅghakammāni nissāya uppannaṃ adhikaraṇañca idāni cattāri saṅghakammāni nissāya uppajjanakaṃ adhikaraṇañca sabhāgatāya sarikkhatāya ca ekaṃ kiccādhikaraṇameva hoti. Kiṃ pana saṅghakammāni nissāya uppannaṃ adhikaraṇaṃ <pageBreak edition="M" number="2.0186" /> kiccādhikaraṇaṃ, udāhu saṅghakammānamevetaṃ adhivacananti? Saṅghakammānamevetaṃ adhivacanaṃ. Evaṃ santepi saṅghakammaṃ nāma ‘‘idañcidañca evaṃ kattabba’’nti yaṃ kammalakkhaṇaṃ manasikaroti taṃ nissāya uppajjanato purimaṃ purimaṃ saṅghakammaṃ nissāya uppajjanato ca saṅghakammāni nissāya uppannaṃ adhikaraṇaṃ kiccādhikaraṇanti vuttaṃ.</paragraph>
    <paragraph line="367" number="394"><bold>Kiñci desaṃ lesamattaṃ upādāyā</bold>ti ettha pana yasmā desoti vā lesamattoti vā pubbe vuttanayeneva byañjanato nānaṃ atthato ekaṃ, tasmā <bold>‘‘leso nāma dasa lesā jātileso nāmaleso’’</bold>tiādimāha. Tattha jātiyeva <bold>jātileso</bold>. Esa nayo sesesu.</paragraph>
    <paragraph line="368" number="395"> Idāni tameva lesaṃ vitthārato dassetuṃ yathā taṃ upādāya anuddhaṃsanā hoti tathā savatthukaṃ katvā dassento <bold>‘‘jātileso nāma khattiyo diṭṭho hotī’’</bold>tiādimāha. Tattha <bold>khattiyo diṭṭho hotī</bold>ti añño koci khattiyajātiyo iminā codakena diṭṭho hoti. <bold>Pārājikaṃ dhammaṃ ajjhāpajjanto</bold>ti methunadhammādīsu aññataraṃ āpajjanto. <bold>Aññaṃ khattiyaṃ passitvā</bold><pageBreak edition="V" number="2.0168" /><bold>codetī</bold>ti atha so aññaṃ attano veriṃ khattiyajātiyaṃ bhikkhuṃ passitvā taṃ khattiyajātilesaṃ gahetvā evaṃ codeti ‘‘khattiyo mayā diṭṭho pārājikaṃ dhammaṃ ajjhāpajjanto, tvaṃ khattiyo, pārājikaṃ dhammaṃ ajjhāpannosī’’ atha vā ‘‘tvaṃ so khattiyo, na añño, pārājikaṃ dhammaṃ ajjhāpannosi, assamaṇosi asakyaputtiyosi natthi tayā saddhiṃ uposatho vā pavāraṇā vā saṅghakammaṃ vā’’ti, āpatti vācāya vācāya saṅghādisesassa. Ettha ca tesaṃ khattiyānaṃ aññamaññaṃ asadisassa tassa tassa dīghādino vā diṭṭhādino vā vasena aññabhāgiyatā khattiyajātipaññattiyā ādhāravasena adhikaraṇatā ca veditabbā, etenupāyena sabbapadesu yojanā veditabbā.</paragraph>
    <paragraph line="369" number="400"> Pattalesaniddese ca <pageBreak edition="P" number="3.0602" /><bold>sāṭakapatto</bold>ti lohapattasadiso susaṇṭhāno succhavi siniddho bhamaravaṇṇo mattikāpatto vuccati. <bold>Sumbhakapatto</bold>ti pakatimattikāpatto.</paragraph>
    <paragraph line="370" number="406"> Yasmā <pageBreak edition="M" number="2.0187" /> pana āpattilesassa ekapadeneva saṅkhepato niddeso vutto, tasmā vitthāratopi taṃ dassetuṃ ‘‘bhikkhu saṅghādisesaṃ ajjhāpajjanto diṭṭho hotī’’tiādi vuttaṃ. Kasmā panassa tattheva niddesaṃ avatvā idha visuṃ vuttoti? Sesaniddesehi asabhāgattā. Sesaniddesā hi aññaṃ disvā aññassa codanāvasena vuttā. Ayaṃ pana ekameva aññaṃ āpattiṃ āpajjantaṃ disvā aññāya āpattiyā codanāvasena vutto. Yadi evaṃ kathaṃ aññabhāgiyaṃ adhikaraṇaṃ hotīti? Āpattiyā. Teneva vuttaṃ – ‘‘evampi āpattaññabhāgiyañca hoti leso ca upādinno’’ti. Yañhi so saṅghādisesaṃ āpanno taṃ pārājikassa aññabhāgiyaṃ adhikaraṇaṃ. Tassa pana aññabhāgiyassa adhikaraṇassa leso nāma yo so sabbakhattiyānaṃ sādhāraṇo khattiyabhāvo viya sabbāpattīnaṃ sādhāraṇo āpattibhāvo. Etenupāyena sesāpattimūlakanayo codāpakavāro ca veditabbo.</paragraph>
    <paragraph line="371" number="408"><bold>Anāpatti tathāsaññī codeti vā codāpeti vā</bold>ti ‘‘pārājikaṃyeva ayaṃ āpanno’’ti yo evaṃ tathāsaññī codeti vā codāpeti vā tassa anāpatti. Sesaṃ sabbattha uttānameva. Samuṭṭhānādīnipi paṭhamaduṭṭhadosasadisānevāti.</paragraph>
    <centered line="372">Dutiyaduṭṭhadosasikkhāpadavaṇṇanā niṭṭhitā.</centered>
    <subhead line="373">10. Paṭhamasaṅghabhedasikkhāpadavaṇṇanā</subhead>
    <paragraph line="374" number="409"><bold>Tena</bold><pageBreak edition="V" number="2.0169" /><bold>samayena buddho bhagavā</bold>ti saṅghabhedasikkhāpadaṃ. Tattha <bold>atha kho devadatto</bold>tiādīsu yo ca devadatto, yathā ca pabbajito, yena ca kāraṇena kokālikādayo upasaṅkamitvā ‘‘etha mayaṃ āvuso samaṇassa gotamassa saṅghabhedaṃ karissāma cakkabheda’’nti āha. Taṃ sabbaṃ <bold>saṅghabhedakkhandhake</bold> (cūḷava. 343) āgatameva. Pañcavatthuyācanā pana kiñcāpi tattheva āgamissati. Atha kho idhāpi āgatattā yadettha vattabbaṃ, taṃ vatvāva gamissāma.</paragraph>
    <paragraph line="375"><bold>Sādhu bhante</bold>ti āyācanā. <bold>Bhikkhū yāvajīvaṃ āraññikā assū</bold>ti āraññikadhutaṅgaṃ samādāya sabbepi bhikkhū yāva jīvanti tāva āraññikā hontu <pageBreak edition="M" number="2.0188" />, araññeyeva vasantu. <bold>Yo gāmantaṃ osareyya vajjaṃ naṃ phuseyyā</bold>ti <pageBreak edition="P" number="3.0603" /> yo ekabhikkhupi araññaṃ pahāya nivāsatthāya gāmantaṃ osareyya, vajjaṃ taṃ phuseyya naṃ bhikkhuṃ doso phusatu, āpattiyā naṃ bhagavā kāretū’’ti adhippāyena vadati. Esa nayo sesavatthūsupi.</paragraph>
    <paragraph line="376" number="410"><bold>Janaṃ saññāpessāmā</bold>ti janaṃ amhākaṃ appicchatādibhāvaṃ jānāpessāma, atha vā paritosessāma pasādessāmāti vuttaṃ hoti.</paragraph>
    <paragraph line="377">Imāni pana pañca vatthūni yācato devadattassa vacanaṃ sutvāva aññāsi bhagavā ‘‘saṅghabhedatthiko hutvā ayaṃ yācatī’’ti. Yasmā pana tāni anujāniyamānāni bahūnaṃ kulaputtānaṃ maggantarāyāya saṃvattanti, tasmā bhagavā <bold>‘‘alaṃ devadattā’’</bold>ti paṭikkhipitvā <bold>‘‘yo icchati āraññiko hotū’’</bold>tiādimāha.</paragraph>
    <paragraph line="378">Ettha pana bhagavato adhippāyaṃ viditvā kulaputtena attano patirūpaṃ veditabbaṃ. Ayañhettha bhagavato adhippāyo – ‘‘eko bhikkhu mahajjhāsayo hoti mahussāho, sakkoti gāmantasenāsanaṃ paṭikkhipitvā araññe viharanto dukkhassantaṃ kātuṃ. Eko dubbalo hoti appathāmo araññe na sakkoti, gāmanteyeva sakkoti. Eko mahabbalo samappavattadhātuko adhivāsanakhantisampanno iṭṭhāniṭṭhesu samacitto araññepi gāmantepi sakkotiyeva. Eko neva gāmante na araññe sakkoti padaparamo hoti.</paragraph>
    <paragraph line="379">Tatra <pageBreak edition="V" number="2.0170" /> yvāyaṃ mahajjhāsayo hoti mahussāho, sakkoti gāmantasenāsanaṃ paṭikkhipitvā araññe viharanto dukkhassantaṃ kātuṃ, so araññeyeva vasatu, idamassa patirūpaṃ. Saddhivihārikādayopi cassa anusikkhamānā araññe vihātabbameva maññissanti.</paragraph>
    <paragraph line="380">Yo pana dubbalo hoti appathāmo gāmanteyeva sakkoti dukkhassantaṃ kātuṃ, na araññe so gāmanteyeva vasatu, yvāyaṃ mahabbalo samappavattadhātuko adhivāsanakhantisampanno iṭṭhāniṭṭhesu samacitto araññepi gāmantepi sakkotiyeva, ayampi gāmantasenāsanaṃ pahāya <pageBreak edition="M" number="2.0189" /> araññe viharatu, idamassa patirūpaṃ saddhivihārikāpi hissa anusikkhamānā araññe vihātabbaṃ maññissanti.</paragraph>
    <paragraph line="381">Yo panāyaṃ neva gāmante na araññe sakkoti padaparamo hoti. Ayampi araññeyeva <pageBreak edition="P" number="3.0604" /> vasatu. Ayaṃ hissa dhutaṅgasevanā kammaṭṭhānabhāvanā ca āyatiṃ maggaphalānaṃ upanissayo bhavissati. Saddhivihārikādayo cassa anusikkhamānā araññe vihātabbaṃ maññissantīti.</paragraph>
    <paragraph line="382">Evaṃ yvāyaṃ dubbalo hoti appathāmo gāmanteyeva viharanto sakkoti dukkhassantaṃ kātuṃ na araññe, imaṃ puggalaṃ sandhāya bhagavā ‘‘yo icchati gāmante viharatū’’ti āha. Iminā ca puggalena aññesampi dvāraṃ dinnaṃ.</paragraph>
    <paragraph line="383">Yadi pana bhagavā devadattassa vādaṃ sampaṭiccheyya, yvāyaṃ puggalo pakatiyā dubbalo hoti appathāmo, yopi daharakāle araññavāsaṃ abhisambhuṇitvā jiṇṇakāle vā vātapittādīhi samuppannadhātukkhobhakāle vā nābhisambhuṇāti, gāmanteyeva pana viharanto sakkoti dukkhassantaṃ kātuṃ, tesaṃ ariyamaggupacchedo bhaveyya, arahattaphalādhigamo na bhaveyya, uddhammaṃ ubbinayaṃ vilomaṃ aniyyānikaṃ satthu sāsanaṃ bhaveyya, satthā ca tesaṃ asabbaññū assa ‘‘sakavādaṃ chaḍḍetvā devadattavāde patiṭṭhito’’ti gārayho ca bhaveyya. Tasmā bhagavā evarūpe puggale saṅgaṇhanto devadattassa vādaṃ paṭikkhipi. Etenevūpāyena piṇḍapātikavatthusmimpi paṃsukūlikavatthusmimpi aṭṭha māse rukkhamūlikavatthusmimpi vinicchayo veditabbo. Cattāro pana māse rukkhamūlasenāsanaṃ paṭikkhittameva.</paragraph>
    <paragraph line="384">Macchamaṃsavatthusmiṃ <bold>tikoṭiparisuddha</bold>nti tīhi koṭīhi parisuddhaṃ, diṭṭhādīhi aparisuddhīhi virahitanti attho. Tenevāha – ‘‘adiṭṭhaṃ, asutaṃ, aparisaṅkita’’nti. Tattha <bold>‘‘adiṭṭhaṃ’’</bold> nāma bhikkhūnaṃ atthāya migamacche vadhitvā gayhamānaṃ adiṭṭhaṃ. ‘‘Asutaṃ’’ nāma bhikkhūnaṃ <pageBreak edition="V" number="2.0171" /> atthāya migamacche vadhitvā gahitanti asutaṃ. <bold>‘‘Aparisaṅkitaṃ’’</bold> pana diṭṭhaparisaṅkitaṃ sutaparisaṅkitaṃ tadubhayavimuttaparisaṅkitañca ñatvā tabbipakkhato jānitabbaṃ. Kathaṃ? Idha bhikkhū passanti manusse jālavāgurādihatthe <pageBreak edition="M" number="2.0190" /> gāmato va nikkhamante araññe vā vicarante, dutiyadivase ca nesaṃ taṃ gāmaṃ piṇḍāya <pageBreak edition="P" number="3.0605" /> paviṭṭhānaṃ samacchamaṃsaṃ piṇḍapātaṃ abhiharanti. Te tena diṭṭhena parisaṅkanti ‘‘bhikkhūnaṃ nukho atthāya kata’’nti idaṃ <bold>diṭṭhaparisaṅkitaṃ,</bold> nāma etaṃ gahetuṃ na vaṭṭati. Yaṃ evaṃ aparisaṅkitaṃ taṃ vaṭṭati. Sace pana te manussā ‘‘kasmā bhante na gaṇhathā’’ti pucchitvā tamatthaṃ sutvā ‘‘nayidaṃ bhante bhikkhūnaṃ atthāya kataṃ, amhehi attano atthāya vā rājayuttādīnaṃ atthāya vā kata’’nti vadanti kappati.</paragraph>
    <paragraph line="385">Naheva kho bhikkhū passanti; apica suṇanti, manussā kira jālavāgurādihatthā gāmato vā nikkhamanti, araññe vā vicarantī’’ti. Dutiyadivase ca nesaṃ taṃ gāmaṃ piṇḍāya paviṭṭhānaṃ ‘‘bhikkhūnaṃ nukho atthāya kata’’nti idaṃ <bold>‘‘sutaparisaṅkitaṃ’’</bold> nāma. Etaṃ gahetuṃ na vaṭṭati, yaṃ evaṃ aparisaṅkitaṃ taṃ vaṭṭati. Sace pana te manussā ‘‘kasmā, bhante, na gaṇhathā’’ti pucchitvā tamatthaṃ sutvā ‘‘nayidaṃ, bhante, bhikkhūnaṃ atthāya kataṃ, amhehi attano atthāya vā rājayuttādīnaṃ atthāya vā kata’’nti vadanti kappati.</paragraph>
    <paragraph line="386">Naheva kho pana bhikkhū passanti, na suṇanti; apica kho tesaṃ gāmaṃ piṇḍāya paviṭṭhānaṃ pattaṃ gahetvā samacchamaṃsaṃ piṇḍapātaṃ abhisaṅkharitvā abhiharanti, te parisaṅkanti ‘‘bhikkhūnaṃ nukho atthāya kata’’nti idaṃ <bold>‘‘tadubhayavimuttaparisaṅkitaṃ’’</bold> nāma. Etaṃ gahetuṃ na vaṭṭati. Yaṃ evaṃ aparisaṅkitaṃ taṃ vaṭṭati. Sace pana te manussā ‘‘kasmā, bhante, na gaṇhathā’’ti pucchitvā tamatthaṃ sutvā ‘‘nayidaṃ, bhante, bhikkhūnaṃ atthāya kataṃ amhehi attano atthāya vā rājayuttādīnaṃ atthāya vā kataṃ pavattamaṃsaṃ vā kappiyameva labhitvā bhikkhūnaṃ atthāya sampādita’’nti vadanti kappati. Matānaṃ petakiccatthāya maṅgalādīnaṃ vā atthāya katepi eseva nayo. Yaṃ yañhi bhikkhūnaṃyeva atthāya akataṃ, yattha ca nibbematiko hoti, taṃ sabbaṃ kappati.</paragraph>
    <paragraph line="387">Sace pana ekasmiṃ vihāre bhikkhū uddissa kataṃ hoti, te ca attano atthāya katabhāvaṃ na jānanti, aññe jānanti. Ye jānanti, tesaṃ na vaṭṭati <pageBreak edition="P" number="3.0606" />, itaresaṃ vaṭṭati. Aññe na jānanti, teyeva jānanti, tesaṃyeva na vaṭṭati, aññesaṃ vaṭṭati. Tepi amhākaṃ atthāya katanti jānanti, aññepi etesaṃ atthāya <pageBreak edition="V" number="2.0172" /> katanti jānanti, sabbesampi na vaṭṭati, sabbe <pageBreak edition="M" number="2.0191" /> na jānanti, sabbesampi vaṭṭati. Pañcasu hi sahadhammikesu yassa vā tassa vā atthāya uddissa kataṃ, sabbesaṃ na kappati.</paragraph>
    <paragraph line="388">Sace pana koci ekaṃ bhikkhuṃ uddissa pāṇaṃ vadhitvā tassa pattaṃ pūretvā deti, so ca attano atthāya katabhāvaṃ jānaṃyeva gahetvā aññassa bhikkhuno deti, so tassa saddhāya paribhuñjati, kassa āpattīti? Dvinnampi anāpatti. Yañhi uddissa kataṃ tassa abhuttatāya anāpatti, itarassa ajānanatāya. Kappiyamaṃsassa hi paṭiggahaṇe āpatti natthi. Uddissa katañca ajānitvā bhuttassa pacchā ñatvā āpattidesanākiccaṃ nāma natthi, akappiyamaṃsaṃ pana ajānitvā bhuttena pacchā ñatvāpi āpatti desetabbā, uddissa katañhi ñatvā bhuñjatova āpatti. Akappiyamaṃsaṃ ajānitvā bhuñjantassāpi āpattiyeva. Tasmā āpattibhīrukena rūpaṃ sallakkhentenapi pucchitvāva maṃsaṃ paṭiggahetabbaṃ. Paribhogakāle pucchitvā paribhuñjissāmīti vā gahetvā pucchitvāva paribhuñjitabbaṃ. Kasmā? Duviññeyyattā. Acchamaṃsaṃ hi sūkaramaṃsasadisaṃ hoti, dīpimaṃsādīnipi migamaṃsādisadisāni, tasmā pucchitvā gahaṇameva vattanti vadanti.</paragraph>
    <paragraph line="389"><bold>Haṭṭho udaggo</bold>ti tuṭṭho ceva unnatakāyacitto ca hutvā. So kira ‘‘na bhagavā imāni pañca vatthūni anujānāti, idāni sakkhissāmi saṅghabhedaṃ kātu’’nti kokālikassa iṅgitākāraṃ dassetvā yathā visaṃ vā khāditvā rajjuyā vā ubbandhitvā satthaṃ vā āharitvā maritukāmo puriso visādīsu aññataraṃ labhitvā tappaccayā āsannampi maraṇadukkhaṃ ajānanto haṭṭho udaggo hoti; evameva saṅghabhedapaccayā āsannampi avīcimhi nibbattitvā paṭisaṃvedanīyaṃ dukkhaṃ ajānanto ‘‘laddho dāni me saṅghabhedassa upāyo’’ti haṭṭho udaggo sapariso uṭṭhāyāsanā teneva haṭṭhabhāvena bhagavantaṃ <pageBreak edition="P" number="3.0607" /> abhivādetvā padakkhiṇaṃ katvā pakkāmi.</paragraph>
    <paragraph line="390"><bold>Te mayaṃ imehi pañcahi vatthūhi samādāya vattāmā</bold>ti ettha pana ‘‘imāni pañca vatthūnī’’ti vattabbepi te mayaṃ imehi pañcahi vatthūhi janaṃ saññāpessāmāti abhiṇhaṃ parivitakkavasena vibhattivipallāsaṃ asallakkhetvā abhiṇhaṃ parivitakkānurūpameva ‘‘te mayaṃ imehi pañcahi vatthūhī’’ti āha, yathā taṃ vikkhittacitto.</paragraph>
    <paragraph line="391"><bold>Dhutā</bold><pageBreak edition="M" number="2.0192" /><pageBreak edition="V" number="2.0173" /><bold>sallekhavuttino</bold>ti yā paṭipadā kilese dhunāti, tāya samannāgatattā <bold>dhutā</bold>. Yā ca kilese sallikhati, sā etesaṃ vuttīti <bold>sallekhavuttino</bold>.</paragraph>
    <paragraph line="392"><bold>Bāhuliko</bold>ti cīvarādīnaṃ paccayānaṃ bahulabhāvo bāhullaṃ, taṃ bāhullamassa atthi, tasmiṃ vā bāhulle niyutto ṭhitoti bāhuliko. <bold>Bāhullāya cetetī</bold>ti bāhulattāya ceteti kappeti pakappeti. Kathañhi nāma mayhañca sāvakānañca cīvarādīnaṃ paccayānaṃ bahulabhāvo bhaveyyāti evaṃ ussukkamāpannoti adhippāyo. <bold>Cakkabhedāyā</bold>ti āṇābhedāya.</paragraph>
    <paragraph line="393"><bold>Dhammiṃ kathaṃ katvā</bold>ti khandhake vuttanayena ‘‘alaṃ, devadatta, mā te rucci saṅghabhedo. Garuko kho, devadatta, saṅghabhedo. Yo kho, devadatta, samaggaṃ saṅghaṃ bhindati, kappaṭṭhikaṃ kibbisaṃ pasavati, kappaṃ nirayamhi paccati, yo ca kho, devadatta, bhinnaṃ saṅghaṃ samaggaṃ karoti, brahmaṃ puññaṃ pasavati, kappaṃ saggamhi modatī’’ti (cūḷava. 343) evamādikaṃ anekappakāraṃ devadattassa ca bhikkhūnañca tadanucchavikaṃ tadanulomikaṃ dhammiṃ kathaṃ katvā.</paragraph>
    <paragraph line="394" number="411"><bold>Samaggassā</bold>ti sahitassa cittena ca sarīrena ca aviyuttassāti attho. Padabhājanepi hi ayameva attho dassito. <bold>Samānasaṃvāsako</bold>ti hi vadatā cittena aviyogo dassito hoti. <bold>Samānasīmāyaṃ ṭhito</bold>ti vadatā sarīrena. Kathaṃ? Samānasaṃvāsako hi laddhinānāsaṃvāsakena vā kammanānāsaṃvāsakena vā virahito samacittatāya cittena aviyutto hoti. Samānasīmāyaṃ ṭhito kāyasāmaggidānato sarīrena aviyutto.</paragraph>
    <paragraph line="395"><bold>Bhedanasaṃvattanikaṃ vā adhikaraṇa</bold>nti bhedanassa saṅghabhedassa atthāya saṃvattanikaṃ kāraṇaṃ. Imasmiñhi okāse <pageBreak edition="P" number="3.0608" /> ‘‘kāmahetu kāmanidānaṃ kāmādhikaraṇa’’ntiādīsu (ma. ni. 1.168) viya kāraṇaṃ adhikaraṇanti adhippetaṃ. Tañca yasmā aṭṭhārasavidhaṃ hoti, tasmā padabhājane ‘‘aṭṭhārasa bhedakaravatthūnī’’ti vuttaṃ. Tāni pana ‘‘idhūpāli, bhikkhu adhammaṃ dhammoti dīpetī’’tiādinā <pageBreak edition="M" number="2.0193" /> (cūḷava. 352) nayena khandhake āgatāni, tasmā tatreva nesaṃ atthaṃ vaṇṇayissāma. Yopi cāyaṃ imāni vatthūni nissāya aparehipi kammena, uddesena, vohārena, anusāvanāya, salākaggāhenāti pañcahi kāraṇehi saṅghabhedo hoti, tampi āgataṭṭhāneyeva pakāsayissāma. Saṅkhepato pana <bold>bhedanasaṃvattanikaṃ vā adhikaraṇaṃ samādāyā</bold>ti ettha saṅghabhedassa atthāya saṃvattanikaṃ saṅghabhedanipphattisamatthaṃ kāraṇaṃ gahetvāti evamattho veditabbo. <bold>Paggayhā</bold>ti paggahitaṃ abbhussitaṃ pākaṭaṃ katvā. <bold>Tiṭṭheyyā</bold>ti yathāsamādinnaṃ yathāpaggahitameva ca katvā accheyya <pageBreak edition="V" number="2.0174" />. Yasmā pana evaṃ paggaṇhatā tiṭṭhatā ca taṃ dīpitañceva appaṭinissaṭṭhañca hoti, tasmā padabhājane ‘‘dīpeyyā’’ti ca ‘‘nappaṭinissajjeyyā’’ti ca vuttaṃ.</paragraph>
    <paragraph line="396"><bold>Bhikkhūhi evamassa vacanīyo</bold>ti aññehi lajjīhi bhikkhūhi evaṃ vattabbo bhaveyya. Padabhājane cassa <bold>ye passantī</bold>ti ye sammukhā paggayha tiṭṭhantaṃ passanti. <bold>Ye suṇantī</bold>ti yepi ‘‘asukasmiṃ nāma vihāre bhikkhū bhedanasaṃvattanikaṃ adhikaraṇaṃ samādāya paggayha tiṭṭhantī’’ti suṇanti.</paragraph>
    <paragraph line="397"><bold>Sametāyasmā saṅghenā</bold>ti āyasmā saṅghena saddhiṃ sametu samāgacchatu ekaladdhiko hotūti attho. Kiṃ kāraṇā? <bold>Samaggo hi saṅgho sammodamāno avivadamāno ekuddeso phāsu viharatī</bold>ti.</paragraph>
    <paragraph line="398">Tattha <bold>sammodamāno</bold>ti aññamaññaṃ sampattiyā saṭṭhu modamāno. <bold>Avivadamāno</bold>ti ‘‘ayaṃ dhammo, nāyaṃ dhammo’’ti evaṃ na vivadamāno. Eko uddeso assāti <bold>ekuddeso,</bold> ekato pavattapātimokkhuddeso, na visunti attho. <bold>Phāsu viharatī</bold>ti sukhaṃ viharati.</paragraph>
    <paragraph line="399"><bold>Iccetaṃ kusala</bold>nti etaṃ paṭinissajjanaṃ kusalaṃ khemaṃ sotthibhāvo tassa bhikkhuno. <bold>No ce paṭinissajjati āpatti dukkaṭassā</bold>ti tikkhattuṃ vuttassa appaṭinissajjato dukkaṭaṃ. <bold>Sutvā na vadanti āpatti dukkaṭassā</bold>ti ye sutvā na vadanti, tesampi <pageBreak edition="P" number="3.0609" /> dukkaṭaṃ. Kīvadūre sutvā avadantānaṃ dukkaṭaṃ? Ekavihāre tāva vattabbaṃ natthi. <bold>Aṭṭhakathāyaṃ</bold> pana vuttaṃ ‘‘samantā addhayojane bhikkhūnaṃ bhāro. Dūtaṃ vā paṇṇaṃ vā pesetvā vadatopi āpattimokkho natthi. Sayameva gantvā ‘garuko kho, āvuso, saṅghabhedo <pageBreak edition="M" number="2.0194" />, mā saṅghabhedāya, parakkamī’ti nivāretabbo’’ti. Pahontena pana dūrampi gantabbaṃ agilānānañhi dūrepi bhāroyeva.</paragraph>
    <paragraph line="400">Idāni ‘‘evañca so bhikkhu bhikkhūhi vuccamāno’’tiādīsu atthamattameva dassetuṃ <bold>‘‘so bhikkhu saṅghamajjhampi ākaḍḍhitvā vattabbo’’</bold>tiādimāha. Tattha <bold>saṅghamajjhampi ākaḍḍhitvā</bold>ti sace purimanayena vuccamāno na paṭinissajjati hatthesu ca pādesu ca gahetvāpi saṅghamajjhaṃ ākaḍḍhitvā punapi ‘‘mā āyasmā’’tiādinā nayena tikkhattuṃ vattabbo.</paragraph>
    <paragraph line="401"><bold>Yāvatatiyaṃ samanubhāsitabbo</bold>ti yāva tatiyaṃ samanubhāsanaṃ tāva samanubhāsitabbo. Tīhi samanubhāsanakammavācāhi kammaṃ kātabbanti vuttaṃ hoti. Padabhājane panassa atthameva gahetvā samanubhāsanavidhiṃ <pageBreak edition="V" number="2.0175" /> dassetuṃ ‘‘so bhikkhu samanubhāsitabbo. Evañca pana, bhikkhave, samanubhāsitabbo’’tiādi vuttaṃ.</paragraph>
    <paragraph line="402" number="414"> Tattha <bold>ñattiyā dukkaṭaṃ dvīhi kammavācāhi thullaccayā paṭippassambhantī</bold>ti yañca ñattipariyosāne dukkaṭaṃ āpanno, ye ca dvīhi kammavācāhi thullaccaye, tā tissopi āpattiyo ‘‘yassa nakkhamati so bhāseyyā’’ti evaṃ <bold>yya</bold>-kārappattamattāya tatiyakammavācāya paṭippassambhanti saṅghādisesoyeva tiṭṭhati. Kiṃ pana āpannāpattiyo paṭippassambhanti anāpannāti? <bold>Mahāsumatthero</bold> tāva vadati ‘‘yo avasāne paṭinissajjissati, so tā āpattiyo na āpajjati, tasmā anāpannā paṭippassambhantī’’ti. <bold>Mahāpadumatthero</bold> pana liṅgaparivattena asādhāraṇāpattiyo viya āpannā paṭippassambhanti, anāpannānaṃ kiṃ paṭippassaddhiyā’’ti āha.</paragraph>
    <paragraph line="403" number="415"><bold>Dhammakamme dhammakammasaññī</bold>ti tañce samanubhāsanakammaṃ dhammakammaṃ hoti, tasmiṃ dhammakammasaññīti attho. Esa nayo sabbattha. Idha saññā na rakkhati, kammassa dhammikattā <pageBreak edition="P" number="3.0610" /> eva appaṭinissajjanto āpajjati.</paragraph>
    <paragraph line="404" number="416"><bold>Asamanubhāsantassā</bold>ti asamanubhāsiyamānassa appaṭinissajjantassāpi saṅghādisesena anāpatti.</paragraph>
    <paragraph line="405"><bold>Paṭinissajjantassā</bold>ti <pageBreak edition="M" number="2.0195" /> ñattito pubbe vā ñattikkhaṇe vā ñattipariyosāne vā paṭhamāya vā anusāvanāya dutiyāya vā tatiyāya vā yāva <bold>yya</bold>-kāraṃ na sampāpuṇāti, tāva paṭinissajjantassa saṅghādisesena anāpatti.</paragraph>
    <paragraph line="406"><bold>Ādikammikassā</bold>ti. Ettha pana ‘‘devadatto samaggassa saṅghassa bhedāya parakkami, tasmiṃ vatthusmi’’nti <bold>parivāre</bold> (pari. 17) āgatattā devadatto ādikammiko. So ca kho saṅghabhedāya parakkamanasseva, na appaṭinissajjanassa. Na hi tassa taṃ kammaṃ kataṃ. Kathamidaṃ jānitabbanti ce? Suttato. Yathā hi ‘‘ariṭṭho bhikkhu gaddhabādhipubbo yāvatatiyaṃ samanubhāsanāya na paṭinissajji, tasmiṃ vatthusmi’’nti <bold>parivāre</bold> (pari. 121) āgatattā ariṭṭhassa kammaṃ katanti paññāyati, na tathā devadattassa. Athāpissa katena bhavitabbanti koci attano rucimattena vadeyya, tathāpi appaṭinissajjane ādikammikassa anāpatti nāma <pageBreak edition="V" number="2.0176" /> natthi. Na hi paññattaṃ sikkhāpadaṃ vītikkamantassa aññatra uddissa anuññātato anāpatti nāma dissati. Yampi ariṭṭhasikkhāpadassa anāpattiyaṃ <bold>‘‘ādikammikassā’’</bold>ti potthakesu likhitaṃ, taṃ <bold>pamādalikhitaṃ</bold>. Pamādalikhitabhāvo cassa ‘‘paṭhamaṃ ariṭṭho bhikkhu codetabbo, codetvā sāretabbo, sāretvā āpattiṃ ropetabbo’’ti (cūḷava. 65) evaṃ kammakkhandhake āpattiropanavacanato veditabbo.</paragraph>
    <paragraph line="407">Iti bhedāya parakkamane ādikammikassa devadattassa yasmā taṃ kammaṃ na kataṃ, tasmāssa āpattiyeva na jātā. Sikkhāpadaṃ pana taṃ ārabbha paññattanti katvā <bold>‘‘ādikammiko’’</bold>ti vutto. Iti āpattiyā abhāvatoyevassa anāpatti vuttā. Sā panesā kiñcāpi asamanubhāsantassāti imināva siddhā, yasmā pana asamanubhāsanto nāma yassa kevalaṃ samanubhāsanaṃ na karonti, so <pageBreak edition="P" number="3.0611" /> vuccati, na ādikammiko. Ayañca devadatto ādikammikoyeva, tasmā <bold>‘‘ādikammikassā’’</bold>ti vuttaṃ. Etenupāyena ṭhapetvā ariṭṭhasikkhāpadaṃ sabbasamanubhāsanāsu vinicchayo veditabbo. Sesaṃ sabbattha uttānameva.</paragraph>
    <paragraph line="408">Samuṭṭhānādīsu tivaṅgikaṃ ekasamuṭṭhānaṃ, samanubhāsanasamuṭṭhānaṃ nāmametaṃ, kāyavācācittato samuṭṭhāti. Paṭinissajjāmīti kāyavikāraṃ vā vacībhedaṃ vā <pageBreak edition="M" number="2.0196" /> akarontasseva pana āpajjanato akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="409">Paṭhamasaṅghabhedasikkhāpadavaṇṇanā niṭṭhitā.</centered>
    <subhead line="410">11. Dutiyasaṅghabhedasikkhāpadavaṇṇanā</subhead>
    <paragraph line="411" number="417-8"><bold>Tena samayena buddho bhagavā</bold>ti dutiyasaṅghabhedasikkhāpadaṃ. Tattha <bold>anuvattakā</bold>ti tassa diṭṭhikhantiruciggahaṇena anupaṭipajjanakā. Vaggaṃ asāmaggipakkhiyavacanaṃ vadantīti <bold>vaggavādakā</bold>. Padabhājane pana ‘‘tassa vaṇṇāya pakkhāya ṭhitā hontī’’ti vuttaṃ, tassa saṅghabhedāya parakkamantassa vaṇṇatthāya ca pakkhavuḍḍhiatthāya ca ṭhitāti attho. Ye hi vaggavādakā, te niyamena īdisā honti, tasmā evaṃ vuttaṃ. Yasmā pana tiṇṇaṃ uddhaṃ kammārahā na honti, na hi saṅgho saṅghassa kammaṃ karoti, tasmā eko vā dve vā tayo vāti vuttaṃ.</paragraph>
    <paragraph line="412"><bold>Jānāti</bold><pageBreak edition="V" number="2.0177" /><bold>no</bold>ti amhākaṃ chandādīni jānāti. <bold>Bhāsatī</bold>ti ‘‘evaṃ karomā’’ti amhehi saddhiṃ bhāsati. <bold>Amhākampetaṃ khamatī</bold>ti yaṃ so karoti, etaṃ amhākampi ruccati.</paragraph>
    <paragraph line="413"><bold>Sametāyasmantānaṃ saṅghenā</bold>ti āyasmantānaṃ cittaṃ saṅghena saddhiṃ sametu samāgacchatu, ekībhāvaṃ yātūti vuttaṃ hoti. Sesamettha paṭhamasikkhāpade vuttanayattā uttānatthattā ca pākaṭameva.</paragraph>
    <paragraph line="414">Samuṭṭhānādīnipi paṭhamasikkhāpadasadisānevāti.</paragraph>
    <centered line="415">Dutiyasaṅghabhedasikkhāpadavaṇṇanā niṭṭhitā.</centered>
    <subhead line="416">12. Dubbacasikkhāpadavaṇṇanā</subhead>
    <paragraph line="417" number="424"><bold>Tena samayena buddho bhagavā</bold>ti dubbacasikkhāpadaṃ. Tattha <bold>anācāraṃ ācaratī</bold>ti anekappakāraṃ kāyavacīdvāravītikkamaṃ karoti. <bold>Kiṃ nu kho nāmā</bold>ti vambhanavacanametaṃ. <bold>Ahaṃ kho nāmā</bold>ti ukkaṃsavacanaṃ. <bold>Tumhe vadeyya</bold>nti <pageBreak edition="P" number="3.0612" /> ‘‘idaṃ karotha, idaṃ mā karothā’’ti ahaṃ tumhe vattuṃ <pageBreak edition="M" number="2.0197" /> arahāmīti dasseti. Kasmāti ce? Yasmā amhākaṃ buddho bhagavā kaṇṭakaṃ āruyha mayā saddhiṃ nikkhamitvā pabbajitotievamādimatthaṃ sandhāyāha. ‘‘Amhākaṃ dhammo’’ti vatvā pana attano santakabhāve yuttiṃ dassento <bold>‘‘amhākaṃ ayyaputtena dhammo abhisamito’’</bold>ti āha. Yasmā amhākaṃ ayyaputtena catusaccadhammo paṭividdho, tasmā dhammopi amhākanti vuttaṃ hoti. Saṅghaṃ pana attano veripakkhe ṭhitaṃ maññamāno amhākaṃ saṅghoti na vadati. Upamaṃ pana vatvā saṅghaṃ apasādetukāmo <bold>‘‘seyyathāpi nāmā’’</bold>tiādimāha. <bold>Tiṇakaṭṭhapaṇṇasaṭa</bold>nti tattha tattha patitaṃ tiṇakaṭṭhapaṇṇaṃ. Atha vā tiṇañca nissārakaṃ lahukaṃ kaṭṭhañca <bold>tiṇakaṭṭhaṃ. Paṇṇasaṭa</bold>nti purāṇapaṇṇaṃ. <bold>Ussāreyyā</bold>ti rāsiṃ kareyya.</paragraph>
    <paragraph line="418"><bold>Pabbateyyā</bold>ti pabbatappabhavā, sā hi sīghasotā hoti, tasmā tameva gaṇhāti. <bold>Saṅkhasevālapaṇaka</bold>nti ettha <bold>saṅkho</bold>ti dīghamūlako paṇṇasevālo vuccati. <bold>Sevālo</bold>ti nīlasevālo, avaseso udakapappaṭakatilabījakādi sabbopi <bold>paṇako</bold>ti saṅkhyaṃ gacchati. <bold>Ekato ussāritā</bold>ti ekaṭṭhāne kenāpi sampiṇḍitā rāsīkatāti dasseti.</paragraph>
    <paragraph line="419" number="425-6"><bold>Dubbacajātiko</bold>ti dubbacasabhāvo vattuṃ asakkuṇeyyoti attho. Padabhājanepissa <pageBreak edition="V" number="2.0178" /><bold>dubbaco</bold>ti dukkhena kicchena vaditabbo, na sakkā sukhena vattunti attho. <bold>Dovacassakaraṇehī</bold>ti dubbacabhāvakaraṇīyehi, ye dhammā dubbacaṃ puggalaṃ karonti, tehi samannāgatoti attho. Te pana ‘‘katame ca, āvuso, dovacassakaraṇā dhammā? Idhāvuso, bhikkhu pāpiccho hotī’’tiādinā nayena paṭipāṭiyā <bold>anumānasutte</bold> (ma. ni. 1.181) āgatā pāpicchatā, attukkaṃsakaparavambhakatā, kodhanatā, kodhahetu upanāhitā, kodhahetuabhisaṅgitā, kodhahetukodhasāmantavācānicchāraṇatā, codakaṃ paṭippharaṇatā, codakaṃ apasādanatā, codakassa paccāropanatā, aññena aññaṃpaṭicaraṇatā <pageBreak edition="P" number="3.0613" />, apadānena na sampāyanatā, makkhipaḷāsitā, issukīmaccharitā, saṭhamāyāvitā, thaddhātimānitā, sandiṭṭhiparāmāsiādhānaggahiduppaṭinissaggitāti ekūnavīsati dhammā veditabbā.</paragraph>
    <paragraph line="420">Ovādaṃ <pageBreak edition="M" number="2.0198" /> nakkhamati na sahatīti <bold>akkhamo</bold>. Yathānusiṭṭhaṃ appaṭipajjanato padakkhiṇena anusāsaniṃ na gaṇhātīti <bold>appadakkhiṇaggāhī anusāsaniṃ</bold>.</paragraph>
    <paragraph line="421"><bold>Uddesapariyāpannesū</bold>ti uddese pariyāpannesu antogadhesu. ‘‘Yassa siyā āpatti, so āvikareyyā’’ti evaṃ saṅgahitattā anto pātimokkhassa vattamānesūti attho. <bold>Sahadhammikaṃ vuccamāno</bold>ti sahadhammikena vuccamāno karaṇatthe upayogavacanaṃ, pañcahi sahadhammikehi sikkhitabbattā tesaṃ vā santakattā sahadhammikanti laddhanāmena buddhapaññattena sikkhāpadena vuccamānoti attho.</paragraph>
    <paragraph line="422"><bold>Viramathāyasmanto mama vacanāyā</bold>ti yena vacanena maṃ vadatha, tato mama vacanato viramatha. Mā maṃ taṃ vacanaṃ vadathāti vuttaṃ hoti.</paragraph>
    <paragraph line="423"><bold>Vadatu sahadhammenā</bold>ti sahadhammikena sikkhāpadena sahadhammena vā aññenapi pāsādikabhāvasaṃvattanikena vacanena vadatu. <bold>Yadida</bold>nti vuḍḍhikāraṇanidassanatthe nipāto. Tena ‘‘yaṃ idaṃ aññamaññassa hitavacanaṃ āpattito vuṭṭhāpanañca tena aññamaññavacanena aññamaññavuṭṭhāpanena ca saṃvaḍḍhā parisā’’ti evaṃ parisāya vuḍḍhikāraṇaṃ dassitaṃ hoti. Sesaṃ sabbattha uttānameva.</paragraph>
    <paragraph line="424">Samuṭṭhānādīni paṭhamasaṅghabhedasadisānevāti.</paragraph>
    <centered line="425">Dubbacasikkhāpadavaṇṇanā niṭṭhitā.</centered>
    <subhead line="426">13. Kuladūsakasikkhāpadavaṇṇanā</subhead>
    <paragraph line="427" number="431"><bold>Tena</bold><pageBreak edition="V" number="2.0179" /><bold>samayena buddho bhagavā</bold>ti kuladūsakasikkhāpadaṃ. Tattha <bold>assajipunabbasukā nāmā</bold>ti assaji ceva punabbasuko ca. <bold>Kīṭāgirismi</bold>nti evaṃnāmake janapade. <bold>Āvāsikā hontī</bold>ti ettha āvāso etesaṃ atthīti āvāsikā. ‘‘Āvāso’’ti vihāro vuccati. So yesaṃ āyatto navakammakaraṇapurāṇapaṭisaṅkharaṇādibhārahāratāya, te āvāsikā. Ye pana kevalaṃ vihāre vasanti, te nevāsikāti vuccanti. Ime āvāsikā ahesuṃ. <bold>Alajjino pāpabhikkhū</bold>ti <pageBreak edition="P" number="3.0614" /> nillajjā lāmakabhikkhū, te hi chabbaggiyānaṃ jeṭṭhakachabbaggiyā.</paragraph>
    <paragraph line="428">Sāvatthiyaṃ <pageBreak edition="M" number="2.0199" /> kira cha janā sahāyakā ‘‘kasikammādīni dukkarāni, handa mayaṃ sammā pabbajāma! Pabbajantehi ca uppanne kicce nittharaṇakaṭṭhāne pabbajituṃ vaṭṭatī’’ti sammantayitvā dvinnaṃ aggasāvakānaṃ santike pabbajiṃsu. Te pañcavassā hutvā mātikaṃ paguṇaṃ katvā mantayiṃsu ‘‘janapado nāma kadāci subhikkho hoti kadāci dubbhikkho, mayaṃ mā ekaṭṭhāne vasimha, tīsu ṭhānesu vasāmā’’ti. Tato paṇḍukalohitake āhaṃsu – ‘‘āvuso, sāvatthi nāma sattapaññāsāya kulasatasahassehi ajjhāvutthā, asītigāmasahassapaṭimaṇḍitānaṃ tiyojanasatikānaṃ dvinnaṃ kāsikosalaraṭṭhānaṃ āyamukhabhūtā, tatra tumhe dhuraṭṭhāneyeva pariveṇāni kāretvā ambapanasanāḷikerādīni ropetvā pupphehi ca phalehi ca kulāni saṅgaṇhantā kuladārake pabbājetvā parisaṃ vaḍḍhethā’’ti.</paragraph>
    <paragraph line="429">Mettiyabhūmajake āhaṃsu – ‘‘āvuso, rājagahaṃ nāma aṭṭhārasahi manussakoṭīhi ajjhāvutthaṃ asītigāmasahassapaṭimaṇḍitānaṃ tiyojanasatikānaṃ dvinnaṃ aṅgamagadharaṭṭhānaṃ āyamukhabhūtaṃ, tatra tumhe dhuraṭṭhāneyeva…pe… parisaṃ vaḍḍhethā’’ti.</paragraph>
    <paragraph line="430">Assajipunabbasuke āhaṃsu – ‘‘āvuso, kīṭāgiri nāma dvīhi meghehi anuggahito tīṇi sassāni pasavanti, tatra tumhe dhuraṭṭhāneyeva pariveṇāni kāretvā…pe… parisaṃ vaḍḍhethā’’ti. Te tathā akaṃsu. Tesu ekamekassa pakkhassa pañca pañca bhikkhusatāni parivārā, evaṃ samadhikaṃ diyaḍḍhabhikkhusahassaṃ hoti. Tatra paṇḍukalohitakā saparivārā sīlavantova bhagavatā saddhiṃ janapadacārikampi caranti, te akatavatthuṃ uppādenti, paññattasikkhāpadaṃ pana na maddanti, itare sabbe alajjino akatavatthuñca uppādenti, paññattasikkhāpadañca maddanti, tena vuttaṃ – ‘‘alajjino pāpabhikkhū’’ti.</paragraph>
    <paragraph line="431"><bold>Evarūpa</bold>nti <pageBreak edition="P" number="3.0615" /><pageBreak edition="V" number="2.0180" /> evaṃjātikaṃ. <bold>Anācāraṃ ācarantī</bold>ti anācaritabbaṃ ācaranti, akātabbaṃ karonti. <bold>Mālāvaccha</bold>nti taruṇapuppharukkhaṃ, taruṇakā hi puppharukkhāpi pupphagacchāpi mālāvacchā tveva vuccanti, te ca anekappakāraṃ mālāvacchaṃ sayampi ropenti, aññenapi ropāpenti, tena vuttaṃ – ‘‘mālāvacchaṃ ropentipi ropāpentipī’’ti. <bold>Siñcantī</bold>ti sayameva udakena siñcanti. <bold>Siñcāpentī</bold>ti aññenapi siñcāpenti.</paragraph>
    <paragraph line="432">Ettha <pageBreak edition="M" number="2.0200" /> pana akappiyavohāro kappiyavohāro pariyāyo obhāso nimittakammanti imāni pañca jānitabbāni. Tattha <bold>akappiyavohāro</bold> nāma allaharitānaṃ koṭṭanaṃ koṭṭāpanaṃ, āvāṭassa khaṇanaṃ khaṇāpanaṃ, mālāvacchassa ropanaṃ ropāpanaṃ, āḷiyā bandhanaṃ bandhāpanaṃ, udakassa secanaṃ secāpanaṃ, mātikāya sammukhakaraṇaṃ kappiyaudakasiñcanaṃ hatthamukhapādadhovananhānodakasiñcananti. <bold>Kappiyavohāro</bold> nāma ‘‘imaṃ rukkhaṃ jāna, imaṃ āvāṭaṃ jāna, imaṃ mālāvacchaṃ jāna, ettha udakaṃ jānā’’ti vacanaṃ sukkhamātikāya ujukaraṇañca. <bold>Pariyāyo</bold> nāma ‘‘paṇḍitena nāma mālāvacchādayo ropāpetabbā nacirasseva upakārāya saṃvattantī’’tiādivacanaṃ. <bold>Obhāso</bold> nāma kudālakhaṇittādīni ca mālāvacche ca gahetvā ṭhānaṃ, evaṃ ṭhitañhi sāmaṇerādayo disvā thero kārāpetukāmoti gantvā karonti. <bold>Nimittakammaṃ</bold> nāma kudāla-khaṇitti-vāsi-pharasu-udakabhājanāni āharitvā samīpe ṭhapanaṃ.</paragraph>
    <paragraph line="433">Imāni pañcapi <bold>kulasaṅgahatthāya</bold> ropane na vaṭṭanti, <bold>phalaparibhogatthāya</bold> kappiyākappiyavohāradvayameva na vaṭṭati, itarattayaṃ vaṭṭati. <bold>Mahāpaccariyaṃ</bold> pana ‘‘kappiyavohāropi vaṭṭati. Yañca attano paribhogatthāya vaṭṭati, taṃ aññapuggalassa vā saṅghassa vā cetiyassa vā atthāyapi vaṭṭatī’’ti vuttaṃ.</paragraph>
    <paragraph line="434"><bold>Ārāmatthāya</bold> pana <bold>vanatthāya</bold>ca<bold> chāyatthāya</bold> ca akappiyavohāramattameva na ca vaṭṭati, sesaṃ vaṭṭati, na kevalañca sesaṃ yaṃkiñci mātikampi ujuṃ kātuṃ kappiyaudakaṃ siñcituṃ nhānakoṭṭhakaṃ katvā nhāyituṃ hatthapādamukhadhovanudakāni <pageBreak edition="P" number="3.0616" /> ca tattha chaḍḍetumpi vaṭṭati. <bold>Mahāpaccariyaṃ</bold> pana <bold>kurundiyañca</bold> ‘‘kappiyapathaviyaṃ sayaṃ ropetumpi vaṭṭatī’’ti vuttaṃ. Ārāmādiatthāya pana ropitassa vā ropāpitassa vā phalaṃ paribhuñjitumpi vaṭṭati.</paragraph>
    <paragraph line="435">Ocinanaocināpane pakatiyāpi pācittiyaṃ. Kuladūsanatthāya pana pācittiyañceva dukkaṭañca. Ganthanādīsu ca uracchadapariyosānesu kuladūsanatthāya aññatthāya vā karontassa dukkaṭameva <pageBreak edition="V" number="2.0181" />. Kasmā? Anācārattā, ‘‘pāpasamācāro’’ti ettha vuttapāpasamācārattā ca. Ārāmādiatthāya rukkharopane viya vatthupūjanatthāya kasmā na anāpattīti ce? Anāpattiyeva. Yathā hi tattha kappiyavohārena pariyāyādīhi ca anāpatti tathā vatthupūjatthāyapi anāpattiyeva.</paragraph>
    <paragraph line="436">Nanu <pageBreak edition="M" number="2.0201" /> ca tattha ‘‘kappiyapathaviyaṃ sayaṃ ropetumpi vaṭṭatī’’ti vuttanti? Vuttaṃ, na pana <bold>mahāaṭṭhakathāyaṃ</bold>. Athāpi maññeyyāsi itarāsu vuttampi pamāṇaṃ. Mahāaṭṭhakathāyañca kappiyaudakasecanaṃ vuttaṃ, taṃ kathanti? Tampi na virujjhati. Tatra hi avisesena ‘‘rukkhaṃ ropentipi ropāpentipi, siñcantipi siñcāpentipī’’ti vattabbe ‘‘mālāvaccha’’nti vadanto ñāpeti ‘‘kulasaṅgahatthāya pupphaphalūpagameva sandhāyetaṃ vuttaṃ, aññatra pana pariyāyo atthī’’ti. Tasmā tattha pariyāyaṃ, idha ca pariyāyābhāvaṃ ñatvā yaṃ <bold>aṭṭhakathāsu</bold> vuttaṃ, taṃ suvuttameva. Vuttañcetaṃ –</paragraph>
    <gatha1 line="437">‘‘Buddhena dhammo vinayo ca vutto;</gatha1>
    <gatha2 line="438">Yo tassa puttehi tatheva ñāto;</gatha2>
    <gatha3 line="439">So yehi tesaṃ matimaccajantā;</gatha3>
    <gathalast line="440">Yasmā pure aṭṭhakathā akaṃsu.</gathalast>
    <gatha1 line="441">‘‘Tasmā hi yaṃ aṭṭhakathāsu vuttaṃ;</gatha1>
    <gatha2 line="442">Taṃ vajjayitvāna pamādalekhaṃ;</gatha2>
    <gatha3 line="443">Sabbampi sikkhāsu sagāravānaṃ;</gatha3>
    <gathalast line="444">Yasmā pamāṇaṃ idha paṇḍitāna’’nti.</gathalast>
    <paragraph line="445">Sabbaṃ <pageBreak edition="P" number="3.0617" /> vuttanayeneva veditabbaṃ. Tattha siyā yadi vatthupūjanatthāyapi ganthānādīsu āpatti, haraṇādīsu kasmā anāpattīti? Kulitthīādīnaṃ atthāya haraṇato haraṇādhikāre hi visesetvā te kulitthīnantiādi vuttaṃ, tasmā buddhādīnaṃ atthāya harantassa anāpatti.</paragraph>
    <paragraph line="446">Tattha <bold>ekatovaṇṭika</bold>nti pupphānaṃ vaṇṭe ekato katvā katamālaṃ. <bold>Ubhatovaṇṭika</bold>nti ubhohi passehi pupphavaṇṭe katvā katamālaṃ. <bold>Mañjarika</bold>ntiādīsu pana mañjarī viya katā pupphavikati mañjarikāti vuccati. <bold>Vidhūtikā</bold>ti sūciyā vā salākāya vā sinduvārapupphādīni <pageBreak edition="V" number="2.0182" /> vijjhitvā katā. <bold>Vaṭaṃsako</bold>ti vataṃsako. <bold>Āveḷā</bold>ti kaṇṇikā. <bold>Uracchado</bold>ti hārasadisaṃ ure ṭhapanakapupphadāmaṃ. Ayaṃ tāva ettha padavaṇṇanā.</paragraph>
    <paragraph line="447">Ayaṃ pana ādito paṭṭhāya vitthārena āpattivinicchayo. Kuladūsanatthāya akappiyapathaviyaṃ mālāvacchaṃ ropentassa pācittiyañceva dukkaṭañca, tathā akappiyavohārena ropāpentassa. Kappiyapathaviyaṃ ropanepi <pageBreak edition="M" number="2.0202" /> ropāpanepi dukkaṭameva. Ubhayatthāpi sakiṃ āṇattiyā bahunnampi ropane ekameva sapācittiyadukkaṭaṃ vā suddhadukkaṭaṃ vā hoti. Paribhogatthāya hi kappiyabhūmiyaṃ vā akappiyabhūmiyaṃ vā kappiyavohārena ropāpane anāpatti. Ārāmādiatthāyapi akappiyapathaviyaṃ ropentassa vā akappiyavacanena ropāpentassa vā pācittiyaṃ. Ayaṃ pana nayo <bold>mahāaṭṭhakathāyaṃ</bold> na suṭṭhu vibhatto, <bold>mahāpaccariyaṃ</bold> vibhattoti.</paragraph>
    <paragraph line="448">Siñcanasiñcāpane pana akappiyaudakena sabbattha pācittiyaṃ, kuladūsanaparibhogatthāya dukkaṭampi. Kappiyena tesaṃyeva dvinnamatthāya dukkaṭaṃ. Paribhogatthāya cettha kappiyavohārena siñcāpane anāpatti. Āpattiṭṭhāne pana dhārāvacchedavasena payogabahulatāya āpattibahulatā veditabbā.</paragraph>
    <paragraph line="449">Kuladūsanatthāya ocinane pupphagaṇanāya dukkaṭapācittiyāni aññattha pācittiyāneva. Bahūni pana pupphāni ekapayogena ocinanto payogavasena kāretabbo. Ocināpane kuladūsanatthāya <pageBreak edition="P" number="3.0618" /> sakiṃ āṇatto bahumpi ocinati, ekameva sapācittiyadukkaṭaṃ, aññatra pācittiyameva.</paragraph>
    <paragraph line="450">Ganthanādīsu sabbāpi cha pupphavikatiyo veditabbā – ganthimaṃ, gopphimaṃ, vedhimaṃ, veṭhimaṃ, pūrimaṃ, vāyimanti. Tattha <bold>‘‘ganthimaṃ’’</bold> nāma sadaṇḍakesu vā uppalapadumādīsu aññesu vā dīghavaṇṭesu pupphesu daṭṭhabbaṃ. Daṇḍakena daṇḍakaṃ vaṇṭena vā vaṇṭaṃ ganthetvā katameva hi ganthimaṃ. Taṃ bhikkhussa vā bhikkhuniyā vā kātumpi akappiyavacanena kārāpetumpi na vaṭṭati. Evaṃ jāna, evaṃ kate sobheyya, yathā etāni pupphāni na vikiriyanti tathā karohītiādinā pana kappiyavacanena kāretuṃ vaṭṭati.</paragraph>
    <paragraph line="451"><bold>‘‘Gopphimaṃ’’</bold> nāma suttena vā vākādīhi vā vassikapupphādīnaṃ ekatovaṇṭikaubhatovaṇṭikamālāvasena gopphanaṃ, vākaṃ vā rajjuṃ vā diguṇaṃ katvā tattha avaṇṭakāni <pageBreak edition="V" number="2.0183" /> nīpapupphādīni pavesetvā paṭipāṭiyā bandhanti, etampi gopphimameva. Sabbaṃ purimanayeneva na vaṭṭati.</paragraph>
    <paragraph line="452"><bold>‘‘Vedhimaṃ’’</bold> nāma savaṇṭakāni vassikapupphādīni vaṇṭesu, avaṇṭakāni vā vakulapupphādīni antochidde sūcitālahīrādīhi vinivijjhitvā āvunanti, etaṃ vedhimaṃ nāma, tampi purimanayeneva na vaṭṭati. Keci pana kadalikkhandhamhi kaṇṭake vā <pageBreak edition="M" number="2.0203" /> tālahīrādīni vā pavesetvā tattha pupphāni vijjhitvā ṭhapenti, keci kaṇṭakasākhāsu, keci pupphacchattapupphakūṭāgārakaraṇatthaṃ chatte ca bhittiyañca pavesetvā ṭhapitakaṇṭakesu, keci dhammāsanavitāne baddhakaṇṭakesu, keci kaṇikārapupphādīni salākāhi vijjhanti, chattādhichattaṃ viya ca karonti, taṃ atioḷārikameva <pageBreak edition="P" number="3.0619" />. Pupphavijjhanatthaṃ pana dhammāsanavitāne kaṇṭakampi bandhituṃ kaṇṭakādīhi vā ekapupphampi vijjhituṃ puppheyeva vā pupphaṃ pavesetuṃ na vaṭṭati. Jālavitānavedika-nāgadantaka pupphapaṭicchakatālapaṇṇaguḷakādīnaṃ pana chiddesu asokapiṇḍiyā vā antaresu pupphāni pavesetuṃ na doso. Etaṃ vedhimaṃ nāma na hoti. Dhammarajjuyampi eseva nayo.</paragraph>
    <paragraph line="453"><bold>‘‘Veṭhimaṃ’’</bold> nāma pupphadāmapupphahatthakesu daṭṭhabbaṃ. Keci hi matthakadāmaṃ karontā heṭṭhā ghaṭakākāraṃ dassetuṃ pupphehi veṭhenti, keci aṭṭhaṭṭha vā dasa dasa vā uppalapupphādīni suttena vā vākena vā daṇḍakesu bandhitvā uppalahatthake vā padumahatthake vā karonti, taṃ sabbaṃ purimanayeneva na vaṭṭati. Sāmaṇerehi uppāṭetvā thale ṭhapitauppalādīni kāsāvena bhaṇḍikampi bandhituṃ na vaṭṭati. Tesaṃyeva pana vākena vā daṇḍakena vā bandhituṃ aṃsabhaṇḍikaṃ vā kātuṃ vaṭṭati. Aṃsabhaṇḍikā nāma khandhe ṭhapitakāsāvassa ubho ante āharitvā bhaṇḍikaṃ katvā tasmiṃ pasibbake viya pupphāni pakkhipanti, ayaṃ vuccati aṃsabhaṇḍikā, etaṃ kātuṃ vaṭṭati. Daṇḍakehi paduminipaṇṇaṃ vijjhitvā uppalādīni paṇṇena veṭhetvā gaṇhanti, tatrāpi pupphānaṃ upari paduminipaṇṇameva bandhituṃ vaṭṭati. Heṭṭhā daṇḍakaṃ pana bandhituṃ na vaṭṭati.</paragraph>
    <paragraph line="454"><bold>‘‘Pūrimaṃ’’</bold> nāma mālāguṇe ca pupphapaṭe ca daṭṭhabbaṃ. Yo hi mālāguṇena cetiyaṃ vā bodhiṃ vā vedikaṃ vā parikkhipanto puna ānetvā pūrimaṭhānaṃ atikkāmeti, ettāvatāpi pūrimaṃ nāma hoti. Ko pana vādo anekakkhattuṃ parikkhipantassa, nāgadanta-kantarehi pavesetvā haranto olambakaṃ katvā puna nāgadantakaṃ parikkhipati, etampi pūrimaṃ nāma. Nāgadantake pana pupphavalayaṃ pavesetuṃ vaṭṭati. Mālāguṇehi pupphapaṭaṃ karonti. Tatrāpi ekameva mālāguṇaṃ <pageBreak edition="V" number="2.0184" /> harituṃ vaṭṭati. Puna paccāharato pūrimameva hoti, taṃ sabbaṃ purimanayeneva na vaṭṭati. Mālāguṇehi pana bahūhipi kataṃ pupphadāmaṃ labhitvā āsanamatthakādīsu <pageBreak edition="P" number="3.0620" /> bandhituṃ vaṭṭati. Atidīghaṃ pana mālāguṇaṃ <pageBreak edition="M" number="2.0204" /> ekavāraṃ haritvā vā parikkhipitvā vā puna aññassa bhikkhuno dātuṃ vaṭṭati. Tenāpi tatheva kātuṃ vaṭṭati.</paragraph>
    <paragraph line="455"><bold>‘‘Vāyimaṃ’’</bold> nāma pupphajālapupphapaṭapuppharūpesu daṭṭhabbaṃ. Cetiyesu pupphajālaṃ karontassa ekamekamhi jālacchidde dukkaṭaṃ. Bhitticchattabodhitthambhādīsupi eseva nayo. Pupphapaṭaṃ pana parehi pūritampi vāyituṃ na labbhati. Gopphimapuppheheva hatthiassādirūpakāni karonti, tānipi vāyimaṭṭhāne tiṭṭhanti. Purimanayeneva sabbaṃ na vaṭṭati. Aññehi kataparicchede pana pupphāni ṭhapentena hatthiassādirūpakampi kātuṃ vaṭṭati. <bold>Mahāpaccariyaṃ</bold> pana kalambakena aḍḍhacandakena ca saddhiṃ aṭṭhapupphavikatiyo vuttā. Tattha <bold>kalambako</bold>ti aḍḍhacandakantare ghaṭikadāmaolambako vutto. <bold>‘‘Aḍḍhacandako’’</bold>ti aḍḍhacandākārena mālāguṇaparikkhepo. Tadubhayampi pūrimeyeva paviṭṭhaṃ. <bold>Kurundiyaṃ</bold> pana ‘‘dve tayo mālāguṇe ekato katvā pupphadāmakaraṇampi vāyimaṃyevā’’ti vuttaṃ. Tampi idha pūrimaṭṭhāneyeva paviṭṭhaṃ, na kevalañca pupphaguḷadāmameva piṭṭhamayadāmampi geṇḍukapupphadāmampi kurundiyaṃ vuttaṃ, kharapattadāmampi sikkhāpadassa sādhāraṇattā bhikkhūnampi bhikkhunīnampi neva kātuṃ na kārāpetuṃ vaṭṭati. Pūjānimittaṃ pana kappiyavacanaṃ sabbattha vattuṃ vaṭṭati. Pariyāyaobhāsanimittakammāni vaṭṭantiyeva.</paragraph>
    <paragraph line="456"><bold>Tuvaṭṭentī</bold>ti nipajjanti. <bold>Lāsentī</bold>ti pītiyā uppilavamānā viya uṭṭhahitvā lāsiyanāṭakaṃ nāṭenti, recakaṃ denti. <bold>Naccantiyāpi naccantī</bold>ti yadā nāṭakitthī naccati, tadā tepi tassā purato vā pacchato vā gacchantā naccanti. <bold>Naccantiyāpi gāyantī</bold>ti yadā sā naccati, tadā naccānurūpaṃ gāyanti. Esa nayo sabbattha. <bold>Aṭṭhapadepi kīḷantī</bold>ti aṭṭhapadaphalake jūtaṃ kīḷanti. Tathā <bold>dasapade, ākāsepī</bold>ti aṭṭhapadadasapadesu <pageBreak edition="P" number="3.0621" /> viya ākāseyeva kīḷanti. <bold>Parihārapathepī</bold>ti bhūmiyaṃ nānāpathamaṇḍalaṃ katvā tattha pariharitabbapathaṃ pariharantā kīḷanti. <bold>Santikāyapi kīḷantī</bold>ti santikakīḷāya kīḷanti, ekajjhaṃ ṭhapitā sāriyo vā pāsāṇasakkharāyo vā acālentā nakheneva apanenti ca upanenti ca, sace tattha kāci calati, parājayo hoti. <bold>Khalikāyā</bold>ti jūtaphalake pāsakakīḷāya kīḷanti. <bold>Ghaṭikāyā</bold>ti ghaṭikā vuccati daṇḍakakīḷā, tāya kīḷanti. Dīghadaṇḍakena rassadaṇḍakaṃ paharantā vicaranti.</paragraph>
    <paragraph line="457"><bold>Salākahatthenā</bold>ti <pageBreak edition="M" number="2.0205" /><pageBreak edition="V" number="2.0185" /> lākhāya vā mañjaṭṭhiyā vā piṭṭhaudake vā salākahatthaṃ temetvā ‘‘kiṃ hotū’’ti bhūmiyaṃ vā bhittiyaṃ vā taṃ paharitvā hatthiassādīrūpāni dassentā kīḷanti. <bold>Akkhenā</bold>ti guḷena. <bold>Paṅgacīrenā</bold>ti paṅgacīraṃ vuccati paṇṇanāḷikā, taṃ dhamantā kīḷanti. <bold>Vaṅkakenā</bold>ti gāmadārakānaṃ kīḷanakena khuddakanaṅgalena. <bold>Mokkhacikāyā</bold>ti mokkhacikā vuccati samparivattakakīḷā, ākāse vā daṇḍaṃ gahetvā, bhūmiyaṃ vā sīsaṃ ṭhapetvā heṭṭhupariyabhāvena parivattantā kīḷantīti attho. <bold>Ciṅgulakenā</bold>ti ciṅgulakaṃ vuccati tālapaṇṇādīhi kataṃ vātappahārena paribbhamanacakkaṃ, tena kīḷanti. <bold>Pattāḷhakenā</bold>ti pattāḷhakaṃ vuccati paṇṇanāḷi, tāya vālikādīni minantā kīḷanti. <bold>Rathakenā</bold>ti khuddakarathena. <bold>Dhanukenā</bold>ti khuddakadhanunā.</paragraph>
    <paragraph line="458"><bold>Akkharikāyā</bold>ti akkharikā vuccati ākāse vā piṭṭhiyaṃ vā akkharajānanakīḷā, tāya kīḷanti. <bold>Manesikāyā</bold>ti manesikā vuccati manasā cintitajānanakīḷā, tāya kīḷanti. <bold>Yathāvajjenā</bold>ti yathāvajjaṃ vuccati kāṇakuṇikakhañjādīnaṃ yaṃ yaṃ vajjaṃ taṃ taṃ payojetvā dassanakīḷā tāya kīḷanti, velambhakā viya. <bold>Hatthismimpi sikkhantī</bold>ti hatthinimittaṃ yaṃ sippaṃ sikkhitabbaṃ, taṃ sikkhanti. Eseva nayo assādīsu. <bold>Dhāvantipī</bold>ti parammukhā gacchantā dhāvanti. <bold>Ādhāvantipī</bold>ti yattakaṃ dhāvanti, tattakameva <pageBreak edition="P" number="3.0622" /> abhimukhā puna āgacchantā ādhāvanti. <bold>Nibbujjhantī</bold>ti mallayuddhaṃ karonti. <bold>Nalāṭikampi dentī</bold>ti ‘‘sādhu, sādhu, bhaginī’’ti attano nalāṭe aṅguliṃ ṭhapetvā tassā nalāṭe ṭhapenti. <bold>Vividhampi anācāraṃ ācarantī</bold>ti aññampi pāḷiyaṃ anāgataṃ mukhaḍiṇḍimādivividhaṃ anācāraṃ ācaranti.</paragraph>
    <paragraph line="459" number="432"><bold>Pāsādikenā</bold>ti pasādāvahena, sāruppena samaṇānucchavikena. <bold>Abhikkantenā</bold>ti gamanena. <bold>Paṭikkantenā</bold>ti nivattanena. <bold>Ālokitenā</bold>ti purato dassanena. <bold>Vilokitenā</bold>ti ito cito ca dassanena. <bold>Samiñjitenā</bold>ti pabbasaṅkocanena. <bold>Pasāritenā</bold>ti tesaṃyeva pasāraṇena. Sabbattha itthambhūtākhyānatthe karaṇavacanaṃ, satisampajaññehi abhisaṅkhatattā pāsādika abhikkanta-paṭikkanta-ālokita-vilokita-samiñjita-pasārito hutvāti vuttaṃ hoti. <bold>Okkhittacakkhū</bold>ti heṭṭhā-khittacakkhu <pageBreak edition="M" number="2.0206" />. <bold>Iriyāpathasampanno</bold>ti tāya pāsādikaabhikkantāditāya sampannairiyāpatho.</paragraph>
    <paragraph line="460"><bold>Kvāya</bold>nti ko ayaṃ. <bold>Abalabalo viyā</bold>ti abalo kira bondo vuccati, atisayatthe ca idaṃ āmeḍitaṃ, tasmā atibondo viyāti vuttaṃ hoti. <bold>Mandamando</bold>ti abhikkantādīnaṃ anuddhatatāya <pageBreak edition="V" number="2.0186" /> atimando. Atisaṇhoti evaṃ guṇameva dosato dassenti. <bold>Bhākuṭikabhākuṭiko viyā</bold>ti okkhittacakkhutāya bhakuṭiṃ katvā saṅkuṭitamukho kupito viya vicaratīti maññamānā vadanti. <bold>Saṇhā</bold>ti nipuṇā, ‘‘amma tāta bhaginī’’ti evaṃ upāsakajanaṃ yuttaṭṭhāne upanetuṃ chekā, na yathā ayaṃ; evaṃ abalabalo viyāti adhippāyo. <bold>Sakhilā</bold>ti sākhalyena yuttā. <bold>Sukhasambhāsā</bold>ti idaṃ purimassa kāraṇavacanaṃ. Yesañhi sukhasambhāsā sammodanīyakathā nelā hoti kaṇṇasukhā, te sakhilāti vuccanti. Tenāhaṃsu – ‘‘sakhilā sukhasambhāsā’’ti. Ayaṃ panettha adhippāyo – amhākaṃ ayyā upāsake disvā madhuraṃ sammodanīyaṃ kathaṃ kathenti, tasmā sakhilā sukhasambhāsā, na yathā ayaṃ; evaṃ mandamandā viyāti. <bold>Mihitapubbaṅgamā</bold>ti mihitaṃ pubbaṅgamaṃ etesaṃ vacanassāti mihitapubbaṅgamā, paṭhamaṃ sitaṃ katvā pacchā vadantīti attho. <bold>Ehisvāgatavādino</bold>ti upāsakaṃ disvā ‘‘ehi svāgataṃ <pageBreak edition="P" number="3.0623" /> tavā’’ti evaṃvādino, na yathā ayaṃ; evaṃ saṅkuṭitamukhatāya bhākuṭikabhākuṭikā viya evaṃ mihitapubbaṅgamāditāya abhākuṭikabhāvaṃ atthato dassetvā puna sarūpenapi dassento āhaṃsu – <bold>‘‘abhākuṭikā uttānamukhā pubbabhāsino’’</bold>ti. Uppaṭipāṭiyā vā tiṇṇampi ākārānaṃ abhāvadassanametanti veditabbaṃ. Kathaṃ? Ettha hi <bold>‘‘abhākuṭikā’’</bold>ti iminā bhākuṭikabhākuṭikākārassa abhāvo dassito. <bold>‘‘Uttānamukhā’’</bold>ti iminā mandamandākārassa, ye hi cakkhūni ummiletvā ālokanena uttānamukhā honti, na te mandamandā. <bold>Pubbabhāsino</bold>ti iminā abalabalākārassa abhāvo dassito, ye hi ābhāsanakusalatāya ‘‘amma tātā’’ti paṭhamataraṃ ābhāsanti, na te abalabalāti.</paragraph>
    <paragraph line="461"><bold>Ehi, bhante, gharaṃ gamissāmā</bold>ti so kira upāsako ‘‘na kho, āvuso, piṇḍo labbhatī’’ti vutte ‘‘tumhākaṃ bhikkhūhiyeva etaṃ kataṃ <pageBreak edition="M" number="2.0207" />, sakalampi gāmaṃ vicarantā na lacchathā’’ti vatvā piṇḍapātaṃ dātukāmo ‘‘ehi, bhante, gharaṃ gamissāmā’’ti āha. Kiṃ panāyaṃ payuttavācā hoti, na hotīti? Na hoti. Pucchitapañho nāmāyaṃ kathetuṃ vaṭṭati. Tasmā idāni cepi pubbaṇhe vā sāyanhe vā antaragharaṃ paviṭṭhaṃ bhikkhuṃ koci puccheyya – ‘‘kasmā, bhante, carathā’’ti? Yenatthena carati, taṃ ācikkhitvā ‘‘laddhaṃ na laddha’’nti vutte sace na laddhaṃ, ‘‘na laddha’’nti vatvā yaṃ so deti, taṃ gahetuṃ vaṭṭati.</paragraph>
    <paragraph line="462"><bold>Duṭṭho</bold>ti na pasādādīnaṃ vināsena duṭṭho, puggalavasena duṭṭho. <bold>Dānapathānī</bold>ti dānāniyeva vuccanti. Atha vā <bold>dānapathānī</bold>ti dānanibaddhāni dānavattānīti vuttaṃ hoti. <bold>Upacchinnānī</bold>ti dāyakehi <pageBreak edition="V" number="2.0187" /> upacchinnāni, na te tāni etarahi denti. <bold>Riñcantī</bold>ti visuṃ honti nānā honti, pakkamantīti vuttaṃ hoti. <bold>Saṇṭhaheyyā</bold>ti sammā tiṭṭheyya, pesalānaṃ bhikkhūnaṃ patiṭṭhā bhaveyya.</paragraph>
    <paragraph line="463"><bold>Evamāvuso</bold>ti kho so bhikkhu saddhassa pasannassa upāsakassa sāsanaṃ sampaṭicchi. Evarūpaṃ kira sāsanaṃ kappiyaṃ harituṃ vaṭṭati, tasmā ‘‘mama vacanena bhagavato pāde vandathā’’ti vā ‘‘cetiyaṃ paṭimaṃ bodhiṃ saṅghattheraṃ vandathā’’ti vā ‘‘cetiye gandhapūjaṃ karotha, pupphapūjaṃ karothā’’ti vā ‘‘bhikkhū sannipātetha, dānaṃ dassāma <pageBreak edition="P" number="3.0624" />, dhammaṃ sossāmāti vā īdisesu sāsanesu kukkuccaṃ na kātabbaṃ. Kappiyasāsanāni etāni na gihīnaṃ gihikammapaṭisaṃyuttānīti. <bold>Kuto ca tvaṃ, bhikkhu, āgacchasī</bold>ti nisinno so bhikkhu na āgacchati atthato pana āgato hoti; evaṃ santepi vattamānasamīpe vattamānavacanaṃ labbhati, tasmā na doso. Pariyosāne ‘‘tato ahaṃ bhagavā āgacchāmī’’ti etthāpi vacane eseva nayo.</paragraph>
    <paragraph line="464" number="433"><bold>Paṭhamaṃ assajipunabbasukā bhikkhū codetabbā</bold>ti ‘‘mayaṃ tumhe vattukāmā’’ti okāsaṃ kāretvā vatthunā ca āpattiyā ca codetabbā. Codetvā yaṃ na saranti, taṃ sāretabbā. Sace vatthuñca āpattiñca paṭijānanti, āpattimeva vā paṭijānanti, na vatthuṃ, āpattiṃ ropetabbā. Atha vatthumeva paṭijānanti, nāpattiṃ; evampi ‘‘imasmiṃ vatthusmiṃ ayaṃ nāma āpattī’’ti ropetabbā eva. Yadi neva vatthuṃ, nāpattiṃ paṭijānanti, āpattiṃ na ropetabbā ayamettha vinicchayo. Yathāpaṭiññāya pana āpattiṃ <pageBreak edition="M" number="2.0208" /> ropetvā; evaṃ pabbājanīyakammaṃ kātabbanti dassento <bold>‘‘byattena bhikkhunā’’</bold>tiādimāha, taṃ uttānatthameva.</paragraph>
    <paragraph line="465">Evaṃ pabbājanīyakammakatena bhikkhunā yasmiṃ vihāre vasantena yasmiṃ gāme kuladūsakakammaṃ kataṃ hoti, tasmiṃ vihāre vā tasmiṃ gāme vā na vasitabbaṃ. Tasmiṃ vihāre vasantena sāmantagāmepi piṇḍāya na caritabbaṃ. Sāmantavihārepi vasantena tasmiṃ gāme piṇḍāya na caritabbaṃ. <bold>Upatissatthero</bold> pana ‘‘bhante nagaraṃ nāma mahantaṃ dvādasayojanikampi hotī’’ti antevāsikehi vutto ‘‘yassā vīthiyā kuladūsakakammaṃ kataṃ tattheva vārita’’nti āha. Tato ‘‘vīthipi mahatī nagarappamāṇāva hotī’’ti vutto ‘‘yassā gharapaṭipāṭiyā’’ti āha, ‘‘gharapaṭipāṭīpi vīthippamāṇāva hotī’’ti vutto ito cito ca satta gharāni vāritānī’’ti āha. Taṃ pana sabbaṃ therassa manorathamattameva. Sacepi vihāro tiyojanaparamo hoti dvādasayojanaparamañca nagaraṃ, neva vihāre vasituṃ labbhati, na nagare caritunti.</paragraph>
    <paragraph line="466" number="435"><bold>Te</bold><pageBreak edition="P" number="3.0625" /><pageBreak edition="V" number="2.0188" /><bold>saṅghena pabbājanīyakammakatā</bold>ti kathaṃ saṅgho tesaṃ kammaṃ akāsi? Na gantvāva ajjhottharitvā akāsi, atha kho kulehi nimantetvā saṅghabhattesu kayiramānesu tasmiṃ tasmiṃ ṭhāne therā samaṇapaṭipadaṃ kathetvā ‘‘ayaṃ samaṇo, ayaṃ assamaṇo’’ti manusse saññāpetvā ekaṃ dve bhikkhū sīmaṃ pave setvā etenevupāyena sabbesaṃ pabbājanīyakammaṃ akaṃsūti. Evaṃ pabbājanīyakammakatassa ca aṭṭhārasa vattāni pūretvā yācantassa kammaṃ paṭippassambhetabbaṃ. Paṭippassaddhakammenāpi ca tena yesu kulesu pubbe kuladūsakakammaṃ kataṃ, tato paccayā na gahetabbā, āsavakkhayappattenāpi na gahetabbā, akappiyāva honti. ‘‘Kasmā na gaṇhathā’’ti pucchitena ‘‘pubbe evaṃ katattā’’ti vutte, sace vadanti ‘‘na mayaṃ tena kāraṇena dema idāni sīlavantatāya demā’’ti gahetabbā. Pakatiyā dānaṭṭhāneyeva kuladūsakakammaṃ kataṃ hoti. Tato pakatidānameva gahetuṃ vaṭṭati, yaṃ vaḍḍhetvā denti, taṃ na vaṭṭati.</paragraph>
    <paragraph line="467"><bold>Na sammā vattantī</bold>ti te pana assajipunabbasukā aṭṭhārasasu vattesu sammā na vattanti. <bold>Na lomaṃ pātentī</bold>ti anulomapaṭipadaṃ appaṭipajjanatāya na pannalomā honti. <bold>Na netthāraṃ vattantī</bold>ti attano nittharaṇamaggaṃ na paṭipajjanti <pageBreak edition="M" number="2.0209" />. <bold>Na bhikkhū khamāpentī</bold>ti ‘‘dukkaṭaṃ, bhante, amhehi, na puna evaṃ karissāma, khamatha amhāka’’nti evaṃ bhikkhūnaṃ khamāpanaṃ na karonti. <bold>Akkosantī</bold>ti kārakasaṅghaṃ dasahi akkosavatthūhi akkosanti. <bold>Paribhāsantī</bold>ti bhayaṃ nesaṃ dassenti. <bold>Chandagāmitā…pe… bhayagāmitā pāpentī</bold>ti ete chandagāmino ca…pe… bhayagāmino cāti evaṃ chandagāmitāyapi…pe… bhayagāmitāyapi pāpenti, yojentīti attho. <bold>Pakkamantī</bold>ti tesaṃ parivāresu pañcasu samaṇasatesu ekacce disā pakkamanti. <bold>Vibbhamantī</bold>ti ekacce gihī honti. <bold>Kathañhi nāma assajipunabbasukā bhikkhū</bold>ti ettha dvinnaṃ pamokkhānaṃ vasena sabbepi ‘‘assajipunabbasukā’’ti <pageBreak edition="P" number="3.0626" /> vuttā.</paragraph>
    <paragraph line="468" number="436-7"><bold>Gāmaṃ vā</bold>ti ettha nagarampi gāmaggahaṇeneva gahitaṃ. Tenassa padabhājane ‘‘gāmopi nigamopi nagarampi gāmo ceva nigamo cā’’ti vuttaṃ. Tattha apākāraparikkhepo saāpaṇo <bold>nigamo</bold>ti veditabbo.</paragraph>
    <paragraph line="469">Kulāni dūsetīti <bold>kuladūsako</bold>. Dūsento ca na asucikaddamādīhi dūseti, atha kho attano duppaṭipattiyā tesaṃ pasādaṃ vināseti. Tenevassa padabhājane ‘‘pupphena vā’’tiādi vuttaṃ. Tattha yo haritvā vā harāpetvā vā pakkositvā vā pakkosāpetvā vā sayaṃ vā upagatānaṃ <pageBreak edition="V" number="2.0189" /> yaṃkiñci attano santakaṃ pupphaṃ kulasaṅgahatthāya deti, dukkaṭaṃ. Parasantakaṃ deti, dukkaṭameva. Theyyacittena deti, bhaṇḍagghena kāretabbo. Eseva nayo saṅghikepi. Ayaṃ pana viseso, senāsanatthāya niyāmitaṃ issaravatāya dadato thullaccayaṃ.</paragraph>
    <paragraph line="470">Pupphaṃ nāma kassa dātuṃ vaṭṭati, kassa na vaṭṭatīti? Mātāpitūnnaṃ tāva haritvāpi harāpetvāpi pakkositvāpi pakkosāpetvāpi dātuṃ vaṭṭati, sesañātakānaṃ pakkosāpetvāva. Tañca kho vatthupūjanatthāya, maṇḍanatthāya pana sivaliṅgādipūjanatthāya vā kassacipi dātuṃ na vaṭṭati. Mātāpitūnañca harāpentena ñātisāmaṇereheva harāpetabbaṃ. Itare pana yadi sayameva icchanti, vaṭṭati. Sammatena pupphabhājakena bhājanakāle sampattānaṃ sāmaṇerānaṃ upaḍḍhabhāgaṃ dātuṃ vaṭṭati. <bold>Kurundiyaṃ</bold> sampattagihīnaṃ upaḍḍhabhāgaṃ. <bold>Mahāpaccariyaṃ </bold>‘‘cūḷakaṃ dātuṃ vaṭṭatī’’ti vuttaṃ. Asammatena apaloketvā dātabbaṃ.</paragraph>
    <paragraph line="471">Ācariyupajjhāyesu <pageBreak edition="M" number="2.0210" /> sagāravā sāmaṇerā bahūni pupphāni āharitvā rāsiṃ katvā ṭhapenti, therā pātova sampattānaṃ saddhivihārikādīnaṃ upāsakānaṃ vā ‘‘tvaṃ idaṃ gaṇha, tvaṃ idaṃ gaṇhā’’ti denti, pupphadānaṃ nāma na hoti. ‘‘Cetiyaṃ pūjessāmā’’ti gahetvā gacchantāpi pūjaṃ karontāpi tattha tattha sampattānaṃ cetiyapūjanatthāya denti, etampi pupphadānaṃ nāma na hoti. Upāsake akkapupphādīhi pūjente disvā ‘‘vihāre kaṇikārapupphādīni atthi, upāsakā tāni gahetvā pūjethā’’ti vattumpi <pageBreak edition="P" number="3.0627" /> vaṭṭati. Bhikkhū pupphapūjaṃ katvā divātaraṃ gāmaṃ paviṭṭhe ‘‘kiṃ, bhante, atidivā paviṭṭhatthā’’ti pucchanti, ‘‘vihāre bahūni pupphāni pūjaṃ akarimhā’’ti vadanti. Manussā ‘‘bahūni kira vihāre pupphānī’’ti punadivase pahūtaṃ khādanīyaṃ bhojanīyaṃ gahetvā vihāraṃ gantvā pupphapūjañca karonti, dānañca denti, vaṭṭati. Manussā ‘‘mayaṃ, bhante, asukadivasaṃ nāma pūjessāmā’’ti pupphavāraṃ yācitvā anuññātadivase āgacchanti, sāmaṇerehi ca pageva pupphāni ocinitvā ṭhapitāni honti, te rukkhesu pupphāni apassantā ‘‘kuhiṃ, bhante, pupphānī’’ti vadanti, sāmaṇerehi ocinitvā ṭhapitāni tumhe pana pūjetvā gacchatha, saṅgho aññaṃ divasaṃ pūjessatīti. Te pūjetvā dānaṃ datvā gacchanti, vaṭṭati. <bold>Mahāpaccariyaṃ</bold> pana <bold>kurundiyañca</bold> ‘‘therā sāmaṇerehi dāpetuṃ na labhanti. Sace sayameva tāni pupphāni tesaṃ denti, vaṭṭati. Therehi pana ‘sāmaṇerehi ocinitvā ṭhapitānī’ti ettakameva vattabba’’nti vuttaṃ. Sace pana pupphavāraṃ yācitvā anocitesu pupphesu yāgubhattādīni ādāya āgantvā sāmaṇere ‘‘ocinitvā dethā’’ti vadanti. Ñātakasāmaṇerānaṃyeva ocinitvā dātuṃ vaṭṭati. Aññātake ukkhipitvā rukkhasākhāya <pageBreak edition="V" number="2.0190" /> ṭhapenti, na orohitvā palāyitabbaṃ, ocinitvā dātuṃ vaṭṭati. Sace pana koci dhammakathiko ‘‘bahūni upāsakā vihāre pupphāni yāgubhattādīni ādāya gantvā pupphapūjaṃ karothā’’ti vadati, tasseva na kappatīti <bold>mahāpaccariyañca kurundiyañca</bold> vuttaṃ. <bold>Mahāaṭṭhakathāyaṃ</bold> pana ‘‘etaṃ akappiyaṃ na vaṭṭatī’’ti avisesena vuttaṃ.</paragraph>
    <paragraph line="472">Phalampi attano santakaṃ vuttanayeneva mātāpitūnaṃñca sesañātakānañca dātuṃ vaṭṭati. Kulasaṅgahatthāya pana dentassa vuttanayeneva attano santake parasantake saṅghike senāsanatthāya niyāmite ca dukkaṭādīni veditabbāni. Attano santakaṃyeva gilānamanussānaṃ vā sampattaissarānaṃ vā <pageBreak edition="M" number="2.0211" /> khīṇaparibbayānaṃ vā dātuṃ vaṭṭati, phaladānaṃ na hoti. Phalabhājakenāpi sammatena saṅghassa phalabhājanakāle sampattamanussānaṃ upaḍḍhabhāgaṃ dātuṃ vaṭṭati. Asammatena apaloketvā dātabbaṃ. Saṅghārāmepi <pageBreak edition="P" number="3.0628" /> phalaparicchedena vā rukkhaparicchedena vā katikā kātabbā. Tato gilānamanussānaṃ vā aññesaṃ vā phalaṃ yācantānaṃ yathāparicchedena cattāri pañca phalāni dātabbāni. Rukkhā vā dassetabbā ‘‘ito gahetuṃ labbhatī’’ti. ‘‘Igha phalāni sundarāni, ito gaṇhathā’’ti evaṃ pana na vattabbaṃ.</paragraph>
    <paragraph line="473"><bold>Cuṇṇenā</bold>ti ettha attano santakaṃ sirīsacuṇṇaṃ vā aññaṃ vā kasāvaṃ yaṃkiñci kulasaṅgahatthāya deti, dukkaṭaṃ. Parasantakādīsupi vuttanayeneva vinicchayo veditabbo. Ayaṃ pana viseso – idha saṅghassa rakkhitagopitāpi rukkhacchalli garubhaṇḍameva. Mattikadantakaṭṭhaveḷūsupi garubhaṇḍūpagaṃ ñatvā cuṇṇe vuttanayeneva vinicchayo veditabbo. Paṇṇadānaṃ pana ettha na āgataṃ, tampi vuttanayeneva veditabbaṃ. Paratopi garubhaṇḍavinicchaye sabbaṃ vitthārena vaṇṇayissāma.</paragraph>
    <paragraph line="474"><bold>Vejjikāya vā</bold>ti ettha vejjakammavidhi tatiyapārājikavaṇṇanāyaṃ vuttanayeneva veditabbo.</paragraph>
    <paragraph line="475"><bold>Jaṅghapesanikenā</bold>ti ettha <bold>jaṅghapesaniya</bold>nti gihīnaṃ dūteyyasāsanaharaṇakammaṃ vuccati, taṃ na kātabbaṃ. Gihīnañhi sāsanaṃ gahetvā gacchantassa pade pade dukkaṭaṃ. Taṃ kammaṃ nissāya laddhabhojanaṃ bhuñjantassāpi ajjhohāre ajjhohāre dukkaṭaṃ. Paṭhamaṃ sāsanaṃ aggahetvāpi pacchā ‘‘ayaṃ dāni so gāmo handa taṃ sāsanaṃ ārocemī’’ti maggā okkamantassāpi pade pade dukkaṭaṃ. Sāsanaṃ ārocetvā laddhabhojanaṃ bhuñjato purimanayeneva dukkaṭaṃ. Sāsanaṃ aggahetvā āgatena pana ‘‘bhante tasmiṃ gāme itthannāmassa kā pavattī’’ti pucchiyamānena kathetuṃ <pageBreak edition="V" number="2.0191" /> vaṭṭati, pucchitapañhe doso natthi. Pañcannaṃ pana sahadhammikānaṃ mātāpitūnaṃ paṇḍupalāsassa attano veyyāvaccakarassa ca sāsanaṃ harituṃ vaṭṭati, gihīnañca pubbe vuttappakāraṃ kappiyasāsanaṃ. Idañhi jaṅghapesaniyakammaṃ nāma na hoti. Imehi pana aṭṭhahi <pageBreak edition="P" number="3.0629" /> kuladūsakakammehi uppannapaccayā pañcannampi sahadhammikānaṃ na kappanti, abhūtārocanarūpiyasaṃvohārehi uppannapaccayasadisāva honti.</paragraph>
    <paragraph line="476">Pāpā <pageBreak edition="M" number="2.0212" /> samācārā assāti <bold>pāpasamācāro</bold>. Te pana yasmā mālāvaccharopanādayo idha adhippetā, tasmā ‘‘mālāvacchaṃ ropentipī’’tiādinā nayenassa padabhājanaṃ vuttaṃ. <bold>Tirokkhā</bold>ti parammukhā. <bold>Kulāni ca tena duṭṭhānī</bold>ti ettha pana yasmā ‘‘kulānī’’ti vohāramattametaṃ, atthato hi manussā tena duṭṭhā honti, tasmāssa padabhājane ‘‘pubbe saddhā hutvā’’tiādimāha. <bold>Chandagāmino</bold>ti chandena gacchantīti chandagāmino. Esa nayo sesesu. <bold>Samanubhāsitabbo tassa paṭinissaggāyā</bold>ti ettha kuladūsakakammena dukkaṭameva. Yaṃ pana so saṅghaṃ paribhavitvā ‘‘chandagāmino’’tiādimāha. Tassa paṭinissaggāya samanubhāsanakammaṃ kātabbanti evamattho daṭṭhabbo. Sesaṃ sabbattha uttānatthameva.</paragraph>
    <paragraph line="477">Samuṭṭhānādīnipi paṭhamasaṅghabhedasadisānevāti.</paragraph>
    <centered line="478">Kuladūsakasikkhāpadavaṇṇanā niṭṭhitā.</centered>
    <subhead line="479">Nigamanavaṇṇanā</subhead>
    <paragraph line="480" number="442"><bold>Uddiṭṭhā kho…pe… evametaṃ dhārayāmī</bold>ti ettha paṭhamaṃ āpatti etesanti <bold>paṭhamāpattikā,</bold> paṭhamaṃ vītikkamakkhaṇeyeva āpajjitabbāti attho. Itare pana yathā tatiye catutthe ca divase hotīti jaro ‘‘tatiyako catutthako’’ti ca vuccati; evaṃ yāvatatiye samanubhāsanakamme hontīti <bold>yāvatatiyakā</bold>ti veditabbā.</paragraph>
    <paragraph line="481"><bold>Yāvatīhaṃ jānaṃ paṭicchādetī</bold>ti yattakāni ahāni jānanto paṭicchādeti, ‘‘ahaṃ itthannāmaṃ āpattiṃ āpanno’’ti sabrahmacārīnaṃ nāroceti. <bold>Tāvatīha</bold>nti tattakāni ahāni. <bold>Akāmā parivatthabba</bold>nti na kāmena, na vasena, atha kho akāmena avasena parivāsaṃ samādāya vatthabbaṃ. <bold>Uttari chāratta</bold>nti parivāsato uttari cha rattiyo. <bold>Bhikkhumānattāyā</bold>ti bhikkhūnaṃ mānanabhāvāya, ārādhanatthāyāti vuttaṃ hoti. Vīsatisaṅgho gaṇo assāti <bold>vīsatigaṇo <pageBreak edition="V" number="2.0192" />. Tatrā</bold>ti yatra sabbantimena <pageBreak edition="P" number="3.0630" /> paricchedena vīsatigaṇo bhikkhusaṅgho atthi tatra. <bold>Abbhetabbo</bold>ti abhietabbo sampaṭicchitabbo, abbhānakammavasena osāretabboti vuttaṃ hoti <pageBreak edition="M" number="2.0213" />, avhātabboti vā attho. <bold>Anabbhito</bold>ti na abbhito, asampaṭicchito, akatabbhānakammoti vuttaṃ hoti, anavhātoti vā attho. <bold>Sāmīcī</bold>ti anudhammatā, lokuttaradhammaṃ anugatā ovādānusāsanī, sāmīci dhammatāti vuttaṃ hoti. Sesamettha vuttanayamevāti.</paragraph>
    <centered line="482">Samantapāsādikāya vinayasaṃvaṇṇanāya</centered>
    <centered line="483">Terasakavaṇṇanā niṭṭhitā.</centered>
  </content>
</document>