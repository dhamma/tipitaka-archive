<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02a1.att4.xml</normativeSource>
    <archivePath>roman/atthakatha/vinayapitaka (atthakatha)/pacittiya-atthakatha/1. parajikakandam (bhikkhunivibhangavannana).xml</archivePath>
    <baseFileName>1. parajikakandam (bhikkhunivibhangavannana)</baseFileName>
    <titlePath>1. Pārājikakaṇḍaṃ (bhikkhunīvibhaṅgavaṇṇanā) - Pācittiya-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">1. Pārājikakaṇḍaṃ (bhikkhunīvibhaṅgavaṇṇanā)</chapter>
    <gatha1 line="2">Yo <pageBreak edition="P" number="4.0900" /><pageBreak edition="M" number="0.0173" /><pageBreak edition="V" number="0.0162" /> bhikkhūnaṃ vibhaṅgassa, saṅgahito anantaraṃ;</gatha1>
    <gathalast line="3">Bhikkhunīnaṃ vibhaṅgassa, tassa saṃvaṇṇanākkamo.</gathalast>
    <gatha1 line="4">Patto yato tato tassa, apubbapadavaṇṇanaṃ;</gatha1>
    <gathalast line="5">Kātuṃ pārājike tāva, hoti saṃvaṇṇanā ayaṃ.</gathalast>
    <subhead line="6">1. Paṭhamapārājikasikkhāpadavaṇṇanā</subhead>
    <paragraph line="7" number="656"><bold>Tena samayena buddho bhagavā sāvatthiyaṃ viharati…pe… sāḷho migāranattā</bold>ti ettha <bold>sāḷho</bold>ti tassa nāmaṃ; migāramātuyā pana nattā hoti, tena vuttaṃ – ‘‘migāranattā’’ti. <bold>Navakammika</bold>nti navakammādhiṭṭhāyikaṃ. <bold>Paṇḍitā</bold>ti paṇḍiccena samannāgatā. <bold>Byattā</bold>ti veyyattikena samannāgatā. <bold>Medhāvinī</bold>ti pāḷiggahaṇe satipubbaṅgamāya paññāya atthaggahaṇe paññāpubbaṅgamāya satiyā samannāgatā. <bold>Dakkhā</bold>ti chekā; avirajjhitvā sīghaṃ kattabbakārinīti attho. <bold>Analasā</bold>ti ālasiyavirahitā. <bold>Tatrupāyāyā</bold>ti tesu tesu kammesu upāyabhūtāya. <bold>Vīmaṃsāyā</bold>ti kattabbakammupaparikkhāya <pageBreak edition="V" number="0.0163" />. <bold>Samannāgatā</bold>ti sampayuttā. <bold>Alaṃ kātu</bold>nti samatthā taṃ taṃ kammaṃ kātuṃ. <bold>Alaṃ saṃvidhātu</bold>nti evañca evañca idaṃ hotūti evaṃ saṃvidahitumpi samatthā. <bold>Katākataṃ jānitu</bold>nti katañca akatañca jānituṃ. <bold>Te</bold>ti te ubho; sā ca sundarīnandā so ca sāḷhoti attho. <bold>Bhattagge</bold>ti parivesanaṭṭhāne. <bold>Nikūṭe</bold>ti koṇasadisaṃ katvā dassite <pageBreak edition="P" number="4.0901" /> gambhīre. <bold>Vissaro me bhavissatī</bold>ti virūpo me saro <pageBreak edition="M" number="0.0174" /> bhavissati; vippakārasaddo bhavissatīti attho. <bold>Patimānentī</bold>ti apekkhamānā. <bold>Kyāha</bold>nti kiṃ ahaṃ. <bold>Jarādubbalā</bold>ti jarāya dubbalā. <bold>Caraṇagilānā</bold>ti pādarogena samannāgatā.</paragraph>
    <paragraph line="8" number="657-8"><bold>Avassutā</bold>ti kāyasaṃsaggarāgena avassutā; tintā kilinnāti attho. Padabhājane panassa tameva rāgaṃ gahetvā ‘‘sārattā’’tiādi vuttaṃ. Tattha <bold>sārattā</bold>ti vatthaṃ viya raṅgajātena kāyasaṃsaggarāgena suṭṭhu rattā. <bold>Apekkhavatī</bold>ti tasseva rāgassa vasena tasmiṃ purise pavattāya apekkhāya samannāgatā. <bold>Paṭibaddhacittā</bold>ti tena rāgena tasmiṃ purise bandhitvā ṭhapitacittā viya. Esa nayo dutiyapadavibhaṅgepi. <bold>Purisapuggalassā</bold>ti purisasaṅkhātassa puggalassa. <bold>Adhakkhaka</bold>nti akkhakānaṃ adho. <bold>Ubbhajāṇumaṇḍala</bold>nti jāṇumaṇḍalānaṃ upari. Padabhājane pana padapaṭipāṭiyā eva ‘‘heṭṭhakkhakaṃ uparijāṇumaṇḍala’’nti vuttaṃ. Ettha ca ubbhakapparampi ubbhajāṇumaṇḍaleneva saṅgahitaṃ. Sesaṃ mahāvibhaṅge vuttanayeneva veditabbaṃ. <bold>Purimāyo upādāyā</bold>ti sādhāraṇapārājikehi pārājikāyo catasso upādāyāti attho. <bold>Ubbhajāṇumaṇḍalikā</bold>ti idaṃ pana imissā pārājikāya nāmamattaṃ, tasmā padabhājane na vicāritaṃ.</paragraph>
    <paragraph line="9" number="659"> Evaṃ uddiṭṭhasikkhāpadaṃ padānukkamena vibhajitvā idāni avassutādibhedena āpattibhedaṃ dassetuṃ <bold>‘‘ubhatoavassute’’</bold>tiādimāha. <bold>Tattha ubhatoavassute</bold>ti ubhatoavassave; bhikkhuniyā ceva purisassa ca kāyasaṃsaggarāgena avassutabhāve satīti attho. <bold>Kāyena kāyaṃ āmasatī</bold>ti bhikkhunī yathāparicchinnena kāyena purisassa yaṃkiñci kāyaṃ puriso vā yena kenaci kāyena bhikkhuniyā yathāparicchinnaṃ kāyaṃ āmasati, ubhayathāpi bhikkhuniyā pārājikaṃ. <bold>Kāyena kāyapaṭibaddha</bold>nti vuttappakāreneva attano kāyena purisassa kāyapaṭibaddhaṃ. <bold>Āmasatī</bold>ti ettha sayaṃ vā āmasatu, tassa vā āmasanaṃ sādiyatu, thullaccayameva. <bold>Kāyapaṭibaddhena kāya</bold>nti attano vuttappakārakāyapaṭibaddhena purisassa kāyaṃ. <bold>Āmasatī</bold>ti idhāpi sayaṃ vā āmasatu, tassa vā āmasanaṃ sādiyatu, thullaccayameva. Avasesapadesupi imināva <pageBreak edition="P" number="4.0902" /> nayena vinicchayo veditabbo.</paragraph>
    <paragraph line="10">Sace <pageBreak edition="M" number="0.0175" /><pageBreak edition="V" number="0.0164" /> pana bhikkhu ceva bhikkhunī ca hoti, tatra ce bhikkhunī āmasati, bhikkhu niccalo hutvā cittena sādiyati, bhikkhu āpattiyā na kāretabbo. Sace bhikkhu āmasati, bhikkhunī niccalā hutvā citteneva adhivāseti, kāyaṅgaṃ acopayamānāpi pārājikakkhette pārājikena, thullaccayakkhette thullaccayena, dukkaṭakkhette dukkaṭena kāretabbā. Kasmā? ‘‘Kāyasaṃsaggaṃ sādiyeyyā’’ti vuttattā. Ayaṃ aṭṭhakathāsu vinicchayo. Evaṃ pana sati kiriyāsamuṭṭhānatā na dissati, tasmā tabbahulanayena sā vuttāti veditabbā.</paragraph>
    <paragraph line="11" number="660"><bold>Ubbhakkhaka</bold>nti akkhakānaṃ upari. <bold>Adhojāṇumaṇḍala</bold>nti jāṇumaṇḍalānaṃ heṭṭhā. Ettha ca adhokapparampi adhojāṇumaṇḍaleneva saṅgahitaṃ.</paragraph>
    <paragraph line="12" number="662"><bold>Ekatoavassute</bold>ti ettha kiñcāpi ekatoti avisesena vuttaṃ, tathāpi bhikkhuniyā eva avassute sati ayaṃ āpattibhedo vuttoti veditabbo.</paragraph>
    <paragraph line="13">Tatrāyaṃ ādito paṭṭhāya vinicchayo – bhikkhunī kāyasaṃsaggarāgena avassutā, purisopi tatheva. Adhakkhake ubbhajāṇumaṇḍale kāyappadese kāyasaṃsaggasādiyane sati bhikkhuniyā pārājikaṃ. Bhikkhuniyā kāyasaṃsaggarāgo, purisassa methunarāgo vā gehassitapemaṃ vā suddhacittaṃ vā hotu, thullaccayameva. Bhikkhuniyā methunarāgo, purisassa kāyasaṃsaggarāgo vā methunarāgo vā gahessitapemaṃ vā suddhacittaṃ vā hotu, dukkaṭaṃ. Bhikkhuniyā gehassitapemaṃ, purisassa vuttesu catūsu yaṃ vā taṃ vā hotu, dukkaṭameva. Bhikkhuniyā suddhacittaṃ, purisassa vuttesu catūsu yaṃ vā taṃ vā hotu, anāpatti.</paragraph>
    <paragraph line="14">Sace pana bhikkhu ceva hoti bhikkhunī ca ubhinnaṃ kāyasaṃsaggarāgo, bhikkhussa saṅghādiseso, bhikkhuniyā pārājikaṃ. Bhikkhuniyā kāyasaṃsaggarāgo, bhikkhussa methunarāgo vā gehassitapemaṃ vā, bhikkhuniyā thullaccayaṃ, bhikkhussa dukkaṭaṃ. Ubhinnaṃ methunarāgo vā gehassitapemaṃ vā, ubhinnampi dukkaṭameva. Yassa yattha suddhacittaṃ, tassa tattha anāpatti. Ubhinnampi suddhacittaṃ, ubhinnampi anāpatti.</paragraph>
    <paragraph line="15" number="663"><bold>Anāpatti</bold><pageBreak edition="M" number="0.0176" /><bold>asañciccā</bold>tiādīsu virajjhitvā vā āmasantiyā aññavihitāya vā ‘‘ayaṃ puriso vā itthī vā’’ti ajānantiyā vā tena phuṭṭhāyapi taṃ phassaṃ asādiyantiyā vā āmasanepi sati anāpatti. Sesaṃ sabbattha uttānameva <pageBreak edition="P" number="4.0903" />.</paragraph>
    <paragraph line="16">Paṭhamapārājikasamuṭṭhānaṃ <pageBreak edition="V" number="0.0165" /> – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dvivedananti.</paragraph>
    <centered line="17">Paṭhamapārājikaṃ.</centered>
    <subhead line="18">2. Dutiyapārājikasikkhāpadavaṇṇanā</subhead>
    <paragraph line="19" number="664"> Dutiye pārājike – <bold>kacci no sā</bold>ti kacci nu sā. <bold>Avaṇṇo</bold>ti aguṇo. <bold>Akittī</bold>ti nindā. <bold>Ayaso</bold>ti parivāravipatti; parammukhagarahā vā.</paragraph>
    <paragraph line="20" number="665"><bold>Vajjapaṭicchādikā</bold>ti idampi imissā pārājikāya nāmamattameva, tasmā padabhājane na vicāritaṃ. Sesamettha uttānameva.</paragraph>
    <paragraph line="21" number="666"><bold>Sā vā ārocetī</bold>ti yā pārājikaṃ āpannā, sā sayaṃ āroceti. <bold>Aṭṭhannaṃ pārājikānaṃ aññatara</bold>nti bhikkhūhi sādhāraṇānaṃ catunnaṃ asādhāraṇānañca catunnameva aññataraṃ. Idañca pārājikaṃ pacchā paññattaṃ, tasmā ‘‘aṭṭhanna’’nti vibhaṅge vuttaṃ. Purimena pana saddhiṃ yugaḷattā imasmiṃ okāse ṭhapitanti veditabbaṃ. <bold>Dhuraṃ nikkhittamatte</bold>ti dhure nikkhittamatte. Vitthārakathā panettha sappāṇakavaggamhi duṭṭhullasikkhāpade vuttanayeneva veditabbā. Tatra hi pācittiyaṃ, idha pārājikanti ayameva viseso. Sesaṃ tādisameva. <bold>Vajjapaṭicchādikā</bold>ti idampiimissā pārājikāya nāmamatthāmeva, tasmā padabhājane na vicāritaṃ. Sesamettha uttānameva.</paragraph>
    <paragraph line="22">Dhuranikkhepasamuṭṭhānaṃ – kāyavācācittato samuṭṭhāti, akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="23">Dutiyapārājikaṃ.</centered>
    <subhead line="24">3. Tatiyapārājikasikkhāpadavaṇṇanā</subhead>
    <paragraph line="25" number="669"> Tatiye <pageBreak edition="M" number="0.0177" /><bold> – dhammenā</bold>ti bhūtena vatthunā. <bold>Vinayenā</bold>ti codetvā sāretvā. Padabhājanaṃ panassa ‘‘yena dhammena yena vinayena ukkhitto suukkhitto hotī’’ti imaṃ<bold></bold>adhippāyamattaṃ dassetuṃ vuttaṃ. <bold>Satthusāsanenā</bold>ti ñattisampadāya ceva anusāvanasampadāya ca. Padabhājane <pageBreak edition="V" number="0.0166" /> panassa ‘‘jinasāsanena buddhasāsanenā’’ti vevacanamattameva vuttaṃ.<bold> Saṅghaṃ vā gaṇaṃ vā</bold>tiādīsu yena saṅghena kammaṃ kataṃ, taṃ saṅghaṃ vā tattha sambahulapuggalasaṅkhātaṃ <pageBreak edition="P" number="4.0904" /> gaṇaṃ vā, ekapuggalaṃ vā taṃ kammaṃ vā na ādiyati, na anuvattati, na tattha ādaraṃ janetīti attho. <bold>Samānasaṃvāsakā bhikkhū vuccanti sahāyā, so tehi saddhiṃ natthī</bold>ti ettha ‘‘ekakammaṃ ekuddeso samasikkhatā’’ti ayaṃ tāva saṃvāso; samāno saṃvāso etesanti <bold>samānasaṃvāsakā.</bold>Evarūpā bhikkhū bhikkhussa tasmiṃ saṃvāse saha ayanabhāvena<bold> sahāyā</bold>ti vuccanti. Idāni yena saṃvāsena te samānasaṃvāsakāti vuttā, so saṃvāso tassa ukkhittakassa tehi saddhiṃ natthi. Yehi ca saddhiṃ tassa so saṃvāso natthi, na tena te bhikkhū attano sahāyā katā honti. Tasmā vuttaṃ ‘‘samānasaṃvāsakā bhikkhū vuccanti sahāyā, so tehi saddhiṃ natthi, tena vuccati akatasahāyo’’ti. Sesaṃ saṅghabhedasikkhāpadādīsu vuttanayattā uttānatthameva.</paragraph>
    <paragraph line="26">Samanubhāsanasamuṭṭhānaṃ – kāyavācācittato samuṭṭhāti, akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="27">Tatiyapārājikaṃ.</centered>
    <subhead line="28">4. Catutthapārājikasikkhāpadavaṇṇanā</subhead>
    <paragraph line="29" number="675"> Catutthe – <bold>avassutā</bold>ti lokassādamittasanthavavasena kāyasaṃsaggarāgena avassutā. Dutiyapadepi eseva nayo. <bold>Purisapuggalassa hatthaggahaṇaṃ vā</bold>tiādīsu pana yaṃ purisapuggalena hatthe gahaṇaṃ kataṃ, taṃ purisapuggalassa hatthaggahaṇanti vuttaṃ. Eseva nayo <bold>saṅghāṭikaṇṇaggahaṇepi. Hatthaggahaṇa</bold>nti ettha ca hatthaggahaṇañca aññampi apārājikakkhette gahaṇañca <pageBreak edition="M" number="0.0178" /> ekajjhaṃ katvā hatthaggahaṇanti vuttanti veditabbaṃ. Tenevassa padabhājane ‘‘hatthaggahaṇaṃ vā sādiyeyyāti hattho nāma kapparaṃ upādāya yāva agganakhā, etassa asaddhammassa paṭisevanatthāya ubbhakkhakaṃ adhojāṇumaṇḍalaṃ gahaṇaṃ sādiyati, āpatti thullaccayassā’’ti vuttaṃ. Ettha ca <bold>asaddhammo</bold>ti kāyasaṃsaggo veditabbo, na methunadhammo. Na hi methunassa sāmantā <pageBreak edition="P" number="4.0905" /> thullaccayaṃ hoti. ‘‘Viññū paṭibalo kāyasaṃsaggaṃ samāpajjitunti vacanampi cettha sādhakaṃ.</paragraph>
    <gatha1 line="30">‘‘Tissitthiyo methunaṃ taṃ na seve,</gatha1>
    <gatha2 line="31">Tayo purise tayo ca anariyapaṇḍake;</gatha2>
    <gatha3 line="32">Na <pageBreak edition="V" number="0.0167" /> cācare methunaṃ byañjanasmiṃ,</gatha3>
    <gatha2 line="33">Chejjā siyā methunadhammapaccayā;</gatha2>
    <gathalast line="34">Pañhā mesā kusalehi cintitā’’ti. (pari. 481);</gathalast>
    <paragraph line="35">Imāya parivāre vuttāya sedamocakagāthāya virujjhatīti ce? Na; methunadhammassa pubbabhāgattā. Parivāreyeva hi ‘‘methunadhammassa pubbabhāgo jānitabbo’’ti ‘‘vaṇṇāvaṇṇo kāyasaṃsaggo duṭṭhullavācā attakāmapāricariyāgamanuppādana’’nti evaṃ sukkavissaṭṭhiādīni pañca sikkhāpadāni methunadhammassa pubbabhāgoti vuttāni. Tasmā kāyasaṃsaggo methunadhammassa pubbabhāgattā paccayo hoti. Iti <bold>chejjā siyā methunadhammapaccayā</bold>ti ettha iminā pariyāyena attho veditabbo. Etenupāyena sabbapadesu vinicchayo veditabbo. Apica ‘‘saṅketaṃ vā gaccheyyā’’ti etassa padabhājane <bold>‘‘itthannāmaṃ āgacchā’’</bold>ti. Evaṃnāmakaṃ ṭhānaṃ āgacchāti attho.</paragraph>
    <paragraph line="36" number="676"><bold>Aṭṭhamaṃ vatthuṃ paripūrentī assamaṇī hotī</bold>ti anulomato vā paṭilomato vā ekantarikāya vā yena tena nayena aṭṭhamaṃ vatthuṃ paripūrentīyeva assamaṇī hoti. Yā pana ekaṃ vā vatthuṃ satta vā vatthūni satakkhattumpi pūreti, neva assamaṇī hoti. Āpannā āpattiyo desetvā muccati. Apicettha gaṇanūpikā āpatti veditabbā. Vuttañhetaṃ ‘‘atthāpatti desitā gaṇanūpikā, atthāpatti desitā na gaṇanūpikā’’ti. Tatrāyaṃ vinicchayo – idāni nāpajjissāmīti dhuranikkhepaṃ katvā desitā gaṇanūpikā desitagaṇanaṃ upeti pārājikassa aṅgaṃ na <pageBreak edition="M" number="0.0179" /> hoti. Tasmā yā ekaṃ āpannā dhuranikkhepaṃ katvā desetvā puna kilesavasena āpajjati, puna deseti, evaṃ aṭṭha vatthūni pūrentīpi pārājikā na hoti. Yā pana āpajjitvā punapi aññaṃ vatthuṃ āpajjissāmīti <pageBreak edition="P" number="4.0906" /> saussāhāva deseti, tassā sā āpatti nagaṇanūpikā, desitāpi adesitā hoti, desitagaṇanaṃ na gacchati, pārājikasseva aṅgaṃ hoti. Aṭṭhame vatthumhi paripuṇṇamatte pārājikā hoti. Sesaṃ uttānamevāti.</paragraph>
    <paragraph line="37">Dhuranikkhepasamuṭṭhānaṃ – kāyavācācittato samuṭṭhāti, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dvivedananti.</paragraph>
    <centered line="38">Catutthapārājikaṃ.</centered>
    <paragraph line="39"><bold>Uddiṭṭhā</bold><pageBreak edition="V" number="0.0168" /><bold>kho ayyāyo aṭṭha pārājikā dhammā</bold>ti bhikkhū ārabbha paññattā sādhāraṇā cattāro ime ca cattāroti evaṃ pātimokkhuddesamaggena uddiṭṭhā kho ayyāyo aṭṭha pārājikā dhammāti evamettha attho daṭṭhabbo. Sesaṃ mahāvibhaṅge vuttanayamevāti.</paragraph>
    <centered line="40">Samantapāsādikāya vinayasaṃvaṇṇanāya bhikkhunīvibhaṅge</centered>
    <centered line="41">Pārājikakaṇḍavaṇṇanā niṭṭhitā.</centered>
    <centered line="42">Pārājikakaṇḍaṃ niṭṭhitaṃ.</centered>
  </content>
</document>