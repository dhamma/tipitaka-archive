<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02a1.att1.xml</normativeSource>
<archivePath>roman/atthakatha/vinayapitaka (atthakatha)/pacittiya-atthakatha/6. patidesaniyakandam.xml</archivePath>
<titlePath>6. Pāṭidesanīyakaṇḍaṃ - Pācittiya-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">6. Pāṭidesanīyakaṇḍaṃ</chapter>
<subhead line="2">1. Paṭhamapāṭidesanīyasikkhāpadavaṇṇanā</subhead>
<gatha1 line="3"><bold>Pāṭidesanīyā</bold><pageBreak edition="P" number="4.0886" /><pageBreak edition="M" number="0.0157" /><pageBreak edition="V" number="0.0145" /> dhammā, khuddakānaṃ anantarā;</gatha1>
<gathalast line="4">Ṭhapitā ye ayaṃ dāni, tesaṃ bhavati vaṇṇanā.</gathalast>
<paragraph line="5" number="552"> Paṭhamapāṭidesanīye tāva <bold>paṭikkamanakāle</bold>ti piṇḍāya caritvā paṭiāgamanakāle. <bold>Sabbeva aggahesī</bold>ti sabbameva aggahesi. <bold>Pavedhentī</bold>ti kampamānā. <bold>Apehī</bold>ti apagaccha.</paragraph>
<paragraph line="6" number="553-5"><bold>Gārayhaṃ āvuso</bold>tiādi paṭidesetabbākāradassanaṃ. <bold>Rathikā</bold>ti racchā. <bold>Byūha</bold>nti anibbijjhitvā ṭhitā gatapaccāgataracchā. <bold>Siṅghāṭaka</bold>nti catukkoṇaṃ vā tikoṇaṃ vā maggasamodhānaṭṭhānaṃ. <bold>Ghara</bold>nti kulagharaṃ. Etesu yattha katthaci ṭhatvā gaṇhantassa gahaṇe dukkaṭaṃ, ajjhohāre ajjhohāragaṇanāya pāṭidesanīyaṃ. Hatthisālādīsu gaṇhantassāpi eseva nayo. Bhikkhunī rathikāya ṭhatvā deti, bhikkhu sacepi antarārāmādīsu ṭhatvā gaṇhāti, āpattiyeva. ‘‘Antaragharaṃ paviṭṭhāyā’’ti hi vacanato bhikkhuniyā antaraghare ṭhatvā dadamānāya vasenettha āpatti veditabbā, bhikkhussa ṭhitaṭṭhānaṃ pana appamāṇaṃ. Tasmā sacepi vīthiādīsu ṭhito bhikkhu antarārāmādīsu ṭhatvā dadamānāya bhikkhuniyā gaṇhāti, anāpattiyeva.</paragraph>
<paragraph line="7"><bold>Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa</bold>. <bold>Ajjhohāre ajjhohāre āpatti dukkaṭassā</bold>ti idaṃ āmisena asambhinnaṃ sandhāya vuttaṃ, sambhinne pana <pageBreak edition="V" number="0.0146" /> ekarase pāṭidesanīyameva. <bold>Ekato upasampannāyā</bold>ti bhikkhunīnaṃ santike upasampannāya. Bhikkhūnaṃ santike upasampannāya pana yathāvatthukameva.</paragraph>
<paragraph line="8" number="556"><bold>Dāpeti na detī</bold>ti aññātikā aññena kenaci dāpeti taṃ gaṇhantassa anāpatti. <bold>Upanikkhipitvā detī</bold>ti bhūmiyaṃ ṭhapetvā ‘‘idaṃ ayya tumhākaṃ dammī’’ti deti, evaṃ dinnaṃ ‘‘sādhu bhaginī’’ti sampaṭicchitvā tāya eva vā bhikkhuniyā aññena vā kenaci paṭiggahāpetvā bhuñjituṃ vaṭṭati. <bold>Sikkhamānāya</bold><pageBreak edition="M" number="0.0158" /><bold> sāmaṇeriyā</bold>ti etāsaṃ dadamānānaṃ gaṇhantassa anāpatti. Sesamettha uttānameva.</paragraph>
<paragraph line="9">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
<centered line="10">Paṭhamapāṭidesanīyaṃ.</centered>
<subhead line="11">2. Dutiyapāṭidesanīyasikkhāpadavaṇṇanā</subhead>
<paragraph line="12" number="558"> Dutiye <pageBreak edition="P" number="4.0887" /> – <bold>apasakka tāva bhaginī</bold>tiādi apasādetabbākāradassanaṃ.</paragraph>
<paragraph line="13" number="561"><bold>Attano bhattaṃ dāpeti na detī</bold>ti ettha sacepi attano bhattaṃ deti, iminā sikkhāpadena anāpattiyeva, purimasikkhāpadena āpatti. <bold>Aññesaṃ bhattaṃ deti na dāpetī</bold>ti ettha sacepi dāpeyya, iminā sikkhāpadena āpatti bhaveyya. Dentiyā pana neva iminā na purimena āpatti. Sesamettha uttānameva. Kathinasamuṭṭhānaṃ – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
<centered line="14">Dutiyapāṭidesanīyaṃ.</centered>
<subhead line="15">3. Tatiyapāṭidesanīyasikkhāpadavaṇṇanā</subhead>
<paragraph line="16" number="562"> Tatiye – <bold>ubhatopasanna</bold>nti dvīhi pasannaṃ upāsakenapi upāsikāyapi. Tasmiṃ kira kule ubhopi te sotāpannāyeva. <bold>Bhogena hāyatī</bold>ti edisañhi kulaṃ sacepi asītikoṭidhanaṃ <pageBreak edition="V" number="0.0147" /> hoti, bhogehi hāyatiyeva. Kasmā? Yasmā tattha neva upāsikā na upāsako bhoge rakkhati.</paragraph>
<paragraph line="17" number="569"><bold>Gharato nīharitvā dentī</bold>ti āsanasālaṃ vā vihāraṃ vā ānetvā denti. Sacepi anāgate bhikkhumhi paṭhamaṃyeva nīharitvā dvāre ṭhapetvā pacchā sampattassa denti, vaṭṭati. Bhikkhuṃ pana disvā antogehato nīharitvā diyyamānaṃ na vaṭṭatīti mahāpaccariyaṃ vuttaṃ. Sesamettha uttānameva <pageBreak edition="M" number="0.0159" />. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ ticittaṃ, tivedananti.</paragraph>
<centered line="18">Tatiyapāṭidesanīyaṃ.</centered>
<subhead line="19">4. Catutthapāṭidesanīyasikkhāpadavaṇṇanā</subhead>
<paragraph line="20" number="570"> Catutthe – <bold>avaruddhā hontī</bold>ti paṭiviruddhā honti.</paragraph>
<paragraph line="21" number="573"><bold>Pañcannaṃ paṭisaṃvidita</bold>nti pañcasu sahadhammikesu yaṃkiñci pesetvā khādanīyaṃ bhojanīyaṃ āharissāmāti paṭisaṃviditaṃ katampi appaṭisaṃviditamevāti attho. <bold>Ārāmaṃ ārāmūpacāraṃ ṭhapetvā</bold>ti āraññakasenāsanārāmañca tassa upacārañca <pageBreak edition="P" number="4.0888" /> ṭhapetvā; upacārato nikkhantaṃ antarāmagge bhikkhuṃ disvā vā gāmaṃ āgatassa vā paṭisaṃviditaṃ katampi appaṭisaṃviditameva hotīti veditabbaṃ. <bold>Sace sāsaṅkaṃ hoti sāsaṅkanti ācikkhitabba</bold>nti kasmā ācikkhitabbaṃ? Ārāme core vasante amhākaṃ nārocentīti vacanapaṭimocanatthaṃ. <bold>Corā vattabbā manussā idhūpacarantī</bold>ti kasmā vattabbaṃ? Attano upaṭṭhākehi amhe gaṇhāpentīti vacanapaṭimocanatthaṃ.</paragraph>
<paragraph line="22"><bold>Yāguyā paṭisaṃvidite tassā parivāro āhariyyatī</bold>ti yāguyā paṭisaṃviditaṃ katvā ‘‘kiṃ suddhayāguyā dinnāya pūvabhattādīnipi etissā yāguyā parivāraṃ katvā dassāmā’’ti evaṃ yaṃ kiñci āharanti, sabbaṃ paṭisaṃviditameva hoti. <bold>Bhattena paṭisaṃvidite</bold>tiādīsupi eseva nayo. Asukaṃ nāma kulaṃ paṭisaṃviditaṃ katvā khādanīyādīni gahetvā gacchatīti sutvā aññānipi tena saddhiṃ attano deyyadhammaṃ āharanti, vaṭṭati. Yāguyā paṭisaṃviditaṃ katvā pūvaṃ vā bhattaṃ vā āharanti, etampi vaṭṭatīti kurundiyaṃ vuttaṃ.</paragraph>
<paragraph line="23" number="575"><bold>Gilānassā</bold>ti <pageBreak edition="V" number="0.0148" /> appaṭisaṃviditepi gilānassa anāpatti. <bold>Paṭisaṃvidite vā gilānassa vā sesaka</bold>nti ekassatthāya paṭisaṃviditaṃ katvā āhaṭaṃ, tassa sesakaṃ aññassāpi bhuñjituṃ vaṭṭati. Catunnaṃ pañcannaṃ vā paṭisaṃviditaṃ katvā bahuṃ āhaṭaṃ hoti, aññesampi dātuṃ icchanti, etampi <pageBreak edition="M" number="0.0160" /> paṭisaṃviditasesakameva, sabbesampi vaṭṭati. Atha adhikameva hoti, sannidhiṃ mocetvā ṭhapitaṃ dutiyadivasepi vaṭṭati. Gilānassa āhaṭāvasesepi eseva nayo. Yaṃ pana appaṭisaṃviditameva katvā ābhataṃ, taṃ bahiārāmaṃ pesetvā paṭisaṃviditaṃ kāretvā āharāpetabbaṃ, bhikkhūhi vā gantvā antarāmagge gahetabbaṃ. Yampi vihāramajjhena gacchantā vā vanacarakādayo vā vanato āharitvā denti, purimanayeneva paṭisaṃviditaṃ kāretabbaṃ. <bold>Tatthajātaka</bold>nti ārāme jātakameva; mūlakhādanīyādiṃ aññena kappiyaṃ katvā dinnaṃ paribhuñjato anāpatti. Sace pana taṃ gāmaṃ haritvā pacitvā āharanti, na vaṭṭati. Paṭisaṃviditaṃ kāretabbaṃ. Sesamettha uttānameva.</paragraph>
<paragraph line="24">Kathinasamuṭṭhānaṃ – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
<centered line="25">Catutthapāṭidesanīyaṃ <pageBreak edition="P" number="4.0889" />.</centered>
<centered line="26">Samantapāsādikāya vinayasaṃvaṇṇanāya</centered>
<centered line="27">Pāṭidesanīyavaṇṇanā niṭṭhitā.</centered>
<centered line="28">Pāṭidesanīyakaṇḍaṃ niṭṭhitaṃ.</centered>
</body>
</document>