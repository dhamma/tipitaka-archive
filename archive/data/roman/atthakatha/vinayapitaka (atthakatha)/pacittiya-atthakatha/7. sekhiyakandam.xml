<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02a1.att2.xml</normativeSource>
    <archivePath>roman/atthakatha/vinayapitaka (atthakatha)/pacittiya-atthakatha/7. sekhiyakandam.xml</archivePath>
    <baseFileName>7. sekhiyakandam</baseFileName>
    <titlePath>7. Sekhiyakaṇḍaṃ - Pācittiya-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">7. Sekhiyakaṇḍaṃ</chapter>
    <subhead line="2">1. Parimaṇḍalavaggavaṇṇanā</subhead>
    <gatha1 line="3">Yāni <pageBreak edition="Myanmar" number="0.0161" /><pageBreak edition="Vipassana Research Institut" number="0.0149" /> sikkhitasikkhena, <bold>sekhiyānī</bold>ti tādinā;</gatha1>
    <gathalast line="4">Bhāsitāni ayaṃ dāni, tesampi vaṇṇanākkamo.</gathalast>
    <paragraph line="5" number="576"> Tattha <bold>parimaṇḍala</bold>nti samantato maṇḍalaṃ. <bold>Nābhimaṇḍalaṃ jāṇumaṇḍala</bold>nti uddhaṃ nābhimaṇḍalaṃ adho jāṇumaṇḍalaṃ paṭicchādentena jāṇumaṇḍalassa heṭṭhā jaṅghaṭṭhikato paṭṭhāya aṭṭhaṅgulamattaṃ nivāsanaṃ otāretvā nivāsetabbaṃ, tato paraṃ otārentassa dukkaṭanti vuttaṃ. Yathā nisinnassa jāṇumaṇḍalato heṭṭhā caturaṅgulamattaṃ paṭicchannaṃ hotīti mahāpaccariyaṃ vuttaṃ; evaṃ nivāsentassa pana nivāsanaṃ pamāṇikaṃ vaṭṭati. Tatridaṃ pamāṇaṃ – dīghato muṭṭhipañcakaṃ, tiriyaṃ aḍḍhateyyahatthaṃ. Tādisassa pana alābhe tiriyaṃ dvihatthapamāṇampi vaṭṭati jāṇumaṇḍalapaṭicchādanatthaṃ, nābhimaṇḍalaṃ pana cīvarenāpi sakkā paṭicchādetunti. Tattha ekapaṭṭacīvaraṃ evaṃ nivatthampi nivatthaṭṭhāne na tiṭṭhati, dupaṭṭaṃ pana tiṭṭhati.</paragraph>
    <paragraph line="6"><bold>Olambento nivāseti āpatti dukkaṭassā</bold>ti ettha na kevalaṃ purato ca pacchato ca olambetvā nivāsentasseva dukkaṭaṃ, ye panaññe ‘‘tena kho pana samayena chabbaggiyā bhikkhū gihinivatthaṃ nivāsenti hatthisoṇḍakaṃ macchavālakaṃ catukkaṇṇakaṃ tālavaṇṭakaṃ satavalikaṃ nivāsentī’’tiādinā (cūḷava. 280) nayena khandhake nivāsanadosā vuttā, tathā nivāsentassāpi dukkaṭameva. Te sabbe vuttanayena parimaṇḍalaṃ nivāsentassa na honti. Ayamettha saṅkhepo, vitthārato pana tattheva āvi bhavissati.</paragraph>
    <paragraph line="7"><bold>Asañciccā</bold>ti <pageBreak edition="Vipassana Research Institut" number="0.0150" /> purato vā pacchato vā olambetvā nivāsessāmīti evaṃ asañcicca; atha kho parimaṇḍalaṃyeva nivāsessāmīti virajjhitvā aparimaṇḍalaṃ nivāsentassa anāpatti. <bold>Assatiyā</bold>ti aññavihitassāpi tathā nivāsentassa anāpatti. <bold>Ajānantassā</bold>ti ettha nivāsanavattaṃ ajānantassa mokkho natthi. Nivāsanavattañhi sādhukaṃ uggahetabbaṃ, tassa anuggahaṇamevassa anādariyaṃ. Taṃ pana sañcicca anuggaṇhantassa yujjati, tasmā uggahitavattopi yo āruḷhabhāvaṃ <pageBreak edition="Pali Text Society" number="4.0890" /> vā oruḷhabhāvaṃ vā na jānāti, tassa <pageBreak edition="Myanmar" number="0.0162" /> anāpatti. Kurundiyaṃ pana ‘‘parimaṇḍalaṃ nivāsetuṃ ajānantassa anāpattī’’ti vuttaṃ. Yo pana sukkhajaṅgho vā mahāpiṇḍikamaṃso vā hoti, tassa sāruppatthāya jāṇumaṇḍalato aṭṭhaṅgulādhikampi otāretvā nivāsetuṃ vaṭṭati.</paragraph>
    <paragraph line="8"><bold>Gilānassā</bold>ti jaṅghāya vā pāde vā vaṇo hoti, ukkhipitvā vā otāretvā vā nivāsetuṃ vaṭṭati. <bold>Āpadāsū</bold>ti vāḷamigā vā corā vā anubandhanti, evarūpāsu āpadāsu anāpatti. Sesamettha uttānameva.</paragraph>
    <paragraph line="9">Paṭhamapārājikasamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dukkhavedananti. Phussadevatthero ‘‘acittakaṃ, paṇṇattivajjaṃ, tivedana’’nti āha. Upatissatthero pana ‘‘anādariyaṃ paṭiccā’’ti vuttattā ‘‘lokavajjaṃ, akusalacittaṃ, dukkhavedana’’nti āha.</paragraph>
    <paragraph line="10" number="577"><bold>Parimaṇḍalaṃ pārupitabba</bold>nti ‘‘tena kho pana samayena chabbaggiyā bhikkhū gihipārutaṃ pārupantī’’ti (cūḷava. 280) evaṃ vuttaṃ anekappakāraṃ gihipārupanaṃ apārupitvā idha vuttanayeneva ubho kaṇṇe samaṃ katvā pārupanavattaṃ pūrentena parimaṇḍalaṃ pārupitabbaṃ. Imāni ca dve sikkhāpadāni avisesena vuttāni. Tasmā vihārepi antaragharepi parimaṇḍalameva nivāsetabbañca pārupitabbañcāti. Samuṭṭhānādīni paṭhamasikkhāpade vuttanayeneva veditabbāni saddhiṃ theravādena.</paragraph>
    <paragraph line="11" number="578"><bold>Kāyaṃ vivaritvā</bold>ti jattumpi urampi vivaritvā. <bold>Suppaṭicchannenā</bold>ti na sasīsaṃ pārutena; atha kho gaṇṭhikaṃ paṭimuñcitvā anuvātantena gīvaṃ paṭicchādetvā ubho kaṇṇe samaṃ katvā paṭisaṃharitvā yāva maṇibandhaṃ paṭicchādetvā antaraghare gantabbaṃ. Dutiyasikkhāpade <pageBreak edition="Vipassana Research Institut" number="0.0151" /> – galavāṭakato paṭṭhāya sīsaṃ maṇibandhato paṭṭhāya hatthe piṇḍikamaṃsato ca paṭṭhāya pāde vivaritvā nisīditabbaṃ.</paragraph>
    <paragraph line="12" number="579"><bold>Vāsūpagatassā</bold>ti vāsatthāya upagatassa rattibhāge vā divasabhāge vā kāyaṃ vivaritvāpi nisīdato anāpatti.</paragraph>
    <paragraph line="13" number="580"><bold>Susaṃvuto</bold>ti hatthaṃ vā pādaṃ vā akīḷāpento; suvinītoti attho.</paragraph>
    <paragraph line="14" number="582"><bold>Okkhittacakkhū</bold>ti <pageBreak edition="Myanmar" number="0.0163" /> heṭṭhā khittacakkhu hutvā. <bold>Yugamattaṃ pekkhamāno</bold>ti <pageBreak edition="Pali Text Society" number="4.0891" /> yugayuttako hi danto ājāneyyo yugamattaṃ pekkhati, purato catuhatthappamāṇaṃ bhūmibhāgaṃ; imināpi ettakaṃ pekkhantena gantabbaṃ. <bold>Yo anādariyaṃ paṭicca tahaṃ tahaṃ olokento</bold>ti yo taṃtaṃdisābhāgaṃ pāsādaṃ kūṭāgāraṃ vīthiṃ olokento gacchati, āpatti dukkaṭassa. Ekasmiṃ pana ṭhāne ṭhatvā hatthiassādiparissayābhāvaṃ oloketuṃ vaṭṭati. Nisīdantenāpi okkhittacakkhunāva nisīditabbaṃ.</paragraph>
    <paragraph line="15" number="584"><bold>Ukkhittakāyā</bold>ti ukkhepena; itthambhūtalakkhaṇe karaṇavacanaṃ ekato vā ubhato vā ukkhittacīvaro hutvāti attho. Antoindakhīlato paṭṭhāya na evaṃ gantabbaṃ. Nisinnakāle pana dhamakaraṇaṃ nīharantenāpi cīvaraṃ anukkhipitvāva nīharitabbanti.</paragraph>
    <centered line="16">Paṭhamo vaggo.</centered>
    <subhead line="17">2. Ujjagghikavaggavaṇṇanā</subhead>
    <paragraph line="18" number="586"><bold>Ujjagghikāyā</bold>ti mahāhasitaṃ hasanto. Vuttanayenevettha karaṇavacanaṃ.</paragraph>
    <paragraph line="19" number="588"><bold>Appasaddo antaraghare</bold>ti ettha kittāvatā appasaddo hoti? Dvādasahatthe gehe ādimhi saṅghatthero, majjhe dutiyatthero, ante tatiyattheroti evaṃ nisinnesu saṅghatthero dutiyena saddhiṃ manteti, dutiyatthero tassa saddañceva suṇāti, kathañca vavatthapeti. Tatiyatthero pana saddameva suṇāti, kathaṃ na vavatthapeti. Ettāvatā appasaddo hoti. Sace pana tatiyatthero kathaṃ vavatthapeti, mahāsaddo nāma hoti.</paragraph>
    <paragraph line="20" number="590"><bold>Kāyaṃ</bold><pageBreak edition="Vipassana Research Institut" number="0.0152" /><bold>paggahetvā</bold>ti niccalaṃ katvā ujukena kāyena samena iriyāpathena gantabbañceva nisīditabbañca.</paragraph>
    <paragraph line="21" number="592"><bold>Bāhuṃ paggahetvā</bold>ti niccalaṃ katvā.</paragraph>
    <paragraph line="22" number="594"><bold>Sīsaṃ paggahetvā</bold>ti niccalaṃ ujuṃ ṭhapayitvā.</paragraph>
    <centered line="23">Dutiyo vaggo.</centered>
    <subhead line="24">3. Khambhakatavaggavaṇṇanā</subhead>
    <paragraph line="25" number="596-8"><bold>Khambhakato</bold><pageBreak edition="Myanmar" number="0.0164" /> nāma kaṭiyaṃ hatthaṃ ṭhapetvā katakhambho. <bold>Oguṇṭhito</bold>ti sasīsaṃ pāruto.</paragraph>
    <paragraph line="26" number="600"><bold>Ukkuṭikāyā</bold>ti ettha ukkuṭikā vuccati paṇhiyo ukkhipitvā aggapādehi vā, aggapāde vā ukkhipitvā paṇhīhiyeva vā bhūmiṃ phusantassa gamanaṃ. Karaṇavacanaṃ panettha vuttalakkhaṇameva.</paragraph>
    <paragraph line="27" number="601"><bold>Dussapallatthikāyā</bold>ti ettha āyogapallatthikāpi dussapallatthikā eva.</paragraph>
    <paragraph line="28" number="602"><bold>Sakkacca</bold>nti satiṃ upaṭṭhapetvā.</paragraph>
    <paragraph line="29" number="603"><bold>Ākirantepī</bold>ti piṇḍapātaṃ dentepi. <bold>Pattasaññī</bold>ti patte saññaṃ katvā.</paragraph>
    <paragraph line="30" number="604"><bold>Samasūpako</bold><pageBreak edition="Pali Text Society" number="4.0892" /> nāma yattha bhattassa catutthabhāgappamāṇo sūpo hoti. <bold>Muggasūpo māsasūpo</bold>ti ettha kulatthādīhi katasūpāpi saṅgahaṃ gacchantiyevāti mahāpaccariyaṃ vuttaṃ. <bold>Rasarase</bold>ti ettha ṭhapetvā dve sūpe avasesāni oloṇīsākasūpeyyamaccharasamaṃsarasādīni rasarasāti veditabbāni. Taṃ rasarasaṃ bahumpi gaṇhantassa anāpatti.</paragraph>
    <paragraph line="31" number="605"><bold>Samatittika</bold>nti samapuṇṇaṃ samabharitaṃ. <bold>Thūpīkataṃ piṇḍapātaṃ paṭiggaṇhāti, āpatti dukkaṭassā</bold>ti <pageBreak edition="Vipassana Research Institut" number="0.0153" /> ettha thūpīkato nāma pattassa antomukhavaṭṭilekhaṃ atikkamitvā kato; patte pakkhitto racito pūritoti attho. Evaṃ kataṃ agahetvā antomukhavaṭṭilekhāsamappamāṇo gahetabbo.</paragraph>
    <paragraph line="32">Tattha thūpīkataṃ nāma ‘‘pañcahi bhojanehi kata’’nti abhayatthero āha. Tipiṭakacūḷanāgatthero pana ‘‘piṇḍapāto nāma yāgupi bhattampi khādanīyampi cuṇṇapiṇḍopi dantakaṭṭhampi dasikasuttampī’’ti idaṃ suttaṃ vatvā dasikasuttampi thūpīkataṃ na vaṭṭatīti āha. Tesaṃ vādaṃ sutvā bhikkhū rohaṇaṃ gantvā cūḷasumanattheraṃ pucchiṃsu – ‘‘bhante thūpīkatapiṇḍapāto kena paricchinno’’ti? Tesañca therānaṃ vādaṃ ārocesuṃ. Thero sutvā āha <pageBreak edition="Myanmar" number="0.0165" /> – ‘‘aho, cūḷanāgo sāsanato bhaṭṭho, ahaṃ etassa sattakkhattuṃ vinayaṃ vācento na kadāci evaṃ avacaṃ, ayaṃ kuto labhitvā evaṃ vadasī’’ti. Bhikkhū theraṃ yāciṃsu – ‘‘kathetha dāni, bhante, kena paricchinno’’ti? ‘‘Yāvakālikenāvuso’’ti thero āha. Tasmā yaṃkiñci yāgubhattaṃ vā phalāphalaṃ vā āmisajātikaṃ samatittikameva gahetabbaṃ. Tañca kho adhiṭṭhānupagena pattena, itarena pana thūpīkatampi vaṭṭati. Yāmakālikasattāhakālikayāvajīvikāni pana adhiṭṭhānupagapattepi thūpīkatāni vaṭṭanti. Dvīsu pattesu bhattaṃ gahetvā ekasmiṃ pūretvā vihāraṃ pesetuṃ vaṭṭatīti mahāpaccariyaṃ pana vuttaṃ. Yaṃ patte pakkhipiyamānaṃ pūvaucchukhaṇḍaphalāphalādi heṭṭhā orohati, taṃ thūpīkataṃ nāma na hoti. Pūvavaṭaṃsakaṃ ṭhapetvā piṇḍapātaṃ denti, thūpīkatameva hoti. Pupphavaṭaṃsakatakkolakaṭukaphalādivaṭaṃsake pana ṭhapetvā dinnaṃ thūpīkataṃ na hoti. Bhattassa upari thālakaṃ vā pattaṃ vā ṭhapetvā pūretvā <pageBreak edition="Pali Text Society" number="4.0893" /> gaṇhāti, thūpīkataṃ nāma na hoti. Kurundiyampi vuttaṃ – ‘‘thālake vā paṇṇe vā pakkhipitvā taṃ pattamatthake ṭhapetvā denti, pāṭekkabhājanaṃ vaṭṭatī’’ti.</paragraph>
    <paragraph line="33">Idha anāpattiyaṃ gilāno na āgato, tasmā gilānassapi thūpīkataṃ na vaṭṭati. Sabbattha pana paṭiggahetumeva na vaṭṭati. Paṭiggahitaṃ pana supaṭiggahitameva hoti, paribhuñjituṃ vaṭṭatīti.</paragraph>
    <centered line="34">Tatiyo vaggo.</centered>
    <subhead line="35">4. Sakkaccavaggavaṇṇanā</subhead>
    <paragraph line="36" number="606"><bold>Sakkacca</bold>nti etthāpi asakkaccaṃ paṭiggahaṇeyeva āpatti, paṭiggahitaṃ pana supaṭiggahitameva. Sakkaccanti ca pattasaññīti cāti ubhayaṃ vuttanayameva.</paragraph>
    <paragraph line="37" number="608"><bold>Sapadāna</bold>nti <pageBreak edition="Vipassana Research Institut" number="0.0154" /> tattha tattha odhiṃ akatvā anupaṭipāṭiyā. <bold>Samasūpake</bold> vattabbaṃ vuttameva.</paragraph>
    <paragraph line="38" number="610"><bold>Thūpakato</bold>ti matthakato; vemajjhatoti attho.</paragraph>
    <paragraph line="39" number="611"><bold>Paṭicchādetvā</bold><pageBreak edition="Myanmar" number="0.0166" /><bold>dentī</bold>ti māghātasamayādīsu paṭicchannaṃ byañjanaṃ katvā denti. Viññattiyaṃ vattabbaṃ natthi.</paragraph>
    <paragraph line="40" number="614"><bold>Ujjhānasaññī</bold>sikkhāpadepi gilāno na muccati.</paragraph>
    <paragraph line="41" number="615"><bold>Nātimahanto kabaḷo</bold>ti mayūraṇḍaṃ atimahantaṃ, kukkuṭaṇḍaṃ atikhuddakaṃ, tesaṃ vemajjhappamāṇo. <bold>Khajjake</bold>ti ettha mūlakhādanīyādi sabbaṃ gahetabbaṃ.</paragraph>
    <centered line="42">Catuttho vaggo.</centered>
    <subhead line="43">5. Kabaḷavaggavaṇṇanā</subhead>
    <paragraph line="44" number="617"><bold>Anāhaṭe</bold>ti anāharite; mukhadvāraṃ asampāpiteti attho.</paragraph>
    <paragraph line="45" number="618"><bold>Sabbaṃ hattha</bold>nti sakalahatthaṃ.</paragraph>
    <paragraph line="46" number="619"><bold>Sakabaḷenā</bold>ti ettha dhammaṃ kathento harītakaṃ vā laṭṭhimadhukaṃ vā mukhe pakkhipitvā katheti. Yattakena vacanaṃ aparipuṇṇaṃ na hoti, tattake mukhamhi sante kathetuṃ vaṭṭati.</paragraph>
    <paragraph line="47" number="620"><bold>Piṇḍukkhepaka</bold>nti piṇḍaṃ ukkhipitvā ukkhipitvā.</paragraph>
    <paragraph line="48" number="621"><bold>Kabaḷāvacchedaka</bold>nti kabaḷaṃ avacchinditvā avacchinditvā.</paragraph>
    <paragraph line="49" number="622"><bold>Avagaṇḍakāraka</bold>nti makkaṭo viya gaṇḍe katvā katvā.</paragraph>
    <paragraph line="50" number="623"><bold>Hatthaniddhunaka</bold>nti <pageBreak edition="Vipassana Research Institut" number="0.0155" /> hatthaṃ niddhunitvā niddhunitvā.</paragraph>
    <paragraph line="51" number="624"><bold>Sitthāvakāraka</bold>nti sitthāni avakiritvā avakiritvā.</paragraph>
    <paragraph line="52" number="625"><bold>Jivhānicchāraka</bold>nti jivhaṃ nicchāretvā nicchāretvā.</paragraph>
    <paragraph line="53" number="626"><bold>Capucapukāraka</bold>nti capu capūti evaṃ saddaṃ katvā katvā.</paragraph>
    <centered line="54">Pañcamo vaggo.</centered>
    <subhead line="55">6. Surusuruvaggavaṇṇanā</subhead>
    <paragraph line="56" number="627"><bold>Surusurukāraka</bold>nti <pageBreak edition="Myanmar" number="0.0167" /> surusurūti evaṃ saddaṃ katvā katvā. <bold>Davo</bold>ti parihāsavacanaṃ; taṃ yena kenaci pariyāyena ‘‘kiṃ buddho <pageBreak edition="Pali Text Society" number="4.0894" />, silakabuddho, paṭibuddho; kiṃ dhammo, godhammo, ajadhammo; kiṃ saṅgho, migasaṅgho, pasusaṅgho’’tiādinā nayena tīṇi ratanāni ārabbha na kātabbanti attho.</paragraph>
    <paragraph line="57" number="628"><bold>Hatthanillehaka</bold>nti hatthaṃ nillehitvā nillehitvā. Bhuñjantena hi aṅgulimattampi nillehituṃ na vaṭṭati. Ghanayāguphāṇitapāyāsādike pana aṅgulīhi gahetvā aṅguliyo mukhe pavesetvā bhuñjituṃ vaṭṭati. <bold>Pattanillehakaoṭṭhanillehakesu</bold>pi eseva nayo. Tasmā ekaṅguliyāpi patto na nillehitabbo, ekaoṭṭhopi jivhāya na nillehitabbo, oṭṭhamaṃsehi eva pana gahetvā anto pavesetuṃ vaṭṭati.</paragraph>
    <paragraph line="58" number="631"><bold>Kokanade</bold>ti evaṃnāmake. <bold>Kokanada</bold>nti padumaṃ vuccati, so ca pāsādo padumasaṇṭhāno, tenassa kokanadotveva nāmaṃ akaṃsu. <bold>Na sāmisena hatthena pānīyathālaka</bold>nti etaṃ paṭikkūlavasena paṭikkhittaṃ, tasmā saṅghikampi puggalikampi gihisantakampi attano santakampi saṅkhampi sarāvampi thālakampi na gahetabbameva, gaṇhantassa dukkaṭaṃ. Sace pana hatthassa ekadeso āmisamakkhito na hoti, tena padesena gahetuṃ vaṭṭati.</paragraph>
    <paragraph line="59" number="632"><bold>Uddharitvā vā</bold>ti sitthāni udakato uddharitvā ekasmiṃ ṭhāne rāsiṃ katvā udakaṃ <pageBreak edition="Vipassana Research Institut" number="0.0156" /> chaḍḍeti. <bold>Bhinditvā vā</bold>ti sitthāni bhinditvā udakagatikāni katvā chaḍḍeti. <bold>Paṭiggahe vā</bold>ti paṭiggahena paṭicchanto naṃ paṭiggahe chaḍḍeti. <bold>Nīharitvā</bold>ti bahi nīharitvā chaḍḍeti; evaṃ chaḍḍentassa anāpatti.</paragraph>
    <paragraph line="60" number="634"><bold>Setacchatta</bold>nti vatthapaliguṇṭhitaṃ paṇḍaracchattaṃ. <bold>Kilañjacchatta</bold>nti vilīvacchattaṃ. <bold>Paṇṇacchatta</bold>nti tālapaṇṇādīhi yehi kehici kataṃ. <bold>Maṇḍalabaddhaṃ salākabaddha</bold>nti idaṃ pana tiṇṇampi chattānaṃ pañjaradassanatthaṃ vuttaṃ. Tāni hi maṇḍalabaddhāni ceva honti salākabaddhāni ca. Yampi tatthajātakadaṇḍakena kataṃ ekapaṇṇacchattaṃ hoti, tampi chattameva. Etesu yaṃkiñci chattaṃ pāṇimhi <pageBreak edition="Myanmar" number="0.0168" /> assāti <bold>chattapāṇi</bold>. So taṃ chattaṃ dhārayamāno vā aṃse vā katvā ūrumhi vā ṭhapetvā yāva hatthena na muccati, tāvassa dhammaṃ desetuṃ na vaṭṭati, desentassa vuttanayena dukkaṭaṃ. Sace panassa añño chattaṃ <pageBreak edition="Pali Text Society" number="4.0895" /> dhāreti, chattapādukāya vā ṭhitaṃ hoti, hatthato apagatamatte chattapāṇi nāma na hoti. Tassa dhammaṃ desetuṃ vaṭṭati. Dhammaparicchedo panettha padasodhamme vuttanayeneva veditabbo.</paragraph>
    <paragraph line="61" number="635"><bold>Daṇḍapāṇissā</bold>ti ettha daṇḍo nāma majjhimassa purisassa catuhatthappamāṇo daṇḍapāṇibhāvo panassa chattapāṇimhi vuttanayeneva veditabbo.</paragraph>
    <paragraph line="62" number="636"><bold>Satthapāṇimhi</bold>pi eseva nayo. Asiṃ sannahitvā ṭhitopi hi satthapāṇisaṅkhyaṃ na gacchati.</paragraph>
    <paragraph line="63" number="637"><bold>Āvudhapāṇissā</bold>ti ettha kiñcāpi vuttaṃ – ‘‘āvudhaṃ nāma cāpo kodaṇḍo’’ti, atha kho sabbāpi dhanuvikati saddhiṃ saravikatiyā āvudhanti veditabbaṃ. Tasmā saddhiṃ vā sarena dhanuṃ gahetvā suddhadhanuṃ vā suddhasaraṃ vā sajiyadhanuṃ vā nijjiyadhanuṃ vā gahetvā ṭhitassa vā nisinnassa vā dhammo desetuṃ na vaṭṭati. Sace panassa dhanuṃ kaṇṭhepi paṭimukkaṃ hoti, yāva hatthena na gaṇhāti, tāva dhammaṃ desetuṃ vaṭṭatiyevāti.</paragraph>
    <centered line="64">Chaṭṭho vaggo.</centered>
    <subhead line="65">7. Pādukavaggavaṇṇanā</subhead>
    <paragraph line="66" number="638"><bold>Akkantassā</bold>ti <pageBreak edition="Vipassana Research Institut" number="0.0157" /> chattadaṇḍake aṅgulantaraṃ appavesetvā kevalaṃ pādukaṃ akkamitvā ṭhitassa. <bold>Paṭimukkassā</bold>ti paṭimuñcitvā ṭhitassa. Upāhanāyapi eseva nayo. <bold>Omukko</bold>ti panettha paṇhikabaddhaṃ omuñcitvā ṭhito vuccati.</paragraph>
    <paragraph line="67" number="640"><bold>Yānagatassā</bold>ti ettha sacepi dvīhi janehi hatthasaṅghāṭena gahito, sāṭake vā ṭhapetvā vaṃsena vayhati, ayutte vā vayhādike yāne <pageBreak edition="Myanmar" number="0.0169" />, visaṅkharitvā vā ṭhapite cakkamattepi nisinno yānagatotveva saṅkhyaṃ gacchati. Sace pana dvepi ekayāne nisinnā honti, vaṭṭati. Visuṃ nisinnesupi ucce yāne nisinnena nīce nisinnassa desetuṃ vaṭṭati, samappamāṇepi vaṭṭati. Purime yāne nisinnena pacchime nisinnassa vaṭṭati. Pacchime pana uccatarepi nisinnena desetuṃ na vaṭṭati.</paragraph>
    <paragraph line="68" number="641"><bold>Sayanagatassā</bold>ti antamaso kaṭasārakepi pakatibhūmiyampi nipannassa uccepi mañcapīṭhe vā bhūmipadese vā ṭhitena nisinnena vā desetuṃ na vaṭṭati. Sayanagatena pana sayanagatassa uccatare vā samappamāṇe vā nipannena desetuṃ vaṭṭati. Nipannena ca ṭhitassa vā nisinnassa vā desetuṃ vaṭṭati, nisinnenāpi ṭhitassa vā nisinnassa vā vaṭṭati. Ṭhitena ṭhitasseva <pageBreak edition="Pali Text Society" number="4.0896" /> vaṭṭati.</paragraph>
    <paragraph line="69" number="642"><bold>Pallatthikāyā</bold>ti āyogapallatthikāya vā hatthapallatthikāya vā dussapallatthikāya vā yāya kāyaci pallatthikāya nisinnassa agilānassa desetuṃ na vaṭṭati.</paragraph>
    <paragraph line="70" number="643"><bold>Veṭhitasīsassā</bold>ti dussaveṭhanena vā moḷiādīhi vā yathā kesanto na dissati; evaṃ veṭhitasīsassa.</paragraph>
    <paragraph line="71" number="644"><bold>Oguṇṭhitasīsassā</bold>ti sasīsaṃ pārutassa.</paragraph>
    <paragraph line="72" number="645"><bold>Chamāyaṃ nisinnenā</bold>ti bhūmiyaṃ nisinnena. <bold>Āsane nisinnassā</bold>ti antamaso vatthampi tiṇānipi santharitvā nisinnassa.</paragraph>
    <paragraph line="73" number="647"><bold>Chapakassā</bold>ti <pageBreak edition="Vipassana Research Institut" number="0.0158" /> caṇḍālassa. <bold>Chapakī</bold>ti caṇḍālī. <bold>Nilīno</bold>ti paṭicchanno hutvā. <bold>Yatra hi nāmā</bold>ti yo hi nāma. <bold>Sabbamidaṃ carimaṃ katanti tattheva paripatī</bold>ti ‘‘sabbo ayaṃ loko saṅkaraṃ gato nimmariyādo’’ti imaṃ vacanaṃ vatvā tattheva tesaṃ dvinnampi antarā rukkhato patito. Patitvā ca pana ubhinnampi purato ṭhatvā imaṃ gāthaṃ abhāsi –</paragraph>
    <paragraph line="74">‘‘Ubho atthaṃ na jānanti…pe… asmā kumbhamivābhidā’’ti.</paragraph>
    <paragraph line="75">Tattha <bold>ubho atthaṃ na jānantī</bold>ti dvepi janā pāḷiyā atthaṃ na jānanti. <bold>Dhammaṃ na passare</bold>ti pāḷiṃ na passanti. Katame te ubhoti? <bold>‘‘Yo cāyaṃ mantaṃ</bold><pageBreak edition="Myanmar" number="0.0170" /><bold>vāceti, yo cādhammenadhīyatī’’</bold>ti. Evaṃ brāhmaṇañca rājānañca ubhopi adhammikabhāve ṭhapesi.</paragraph>
    <paragraph line="76">Tato brāhmaṇo <bold>sālīna</bold>nti gāthamāha. Tassattho – jānāmahaṃ bho ‘‘ayaṃ adhammo’’ti; api ca kho mayā dīgharattaṃ saputtadāraparijanena rañño santako sālīnaṃ odano bhutto. <bold>Sucimaṃsūpasecano</bold>ti nānappakāravikatisampāditaṃ sucimaṃsūpasecanaṃ missīkaraṇamassāti <bold>sucimaṃsūpasecano. Tasmā dhamme na vattāmī</bold>ti yasmā evaṃ mayā rañño odano bhutto, aññe ca bahū lābhā laddhā, tasmā dhamme ahaṃ na vattāmi udare baddho hutvā, na dhammaṃ ajānanto. Ayañhi dhammo ariyehi vaṇṇito pasattho thomitoti jānāmi.</paragraph>
    <paragraph line="77">Atha naṃ chapako <bold>‘‘dhiratthū’’</bold>tiādinā gāthādvayena ajjhabhāsi. Tassattho – yo tayā dhanalābho ca yasalābho ca laddho, dhiratthu taṃ dhanalābhaṃ yasalābhañca <pageBreak edition="Pali Text Society" number="4.0897" /> brāhmaṇa. Kasmā? Yasmā ayaṃ tayā laddho lābho āyatiṃ apāyesu vinipātanahetunā sampati ca adhammacaraṇena vutti nāma hoti. Evarūpā yā vutti āyatiṃ vinipātena idha adhammacaraṇena vā nippajjati, kiṃ tāya vuttiyā? Tena vuttaṃ –</paragraph>
    <gatha1 line="78">‘‘Dhiratthu taṃ dhanalābhaṃ, yasalābhañca brāhmaṇa;</gatha1>
    <gathalast line="79">Yā vutti vinipātena, adhammacaraṇena vā’’ti.</gathalast>
    <paragraph line="80"><bold>Paribbaja mahābrahme</bold>ti mahābrāhmaṇa ito disā sīghaṃ palāyassu. <bold>Pacantaññepi pāṇino</bold>ti aññepi sattā pacanti ceva bhuñjanti ca; na kevalaṃ tvañceva rājā ca. <bold>Mā tvaṃ adhammo ācarito asmā kumbhamivābhidā</bold>ti sace hi tvaṃ ito aparibbajitvā imaṃ adhammaṃ ācarissasi <pageBreak edition="Vipassana Research Institut" number="0.0159" />, tato tvaṃ so adhammo evaṃ ācarito yathā udakakumbhaṃ pāsāṇo bhindeyya; evaṃ bhecchati, tena mayaṃ taṃ vadāma –</paragraph>
    <gatha1 line="81">‘‘Paribbaja mahābrahme, pacantaññepi pāṇino;</gatha1>
    <gathalast line="82">Mā tvaṃ adhammo ācarito, asmā kumbhamivābhidā’’ti.</gathalast>
    <paragraph line="83"><bold>Ucce āsane</bold>ti antamaso bhūmippadesepi unnataṭṭhāne nisinnassa desetuṃ na vaṭṭati.</paragraph>
    <paragraph line="84" number="648"><bold>Na</bold><pageBreak edition="Myanmar" number="0.0171" /><bold>ṭhito nisinnassā</bold>ti sacepi therupaṭṭhānaṃ gantvā ṭhitaṃ daharabhikkhuṃ āsane nisinno mahāthero pañhaṃ pucchati, na kathetabbaṃ. Gāravena pana theraṃ uṭṭhahitvā pucchathāti vattuṃ na sakkā, passe ṭhitabhikkhussa kathemīti kathetuṃ vaṭṭati.</paragraph>
    <paragraph line="85" number="649"><bold>Na pacchato gacchantenā</bold>ti ettha sace purato gacchanto pacchato gacchantaṃ pañhaṃ pucchati, na kathetabbaṃ. Pacchimassa bhikkhuno kathemīti kathetuṃ vaṭṭati. Saddhiṃ uggahitadhammaṃ pana sajjhāyituṃ vaṭṭati. Samadhurena gacchantassa kathetuṃ vaṭṭati.</paragraph>
    <paragraph line="86" number="650"><bold>Na uppathenā</bold>ti etthāpi sace dvepi sakaṭapathe ekekacakkapathena vā uppathena vā samadhuraṃ gacchanti, vaṭṭati.</paragraph>
    <paragraph line="87" number="651"><bold>Asañciccā</bold>ti paṭicchannaṭṭhānaṃ gacchantassa sahasā uccāro vā passāvo vā nikkhamati, asañcicca kato nāma anāpatti.</paragraph>
    <paragraph line="88" number="652"><bold>Na harite</bold>ti ettha yampi <pageBreak edition="Pali Text Society" number="4.0898" /> jīvarukkhassa mūlaṃ pathaviyaṃ dissamānaṃ gacchati, sākhā vā bhūmilaggā gacchati, sabbaṃ haritasaṅkhātameva. Khandhe nisīditvā appaharitaṭṭhāne pātetuṃ vaṭṭati. Appaharitaṭṭhānaṃ olokentasseva sahasā nikkhamati, gilānaṭṭhāne ṭhito hoti, vaṭṭati. <bold>Appaharite kato</bold>ti appaharitaṃ alabhantena tiṇaṇḍupakaṃ vā palālaṇḍupakaṃ vā ṭhapetvā katopi pacchā haritaṃ ottharati, vaṭṭatiyeva. Kheḷena cettha siṅghāṇikāpi saṅgahitāti mahāpaccariyaṃ vuttaṃ.</paragraph>
    <paragraph line="89" number="653"><bold>Na udake</bold>ti etaṃ paribhogaudakameva sandhāya vuttaṃ, vaccakuṭisamuddādiudakesu pana <pageBreak edition="Vipassana Research Institut" number="0.0160" /> aparibhogesu anāpatti. Deve vassante samantato udakogho hoti, anudakaṭṭhānaṃ olokentasseva nikkhamati, vaṭṭati. Mahāpaccariyaṃ vuttaṃ – ‘‘etādise kāle anudakaṭṭhānaṃ alabhantena kātuṃ vaṭṭatī’’ti. Sesaṃ sabbasikkhāpadesu uttānatthameva.</paragraph>
    <centered line="90">Sattamo vaggo.</centered>
    <paragraph line="91">Samuṭṭhānādidīpanatthāya panettha idaṃ pakiṇṇakaṃ – ujjagghikauccāsaddapaṭisaṃyuttāni cattāri, sakabaḷena mukhena byāharaṇaṃ ekaṃ, chamānīcāsanaṭhānapacchatogamanauppathagamanapaṭisaṃyuttāni pañcāti imāni dasa sikkhāpadāni samanubhāsanasamuṭṭhānāni kāyavācācittato samuṭṭhahanti, kiriyāni, saññāvimokkhāni <pageBreak edition="Myanmar" number="0.0172" />, sacittakāni, lokavajjāni, kāyakammavacīkammāni, akusalacittāni, dukkhavedanānīti.</paragraph>
    <paragraph line="92">Sūpodanaviññattisikkhāpadaṃ theyyasatthasamuṭṭhānaṃ kāyacittato kāyavācācittato ca samuṭṭhāti, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <paragraph line="93">Chattapāṇidaṇḍapāṇisatthapāṇiāvudhapāṇipādukaupāhanayānasayanapallatthikaveṭhitaoguṇṭhitanāmakāni ekādasa sikkhāpadāni dhammadesanasamuṭṭhānāni vācācittato samuṭṭhahanti, kiriyākiriyāni, saññāvimokkhāni, sacittakāni, lokavajjāni, vacīkammāni, akusalacittāni, dukkhavedanānīti.</paragraph>
    <paragraph line="94">Avasesāni tepaṇṇāsa sikkhāpadāni paṭhamapārājikasamuṭṭhānānīti.</paragraph>
    <paragraph line="95">Sabbasekhiyesu ābādhapaccayā anāpatti, thūpīkatapiṇḍapāte sūpabyañjanena paṭicchādane ujjhānasaññimhīti tīsu sikkhāpadesu gilāno natthīti.</paragraph>
    <centered line="96">Sekhiyavaṇṇanā niṭṭhitā.</centered>
    <centered line="97">Sekhiyakaṇḍaṃ niṭṭhitaṃ.</centered>
  </content>
</document>