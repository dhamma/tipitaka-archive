<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02a1.att6.xml</normativeSource>
    <archivePath>roman/atthakatha/vinayapitaka (atthakatha)/pacittiya-atthakatha/3. nissaggiyakandam (bhikkhunivibhangavannana).xml</archivePath>
    <baseFileName>3. nissaggiyakandam (bhikkhunivibhangavannana)</baseFileName>
    <titlePath>3. Nissaggiyakaṇḍaṃ (bhikkhunīvibhaṅgavaṇṇanā) - Pācittiya-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">3. Nissaggiyakaṇḍaṃ (bhikkhunīvibhaṅgavaṇṇanā)</chapter>
    <subhead line="2">Paṭhamanissaggiyapācittiyasikkhāpadavaṇṇanā</subhead>
    <gatha1 line="3">Tiṃsa <pageBreak edition="M" number="0.0190" /><pageBreak edition="V" number="0.0179" /> nissaggiyā dhammā, bhikkhunīnaṃ pakāsitā;</gatha1>
    <gathalast line="4">Ye tesaṃ dāni bhavati, ayaṃ saṃvaṇṇanākkamo.</gathalast>
    <paragraph line="5" number="733"><bold>Āmattikāpaṇa</bold>nti amattāni vuccanti bhājanāni; tāni ye vikkiṇanti, te vuccanti āmattikā; tesaṃ āpaṇo <bold>āmattikāpaṇo;</bold> taṃ vā pasāressantīti attho.</paragraph>
    <paragraph line="6" number="734"><bold>Pattasannicayaṃ kareyyā</bold>ti pattasannidhiṃ kareyya; ekāhaṃ anadhiṭṭhahitvā vā avikappetvā vā pattaṃ ṭhapeyyāti attho. Sesaṃ mahāvibhaṅge vuttanayeneva veditabbaṃ. Ayameva hi viseso – tattha dasāhaṃ parihāro, idha ekāhampi natthi. Sesaṃ tādisameva.</paragraph>
    <paragraph line="7">Idampi kathinasamuṭṭhānaṃ – kāyavācato kāyavācācittato ca samuṭṭhāti, akiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="8">Paṭhamasikkhāpadaṃ.</centered>
    <subhead line="9">Dutiyanissaggiyapācittiyasikkhāpadavaṇṇanā</subhead>
    <paragraph line="10" number="738"> Dutiye – <bold>duccoḷā</bold>ti virūpacoḷā; jiṇṇacoḷāti attho. <bold>Apayyāhī</bold>ti api ayyāhi.</paragraph>
    <paragraph line="11" number="740"><bold>Ādissa</bold><pageBreak edition="V" number="0.0180" /><bold>dinna</bold>nti sampattā bhājentūti vatvāpi idaṃ gaṇassa idaṃ tumhākaṃ dammīti vatvā vā dātukamyatāya pādamūle ṭhapetvā vā dinnampi ādissa dinnaṃ nāma hoti. Etaṃ sabbampi akālacīvaraṃ. <bold>Ayyāya dammī</bold>ti evaṃ paṭiladdhaṃ pana yathādāneyeva upanetabbaṃ. Sesaṃ uttānameva.</paragraph>
    <paragraph line="12">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</paragraph>
    <centered line="13">Dutiyasikkhāpadaṃ.</centered>
    <subhead line="14">Tatiyanissaggiyapācittiyasikkhāpadavaṇṇanā</subhead>
    <paragraph line="15" number="743-5"> Tatiye <pageBreak edition="P" number="4.0917" /><pageBreak edition="M" number="0.0191" /> – <bold>handā</bold>ti gaṇha. <bold>Sayaṃ acchindatī</bold>ti ekaṃ datvā ekaṃ acchindantiyā ekaṃ nissaggiyaṃ, bahūsu bahūni. Sace saṃharitvā ṭhapitāni ekato acchindati, vatthugaṇanāya āpattiyo. Bandhitvā ṭhapitesu pana ekāva āpatti. Sesaṃ uttānameva.</paragraph>
    <paragraph line="16">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="17">Tatiyasikkhāpadaṃ.</centered>
    <subhead line="18">Catutthanissaggiyapācittiyasikkhāpadavaṇṇanā</subhead>
    <paragraph line="19" number="748"> Catutthe – <bold>kayenā</bold>ti mūlena. <bold>Na me āvuso sappinā attho; telena me attho</bold>ti idaṃ kira sā āhaṭasappiṃ datvā telampi āharissatīti maññamānā āha. <bold>Viññāpetvā</bold>ti jānāpetvā; idaṃ nāma āharāti yācitvā vā.</paragraph>
    <paragraph line="20" number="752"><bold>Taññeva viññāpetī</bold>ti yaṃ paṭhamaṃ viññattaṃ taṃ thokaṃ nappahoti, tasmā puna taññeva viññāpetīti attho. <bold>Aññañca viññāpetī</bold>ti sace paṭhamaṃ sappiviññattaṃ, yamakaṃ pacitabbanti ca vejjena vuttattā telena attho hoti, tato telenāpi me atthoti evaṃ aññañca viññāpeti. <bold>Ānisaṃsaṃ dassetvā</bold>ti sace kahāpaṇassa sappi ābhataṃ hoti, iminā <pageBreak edition="V" number="0.0181" /> mūlena diguṇaṃ telaṃ labbhati, tenāpi ca idaṃ kiccaṃ nipphajjati, tasmā telaṃ āharāti evaṃ ānisaṃsaṃ dassetvā viññāpetīti. Sesaṃ uttānameva.</paragraph>
    <paragraph line="21">Chasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="22">Catutthasikkhāpadaṃ.</centered>
    <subhead line="23">Pañcamanissaggiyapācittiyasikkhāpadavaṇṇanā</subhead>
    <paragraph line="24" number="753"> Pañcame <pageBreak edition="M" number="0.0192" /> – <bold>na me sikkhamāne</bold>ti idaṃ kira sā kuladhītā ‘‘ayaṃ addhā evaṃ vuttā idaṃ telaṃ ṭhapetvā sappimpi me attano kulagharā āharissatī’’ti maññamānā āha. <bold>Cetāpetvā</bold>ti jānāpetvā icceva attho. Sesaṃ sabbattha catutthasadisamevāti.</paragraph>
    <centered line="25">Pañcamasikkhāpadaṃ.</centered>
    <subhead line="26">Chaṭṭhanissaggiyapācittiyasikkhāpadavaṇṇanā</subhead>
    <paragraph line="27" number="758"> Chaṭṭhe <pageBreak edition="P" number="4.0918" /> – <bold>chandaka</bold>nti ‘‘idaṃ nāma dhammakiccaṃ karissāma, yaṃ sakkotha; taṃ dethā’’ti evaṃ paresaṃ chandañca ruciñca uppādetvā gahitaparikkhārassetaṃ adhivacanaṃ. <bold>Aññadatthikenā</bold>ti aññassatthāya dinnena. <bold>Aññuddisikenā</bold>ti aññaṃ uddisitvā dinnena. <bold>Saṅghikenā</bold>ti saṅghassa pariccattena.</paragraph>
    <paragraph line="28" number="762"><bold>Sesakaṃ upanetī</bold>ti yadatthāya dinno, taṃ cetāpetvā avasesaṃ aññassatthāya upaneti. <bold>Sāmike apaloketvā</bold>ti ‘‘tumhehi cīvaratthāya dinno, amhākañca cīvaraṃ atthi, telādīhi pana attho’’ti evaṃ āpucchitvā upaneti. <bold>Āpadāsū</bold>ti tathārūpesu upaddavesu; bhikkhuniyo vihāraṃ chaḍḍetvā pakkamanti, evarūpāsu āpadāsu yaṃ vā taṃ vā cetāpetuṃ vaṭṭati. Sesaṃ uttānameva.</paragraph>
    <paragraph line="29">Chasamuṭṭhānaṃ <pageBreak edition="V" number="0.0182" /> – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="30">Chaṭṭhasikkhāpadaṃ.</centered>
    <subhead line="31">Sattamanissaggiyapācittiyasikkhāpadavaṇṇanā</subhead>
    <paragraph line="32" number="764"> Sattame – <bold>saññācikenā</bold>ti sayaṃ yācitakena. Etadevettha nānākaraṇaṃ. Sesaṃ chaṭṭhasadisamevāti.</paragraph>
    <centered line="33">Sattamasikkhāpadaṃ.</centered>
    <subhead line="34">Aṭṭhamanissaggiyapācittiyasikkhāpadavaṇṇanā</subhead>
    <paragraph line="35" number="769"> Aṭṭhame <pageBreak edition="M" number="0.0193" /> – <bold>mahājanikenā</bold>ti gaṇassa pariccattena. Etadevettha nānākaraṇaṃ.</paragraph>
    <centered line="36">Aṭṭhamasikkhāpadaṃ.</centered>
    <subhead line="37">Navamanissaggiyapācittiyasikkhāpadavaṇṇanā</subhead>
    <paragraph line="38" number="774"> Navamasikkhāpade – <bold>saññācikenā</bold>ti idaṃ padaṃ ito adhikataraṃ.</paragraph>
    <centered line="39">Navamasikkhāpadaṃ.</centered>
    <subhead line="40">Dasamanissaggiyapācittiyasikkhāpadavaṇṇanā</subhead>
    <paragraph line="41" number="778"> Dasame – <bold>pariveṇaṃ undriyatī</bold>ti pariveṇaṃ vinassati; paripatatīti attho. Idañca padaṃ <bold>puggalikena saññācikenā</bold>ti idañca ettakameva nānākaraṇaṃ. Sesaṃ pubbasadisamevāti.</paragraph>
    <centered line="42">Dasamasikkhāpadaṃ.</centered>
    <subhead line="43">Ekādasamanissaggiyapācittiyasikkhāpadavaṇṇanā</subhead>
    <paragraph line="44" number="784"> Ekādasame <pageBreak edition="P" number="4.0919" /><pageBreak edition="V" number="0.0183" /> – <bold>garupāvuraṇa</bold>nti sītakāle pāvuraṇaṃ. <bold>Catukkaṃsaparama</bold>nti ettha kaṃso nāma catukkahāpaṇiko hoti; tasmā padabhājane ‘‘soḷasakahāpaṇagghanaka’’nti vuttaṃ.</paragraph>
    <centered line="45">Ekādasamasikkhāpadaṃ.</centered>
    <subhead line="46">Dvādasamanissaggiyapācittiyasikkhāpadavaṇṇanā</subhead>
    <paragraph line="47" number="789"> Dvādasame – <bold>lahupāvuraṇa</bold>nti uṇhakāle pāvuraṇaṃ. Sesaṃ sikkhāpadadvayepi uttānameva.</paragraph>
    <paragraph line="48">Chasamuṭṭhānaṃ <pageBreak edition="M" number="0.0194" /> – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="49">Dvādasamasikkhāpadaṃ.</centered>
    <paragraph line="50"><bold>Uddiṭṭhā kho ayyāyo tiṃsa nissaggiyā pācittiyā dhammā</bold>ti ettha mahāvibhaṅge cīvaravaggato dhovanañca paṭiggahaṇañcāti dve sikkhāpadāni apanetvā akālacīvaraṃ kālacīvaranti adhiṭṭhahitvā bhājitasikkhāpadena ca parivattetvā acchinnacīvarena ca paṭhamavaggo pūretabbo. Puna eḷakalomavaggassa ādito satta sikkhāpadāni apanetvā satta aññadatthikāni pakkhipitvā dutiyavaggo pūretabbo. Tatiyavaggato paṭhamapattaṃ vassikasāṭikaṃ āraññakasikkhāpadanti imāni tīṇi apanetvā pattasannicayagarupāvuraṇalahupāvuraṇasikkhāpadehi tatiyavaggo pūretabbo. Iti bhikkhunīnaṃ dvādasa sikkhāpadāni ekatopaññattāni, aṭṭhārasa ubhatopaññattānīti evaṃ sabbepi pātimokkhuddesamaggena ‘‘uddiṭṭhā kho ayyāyo tiṃsa nissaggiyā pācittiyā dhammā’’ti evamettha attho daṭṭhabbo. Sesaṃ vuttanayamevāti.</paragraph>
    <centered line="51">Samantapāsādikāya vinayasaṃvaṇṇanāya bhikkhunīvibhaṅge</centered>
    <centered line="52">Tiṃsakavaṇṇanā niṭṭhitā.</centered>
    <centered line="53">Nissaggiyakaṇḍaṃ niṭṭhitaṃ.</centered>
  </content>
</document>