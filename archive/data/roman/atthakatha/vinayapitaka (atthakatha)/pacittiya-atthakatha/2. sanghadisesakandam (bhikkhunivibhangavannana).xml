<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02a1.att5.xml</normativeSource>
    <archivePath>roman/atthakatha/vinayapitaka (atthakatha)/pacittiya-atthakatha/2. sanghadisesakandam (bhikkhunivibhangavannana).xml</archivePath>
    <baseFileName>2. sanghadisesakandam (bhikkhunivibhangavannana)</baseFileName>
    <titlePath>2. Saṅghādisesakaṇḍaṃ (bhikkhunīvibhaṅgavaṇṇanā) - Pācittiya-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">2. Saṅghādisesakaṇḍaṃ (bhikkhunīvibhaṅgavaṇṇanā)</chapter>
    <subhead line="2">1. Paṭhamasaṅghādisesasikkhāpadavaṇṇanā</subhead>
    <gatha1 line="3">Pārājikānantarassa <pageBreak edition="Myanmar" number="0.0180" /><pageBreak edition="Vipassana Research Institut" number="0.0169" />, ayaṃ dāni bhavissati;</gatha1>
    <gathalast line="4">Saṅghādisesakaṇḍassa, anuttānatthavaṇṇanā.</gathalast>
    <paragraph line="5" number="678"><bold>Udosita</bold>nti bhaṇḍasālā. <bold>Māyyo evaṃ avacā</bold>ti ayyo mā evaṃ avaca. <bold>Apināyyā</bold>ti apinu ayyā. <bold>Accāvadathā</bold>ti atikkamitvā vadatha; akkosathāti vuttaṃ hoti.</paragraph>
    <paragraph line="6" number="679"><bold>Ussayavādikā</bold>ti mānussayavasena kodhussayavasena vivadamānā. Yasmā pana sā atthato aṭṭakārikā hoti, tasmā ‘‘ussayavādikā nāma aḍḍakārikā vuccatī’’ti padabhājane vuttaṃ. Ettha ca <bold>aḍḍo</bold>ti vohārikavinicchayo vuccati, yaṃ pabbajitā ‘‘adhikaraṇa’’ntipi vadanti. <bold>Dutiyaṃ vā pariyesatī</bold>ti sakkhiṃ <pageBreak edition="Pali Text Society" number="4.0907" /> vā sahāyaṃ vā pariyesati, dukkaṭaṃ. <bold>Gacchati vā</bold>ti upassayo vā hotu bhikkhācāramaggo vā, yattha ṭhitāya ‘‘aḍḍaṃ karissāmī’’ti cittaṃ uppajjati, tato vohārikānaṃ santikaṃ gacchantiyā padavāre padavāre dukkaṭaṃ. <bold>Ekassa ārocetī</bold>ti dvīsu janesu yassa kassaci ekassa kathaṃ yo koci vohārikānaṃ āroceti. <bold>Dutiyassa ārocetī</bold>ti etthāpi eseva nayo.</paragraph>
    <paragraph line="7">Ayaṃ panettha asammohatthāya vitthārakathā – yattha katthaci antamaso bhikkhunupassayaṃ āgatepi vohārike disvā bhikkhunī attano kathaṃ āroceti, bhikkhuniyā dukkaṭaṃ. Upāsako attano kathaṃ āroceti, bhikkhuniyā thullaccayaṃ. Paṭhamaṃ upāsako attano kathaṃ āroceti <pageBreak edition="Vipassana Research Institut" number="0.0170" />, bhikkhuniyā dukkaṭaṃ. Atha sā attano kathaṃ āroceti, thullaccayaṃ. Bhikkhunī upāsakaṃ vadati – ‘‘mama ca tava ca kathaṃ tvaṃyeva ārocehī’’ti, so attano vā kathaṃ paṭhamaṃ ārocetu bhikkhuniyā vā, paṭhamārocane dukkaṭaṃ, dutiyārocane thullaccayaṃ. Upāsako bhikkhuniṃ vadati – ‘‘mama ca tava ca kathaṃ tvaṃyeva ārocehī’’ti, etthāpi eseva nayo.</paragraph>
    <paragraph line="8">Bhikkhunī <pageBreak edition="Myanmar" number="0.0181" /> kappiyakārakena kathāpeti, tattha kappiyakārako vā bhikkhuniyā kathaṃ paṭhamaṃ ārocetu, itaro vā attano kathaṃ, kappiyakārako vā ubhinnampi kathaṃ, itaro vā ubhinnampi kathaṃ ārocetu, yathā vā tathā vā ārociyamāne paṭhame ārocane bhikkhuniyā dukkaṭaṃ, dutiye thullaccayaṃ. Yathā vā tathā vā ārocitaṃ pana ubhinnampi kathaṃ sutvā vohārikehi vinicchaye kate aḍḍapariyosānaṃ nāma hoti, tasmiṃ aḍḍapariyosāne bhikkhuniyā jayepi parājayepi saṅghādiseso. Sace pana gatigataṃ adhikaraṇaṃ hoti, sutapubbaṃ vohārikehi. Atha te bhikkhuniñca aḍḍakārakañca disvāva ‘‘tumhākaṃ kathanakiccaṃ natthi, jānāma mayaṃ ettha pavatti’’nti sayameva vinicchinitvā denti, evarūpe aḍḍapariyosānepi bhikkhuniyā anāpatti.</paragraph>
    <paragraph line="9">Paṭhamaṃ āpatti etassāti paṭhamāpattiko; vītikkamakkhaṇeyeva āpajjitabboti attho, taṃ <bold>paṭhamāpattikaṃ</bold>. Padabhājane pana adhippāyamattaṃ dassetuṃ ‘‘saha vatthujjhācārā <pageBreak edition="Pali Text Society" number="4.0908" /> āpajjati asamanubhāsanāyā’’ti vuttaṃ. Ayañhettha attho – saha vatthujjhācārā yaṃ bhikkhunī āpajjati, na tatiyāya samanubhāsanāya, ayaṃ paṭhamameva saha vatthujjhācārena āpajjitabbattā paṭhamāpattikoti. Bhikkhunisaṅghato nissāretīti nissāraṇīyo; taṃ <bold>nissāraṇīyaṃ</bold>. Padabhājane pana adhippāyamattaṃ dassetuṃ ‘‘saṅghamhā nissārīyatīti vuttaṃ. Tattha yaṃ āpannā bhikkhunī saṅghato nissārīyati, so nissāraṇīyoti evamattho daṭṭhabbo. Na hi so eva dhammo saṅghamhā kenaci nissārīyati. Tena pana dhammena bhikkhunī nissārīyati, tasmā so nissāretīti nissāraṇīyo.</paragraph>
    <paragraph line="10"><bold>Ākaḍḍhiyamānā gacchatī</bold>ti aḍḍakārakamanussehi sayaṃ vā āgantvā dūtaṃ vā pesetvā ehīti vuccamānā vohārikānaṃ santikaṃ gacchati, tato aḍḍakārako attano vā kathaṃ paṭhamaṃ ārocetu bhikkhuniyā vā, neva paṭhamārocane dukkaṭaṃ, na dutiyārocane thullaccayaṃ. Amaccehi vinicchinitvā kate aḍḍapariyosānepi anāpattiyeva. Sacepi aḍḍakārako bhikkhuniṃ <pageBreak edition="Vipassana Research Institut" number="0.0171" /> vadati ‘‘mama ca tava ca kathaṃ tvameva kathehī’’ti; kathentiyāpi kathaṃ sutvā kate aḍḍapariyosānepi anāpattiyeva.</paragraph>
    <paragraph line="11"><bold>Rakkhaṃ</bold><pageBreak edition="Myanmar" number="0.0182" /><bold>yācatī</bold>ti dhammikaṃ rakkhaṃ yācati, anāpatti. Idāni yathāyācitā rakkhā dhammikā hoti, taṃ dassetuṃ <bold>anodissa ācikkhatī</bold>ti āha. Tattha atītaṃ ārabbha atthi odissaācikkhanā, atthi anodissaācikkhanā, anāgataṃ ārabbhāpi atthi odissaācikkhanā, atthi anodissaācikkhanā.</paragraph>
    <paragraph line="12">Kathaṃ atītaṃ ārabbha odissaācikkhanā hoti? Bhikkhunupassaye gāmadārakā dhuttādayo vā ye keci anācāraṃ vā ācaranti, rukkhaṃ vā chindanti, phalāphalaṃ vā haranti, parikkhāre vā acchindanti. Bhikkhunī vohārike upasaṅkamitvā ‘‘amhākaṃ upassaye idaṃ nāma kata’’nti vadati. ‘‘Kenā’’ti vutte <pageBreak edition="Pali Text Society" number="4.0909" /> ‘‘asukena ca asukena cā’’ti ācikkhati. Evaṃ atītaṃ ārabbha odissaācikkhanā hoti, sā na vaṭṭati. Tañce sutvā te vohārikā tesaṃ daṇḍaṃ karonti, sabbaṃ bhikkhuniyā gīvā hoti. Daṇḍaṃ gaṇhissantīti adhippāyepi sati gīvāyeva hoti. Sace pana tassa daṇḍaṃ gaṇhathāti vadati, pañcamāsakamatte gahite pārājikaṃ hoti.</paragraph>
    <paragraph line="13">‘‘Kenā’’ti vutte pana ‘‘asukenāti vattuṃ amhākaṃ na vaṭṭati, tumheyeva jānissatha. Kevalañhi mayaṃ rakkhaṃ yācāma, taṃ no detha, avahaṭabhaṇḍañca āharāpethā’’ti vattabbaṃ. Evaṃ anodissa ācikkhanā hoti, sā vaṭṭati. Evaṃ vutte sacepi te vohārikā kārake gavesitvā tesaṃ daṇḍaṃ karonti, sabbaṃ sāpateyyampi gahitaṃ bhikkhuniyā, neva gīvā na āpatti.</paragraph>
    <paragraph line="14">Parikkhāraṃ harante disvā tesaṃ anatthakāmatāya coro coroti vattumpi na vaṭṭati. Evaṃ vuttepi hi yaṃ tesaṃ daṇḍaṃ karonti, sabbampi bhikkhuniyā gīvā hoti. Attano vacanakaraṃ pana ‘‘iminā me parikkhāro gahito, taṃ āharāpehi, mā cassa daṇḍaṃ karohī’’ti vattuṃ vaṭṭati. Dāsadāsīvāpiādīnaṃ atthāya aḍḍaṃ karonti, ayaṃ akappiyaaḍḍo nāma, na vaṭṭati.</paragraph>
    <paragraph line="15">Kathaṃ anāgataṃ ārabbha odissaācikkhanā hoti? Vuttanayeneva parehi anācārādīsu katesu bhikkhunī vohārike evaṃ vadati ‘‘amhākaṃ upassaye idañcidañca karonti, rakkhaṃ no <pageBreak edition="Vipassana Research Institut" number="0.0172" /> detha āyatiṃ akaraṇatthāyā’’ti. ‘‘Kena evaṃ kata’’nti vutte ca ‘‘asukena asukena cā’’ti <pageBreak edition="Myanmar" number="0.0183" /> ācikkhati. Evaṃ anāgataṃ ārabbha odissaācikkhanā hoti, sāpi na vaṭṭati. Tesañhi daṇḍe kate purimanayeneva sabbaṃ bhikkhuniyā gīvā. Sesaṃ purimasadisameva.</paragraph>
    <paragraph line="16">Sace pana vohārikā ‘‘bhikkhunupassaye evarūpaṃ anācāraṃ karontānaṃ imaṃ nāma daṇḍaṃ karomā’’ti bheriṃ carāpetvā āṇāya atiṭṭhamāne pariyesitvā daṇḍaṃ karonti, bhikkhuniyā neva gīvā na āpatti.</paragraph>
    <paragraph line="17">Yo cāyaṃ bhikkhunīnaṃ vutto, bhikkhūnampi eseva nayo. Bhikkhunopi hi odissaācikkhanā na vaṭṭati. Yaṃ tathā ācikkhite daṇḍaṃ karonti, sabbaṃ <pageBreak edition="Pali Text Society" number="4.0910" /> gīvā hoti. Vuttanayeneva daṇḍaṃ gaṇhāpentassa pārājikaṃ. Yo pana ‘‘daṇḍaṃ karissantī’’ti jānantopi anodissa katheti, te ca pariyesitvā daṇḍaṃ karontiyeva, na doso. Vihārasīmāya rukkhādīni chindantānaṃ vāsipharasuādīni gahetvā pāsāṇehi koṭṭenti, na vaṭṭati. Sace dhārā bhijjati, kārāpetvā dātabbā. Upadhāvitvā tesaṃ parikkhāre gaṇhanti, tampi na kātabbaṃ, lahuparivattañhi cittaṃ, theyyacetanāya uppannāya mūlacchejjampi gaccheyya. Sesaṃ uttānameva.</paragraph>
    <paragraph line="18">Kathinasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="19">Sattarasake paṭhamasikkhāpadaṃ.</centered>
    <subhead line="20">2. Dutiyasaṅghādisesasikkhāpadavaṇṇanā</subhead>
    <paragraph line="21" number="682"> Dutiye – <bold>varabhaṇḍa</bold>nti muttāmaṇiveḷuriyādi mahagghabhaṇḍaṃ.</paragraph>
    <paragraph line="22" number="683"><bold>Anapaloketvā</bold>ti anāpucchitvā. <bold>Gaṇaṃ vā</bold>ti mallagaṇabhaṭiputtagaṇādikaṃ. <bold>Pūga</bold>nti dhammagaṇaṃ. <bold>Seṇi</bold>nti gandhikaseṇidussikaseṇiādikaṃ. Yattha yattha hi rājāno gaṇādīnaṃ gāmanigame niyyātenti ‘‘tumheva ettha anusāsathā’’ti, tattha tattha te eva issarā honti. Tasmā te sandhāya idaṃ vuttaṃ. Ettha ca rājānaṃ vā gaṇādike vā āpucchitvāpi bhikkhunisaṅgho <pageBreak edition="Vipassana Research Institut" number="0.0173" /> āpucchitabbova. <bold>Ṭhapetvā kappa</bold>nti titthiyesu vā <pageBreak edition="Myanmar" number="0.0184" /> aññabhikkhunīsu vā pabbajitapubbaṃ kappagatikaṃ ṭhapetvāti. Sesaṃ uttānameva.</paragraph>
    <paragraph line="23">Corīvuṭṭhāpanasamuṭṭhānaṃ – kenaci karaṇīyena pakkantāsu bhikkhunīsu agantvā khaṇḍasīmaṃ yathānisinnaṭṭhāneyeva attano nissitakaparisāya saddhiṃ vuṭṭhāpentiyā vācācittato samuṭṭhāti, khaṇḍasīmaṃ vā nadiṃ vā gantvā vuṭṭhāpentiyā kāyavācācittato samuṭṭhāti, anāpucchā vuṭṭhāpanavasena kiriyākiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="24">Dutiyasikkhāpadaṃ.</centered>
    <subhead line="25">3. Tatiyasaṅghādisesasikkhāpadavaṇṇanā</subhead>
    <paragraph line="26" number="692"> Tatiye <pageBreak edition="Pali Text Society" number="4.0911" /> – <bold>parikkhepaṃ atikkāmentiyā</bold>ti ettha ekaṃ pādaṃ atikkāmentiyā thullaccayaṃ, dutiyena atikkantamatte saṅghādiseso. <bold>Aparikkhittassa gāmassa upacāra</bold>nti ettha parikkhepārahaṭṭhānaṃ ekena pādena atikkamati thullaccayaṃ, dutiyena atikkantamatte saṅghādiseso. Apicettha sakagāmato nikkhamantiyā gāmantarapaccayā anāpatti, nikkhamitvā pana gāmantaraṃ gacchantiyā padavāre padavāre dukkaṭaṃ, ekena pādena itarassa gāmassa parikkhepe vā upacāre vā atikkantamatte thullaccayaṃ, dutiyena atikkantamatte saṅghādiseso. Tato nikkhamitvā puna sakagāmaṃ pavisantiyāpi eseva nayo. Sace pana khaṇḍapākārena vā vatichiddena vā bhikkhunivihārabhūmiyeva sakkā hoti pavisituṃ, evaṃ pavisamānāya kappiyabhūmiṃ nāma paviṭṭhā hoti, tasmā vaṭṭati. Sacepi hatthipiṭṭhiādīhi vā iddhiyā vā pavisati, vaṭṭatiyeva. Padasā gamanameva hi idhādhippetaṃ. Teneva ‘‘paṭhamaṃ pādaṃ atikkāmentiyā’’tiādimāha.</paragraph>
    <paragraph line="27">Dve gāmā bhikkhunivihārena sambaddhavatikā honti, yasmiṃ gāme bhikkhunivihāro, tattha piṇḍāya caritvā puna vihāraṃ pavisitvā sace vihāramajjhena itarassa gāmassa maggo atthi, gantuṃ vaṭṭati. Tato pana gāmato teneva maggena paccāgantabbaṃ. Sace gāmadvārena nikkhamitvā āgacchati, purimanayeneva āpattibhedo veditabbo. Sakagāmato kenaci <pageBreak edition="Myanmar" number="0.0185" /> karaṇīyena bhikkhunīhi saddhiṃ nikkhantāya puna pavisanakāle hatthi vā muccati, ussāraṇā vā hoti, itarā <pageBreak edition="Vipassana Research Institut" number="0.0174" /> bhikkhuniyo sahasā gāmaṃ pavisanti, yāva aññā bhikkhunī āgacchati, tāva bahigāmadvāre ṭhātabbaṃ. Sace na āgacchati, dutiyikā bhikkhunī pakkantā nāma hoti, pavisituṃ vaṭṭati.</paragraph>
    <paragraph line="28">Pubbe mahāgāmo hoti, majjhe bhikkhunivihāro. Pacchā taṃ gāmaṃ cattāro janā labhitvā visuṃ visuṃ vatiparikkhepaṃ katvā vibhajitvā bhuñjanti, vihārato ekaṃ gāmaṃ gantuṃ vaṭṭati. Tato aparaṃ gāmaṃ dvārena vā vatichiddena <pageBreak edition="Pali Text Society" number="4.0912" /> vā pavisituṃ na vaṭṭati. Puna vihārameva paccāgantuṃ vaṭṭati. Kasmā? Vihārassa catugāmasādhāraṇattā.</paragraph>
    <paragraph line="29"><bold>Antaravāsako temiyatī</bold>ti yattha yathā timaṇḍalapaṭicchādanaṃ hoti; evaṃ nivatthāya bhikkhuniyā vassakāle titthena vā atitthena vā otaritvā yattha katthaci uttarantiyā ekadvaṅgulamattampi antaravāsako temiyati. Sesaṃ nadīlakkhaṇaṃ nadīnimittakathāya āvi bhavissati. Evarūpaṃ nadiṃ titthena vā atitthena vā otaritvā uttaraṇakāle paṭhamaṃ pādaṃ uddharitvā tīre ṭhapentiyā thullaccayaṃ, dutiyapāduddhāre saṅghādiseso. Setunā gacchati, anāpatti. Padasā otaritvā uttaraṇakāle setuṃ ārohitvā uttarantiyāpi anāpatti. Setunā pana gantvā uttaraṇakāle padasā gacchantiyā āpattiyeva. Yānanāvāākāsagamanādīsupi eseva nayo. Orimatīrato pana paratīrameva akkamantiyā anāpatti. Rajanakammatthaṃ gantvā dārusaṅkaḍḍhanādikiccena dve tisso ubhayatīresu vicaranti, vaṭṭati. Sace panettha kāci kalahaṃ katvā itaraṃ tīraṃ gacchati, āpatti. Dve ekato uttaranti, ekā majjhe nadiyā kalahaṃ katvā nivattitvā orimatīrameva āgacchati, āpatti. Itarissā pana ayaṃ pakkantaṭṭhāne ṭhitā hoti, tasmā paratīraṃ gacchantiyāpi anāpatti. Nhāyituṃ vā pātuṃ vā otiṇṇā tameva tīraṃ paccuttarati, anāpatti.</paragraph>
    <paragraph line="30"><bold>Saha aruṇuggamanā</bold>ti ettha sace sajjhāyaṃ vā padhānaṃ vā aññaṃ vā kiñci kammaṃ kurumānā purearuṇeyeva dutiyikāya santikaṃ gamissāmīti ābhogaṃ karoti, ajānantiyā eva cassā aruṇo uggacchati, anāpatti. Atha pana ‘‘yāva aruṇuggamanā idheva bhavissāmī’’ti vā anābhogena vā vihārassa ekadese acchati, dutiyikāya hatthapāsaṃ na <pageBreak edition="Myanmar" number="0.0186" /> otarati, aruṇuggamane saṅghādiseso. Hatthapāsoyeva hi idha pamāṇaṃ, hatthapāsātikkame ekagabbhopi na rakkhati.</paragraph>
    <paragraph line="31"><bold>Agāmake</bold><pageBreak edition="Vipassana Research Institut" number="0.0175" /><bold>araññe</bold>ti ettha ‘‘nikkhamitvā bahi indakhīlā sabbametaṃ arañña’’nti evaṃ vuttalakkhaṇameva araññaṃ. Taṃ panetaṃ kevalaṃ gāmābhāvena ‘‘agāmaka’’nti vuttaṃ, na viñjhāṭavisadisatāya. Tādise <pageBreak edition="Pali Text Society" number="4.0913" /> araññe okkante dassanūpacāre vijahite sacepi savanūpacāro atthi, āpatti. Teneva vuttaṃ aṭṭhakathāyaṃ ‘‘sace bhikkhunīsu mahābodhiaṅgaṇaṃ pavisantīsu ekā bahi tiṭṭhati, tassāpi āpatti. Lohapāsādaṃ pavisantīsupi pariveṇaṃ pavisantīsupi eseva nayo. Mahācetiyaṃ vandamānāsu ekā uttaradvārena nikkhamitvā gacchati, tassāpi āpatti. Thūpārāmaṃ pavisantīsu ekā bahi tiṭṭhati, tassāpi āpattī’’ti. Ettha ca dassanūpacāro nāma yattha ṭhitaṃ dutiyikā passati. Sace pana sāṇipākārantarikāpi hoti, dassanūpacāraṃ vijahati nāma. Savanūpacāro nāma yattha ṭhitā maggamūḷhasaddena viya dhammasavanārocanasaddena viya ca ‘‘ayye’’ti saddāyantiyā saddaṃ suṇāti. Ajjhokāse dūrepi dassanūpacāro nāma hoti. So evarūpe savanūpacāre vijahite na rakkhati, vijahitamatteva āpatti saṅghādisesassa.</paragraph>
    <paragraph line="32">Ekā maggaṃ gacchantī ohīyati. Saussāhā ce hutvā idāni pāpuṇissāmīti anubandhati, anāpatti. Sace purimāyo aññena maggena gacchanti, pakkantā nāma honti, anāpattiyeva. Dvinnaṃ gacchantīnaṃ ekā anubandhituṃ asakkontī ‘‘gacchatu aya’’nti ohīyati, itarāpi ‘‘ohīyatu aya’’nti, gacchati, dvinnampi āpatti. Sace pana gacchantīsu purimāpi aññaṃ maggaṃ gaṇhāti, pacchimāpi aññaṃ, ekā ekissā pakkantaṭṭhāne tiṭṭhati, dvinnampi anāpatti.</paragraph>
    <paragraph line="33" number="693"><bold>Pakkhasaṅkantā vā</bold>ti titthāyatanaṃ saṅkantā, sesaṃ uttānameva. Paṭhamapārājikasamuṭṭhānaṃ – kiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="34">Tatiyasikkhāpadaṃ.</centered>
    <subhead line="35">4. Catutthasaṅghādisesasikkhāpadavaṇṇanā</subhead>
    <paragraph line="36" number="694-8"> Catutthe <pageBreak edition="Myanmar" number="0.0187" /> – <bold>pādapīṭhaṃ</bold> nāma dhotapādaṭṭhapanakaṃ. <bold>Pādakaṭhalikā</bold> nāma adhotapādaṭṭhapanakaṃ <pageBreak edition="Vipassana Research Institut" number="0.0176" />. <bold>Anaññāya gaṇassa chanda</bold>nti tasseva kārakagaṇassa chandaṃ ajānitvā. <bold>Vatte vattanti</bold>nti tecattālīsappabhede netthāravatte vattamānaṃ. Sesaṃ uttānameva.</paragraph>
    <paragraph line="37">Dhuranikkhepasamuṭṭhānaṃ – kāyavācācittato samuṭṭhāti, kiriyākiriyaṃ, saññāvimokkhaṃ, sacittakaṃ <pageBreak edition="Pali Text Society" number="4.0914" />, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="38">Catutthasikkhāpadaṃ.</centered>
    <subhead line="39">5. Pañcamasaṅghādisesasikkhāpadavaṇṇanā</subhead>
    <paragraph line="40" number="701"> Pañcame – <bold>ekato avassute</bold>ti ettha ‘‘bhikkhuniyā avassutabhāvo daṭṭhabbo’’ti mahāpaccariyaṃ vuttaṃ. Mahāaṭṭhakathāyaṃ panetaṃ na vuttaṃ, taṃ pāḷiyā sameti. Sesaṃ uttānameva.</paragraph>
    <paragraph line="41">Paṭhamapārājikasamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dvivedananti.</paragraph>
    <centered line="42">Pañcamasikkhāpadaṃ.</centered>
    <subhead line="43">6. Chaṭṭhasaṅghādisesasikkhāpadavaṇṇanā</subhead>
    <paragraph line="44" number="705-6"> Chaṭṭhe – <bold>yato tva</bold>nti yasmā tvaṃ. <bold>Uyyojeti āpatti dukkaṭassā</bold>tiādikā saṅghādisesapariyosānā āpattiyo kassā hontīti? Uyyojikāya. Vuttañcetaṃ parivārepi –</paragraph>
    <gatha1 line="45">‘‘Na deti na paṭiggaṇhāti, paṭiggaho tena na vijjati;</gatha1>
    <gatha2 line="46">Āpajjati garukaṃ na lahukaṃ, tañca paribhogapaccayā;</gatha2>
    <gathalast line="47">Pañhā mesā kusalehi cintitā’’ti. (pari. 481);</gathalast>
    <paragraph line="48">Ayañhi <pageBreak edition="Myanmar" number="0.0188" /> gāthā imaṃ uyyojikaṃ sandhāya vuttā. Itarissā pana āpattibhedo paṭhamasikkhāpade vibhattoti. Sesaṃ uttānameva.</paragraph>
    <paragraph line="49">Tisamuṭṭhānaṃ <pageBreak edition="Vipassana Research Institut" number="0.0177" /> – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</paragraph>
    <centered line="50">Chaṭṭhasikkhāpadaṃ.</centered>
    <subhead line="51">7. Sattamasaṅghādisesasikkhāpadavaṇṇanā</subhead>
    <paragraph line="52" number="709"> Sattame – <bold>yāvatatiyaka</bold>padattho mahāvibhaṅge vuttanayeneva veditabbo. Sesaṃ uttānamevāti.</paragraph>
    <paragraph line="53">Samanubhāsanasamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="54">Sattamasikkhāpadaṃ.</centered>
    <subhead line="55">8. Aṭṭhamasaṅghādisesasikkhāpadavaṇṇanā</subhead>
    <paragraph line="56" number="715"> Aṭṭhame – <bold>kismiñcideva adhikaraṇe</bold>ti catunnaṃ aññatarasmiṃ. Padabhājane pana kevalaṃ adhikaraṇavibhāgaṃ dassetuṃ <pageBreak edition="Pali Text Society" number="4.0915" /> ‘‘adhikaraṇaṃ nāma cattāri adhikaraṇānī’’tiādi vuttaṃ. Sesaṃ uttānameva saddhiṃ samuṭṭhānādīhīti.</paragraph>
    <centered line="57">Aṭṭhamasikkhāpadaṃ.</centered>
    <subhead line="58">9. Navamasaṅghādisesasikkhāpadavaṇṇanā</subhead>
    <paragraph line="59" number="723"> Navame – <bold>saṃsaṭṭhā</bold>ti missībhūtā. <bold>Ananulomikenā</bold>ti pabbajitānaṃ ananulomena kāyikavācasikena. <bold>Saṃsaṭṭhā</bold>ti gihīnaṃ koṭṭanapacanagandhapisanamālāganthanādinā kāyikena sāsanapaṭisāsanāharaṇasañcarittādinā vācasikena ca saṃsaṭṭhā. Pāpo kittisaddo etāsanti <bold>pāpasaddā</bold><pageBreak edition="Myanmar" number="0.0189" />. Pāpo ājīvasaṅkhāto siloko etāsanti <bold>pāpasilokā</bold>. Sesaṃ uttānameva saddhiṃ samuṭṭhānādīhīti.</paragraph>
    <centered line="60">Navamasikkhāpadaṃ.</centered>
    <subhead line="61">10. Dasamasaṅghādisesasikkhāpadavaṇṇanā</subhead>
    <paragraph line="62" number="727"> Dasame <pageBreak edition="Vipassana Research Institut" number="0.0178" /> – <bold>evācārā</bold>ti evaṃācārā. Yādiso tumhākaṃ ācāro, tādisā ācārāti attho. Esa nayo sabbattha. <bold>Uññāyā</bold>ti avaññāya nīcaṃ katvā jānanāya. <bold>Paribhavenā</bold>ti kiṃ imā karissantīti evaṃ paribhavitvā jānanena. <bold>Akkhantiyā</bold>ti asahanatāya; kodhenāti attho. <bold>Vebhassiyā</bold>ti balavabhassabhāvena; attano balappakāsanena samutrāsanenāti attho. <bold>Dubbalyā</bold>ti tumhākaṃ dubbalabhāvena. Sabbattha uññāya ca paribhavena cāti evaṃ samuccayattho daṭṭhabbo. <bold>Viviccathā</bold>ti vinā hotha. Sesaṃ uttānameva saddhiṃ samuṭṭhānādīhīti.</paragraph>
    <centered line="63">Dasamasikkhāpadaṃ.</centered>
    <paragraph line="64"><bold>Uddiṭṭhā kho ayyāyo sattarasa saṅghādisesā</bold>ti ettha channaṃ paṭhamāpattikānaṃ anantarā sañcarittaṃ, dve duṭṭhadosāti imāni tīṇi sikkhāpadāni mahāvibhaṅgato pakkhipitvā <bold>nava paṭhamāpattikā,</bold> catunnaṃ yāvatatiyakānaṃ anantarā mahāvibhaṅgatopi cattāro yāvatatiyake pakkhipitvā <bold>aṭṭha yāvatatiyakā</bold> veditabbā. Evaṃ sabbepi pātimokkhuddesamaggena <pageBreak edition="Pali Text Society" number="4.0916" /> uddiṭṭhā kho ayyāyo sattarasa saṅghādisesā dhammāti evamettha attho daṭṭhabbo. Sesaṃ uttānameva aññatra pakkhamānattā. Taṃ pana khandhake vitthārena vaṇṇayissāmāti.</paragraph>
    <centered line="65">Samantapāsādikāya vinayasaṃvaṇṇanāya bhikkhunīvibhaṅge</centered>
    <centered line="66">Sattarasakavaṇṇanā niṭṭhitā.</centered>
    <centered line="67">Saṅghādisesakaṇḍaṃ niṭṭhitaṃ.</centered>
  </content>
</document>