<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02a1.att7.xml</normativeSource>
    <archivePath>roman/atthakatha/vinayapitaka (atthakatha)/pacittiya-atthakatha/4. pacittiyakandam (bhikkhunivibhangavannana).xml</archivePath>
    <baseFileName>4. pacittiyakandam (bhikkhunivibhangavannana)</baseFileName>
    <titlePath>4. Pācittiyakaṇḍaṃ (bhikkhunīvibhaṅgavaṇṇanā) - Pācittiya-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">4. Pācittiyakaṇḍaṃ (bhikkhunīvibhaṅgavaṇṇanā)</chapter>
    <title line="2">1. Lasuṇavaggo</title>
    <subhead line="3">1. Paṭhamalasuṇasikkhāpadavaṇṇanā</subhead>
    <gatha1 line="4">Tiṃsakānantaraṃ <pageBreak edition="M" number="0.0195" /><pageBreak edition="V" number="0.0184" /> dhammā, chasaṭṭhisatasaṅgahā;</gatha1>
    <gathalast line="5">Saṅgītā ye ayaṃ dāni, hoti tesampi vaṇṇanā.</gathalast>
    <paragraph line="6" number="793"> Tattha lasuṇavaggassa tāva paṭhamasikkhāpade – <bold>dve tayo bhaṇḍike</bold>ti dve vā tayo vā poṭṭalike; sampuṇṇamiñjānametaṃ <pageBreak edition="P" number="4.0920" /> adhivacanaṃ. <bold>Na mattaṃ jānitvā</bold>ti pamāṇaṃ ajānitvā khettapālassa vārentassa bahuṃ lasuṇaṃ harāpesi.</paragraph>
    <paragraph line="7"><bold>Aññataraṃ haṃsayoni</bold>nti suvaṇṇahaṃsayoniṃ. <bold>So tāsaṃ ekeka</bold>nti so haṃso jātissaro ahosi, atha pubbasinehena āgantvā tāsaṃ ekekaṃ pattaṃ deti, taṃ tāpanatālanacchedanakkhamaṃ suvaṇṇameva hoti.</paragraph>
    <paragraph line="8" number="795"><bold>Māgadhaka</bold>nti magadhesu jātaṃ. Magadharaṭṭhe jātalasuṇameva hi idha lasuṇanti adhippetaṃ, tampi bhaṇḍikalasuṇameva, na ekadvitimiñjakaṃ. Kurundiyaṃ pana jātadesaṃ avatvā ‘‘māgadhakaṃ nāma bhaṇḍikalasuṇa’’nti vuttaṃ. <bold>Ajjhohāre ajjhohāre</bold>ti ettha sace dve tayo bhaṇḍike ekatoyeva saṅkhāditvā ajjhoharati, ekaṃ pācittiyaṃ. Bhinditvā ekekaṃ miñjaṃ khādantiyā pana payogagaṇanāya pācittiyānīti.</paragraph>
    <paragraph line="9" number="797"><bold>Palaṇḍukā</bold>dīnaṃ <pageBreak edition="V" number="0.0185" /> vaṇṇena vā miñjāya vā nānattaṃ veditabbaṃ – vaṇṇena tāva palaṇḍuko paṇḍuvaṇṇo hoti. Bhañjanako lohitavaṇṇo. Haritako haritapaṇṇavaṇṇo. Miñjāya pana palaṇḍukassa ekā miñjā hoti, bhañjanakassa dve, haritakassa tisso. Cāpalasuṇo amiñjako, aṅkuramattameva hi tassa hoti. Mahāpaccariyādīsu pana ‘‘palaṇḍukassa tīṇi miñjāni, bhañjanakassa dve, haritakassa eka’’nti vuttaṃ <pageBreak edition="M" number="0.0196" />. Ete palaṇḍukādayo sabhāveneva vaṭṭanti. Sūpasampākādīsu pana māgadhakampi vaṭṭati. Tañhi paccamānesu muggasūpādīsu vā macchamaṃsavikatiyā vā telādīsu vā badarasāḷavādīsu vā ambilasākādīsu vā uttaribhaṅgesu vā yattha katthaci antamaso yāgubhattepi pakkhipituṃ vaṭṭati. Sesamettha uttānameva.</paragraph>
    <paragraph line="10">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="11">Lasuṇasikkhāpadaṃ paṭhamaṃ.</centered>
    <subhead line="12">2. Dutiyasikkhāpadavaṇṇanā</subhead>
    <paragraph line="13" number="799"> Dutiye – <bold>sambādhe</bold>ti paṭicchannokāse. Tassa vibhāgadassanatthaṃ pana ‘‘ubho upakacchakā muttakaraṇa’’nti vuttaṃ. <bold>Ekampi</bold><pageBreak edition="P" number="4.0921" /><bold>loma</bold>nti kattariyā vā saṇḍāsakena vā khurena vā yena kenaci ekapayogena vā nānāpayogena vā ekaṃ vā bahūni vā saṃharāpentiyā payogagaṇanāya pācittiyāni, na lomagaṇanāya.</paragraph>
    <paragraph line="14" number="801"><bold>Ābādhapaccayā</bold>ti kaṇḍukacchuādiābādhapaccayā saṃharāpentiyā anāpatti. Sesaṃ uttānameva. Catusamuṭṭhānaṃ – kāyato kāyavācato kāyacittato kāyavācācittato ca samuṭṭhāti, kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="15">Dutiyasikkhāpadaṃ.</centered>
    <subhead line="16">3. Tatiyasikkhāpadavaṇṇanā</subhead>
    <paragraph line="17" number="803-4"> Tatiye <pageBreak edition="V" number="0.0186" /> – <bold>talaghātake</bold>ti muttakaraṇatalaghātane. <bold>Antamaso uppalapattenāpī</bold>ti ettha pattaṃ tāva mahantaṃ, kesarenāpi pahāraṃ dentiyā āpattiyeva.</paragraph>
    <paragraph line="18" number="805"><bold>Ābādhapaccayā</bold>ti <pageBreak edition="M" number="0.0197" /> gaṇḍaṃ vā vaṇaṃ vā paharituṃ vaṭṭati. Sesaṃ uttānameva. Paṭhamapārājikasamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, tivedananti.</paragraph>
    <centered line="19">Tatiyasikkhāpadaṃ.</centered>
    <subhead line="20">4. Catutthasikkhāpadavaṇṇanā</subhead>
    <paragraph line="21" number="806"> Catutthe – <bold>purāṇarājorodhā</bold>ti purāṇe gihibhāve rañño orodhā. <bold>Cirāciraṃ gacchatī</bold>ti cirena cirena gacchati. <bold>Dhārethā</bold>ti sakkotha. <bold>Kassidaṃ kamma</bold>nti vutte anārocitepi etā mayi āsaṅkaṃ karissantīti maññamānā evamāha – ‘‘mayhidaṃ kamma’’nti.</paragraph>
    <paragraph line="22" number="807"><bold>Jatumaṭṭhake</bold>ti jatunā kate maṭṭhadaṇḍake. Vatthuvasenevetaṃ vuttaṃ, yaṃkiñci pana daṇḍakaṃ pavesentiyā āpattiyeva. Tenāha – ‘‘antamaso uppalapattampi muttakaraṇaṃ pavesetī’’ti. Etampi ca atimahantaṃ, kesaramattampi pana pavesentiyā āpatti eva. Sesaṃ uttānameva. Samuṭṭhānādīni talaghātake vuttasadisānevāti.</paragraph>
    <centered line="23">Catutthasikkhāpadaṃ.</centered>
    <subhead line="24">5. Pañcamasikkhāpadavaṇṇanā</subhead>
    <paragraph line="25" number="810"> Pañcame <pageBreak edition="P" number="4.0922" /> – <bold>atigambhīraṃ udakasuddhikaṃ ādiyantī</bold>ti atianto pavesetvā udakena dhovanaṃ kurumānā.</paragraph>
    <paragraph line="26" number="812"><bold>Kesaggamattampi atikkāmetī</bold>ti vitthārato tatiyaṃ vā catutthaṃ vā aṅgulaṃ gambhīrato dvinnaṃ pabbānaṃ upari kesaggamattampi pavesentiyā pācittiyanti attho. Vuttañhetaṃ mahāpaccariyaṃ <pageBreak edition="V" number="0.0187" /> – ‘‘ekissā aṅguliyā tīṇi pabbāni ādātuṃ na labhati, tiṇṇaṃ vā catunnaṃ vā ekekampi pabbaṃ ādātuṃ na <pageBreak edition="M" number="0.0198" /> labhatī’’ti. Sesaṃ uttānameva. Samuṭṭhānādīnipi talaghātake vuttasadisānevāti.</paragraph>
    <centered line="27">Pañcamasikkhāpadaṃ.</centered>
    <subhead line="28">6. Chaṭṭhasikkhāpadavaṇṇanā</subhead>
    <paragraph line="29" number="815"> Chaṭṭhe – <bold>bhattavissagga</bold>nti bhattakiccaṃ. <bold>Pānīyena ca vidhūpanena ca upatiṭṭhitvā</bold>ti ekena hatthena pānīyathālakaṃ ekena bījaniṃ gahetvā bījamānā samīpe ṭhatvāti attho. <bold>Accāvadatī</bold>ti pubbepi tumhe evaṃ bhuñjatha, ahaṃ evaṃ upaṭṭhānaṃ karomī’’ti pabbajitacārittaṃ atikkamitvā gehassitakathaṃ kathetīti attho.</paragraph>
    <paragraph line="30" number="817"><bold>Yaṃkiñci pānīya</bold>nti suddhaudakaṃ vā hotu, takkadadhimatthurasakhīrādīnaṃ vā aññataraṃ. <bold>Yā kāci bījanī</bold>ti antamaso cīvarakaṇṇopi. <bold>Hatthapāse tiṭṭhati āpatti pācittiyassā</bold>ti idha ṭhānapaccayāva pācittiyaṃ vuttaṃ. Pahārapaccayā pana khandhake dukkaṭaṃ paññattaṃ.</paragraph>
    <paragraph line="31" number="819"><bold>Deti dāpetī</bold>ti pānīyaṃ vā sūpādiṃ vā imaṃ pivatha, iminā bhuñjathāti deti; tālavaṇṭaṃ iminā bījantā bhuñjathāti deti; aññena vā ubhayampi dāpeti, anāpatti. <bold>Anupasampannaṃ āṇāpetī</bold>ti upatiṭṭhanatthaṃ sāmaṇeriṃ āṇāpeti, anāpatti. Sesaṃ uttānameva.</paragraph>
    <paragraph line="32">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="33">Chaṭṭhasikkhāpadaṃ.</centered>
    <subhead line="34">7. Sattamasikkhāpadavaṇṇanā</subhead>
    <paragraph line="35" number="822"> Sattame <pageBreak edition="P" number="4.0923" /> – <bold>bhuñjissāmīti paṭiggaṇhāti āpatti dukkaṭassā</bold>ti idaṃ payogadukkaṭaṃ nāma, tasmā na kevalaṃ paṭiggahaṇeyeva <pageBreak edition="M" number="0.0199" /> hoti, paṭiggaṇhitvā pana araññato āharaṇepi <pageBreak edition="V" number="0.0188" /> sukkhāpanepi vaddalidivase bhajjanatthāya uddhanasajjanepi kapallasajjanepi dabbisajjanepi dārūni ādāya aggikaraṇepi kapallamhi dhaññapakkhipanepi dabbiyā saṅghaṭṭanesupi koṭṭanatthaṃ udukkhalamusalādisajjanesupi koṭṭanapapphoṭanadhovanādīsupi yāva mukhe ṭhapetvā ajjhoharaṇatthaṃ dantehi saṅkhādati, tāva sabbapayogesu dukkaṭāni, ajjhoharaṇakāle pana ajjhoharaṇagaṇanāya pācittiyāni. Ettha ca viññatti ceva bhojanañca pamāṇaṃ. Tasmā sayaṃ viññāpetvā aññāya bhajjanakoṭṭanapacanāni kārāpetvā bhuñjantiyāpi āpatti. Aññāya viññāpetvā sayaṃ bhajjanādīni katvā bhuñjantiyāpi āpatti. Mahāpaccariyaṃ pana vuttaṃ – ‘‘idaṃ āmakadhaññaṃ nāma mātarampi viññāpetvā bhuñjantiyā pācittiyameva, aviññattiyā laddhaṃ sayaṃ bhajjanādīni katvā vā kārāpetvā vā bhuñjantiyā dukkaṭaṃ. Aññāya viññattiyā laddhaṃ sayaṃ vā bhajjanādīni katvā tāya vā kārāpetvā aññāya vā kārāpetvā bhuñjantiyāpi dukkaṭamevā’’ti. Punapi vuttaṃ ‘‘aññāya viññattiyā laddhaṃ, sayaṃ bhajjanādīni katvā bhuñjantiyā pācittiyameva. Bhajjanādīni kārāpetvā bhuñjantiyā pana dukkaṭa’’nti. Taṃ pubbāparaviruddhaṃ hoti, na hi bhajjanādīnaṃ karaṇe vā kārāpane vā viseso atthi. Mahāaṭṭhakathāyaṃ pana ‘‘aññāya viññattaṃ bhuñjantiyā dukkaṭa’’nti avisesena vuttaṃ.</paragraph>
    <paragraph line="36" number="823"><bold>Ābādhapaccayā</bold>ti sedakammādīnaṃ atthāya dhaññaviññattiyā anāpatti. ‘‘Aviññattiyā labbhamānaṃ pana navakammatthāya sampaṭicchituṃ vaṭṭatī’’ti mahāpaccariyaṃ vuttaṃ. <bold>Aparaṇṇaṃ viññāpetī</bold>ti ṭhapetvā satta dhaññāni muggamāsādiṃ vā lābukumbhaṇḍādiṃ vā aññaṃ yaṃkiñci ñātakapavāritaṭṭhāne <pageBreak edition="P" number="4.0924" /> viññāpentiyā anāpatti. Āmakadhaññaṃ pana ñātakapavāritaṭṭhāne na vaṭṭati. Sesaṃ uttānameva.</paragraph>
    <paragraph line="37">Catusamuṭṭhānaṃ – kāyato kāyavācato kāyacittato kāyavācācittato ca samuṭṭhāti, kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="38">Sattamasikkhāpadaṃ.</centered>
    <subhead line="39">8. Aṭṭhamasikkhāpadavaṇṇanā</subhead>
    <paragraph line="40" number="824"> Aṭṭhame <pageBreak edition="M" number="0.0200" /> – nibbiṭṭho rājabhaṭo rañño bhati keṇi etenāti <bold>nibbiṭṭharājabhaṭo,</bold> ekaṃ <pageBreak edition="V" number="0.0189" /> ṭhānantaraṃ keṇiyā gahetvā tato laddhaudayoti attho. <bold>Taññeva bhaṭapathaṃ yācissāmī</bold>ti rañño keṇiṃ datvā puna taṃyeva ṭhānantaraṃ yācissāmīti cintento. <bold>Paribhāsī</bold>ti tā bhikkhuniyo ‘‘mā puna evaṃ karitthā’’ti santajjesi.</paragraph>
    <paragraph line="41" number="826"><bold>Sayaṃ chaḍḍetī</bold>ti cattāripi vatthūni ekapayogena chaḍḍentiyā ekāva āpatti, pāṭekkaṃ chaḍḍentiyā vatthugaṇanāya āpattiyo. Āṇattiyampi eseva nayo. Dantakaṭṭhachaḍḍanepi bhikkhuniyā pācittiyameva. Bhikkhussa sabbattha dukkaṭaṃ. Sesaṃ uttānameva.</paragraph>
    <paragraph line="42">Chasamuṭṭhānaṃ – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="43">Aṭṭhamasikkhāpadaṃ.</centered>
    <subhead line="44">9. Navamasikkhāpadavaṇṇanā</subhead>
    <paragraph line="45" number="830-2"> Navame – <bold>yaṃ manussānaṃ upabhogaparibhogaṃ ropima</bold>nti khettaṃ vā hotu nāḷikerādiārāmo vā, yattha katthaci ropimaharitaṭṭhāne etāni vatthūni chaḍḍentiyā purimanayeneva āpattibhedo veditabbo. Khette vā ārāme vā nisīditvā bhuñjamānā ucchuādīni vā khādantī; gacchamānā ucchiṭṭhodakacalakādīni haritaṭṭhāne chaḍḍeti, antamaso udakaṃ pivitvā matthakacchinnanāḷikerampi chaḍḍeti, pācittiyameva. Bhikkhuno dukkaṭaṃ. Kasitaṭṭhāne pana nikkhittabīje yāva aṅkuraṃ na uṭṭhahati, tāva sabbesaṃ dukkaṭaṃ <pageBreak edition="P" number="4.0925" />. Anikkhittabījesu khettakoṇādīsu vā asañjātaropimesu khettamariyādādīsu vā chaḍḍetuṃ vaṭṭati. Manussānaṃ kacavarachaḍḍanaṭṭhānepi vaṭṭati. <bold>Chaḍḍitakhette</bold>ti manussesu sassaṃ uddharitvā gatesu chaḍḍitakhettaṃ nāma hoti, tattha vaṭṭati. Yattha pana lāyitampi pubbaṇṇādi puna uṭṭhahissatīti rakkhanti, tattha yathāvatthukameva. Sesaṃ uttānameva. Chasamuṭṭhānaṃ – kiriyākiriyaṃ…pe… tivedananti.</paragraph>
    <centered line="46">Navamasikkhāpadaṃ.</centered>
    <subhead line="47">10. Dasamasikkhāpadavaṇṇanā</subhead>
    <paragraph line="48" number="835"> Dasame <pageBreak edition="M" number="0.0201" /><pageBreak edition="V" number="0.0190" /> – <bold>yaṃkiñci nacca</bold>nti naṭādayo vā naccantu soṇḍā vā, antamaso morasuvamakkaṭādayopi, sabbampetaṃ naccameva. <bold>Yaṃkiñci gīta</bold>nti yaṃkiñci naṭādīnaṃ vā gītaṃ hotu, ariyānaṃ parinibbānakāle ratanattayaguṇūpasaṃhitaṃ sādhukīḷitagītaṃ vā asaṃyatabhikkhūnaṃ dhammabhāṇakagītaṃ vā, sabbampetaṃ gītameva. <bold>Yaṃkiñci vādita</bold>nti tantibaddhādivādanīyabhaṇḍavāditaṃ vā hotu, kuṭabherivāditaṃ vā, antamaso udakabherivāditampi, sabbampetaṃ vāditameva.</paragraph>
    <paragraph line="49" number="836"><bold>Dassanāya gacchati āpatti dukkaṭassā</bold>ti padavāragaṇanāya āpatti dukkaṭassa. <bold>Yattha ṭhitā passati vā suṇāti vā</bold>ti ekapayogena olokentī passati, tesaṃyeva gītavāditaṃ suṇāti, ekameva pācittiyaṃ. Sace pana ekaṃ disaṃ oloketvā naccaṃ passati, puna aññato oloketvā gāyante passati aññato vādente, pāṭekkā āpattiyo. Bhikkhunī sayampi naccituṃ vā gāyituṃ vā vādituṃ vā na labhati, aññe ‘‘nacca, gāya, vādehī’’ti vattumpi na labhati. ‘‘Cetiyassa upahāraṃ detha, upāsakā’’ti vattumpi ‘‘tumhākaṃ cetiyassa upaṭṭhānaṃ karomā’’ti vutte ‘‘sādhū’’ti sampaṭicchitumpi <pageBreak edition="P" number="4.0926" /> na labhati. Sabbattha pācittiyanti sabbaaṭṭhakathāsu vuttaṃ. Bhikkhuno dukkaṭaṃ. ‘‘Tumhākaṃ cetiyassa upaṭṭhānaṃ karomā’’ti vutte pana ‘‘upaṭṭhānakaraṇaṃ nāma sundara’’nti vattuṃ vaṭṭati.</paragraph>
    <paragraph line="50" number="837"><bold>Ārāme ṭhitā</bold>ti ārāme ṭhatvā antarārāme vā bahiārāme vā naccādīni passati vā suṇāti vā, anāpatti. <bold>Sati karaṇīye</bold>ti salākabhattādīnaṃ vā atthāya aññena vā kenaci karaṇīyena gantvā gataṭṭhāne passati vā suṇāti vā, anāpatti. <bold>Āpadāsū</bold>ti tādisena upaddavena upaddutā samajjaṭṭhānaṃ pavisati, evaṃ pavisitvā passantiyā vā suṇantiyā vā anāpatti. Sesaṃ uttānameva.</paragraph>
    <paragraph line="51">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, lokavajjaṃ, kāyakammaṃ, akusalacittaṃ, tivedananti.</paragraph>
    <centered line="52">Dasamasikkhāpadaṃ.</centered>
    <centered line="53">Lasuṇavaggo paṭhamo.</centered>
    <title line="54">2. Andhakāravaggo</title>
    <subhead line="55">1. Paṭhamasikkhāpadavaṇṇanā</subhead>
    <paragraph line="56" number="839"> Andhakāravaggassa <pageBreak edition="M" number="0.0202" /><pageBreak edition="V" number="0.0191" /> paṭhamasikkhāpade – <bold>appadīpe</bold>ti padīpacandasūriyaaggīsu ekenāpi anobhāsite. Tenevassa padabhājane ‘‘anāloke’’ti vuttaṃ. <bold>Sallapeyya vā</bold>ti gehassitakathaṃ katheyya.</paragraph>
    <paragraph line="57" number="841"><bold>Arahopekkhā aññavihitā</bold>ti na rahoassādāpekkhā rahoassādato aññavihitāva hutvā ñātiṃ vā pucchati, dāne vā pūjāya vā manteti. Sesaṃ uttānameva. Theyyasatthasamuṭṭhānaṃ – kāyacittato kāyavācācittato ca samuṭṭhāti, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dvivedananti.</paragraph>
    <centered line="58">Paṭhamasikkhāpadaṃ.</centered>
    <subhead line="59">2. Dutiyasikkhāpadavaṇṇanā</subhead>
    <paragraph line="60" number="842"> Dutiye – <bold>paṭicchanne okāse</bold>ti idameva nānaṃ. Sesaṃ sabbaṃ purimasadisamevāti.</paragraph>
    <centered line="61">Dutiyasikkhāpadaṃ.</centered>
    <subhead line="62">3. Tatiyasikkhāpadavaṇṇanā</subhead>
    <paragraph line="63" number="846"> Tatiye <pageBreak edition="P" number="4.0927" /> – <bold>ajjhokāse</bold>ti nānaṃ, sesaṃ sabbaṃ tādisamevāti.</paragraph>
    <centered line="64">Tatiyasikkhāpadaṃ.</centered>
    <subhead line="65">4. Catutthasikkhāpadavaṇṇanā</subhead>
    <paragraph line="66" number="850-3"> Catutthe <pageBreak edition="V" number="0.0192" /> – <bold>nikaṇṇika</bold>nti kaṇṇamūlaṃ vuccati; kaṇṇamūle jappeyyāti vuttaṃ hoti. <bold>Sati karaṇīye</bold>ti salākabhattādīnaṃ āharaṇatthāya vihāre vā dunnikkhittaṃ paṭisāmanatthāya. Sesaṃ uttānameva. Samuṭṭhānādīni purimasadisānevāti.</paragraph>
    <centered line="67">Catutthasikkhāpadaṃ.</centered>
    <subhead line="68">5. Pañcamasikkhāpadavaṇṇanā</subhead>
    <paragraph line="69" number="854"> Pañcame <pageBreak edition="M" number="0.0203" /> – <bold>gharaṃ sodhentā</bold>ti tesaṃ kira etadahosi – ‘‘theriyā koci kāyikavācasiko vītikkamo na dissati, gharampi tāva sodhemā’’ti, tato gharaṃ sodhentā naṃ addasaṃsu.</paragraph>
    <paragraph line="70" number="856"><bold>Anovassakaṃ atikkāmentiyā</bold>ti paṭhamaṃ pādaṃ atikkāmentiyā dukkaṭaṃ, dutiyaṃ atikkāmentiyā pācittiyaṃ, upacārātikkame eseva nayo.</paragraph>
    <paragraph line="71" number="858"><bold>Gilānāyā</bold>ti yā tādisena gelaññena āpucchituṃ na sakkoti. <bold>Āpadāsū</bold>ti ghare aggi vā uṭṭhito hoti, corā vā; evarūpe upaddave anāpucchā pakkamati, anāpatti. Sesamettha uttānameva.</paragraph>
    <paragraph line="72">Kathinasamuṭṭhānaṃ – kāyavācato kāyavācācittato ca samuṭṭhāti, kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="73">Pañcamasikkhāpadaṃ.</centered>
    <subhead line="74">6. Chaṭṭhasikkhāpadavaṇṇanā</subhead>
    <paragraph line="75" number="860"> Chaṭṭhe – <bold>abhinisīdeyyā</bold>ti nisīdeyya. Nisīditvā gacchantiyā ekā āpatti, anisīditvā nipajjitvā gacchantiyā ekā, nisīditvā nipajjitvā gacchantiyā dve.</paragraph>
    <paragraph line="76" number="863"><bold>Dhuvapaññatte</bold>ti <pageBreak edition="V" number="0.0193" /> bhikkhunīnaṃ atthāya niccapaññatte. Sesaṃ uttānameva. Kathinasamuṭṭhānaṃ…pe… tivedananti.</paragraph>
    <centered line="77">Chaṭṭhasikkhāpadaṃ.</centered>
    <subhead line="78">7. Sattamasikkhāpadavaṇṇanā</subhead>
    <paragraph line="79" number="864"> Sattamepi <pageBreak edition="P" number="4.0928" /> – sabbaṃ chaṭṭhe vuttanayeneva veditabbaṃ.</paragraph>
    <centered line="80">Sattamasikkhāpadaṃ.</centered>
    <subhead line="81">8. Aṭṭhamasikkhāpadavaṇṇanā</subhead>
    <paragraph line="82" number="869"> Aṭṭhame <pageBreak edition="M" number="0.0204" /> – sabbaṃ uttānameva. Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ akusalacittaṃ, dukkhavedananti.</paragraph>
    <centered line="83">Aṭṭhamasikkhāpadaṃ.</centered>
    <subhead line="84">9. Navamasikkhāpadavaṇṇanā</subhead>
    <paragraph line="85" number="875"> Navame – <bold>abhisapeyyā</bold>ti sapathaṃ kareyya. <bold>Nirayena abhisapati</bold> nāma ‘‘niraye nibbattāmi, avīcimhi nibbattāmi, niraye nibbattatu, avīcimhi nibbattatū’’ti evamādinā nayena akkosati. <bold>Brahmacariyena abhisapati</bold> nāma ‘‘gihinī homi, odātavatthā homi, paribbājikā homi, itarā vā edisā hotū’’ti evamādinā nayena akkosati; vācāya vācāya pācittiyaṃ. Ṭhapetvā pana nirayañca brahmacariyañca ‘‘sunakhī sūkarī kāṇā kuṇī’’tiādinā nayena akkosantiyā vācāya vācāya dukkaṭaṃ.</paragraph>
    <paragraph line="86" number="878"><bold>Atthapurekkhārāyā</bold>ti aṭṭhakathaṃ kathentiyā. <bold>Dhammapurekkhārāyā</bold>ti pāḷiṃ vācentiyā. <bold>Anusāsanipurekkhārāyā</bold>ti ‘‘idānipi tvaṃ edisā, sādhu viramassu, no ce viramasi, addhā puna <pageBreak edition="V" number="0.0194" /> evarūpāni kammāni katvā niraye uppajjissasi, tiracchānayoniyā uppajjissasī’’ti evaṃ anusāsaniyaṃ ṭhatvā vadantiyā anāpatti. Sesaṃ uttānameva.</paragraph>
    <paragraph line="87">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="88">Navamasikkhāpadaṃ.</centered>
    <subhead line="89">10. Dasamasikkhāpadavaṇṇanā</subhead>
    <paragraph line="90" number="879"> Dasame – sabbaṃ uttānameva. Dhuranikkhepasamuṭṭhānaṃ – kāyavācācittato samuṭṭhāti, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalakammaṃ, dukkhavedananti.</paragraph>
    <centered line="91">Dasamasikkhāpadaṃ.</centered>
    <centered line="92">Andhakāravaggo dutiyo.</centered>
    <title line="93">3. Naggavaggo</title>
    <subhead line="94">1. Paṭhamasikkhāpadavaṇṇanā</subhead>
    <paragraph line="95" number="883-6"> Naggavaggassa <pageBreak edition="P" number="4.0929" /><pageBreak edition="M" number="0.0205" /> paṭhamasikkhāpade – <bold>brahmacariyaṃ ciṇṇenā</bold>ti brahmacariyena ciṇṇena; atha vā brahmacariyassa caraṇenāti; evaṃ karaṇatthe vā sāmiatthe vā upayogavacanaṃ veditabbaṃ. <bold>Acchinnacīvarikāyā</bold>ti idaṃ udakasāṭikaṃ sandhāya vuttaṃ, na aññaṃ cīvaraṃ. Tasmā udakasāṭikāya acchinnāya vā naṭṭhāya vā naggāya nhāyantiyā anāpatti. Sacepi udakasāṭikacīvaraṃ mahagghaṃ hoti, na sakkā nivāsetvā bahi gantuṃ, evampi naggāya nhāyituṃ vaṭṭati. Sesamettha uttānameva.</paragraph>
    <paragraph line="96">Eḷakalomasamuṭṭhānaṃ <pageBreak edition="V" number="0.0195" /> – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="97">Paṭhamasikkhāpadaṃ.</centered>
    <subhead line="98">2. Dutiyasikkhāpadavaṇṇanā</subhead>
    <paragraph line="99" number="887"> Dutiye – sabbaṃ uttānameva. Chasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="100">Dutiyasikkhāpadaṃ.</centered>
    <subhead line="101">3. Tatiyasikkhāpadavaṇṇanā</subhead>
    <paragraph line="102" number="893-4"> Tatiye – <bold>anantarāyikinī</bold>ti dasasu antarāyesu ekenapi antarāyena anantarāyā. <bold>Dhuraṃ nikkhittamatte</bold>ti dhuraṃ nikkhipitvā sacepi pacchā sibbati, āpattiyevāti attho. Sesaṃ uttānameva.</paragraph>
    <paragraph line="103">Dhuranikkhepasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="104">Tatiyasikkhāpadaṃ.</centered>
    <subhead line="105">4. Catutthasikkhāpadavaṇṇanā</subhead>
    <paragraph line="106" number="898-9"> Catutthe <pageBreak edition="M" number="0.0206" /> – pañca ahāni pañcāhaṃ, pañcāhameva <bold>pañcāhikaṃ</bold>. Saṅghāṭīnaṃ cāro <bold>saṅghāṭicāro;</bold> paribhogavasena vā otāpanavasena vā saṅghaṭitaṭṭhena saṅghāṭīti laddhanāmānaṃ pañcannaṃ cīvarānaṃ parivattananti attho. Tasmāyeva padabhājane ‘‘pañcamaṃ divasaṃ pañca cīvarānī’’tiādimāha. <bold>Āpatti pācittiyassā</bold>ti ettha ca ekasmiṃ cīvare ekā āpatti; pañcasu pañca.</paragraph>
    <paragraph line="107" number="900"><bold>Āpadāsū</bold>ti <pageBreak edition="V" number="0.0196" /> mahagghaṃ cīvaraṃ, na sakkā hoti corabhayādīsu paribhuñjituṃ; evarūpe upaddave anāpatti. Sesaṃ uttānameva. Kathinasamuṭṭhānaṃ <pageBreak edition="P" number="4.0930" /> – akiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="108">Catutthasikkhāpadaṃ.</centered>
    <subhead line="109">5. Pañcamasikkhāpadavaṇṇanā</subhead>
    <paragraph line="110" number="903"> Pañcame – <bold>cīvarasaṅkamanīya</bold>nti saṅkametabbaṃ cīvaraṃ; aññissā santakaṃ anāpucchā gahitaṃ puna paṭidātabbacīvaranti attho.</paragraph>
    <paragraph line="111" number="906"><bold>Āpadāsū</bold>ti sace apārutaṃ vā anivatthaṃ vā corā haranti, evarūpāsu āpadāsu dhārentiyā anāpatti. Sesaṃ uttānameva. Kathinasamuṭṭhānaṃ – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="112">Pañcamasikkhāpadaṃ.</centered>
    <subhead line="113">6. Chaṭṭhasikkhāpadavaṇṇanā</subhead>
    <paragraph line="114" number="909-10"> Chaṭṭhe – <bold>aññaṃ parikkhāra</bold>nti yaṃkiñci thālakādīnaṃ vā sappitelādīnaṃ vā aññataraṃ. <bold>Ānisaṃsa</bold>nti ‘‘kittakaṃ agghanakaṃ dātukāmatthā’’ti pucchati, ‘‘ettakaṃ nāmā’’ti vadanti, ‘‘āgametha tāva, idāni vatthaṃ mahagghaṃ, katipāhena kappāse āgate samagghaṃ bhavissatī’’ti evaṃ vatvā nivārentiyā anāpatti. Sesaṃ uttānameva.</paragraph>
    <paragraph line="115">Tisamuṭṭhānaṃ <pageBreak edition="M" number="0.0207" /> – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</paragraph>
    <centered line="116">Chaṭṭhasikkhāpadaṃ.</centered>
    <subhead line="117">7. Sattamasikkhāpadavaṇṇanā</subhead>
    <paragraph line="118" number="911"> Sattame <pageBreak edition="V" number="0.0197" /> – <bold>pakkamiṃsū</bold>ti aññāsampi āgamanaṃ āgamentī ‘‘addhā amhākampi āgamessatī’’ti tattha tattha agamaṃsu. <bold>Paṭibāheyyā</bold>ti paṭisedheyya.</paragraph>
    <paragraph line="119" number="915"><bold>Ānisaṃsa</bold>nti ‘‘ekissā ekaṃ sāṭakaṃ nappahoti, āgametha tāva, katipāhena uppajjissati, tato bhājessāmī’’ti evaṃ ānisaṃsaṃ dassetvā paṭibāhantiyā anāpatti. Sesaṃ uttānameva.</paragraph>
    <paragraph line="120">Tisamuṭṭhānaṃ – kiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="121">Sattamasikkhāpadaṃ.</centered>
    <subhead line="122">8. Aṭṭhamasikkhāpadavaṇṇanā</subhead>
    <paragraph line="123" number="916-8"> Aṭṭhame <pageBreak edition="P" number="4.0931" /> – <bold>naṭā</bold> nāma ye nāṭakaṃ nāṭenti. <bold>Naṭakā</bold> nāma ye naccanti. <bold>Laṅghakā</bold> nāma ye vaṃsavarattādīsu laṅghanakammaṃ karonti. <bold>Sokajjhāyikā</bold> nāma māyākārā. <bold>Kumbhathūṇikā</bold> nāma ghaṭakena kīḷanakā; bimbisakavādakātipi vadanti. <bold>Deti āpatti pācittiyassā</bold>ti ettha cīvaragaṇanāya āpattiyo veditabbā. Sesaṃ uttānameva.</paragraph>
    <paragraph line="124">Chasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="125">Aṭṭhamasikkhāpadaṃ.</centered>
    <subhead line="126">9. Navamasikkhāpadavaṇṇanā</subhead>
    <paragraph line="127" number="921-4"> Navame <pageBreak edition="M" number="0.0208" /> – <bold>dubbalacīvarapaccāsāyāti</bold> dubbalāya cīvarapaccāsāya. <bold>Ānisaṃsa</bold>nti kiñcāpi ‘‘na mayaṃ ayye sakkomā’’ti vadanti, ‘‘idāni pana tesaṃ kappāso āgamissati <pageBreak edition="V" number="0.0198" />, saddho pasanno puriso āgamissati, addhā dassatī’’ti evaṃ ānisaṃsaṃ dassetvā nivārentiyā anāpatti. Sesaṃ uttānameva.</paragraph>
    <paragraph line="128">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</paragraph>
    <centered line="129">Navamasikkhāpadaṃ.</centered>
    <subhead line="130">10. Dasamasikkhāpadavaṇṇanā</subhead>
    <paragraph line="131" number="927"> Dasame – <bold>kathinuddhāraṃ na dassantī</bold>ti kīdiso kathinuddhāro dātabbo, kīdiso na dātabboti? Yassa atthāramūlako ānisaṃso mahā, ubbhāramūlako appo, evarūpo na dātabbo. Yassa pana atthāramūlako ānisaṃso appo, ubbhāramūlako mahā, evarūpo dātabbo. Samānisaṃsopi saddhāparipālanatthaṃ dātabbova.</paragraph>
    <paragraph line="132" number="931"><bold>Ānisaṃsa</bold>nti bhikkhunisaṅgho jiṇṇacīvaro, kathinānisaṃsamūlako mahālābhoti <pageBreak edition="P" number="4.0932" /> evarūpaṃ ānisaṃsaṃ dassetvā paṭibāhantiyā anāpatti. Sesaṃ uttānameva.</paragraph>
    <paragraph line="133">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</paragraph>
    <centered line="134">Dasamasikkhāpadaṃ.</centered>
    <centered line="135">Naggavaggo tatiyo.</centered>
    <title line="136">4. Tuvaṭṭavaggo</title>
    <subhead line="137">1. Paṭhamasikkhāpadavaṇṇanā</subhead>
    <paragraph line="138" number="933"> Tuvaṭṭavaggassa <pageBreak edition="M" number="0.0209" /><pageBreak edition="V" number="0.0199" /> paṭhamasikkhāpade – <bold>tuvaṭṭeyyu</bold>nti nipajjeyyuṃ. Sesaṃ uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="139">Paṭhamasikkhāpadaṃ.</centered>
    <subhead line="140">2. Dutiyasikkhāpadavaṇṇanā</subhead>
    <paragraph line="141" number="937"> Dutiye – ekaṃ attharaṇañceva pāvuraṇañca etāsanti <bold>ekattharaṇapāvuraṇā;</bold> saṃhārimānaṃ pāvārattharaṇakaṭasārakādīnaṃ ekaṃ antaṃ attharitvā ekaṃ pārupitvā tuvaṭṭentīnametaṃ adhivacanaṃ.</paragraph>
    <paragraph line="142" number="940"><bold>Vavatthānaṃ dassetvā</bold>ti majjhe kāsāvaṃ vā kattarayaṭṭhiṃ vā antamaso kāyabandhanampi ṭhapetvā nipajjantīnaṃ anāpattīti attho. Sesaṃ uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="143">Dutiyasikkhāpadaṃ.</centered>
    <subhead line="144">3. Tatiyasikkhāpadavaṇṇanā</subhead>
    <paragraph line="145" number="941"> Tatiye – <bold>uḷārasambhāvitā</bold>ti uḷārakulā pabbajitattā guṇehi ca uḷārattā uḷārāti sambhāvitā. <bold>Issāpakatā</bold>ti issāya apakatā; abhibhūtāti attho. Saññatti bahulā etāsanti <bold>saññattibahulā;</bold> divasaṃ mahājanaṃ saññāpayamānāti attho. Viññatti bahulā etāsanti <bold>viññattibahulā</bold>. <bold>Viññattī</bold>ti hetūdāharaṇādīhi vividhehi nayehi ñāpanā veditabbā, na yācanā.</paragraph>
    <paragraph line="146" number="943"> Caṅkamane <pageBreak edition="M" number="0.0210" /><pageBreak edition="V" number="0.0200" /> nivattanagaṇanāya āpattiyo veditabbā. <bold>Tiṭṭhati vā</bold>tiādīsu payogagaṇanāya. <bold>Uddisati vā</bold>tiādīsu padādigaṇanāya. Sesaṃ uttānameva.</paragraph>
    <paragraph line="147">Tisamuṭṭhānaṃ – kiriyākiriyaṃ <pageBreak edition="P" number="4.0933" />, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="148">Tatiyasikkhāpadaṃ.</centered>
    <subhead line="149">4. Catutthasikkhāpadavaṇṇanā</subhead>
    <paragraph line="150" number="949"> Catutthe – <bold>sati antarāye</bold>ti dasavidhe antarāye sati. <bold>Pariyesitvā na labhatī</bold>ti aññaṃ upaṭṭhāyikaṃ na labhati. <bold>Gilānāyā</bold>ti sayaṃ gilānāya. <bold>Āpadāsū</bold>ti tathārūpe upaddave sati anāpatti. Sesaṃ uttānameva.</paragraph>
    <paragraph line="151">Dhuranikkhepasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="152">Catutthasikkhāpadaṃ.</centered>
    <subhead line="153">5. Pañcamasikkhāpadavaṇṇanā</subhead>
    <paragraph line="154" number="952"> Pañcame – <bold>aññaṃ āṇāpetī</bold>ti ettha sace nikkaḍḍhāti āṇattā ekapayogena bahūnipi dvārāni atikkāmeti, ekā āpatti. Atha imañcimañca dvāraṃ atikkāmehīti evaṃ āṇattā atikkāmeti, dvāragaṇanāya āpattiyo. Sesaṃ uttānameva.</paragraph>
    <paragraph line="155">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="156">Pañcamasikkhāpadaṃ.</centered>
    <subhead line="157">6. Chaṭṭhasikkhāpadavaṇṇanā</subhead>
    <paragraph line="158" number="955"> Chaṭṭhe <pageBreak edition="M" number="0.0211" /><pageBreak edition="V" number="0.0201" /> – sabbaṃ uttānameva. Samanubhāsanasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="159">Chaṭṭhasikkhāpadaṃ.</centered>
    <subhead line="160">7-8-9. Sattamaaṭṭhamanavamasikkhāpadavaṇṇanā</subhead>
    <paragraph line="161" number="961"> Sattamaaṭṭhamanavamesu sabbaṃ uttānameva. Sabbāni eḷakalomasamuṭṭhānāni, kiriyāni, nosaññāvimokkhāni, acittakāni, paṇṇattivajjāni, kāyakammāni, ticittāni tivedanānīti.</paragraph>
    <centered line="162">Sattamaaṭṭhamanavamasikkhāpadāni.</centered>
    <subhead line="163">10. Dasamasikkhāpadavaṇṇanā</subhead>
    <paragraph line="164" number="973"> Dasame – <bold>āhundarikā</bold>ti sambādhā.</paragraph>
    <paragraph line="165" number="975"><bold>Dhuraṃ nikkhittamatte</bold>ti sacepi dhuraṃ nikkhipitvā pacchā pakkamati, āpattiyevāti <pageBreak edition="P" number="4.0934" /> attho. Pavāretvā pañca yojanāni gacchantiyāpi anāpatti. Chasu vattabbameva natthi. Sace pana tīṇi gantvā teneva maggena paccāgacchati, na vaṭṭati. Aññena maggena āgantuṃ vaṭṭati.</paragraph>
    <paragraph line="166" number="976"><bold>Antarāye</bold>ti dasavidhe antarāye – paraṃ gacchissāmīti nikkhantā, nadīpūro pana āgato, corā vā magge honti, megho vā uṭṭhāti, nivattituṃ vaṭṭati. Sesaṃ uttānameva. Paṭhamapārājikasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dukkhavedananti.</paragraph>
    <centered line="167">Dasamasikkhāpadaṃ.</centered>
    <centered line="168">Tuvaṭṭavaggo catuttho.</centered>
    <title line="169">5. Cittāgāravaggo</title>
    <subhead line="170">1. Paṭhamasikkhāpadavaṇṇanā</subhead>
    <paragraph line="171" number="978"> Cittāgāravaggassa <pageBreak edition="M" number="0.0212" /><pageBreak edition="V" number="0.0202" /> paṭhamasikkhāpade – <bold>rājāgāra</bold>nti rañño kīḷanagharaṃ. <bold>Cittāgāra</bold>nti kīḷanacittasālaṃ. <bold>Ārāma</bold>nti kīḷanaupavanaṃ. <bold>Uyyāna</bold>nti kīḷanuyyānaṃ. <bold>Pokkharaṇī</bold>nti kīḷanapokkharaṇiṃ. Tasmāyeva padabhājane ‘‘yattha katthaci rañño kīḷitu’’ntiādi vuttaṃ. <bold>Dassanāya gacchati āpatti dukkaṭassā</bold>ti ettha padavāragaṇanāya dukkaṭaṃ. <bold>Yattha ṭhitā passatī</bold>ti ettha pana sace ekasmiṃyeva ṭhāne ṭhitā padaṃ anuddharamānā pañcapi passati, ekameva pācittiyaṃ. Taṃ taṃ disābhāgaṃ oloketvā passantiyā pana pāṭekkā āpattiyo. Bhikkhussa pana sabbattha dukkaṭaṃ.</paragraph>
    <paragraph line="172" number="981"><bold>Ārāme ṭhitā</bold>ti ajjhārāme rājāgārādīni karonti, tāni passantiyā anāpatti. <bold>Gacchantī vā āgacchantī vā</bold>ti piṇḍapātādīnaṃ atthāya gacchantiyā maggo hoti, tāni passati, anāpatti. <bold>Sati karaṇīye gantvā</bold>ti rañño santikaṃ kenaci karaṇīyena gantvā passati, anāpatti. <bold>Āpadāsū</bold>ti kenaci upaddutā pavisitvā passati, anāpatti. Sesaṃ uttānameva.</paragraph>
    <paragraph line="173">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, lokavajjaṃ, kāyakammaṃ, akusalacittaṃ, tivedananti.</paragraph>
    <centered line="174">Paṭhamasikkhāpadaṃ.</centered>
    <subhead line="175">2. Dutiyasikkhāpadavaṇṇanā</subhead>
    <paragraph line="176" number="982"> Dutiye <pageBreak edition="P" number="4.0935" /> – abhinisīdanābhinipajjanesu payogagaṇanāya āpattiyo veditabbā. Sesaṃ uttānameva.</paragraph>
    <paragraph line="177">Eḷakalomasamuṭṭhānaṃ <pageBreak edition="V" number="0.0203" /> – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="178">Dutiyasikkhāpadaṃ.</centered>
    <subhead line="179">3. Tatiyasikkhāpadavaṇṇanā</subhead>
    <paragraph line="180" number="988"> Tatiye <pageBreak edition="M" number="0.0213" /> – <bold>ujjavujjave</bold>ti yattakaṃ hatthena añchitaṃ hoti, tasmiṃ takkamhi veṭhite ekā āpatti. Kantanato pana pubbe kappāsavicinanaṃ ādiṃ katvā sabbapayogesu hatthavāragaṇanāya dukkaṭaṃ.</paragraph>
    <paragraph line="181" number="989"><bold>Kantitasutta</bold>nti dasikasuttādiṃ saṅghāṭetvā kantati, dukkantitaṃ vā paṭikantati. Sesaṃ uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="182">Tatiyasikkhāpadaṃ.</centered>
    <subhead line="183">4. Catutthasikkhāpadavaṇṇanā</subhead>
    <paragraph line="184" number="992"> Catutthe – <bold>yāguṃ vā</bold>tiādīsu taṇḍulakoṭṭanaṃ ādiṃ katvā sabbesu pubbapayogesu payogagaṇanāya dukkaṭaṃ. Yāgubhattesu bhājanagaṇanāya, khādanīyādīsu rūpagaṇanāya pācittiyāni.</paragraph>
    <paragraph line="185" number="993"><bold>Yāgupāne</bold>ti manussehi saṅghassatthāya kariyamāne yāgupāne vā saṅghabhatte vā tesaṃ sahāyikabhāvena yaṃkiñci pacantiyā anāpatti. Cetiyapūjāya sahāyikā hutvā gandhādīni pūjeti, vaṭṭati. <bold>Attano veyyāvaccakarassā</bold>ti sacepi mātāpitaro āgacchanti, yaṃkiñci bījaniṃ vā sammuñjanidaṇḍakaṃ vā kārāpetvā veyyāvaccakaraṭṭhāne ṭhapetvāva yaṃkiñci pacituṃ vaṭṭati. Sesaṃ uttānameva. Samuṭṭhānādīni tatiyasadisānevāti.</paragraph>
    <centered line="186">Catutthasikkhāpadaṃ.</centered>
    <subhead line="187">5. Pañcamasikkhāpadavaṇṇanā</subhead>
    <paragraph line="188" number="996"> Pañcame <pageBreak edition="V" number="0.0204" /> – <bold>asati antarāye</bold>ti dasavidhe antarāye asati. <bold>Dhuraṃ nikkhipitvā</bold> pacchā vinicchinantī āpattiṃ āpajjitvāva vinicchināti.</paragraph>
    <paragraph line="189" number="998"><bold>Pariyesitvā</bold><pageBreak edition="M" number="0.0214" /><bold>na labhatī</bold>ti sahāyikā bhikkhuniyo <pageBreak edition="P" number="4.0936" /> na labhati. Sesaṃ uttānameva. Dhuranikkhepasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ dukkhavedananti.</paragraph>
    <centered line="190">Pañcamasikkhāpadaṃ.</centered>
    <subhead line="191">6. Chaṭṭhasikkhāpadavaṇṇanā</subhead>
    <paragraph line="192" number="999"> Chaṭṭhe – sabbaṃ naggavagge āgārikasikkhāpade vuttanayeneva veditabbaṃ. Ayaṃ pana viseso, taṃ chasamuṭṭhānaṃ. Idaṃ ‘‘sahatthā’’ti vuttattā eḷakalomasamuṭṭhānaṃ, kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="193">Chaṭṭhasikkhāpadaṃ.</centered>
    <subhead line="194">7. Sattamasikkhāpadavaṇṇanā</subhead>
    <paragraph line="195" number="1007"> Sattame – <bold>puna pariyāyenā</bold>ti punavāre. <bold>Āpadāsū</bold>ti mahagghacīvaraṃ sarīrato mocetvā supaṭisāmitampi corā haranti, evarūpāsu āpadāsu anissajjitvā nivāsentiyā anāpatti. Sesaṃ uttānamevāti.</paragraph>
    <paragraph line="196">Kathinasamuṭṭhānaṃ – kāyavācato kāyavācācittato ca samuṭṭhāti, kiriyākiriyaṃ, nosaññāvimokkhaṃ, acittakaṃ, paṇṇattivajjaṃ kāyakammaṃ, vacīkammaṃ, ticittaṃ, tivedananti.</paragraph>
    <centered line="197">Sattamasikkhāpadaṃ.</centered>
    <subhead line="198">8. Aṭṭhamasikkhāpadavaṇṇanā</subhead>
    <paragraph line="199" number="1008"> Aṭṭhame <pageBreak edition="V" number="0.0205" /> – <bold>anissajjitvā</bold>ti rakkhaṇatthāya adatvā; ‘‘imaṃ jaggeyyāsī’’ti evaṃ anāpucchitvāti attho.</paragraph>
    <paragraph line="200" number="1012"><bold>Pariyesitvā na labhatī</bold>ti paṭijaggikaṃ na labhati. <bold>Gilānāyā</bold>ti vacībhedaṃ kātuṃ asamatthāya. <bold>Āpadāsū</bold>ti raṭṭhe bhijjante āvāse <pageBreak edition="M" number="0.0215" /> chaḍḍetvā gacchanti, evarūpāsu āpadāsu anāpatti. Sesaṃ uttānameva. Samuṭṭhānādīni anantarasikkhāpadasadisānevāti.</paragraph>
    <centered line="201">Aṭṭhamasikkhāpadaṃ.</centered>
    <subhead line="202">9. Navamasikkhāpadavaṇṇanā</subhead>
    <paragraph line="203" number="1015-6"> Navame – <bold>bāhirakaṃ anatthasaṃhita</bold>nti hatthiassarathadhanutharusippaāthabbaṇakhīlanavasīkaraṇasosāpanamantāgadappayogādibhedaṃ <pageBreak edition="P" number="4.0937" /> parūpaghātakaraṃ. <bold>Paritta</bold>nti yakkhaparittanāgamaṇḍalādibhedaṃ sabbampi vaṭṭati. Sesaṃ uttānameva.</paragraph>
    <paragraph line="204">Padasodhammasamuṭṭhānaṃ – vācato vācācittato ca samuṭṭhāti, kiriyaṃ, nosaññāvimokkhaṃ, acittakaṃ, paṇṇattivajjaṃ, vacīkammaṃ, ticittaṃ, tivedananti.</paragraph>
    <centered line="205">Navamasikkhāpadaṃ.</centered>
    <subhead line="206">10. Dasamasikkhāpadavaṇṇanā</subhead>
    <paragraph line="207" number="1018"> Dasame <bold>vāceyyā</bold>ti padaṃ viseso, sesaṃ navame vuttanayeneva veditabbaṃ saddhiṃ samuṭṭhānādīhīti.</paragraph>
    <centered line="208">Dasamasikkhāpadaṃ.</centered>
    <centered line="209">Cittāgāravaggo pañcamo.</centered>
    <title line="210">6. Ārāmavaggo</title>
    <subhead line="211">1. Paṭhamasikkhāpadavaṇṇanā</subhead>
    <paragraph line="212" number="1025"> Ārāmavaggassa <pageBreak edition="V" number="0.0206" /> paṭhamasikkhāpade – <bold>parikkhepaṃ atikkāmentiyā, upacāraṃ okkamantiyā</bold>ti ettha paṭhamapāde dukkaṭaṃ, dutiyapāde pācittiyaṃ.</paragraph>
    <paragraph line="213" number="1027"><bold>Sīsānulokikā</bold>ti paṭhamaṃ pavisantīnaṃ bhikkhunīnaṃ sīsaṃ anulokentī pavisati, anāpatti. <bold>Yattha bhikkhuniyo</bold>ti yattha bhikkhuniyo paṭhamataraṃ pavisitvā sajjhāyacetiyavandanādīni karonti, tattha tāsaṃ <pageBreak edition="M" number="0.0216" /> santikaṃ gacchāmīti gantuṃ vaṭṭati. <bold>Āpadāsū</bold>ti kenaci upaddutā hoti, evarūpāsu āpadāsu pavisituṃ vaṭṭati. Sesaṃ uttānameva.</paragraph>
    <paragraph line="214">Dhuranikkhepasamuṭṭhānaṃ – kiriyākiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="215">Paṭhamasikkhāpadaṃ.</centered>
    <subhead line="216">2. Dutiyasikkhāpadavaṇṇanā</subhead>
    <paragraph line="217" number="1028"> Dutiye – <bold>āyasmā kappitako</bold>ti ayaṃ jaṭilasahassabbhantaro thero. <bold>Saṃharī</bold>ti saṅkāmesi. <bold>Saṃhaṭo</bold>ti saṅkāmito. <bold>Kāsāvaṭo</bold>ti nhāpitā kāsāvaṃ nivāsetvā kammaṃ karonti, taṃ sandhāyāhaṃsu. Sesaṃ uttānameva.</paragraph>
    <paragraph line="218">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="219">Dutiyasikkhāpadaṃ.</centered>
    <subhead line="220">3. Tatiyasikkhāpadavaṇṇanā</subhead>
    <paragraph line="221" number="1036"> Tatiye <pageBreak edition="P" number="4.0938" /><pageBreak edition="V" number="0.0207" /> – <bold>anusāsanipurekkhārāyā</bold>ti idānipi tvaṃ bālā abyattātiādinā nayena anusāsanipakkhe ṭhatvā vadantiyā anāpatti. Sesaṃ uttānameva. Samuṭṭhānādīni anantarasikkhāpadasadisānevāti.</paragraph>
    <centered line="222">Tatiyasikkhāpadaṃ.</centered>
    <subhead line="223">4. Catutthasikkhāpadavaṇṇanā</subhead>
    <paragraph line="224" number="1037"> Catutthe – sabbaṃ uttānameva. Catusamuṭṭhānaṃ – kāyato kāyavācato kāyacittato kāyavācācittato ca samuṭṭhāti. Nimantitāya anāpucchā bhuñjantiyā āpattisambhavato siyā kiriyākiriyaṃ, pavāritāya kappiyaṃ kāretvāpi akāretvāpi bhuñjantiyā āpattisambhavato <pageBreak edition="M" number="0.0217" /> siyā kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="225">Catutthasikkhāpadaṃ.</centered>
    <subhead line="226">5. Pañcamasikkhāpadavaṇṇanā</subhead>
    <paragraph line="227" number="1043"> Pañcame – kule maccharo kulamaccharo, kulamaccharo etissā atthīti <bold>kulamaccharinī</bold> kulaṃ vā maccharāyatīti <bold>kulamaccharinī</bold>. <bold>Kulassa avaṇṇa</bold>nti taṃ kulaṃ assaddhaṃ appasannanti. <bold>Bhikkhunīnaṃ avaṇṇa</bold>nti bhikkhuniyo dussīlā pāpadhammāti.</paragraph>
    <paragraph line="228" number="1045"><bold>Santaṃyeva ādīnava</bold>nti kulassa vā bhikkhunīnaṃ vā santaṃ aguṇaṃ. Sesaṃ uttānameva. Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ dukkhavedananti.</paragraph>
    <centered line="229">Pañcamasikkhāpadaṃ.</centered>
    <subhead line="230">6. Chaṭṭhasikkhāpadavaṇṇanā</subhead>
    <paragraph line="231" number="1048"> Chaṭṭhe <pageBreak edition="V" number="0.0208" /> – <bold>ovādāyā</bold>ti garudhammatthāya. <bold>Saṃvāsāyā</bold>ti uposathapavāraṇāpucchanatthāya. Ayamettha saṅkhepo. Vitthāro pana bhikkhunovādakasikkhāpadavaṇṇanāyaṃ vuttoyeva.</paragraph>
    <paragraph line="232">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="233">Chaṭṭhasikkhāpadaṃ.</centered>
    <subhead line="234">7. Sattamasikkhāpadavaṇṇanā</subhead>
    <paragraph line="235" number="1053"> Sattame <pageBreak edition="P" number="4.0939" /> – <bold>pariyesitvā na labhatī</bold>ti bhikkhuniṃ na labhati. Sesaṃ uttānameva. Imassāpi vitthāro bhikkhunovādake vuttoyeva.</paragraph>
    <paragraph line="236">Dhuranikkhepasamuṭṭhānaṃ <pageBreak edition="M" number="0.0218" /> – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="237">Sattamasikkhāpadaṃ.</centered>
    <subhead line="238">8. Aṭṭhamasikkhāpadavaṇṇanā</subhead>
    <paragraph line="239" number="1056"> Aṭṭhame – <bold>ekakamma</bold>ntiādīhi uposathapavāraṇāyeva vuttā. Sesaṃ uttānameva. Imassāpi vitthāro bhikkhunovādake vuttoyeva.</paragraph>
    <paragraph line="240">Paṭhamapārājikasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dukkhavedananti.</paragraph>
    <centered line="241">Aṭṭhamasikkhāpadaṃ.</centered>
    <subhead line="242">9. Navamasikkhāpadavaṇṇanā</subhead>
    <paragraph line="243" number="1058"> Navame <pageBreak edition="V" number="0.0209" /> – sabbaṃ uttānameva. Imassāpi vitthāro bhikkhunovādake vuttoyeva.</paragraph>
    <paragraph line="244">Dhuranikkhepasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="245">Navamasikkhāpadaṃ.</centered>
    <subhead line="246">10. Dasamasikkhāpadavaṇṇanā</subhead>
    <paragraph line="247" number="1062"> Dasame – <bold>pasākhe</bold>ti adhokāye. Adhokāyo hi yasmā tato rukkhassa sākhā viya ubho ūrū pabhijjitvā gatā, tasmā pasākhoti vuccati.</paragraph>
    <paragraph line="248" number="1065"><bold>Bhindā</bold>tiādīsu sace ‘‘bhinda, phālehī’’ti sabbāni āṇāpeti, so ca tatheva karoti, cha āṇattidukkaṭāni cha ca pācittiyāni āpajjati. Athāpi evaṃ āṇāpeti – ‘‘upāsaka, yaṃkiñci ettha kātabbaṃ, taṃ sabbaṃ karohī’’ti, so ca sabbānipi bhedanādīni karoti; ekavācāya cha <pageBreak edition="M" number="0.0219" /> dukkaṭāni cha pācittiyānīti dvādasa āpattiyo. Sace pana bhedanādīsupi ekaṃyeva vatvā ‘‘idaṃ karohī’’ti āṇāpeti, so ca sabbāni karoti, yaṃ āṇattaṃ, tasseva karaṇe pācittiyaṃ. Sesesu anāpatti. Sesaṃ uttānameva.</paragraph>
    <paragraph line="249">Kathinasamuṭṭhānaṃ – kiriyākiriyaṃ, nosaññāvimokkhaṃ <pageBreak edition="P" number="4.0940" />, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="250">Dasamasikkhāpadaṃ.</centered>
    <centered line="251">Ārāmavaggo chaṭṭho.</centered>
    <title line="252">7. Gabbhinivaggo</title>
    <subhead line="253">1. Paṭhamasikkhāpadavaṇṇanā</subhead>
    <paragraph line="254" number="1069"> Gabbhinivaggassa <pageBreak edition="V" number="0.0210" /> paṭhamasikkhāpade – <bold>āpannasattā</bold>ti kucchipaviṭṭhasattā.</paragraph>
    <centered line="255">Paṭhamasikkhāpadaṃ.</centered>
    <subhead line="256">2. Dutiyasikkhāpadavaṇṇanā</subhead>
    <paragraph line="257" number="1073-4"> Dutiye – <bold>pāyanti</bold>nti thaññaṃ pāyamānaṃ. <bold>Mātā vā hotī</bold>ti yaṃ dārakaṃ pāyeti, tassa mātā vā hoti dhāti vā. Sesaṃ uttānameva. Ubhayampi tisamuṭṭhānaṃ – kiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="258">Dutiyasikkhāpadaṃ.</centered>
    <subhead line="259">3. Tatiyasikkhāpadavaṇṇanā</subhead>
    <paragraph line="260" number="1077"> Tatiye – <bold>sikkhāsammutiṃ dātu</bold>nti kasmā dāpesi? ‘‘Mātugāmo nāma lolo hoti dve vassāni chasu dhammesu asikkhitvā sīlāni pūrayamāno kilamati, sikkhitvā pana pacchā na kilamissati, nittharissatī’’ti dāpesi.</paragraph>
    <paragraph line="261" number="1079"><bold>Pāṇātipātā</bold><pageBreak edition="M" number="0.0220" /><bold>veramaṇiṃ dve vassāni avītikkamma samādānaṃ samādiyāmī</bold>ti yaṃ taṃ pāṇātipātā veramaṇīti paññattaṃ sikkhāpadaṃ, taṃ pāṇātipātā veramaṇisikkhāpadaṃ dve vassāni avītikkamitabbasamādānaṃ katvā samādiyāmīti attho. Esa nayo sabbattha. Imā cha sikkhāyo saṭṭhivassāyapi pabbajitāya dātabbāyeva, na etāsu asikkhitā upasampādetabbā.</paragraph>
    <centered line="262">Tatiyasikkhāpadaṃ.</centered>
    <subhead line="263">4. Catutthasikkhāpadavaṇṇanā</subhead>
    <paragraph line="264" number="1084"> Catutthe <pageBreak edition="V" number="0.0211" /> – sabbaṃ uttānameva. Sace pana paṭhamaṃ vuṭṭhānasammuti na dinnā hoti, upasampadamāḷakepi dātabbāyeva. Imā dvepi mahāsikkhamānā nāma.</paragraph>
    <centered line="265">Catutthasikkhāpadaṃ.</centered>
    <subhead line="266">5. Pañcamasikkhāpadavaṇṇanā</subhead>
    <paragraph line="267" number="1090"> Pañcame <pageBreak edition="P" number="4.0941" /> – kiñcāpi ūnadvādasavassaṃ paripuṇṇasaññāya vuṭṭhāpentiyā anāpatti, sā pana anupasampannāva hoti. Sesaṃ uttānameva.</paragraph>
    <centered line="268">Pañcamasikkhāpadaṃ.</centered>
    <subhead line="269">6. Chaṭṭhasikkhāpadavaṇṇanā</subhead>
    <paragraph line="270" number="1095"> Chaṭṭhe – dasavassāya gihigatāya sikkhāsammutiṃ datvā paripuṇṇadvādasavassaṃ upasampādetuṃ vaṭṭati.</paragraph>
    <centered line="271">Chaṭṭhasikkhāpadaṃ.</centered>
    <subhead line="272">7. Sattamasikkhāpadavaṇṇanā</subhead>
    <paragraph line="273" number="1101"> Sattame <pageBreak edition="M" number="0.0221" /> – sabbaṃ uttānameva. Samuṭṭhānādīnipi sabbesu dutiye vuttasadisāneva. Ayaṃ pana viseso – yattha sammuti atthi, tattha kiriyākiriyaṃ hotīti.</paragraph>
    <centered line="274">Sattamasikkhāpadaṃ.</centered>
    <subhead line="275">8. Aṭṭhamasikkhāpadavaṇṇanā</subhead>
    <paragraph line="276" number="1108"> Aṭṭhame <pageBreak edition="V" number="0.0212" /> – <bold>na anuggaṇhāpeyyā</bold>ti ‘‘imissā ayye uddesādīni dehī’’ti evaṃ uddesādīhi na anuggaṇhāpeyya.</paragraph>
    <paragraph line="277" number="1110"><bold>Pariyesitvā</bold>ti aññaṃ pariyesitvā na labhati, sayaṃ gilānā hoti, na sakkoti uddesādīni dātuṃ, tassā anāpatti. Sesaṃ uttānameva. Dhuranikkhepasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="278">Aṭṭhamasikkhāpadaṃ.</centered>
    <subhead line="279">9. Navamasikkhāpadavaṇṇanā</subhead>
    <paragraph line="280" number="1113"> Navame – <bold>na upaṭṭhaheyyā</bold>ti cuṇṇena mattikāya dantakaṭṭhena mukhodakenāti evaṃ tena tena karaṇīyena na upaṭṭhaheyya. Sesaṃ uttānameva. Paṭhamapārājikasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dukkhavedananti.</paragraph>
    <centered line="281">Navamasikkhāpadaṃ.</centered>
    <subhead line="282">10. Dasamasikkhāpadavaṇṇanā</subhead>
    <paragraph line="283" number="1116"> Dasame – <bold>neva vūpakāseyyā</bold>ti na gahetvā gaccheyya. <bold>Na vūpakāsāpeyyā</bold>ti ‘‘imaṃ ayye gahetvā gacchā’’ti aññaṃ na āṇāpeyya. Sesamettha uttānameva. Dhuranikkhepasamuṭṭhānaṃ – akiriyaṃ, saññāvimokkhaṃ <pageBreak edition="M" number="0.0222" />, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="284">Dasamasikkhāpadaṃ.</centered>
    <centered line="285">Gabbhinivaggo sattamo.</centered>
    <title line="286">8. Kumāribhūtavaggo</title>
    <subhead line="287">1-2-3. Paṭhamadutiyatatiyasikkhāpadavaṇṇanā</subhead>
    <paragraph line="288" number="1119"> Kumāribhūtavaggassa <pageBreak edition="P" number="4.0942" /><pageBreak edition="V" number="0.0213" /> paṭhamadutiyatatiyasikkhāpadāni tīṇi tīhi gihigatasikkhāpadehi sadisāni. Yā pana tā sabbapaṭhamā dve mahāsikkhamānā, tā atikkantavīsativassāti veditabbā. Tā gihigatā vā hontu agihigatā vā, sikkhamānā icceva vattabbā, gihigatāti vā kumāribhūtāti vā na vattabbā. Gihigatāya dasavassakāle sikkhāsammutiṃ datvā dvādasavassakāle upasampadā kātabbā. Ekādasavassakāle datvā terasavassakāle kātabbā, dvādasaterasacuddasapannarasasoḷasasattarasaaṭṭhārasavassakāle sammutiṃ datvā vīsativassakāle upasampadā kātabbā. Aṭṭhārasavassakālato paṭṭhāya ca panāyaṃ gihigatātipi kumāribhūtātipi vattuṃ vaṭṭati, kumāribhūtā pana gihigatāti na vattabbā, kumāribhūtā icceva vattabbā. Mahāsikkhamānā pana gihigatātipi vattuṃ na vaṭṭati, kumāribhūtātipi vattuṃ na vaṭṭati, sikkhāsammutidānavasena pana tissopi sikkhamānāti vattuṃ vaṭṭati.</paragraph>
    <centered line="289">Paṭhamadutiyatatiyāni.</centered>
    <subhead line="290">4-5-6. Catutthapañcamachaṭṭhasikkhāpadavaṇṇanā</subhead>
    <paragraph line="291" number="1136"><bold>Catutthapañcamachaṭṭhesu</bold> sabbaṃ uttānameva. Sabbāni tisamuṭṭhānāni catutthaṃ kiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti. Pañcamaṃ kiriyākiriyaṃ, saññāvimokkhaṃ, sacittakaṃ, paṇṇattivajjaṃ <pageBreak edition="M" number="0.0223" />, kāyakammaṃ, vacīkammaṃ, ticittaṃ, tivedananti. Yañcettha saṅghena paricchinditabbāti vuttaṃ, tassa upaparikkhitabbāti attho. Chaṭṭhaṃ kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ dukkhavedananti. Yaṃ panettha ‘‘paricchinditvā’’ti vuttaṃ, tassa upaparikkhitvāti attho.</paragraph>
    <centered line="292">Catutthapañcamachaṭṭhasikkhāpadāni</centered>
    <subhead line="293">7. Sattamasikkhāpadavaṇṇanā</subhead>
    <paragraph line="294" number="1150"> Sattame <pageBreak edition="V" number="0.0214" /> – sabbaṃ uttānameva. Dhuranikkhepasamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered line="295">Sattamasikkhāpadaṃ.</centered>
    <subhead line="296">8. Aṭṭhamasikkhāpadavaṇṇanā</subhead>
    <paragraph line="297" number="1154"> Aṭṭhamepi <pageBreak edition="P" number="4.0943" /> – sabbaṃ uttānameva. Samuṭṭhānādīnipi anantarasadisānevāti.</paragraph>
    <centered line="298">Aṭṭhamasikkhāpadaṃ.</centered>
    <subhead line="299">9. Navamasikkhāpadavaṇṇanā</subhead>
    <paragraph line="300" number="1158"> Navame – <bold>sokāvāsa</bold>nti saṅketaṃ katvā agacchamānā purisānaṃ anto sokaṃ pavesetīti sokāvāsā, taṃ sokāvāsaṃ. Tenevāha – ‘‘sokāvāsā nāma paresaṃ dukkhaṃ uppādetī’’ti. Atha vā gharaṃ viya gharasāmikā, ayampi purisasamāgamaṃ alabhamānā sokaṃ āvisati. Iti yaṃ āvisati, svāssā āvāso hotīti sokāvāsā. Tenāha – ‘‘sokaṃ āvisatī’’ti. <bold>Ajānantī</bold>ti edisā <pageBreak edition="M" number="0.0224" /> ayanti ajānamānā. Sesaṃ uttānameva. Tisamuṭṭhānaṃ – kiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="301">Navamasikkhāpadaṃ.</centered>
    <subhead line="302">10. Dasamasikkhāpadavaṇṇanā</subhead>
    <paragraph line="303" number="1164"> Dasame – <bold>anāpucchā</bold>ti anāpucchitvā. Bhikkhunīhi dvikkhattuṃ āpucchitabbaṃ – pabbajjākāle ca upasampadākāle ca, bhikkhūnaṃ pana sakiṃ āpucchitepi vaṭṭati.</paragraph>
    <paragraph line="304" number="1165"><bold>Ajānantī</bold>ti <pageBreak edition="V" number="0.0215" /> mātādīnaṃ atthibhāvaṃ ajānantī. Sesaṃ uttānameva. Idaṃ apubbasamuṭṭhānasīsaṃ. Catusamuṭṭhānaṃ – vācato kāyavācato vācācittato kāyavācācittato ca samuṭṭhāti. Kathaṃ? Abbhānakammādīsu kenacideva karaṇīyena khaṇḍasīmāyaṃ nisinnā ‘‘pakkosatha sikkhamānaṃ, idheva naṃ upasampādessāmā’’ti upasampādeti; evaṃ vācato samuṭṭhāti. Upassayato paṭṭhāya upasampādessāmīti vatvā khaṇḍasīmaṃ gacchantiyā kāyavācato samuṭṭhāti. Dvīsupi ṭhānesu paṇṇattibhāvaṃ jānitvāva vītikkamaṃ karontiyā vācācittato kāyavācācittato ca samuṭṭhāti. Ananujānāpetvā upasampādanato kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="305">Dasamasikkhāpadaṃ.</centered>
    <subhead line="306">11. Ekādasamasikkhāpadavaṇṇanā</subhead>
    <paragraph line="307" number="1167-8"> Ekādasame – <bold>pārivāsikachandadānenā</bold>ti pārivāsiyena chandadānena. Tattha catubbidhaṃ pārivāsiyaṃ – parisapārivāsiyaṃ <pageBreak edition="P" number="4.0944" />, rattipārivāsiyaṃ, chandapārivāsiyaṃ, ajjhāsayapārivāsiyanti. Tattha parisapārivāsiyaṃ nāma bhikkhū kenacideva karaṇīyena sannipatitā honti, atha megho vā uṭṭhāti, ussāraṇā vā kariyati, manussā vā ajjhottharantā āgacchanti, bhikkhū <pageBreak edition="M" number="0.0225" /> ‘‘anokāsā mayaṃ aññatra gacchāmā’’ti chandaṃ avissajjetvāva uṭṭhahanti. Idaṃ parisapārivāsiyaṃ. Kiñcāpi parisapārivāsiyaṃ, chandassa pana avissaṭṭhattā kammaṃ kātuṃ vaṭṭati.</paragraph>
    <paragraph line="308">Puna bhikkhū ‘‘uposathādīni karissāmā’’ti rattiṃ sannipatitvā ‘‘yāva sabbe sannipatanti, tāva dhammaṃ suṇissāmā’’ti ekaṃ ajjhesanti, tasmiṃ dhammakathaṃ kathenteyeva aruṇo uggacchati. Sace ‘‘cātuddasikaṃ uposathaṃ karissāmā’’ti nisinnā ‘‘pannaraso’’ti kātuṃ vaṭṭati. Sace pannarasikaṃ kātuṃ nisinnā pāṭipade anuposathe uposathaṃ kātuṃ na vaṭṭati, aññaṃ pana saṅghakiccaṃ kātuṃ vaṭṭati. Idaṃ rattipārivāsiyaṃ nāma.</paragraph>
    <paragraph line="309">Puna bhikkhū ‘‘kiñcideva abbhānādisaṅghakammaṃ karissāmā’’ti nisinnā honti, tatreko nakkhattapāṭhako bhikkhu evaṃ vadati – ‘‘ajja nakkhattaṃ dāruṇaṃ, mā imaṃ kammaṃ karothā’’ti. Te tassa vacanena chandaṃ vissajjetvā tattheva nisinnā honti. Athañño āgantvā ‘‘nakkhattaṃ paṭimānentaṃ <pageBreak edition="V" number="0.0216" /> attho bālaṃ upaccagā’’ti (jā. 1.1.49) vatvā ‘‘kiṃ nakkhattena karothā’’ti vadati. Idaṃ chandapārivāsiyañceva ajjhāsayapārivāsiyañca. Etasmiṃ pārivāsiye puna chandapārisuddhiṃ anānetvā kammaṃ kātuṃ na vaṭṭati.</paragraph>
    <paragraph line="310"><bold>Vuṭṭhitāya parisāyā</bold>ti chandaṃ vissajjetvā kāyena vā vācāya vā chandavissajjanamatteneva vā uṭṭhitāya parisāya.</paragraph>
    <paragraph line="311" number="1169"><bold>Anāpatti avuṭṭhitāya parisāyā</bold>ti chandaṃ avissajjetvā avuṭṭhitāya anāpatti. Sesaṃ uttānameva. Tisamuṭṭhānaṃ – kiriyaṃ, saññāvimokkhaṃ, sacittakaṃ, paṇṇattivajjaṃ <pageBreak edition="P" number="4.0945" />, kāyakammaṃ, vacīkammaṃ, ticittaṃ, tivedananti.</paragraph>
    <centered line="312">Ekādasamasikkhāpadaṃ.</centered>
    <subhead line="313">12. Dvādasamasikkhāpadavaṇṇanā</subhead>
    <paragraph line="314" number="1170"> Dvādasame – <bold>upassayo na sammatī</bold>ti vasanokāso nappahoti. Sesaṃ uttānameva. Samuṭṭhānādīni anantarasadisānevāti.</paragraph>
    <centered line="315">Dvādasamasikkhāpadaṃ.</centered>
    <subhead line="316">13. Terasamasikkhāpadavaṇṇanā</subhead>
    <paragraph line="317" number="1175"> Terasame <pageBreak edition="M" number="0.0226" /> – <bold>ekaṃ vassaṃ dve</bold>ti ekantarike ekasmiṃ saṃvacchare dve vuṭṭhāpeti. Sesaṃ uttānameva. Samuṭṭhānādīnipi vuttasadisānevāti.</paragraph>
    <centered line="318">Terasamasikkhāpadaṃ.</centered>
    <centered line="319">Kumāribhūtavaggo aṭṭhamo.</centered>
    <title line="320">9. Chattupāhanavaggo</title>
    <subhead line="321">1. Paṭhamasikkhāpadavaṇṇanā</subhead>
    <paragraph line="322" number="1181"> Chattavaggassa <pageBreak edition="V" number="0.0217" /> paṭhamasikkhāpade – <bold>sakimpi dhāreti āpatti pācittiyassā</bold>ti maggagamane ekapayogeneva divasampi dhāreti, ekāva āpatti. Sace kaddamādīni patvā upāhanā omuñcitvā chattameva dhārentī gacchati, dukkaṭaṃ. Athāpi gacchādīni disvā chattaṃ apanāmetvā upāhanāruḷhāva gacchati, dukkaṭameva. Sace chattampi apanāmetvā upāhanāpi omuñcitvā puna dhāreti, puna pācittiyaṃ. Evaṃ payogagaṇanāya āpattiyo veditabbā. Sesaṃ uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="323">Paṭhamasikkhāpadaṃ.</centered>
    <subhead line="324">2. Dutiyasikkhāpadavaṇṇanā</subhead>
    <paragraph line="325" number="1184"> Dutiye – <bold>yānena yāyantī</bold>ti etthāpi orohitvā punappunaṃ abhiruhantiyā payogagaṇanāya āpattiyo veditabbā. Sesaṃ paṭhame vuttanayamevāti.</paragraph>
    <centered line="326">Dutiyasikkhāpadaṃ.</centered>
    <subhead line="327">3. Tatiyasikkhāpadavaṇṇanā</subhead>
    <paragraph line="328" number="1190"> Tatiye <pageBreak edition="M" number="0.0227" /> – <bold>vippakiriyiṃsū</bold>ti maṇayo vippakiṇṇā. Idhāpi omuñcitvā dhārentiyā payogagaṇanāya āpattiyo. Samuṭṭhānādīni vuttanayāneva. Kevalaṃ idha akusalacittaṃ hotīti.</paragraph>
    <centered line="329">Tatiyasikkhāpadaṃ.</centered>
    <subhead line="330">4. Catutthasikkhāpadavaṇṇanā</subhead>
    <paragraph line="331" number="1194"> Catutthe <pageBreak edition="P" number="4.0946" /><pageBreak edition="V" number="0.0218" /> – sīsūpagādīsu yaṃ yaṃ dhāreti, tassa tassa vasena vatthugaṇanāya āpattiyo veditabbā. Sesaṃ tatiye vuttanayamevāti.</paragraph>
    <centered line="332">Catutthasikkhāpadaṃ.</centered>
    <subhead line="333">5. Pañcamasikkhāpadavaṇṇanā</subhead>
    <paragraph line="334" number="1199"> Pañcame – <bold>gandhavaṇṇakenā</bold>ti gandhena ca vaṇṇakena ca. Sesaṃ uttānameva. Samuṭṭhānādīni tatiyasadisānevāti.</paragraph>
    <centered line="335">Pañcamasikkhāpadaṃ.</centered>
    <subhead line="336">6. Chaṭṭhasikkhāpadavaṇṇanā</subhead>
    <paragraph line="337" number="1202"> Chaṭṭhe – sabbaṃ pañcame vuttasadisamevāti.</paragraph>
    <centered line="338">Chaṭṭhasikkhāpadaṃ.</centered>
    <subhead line="339">7. Sattamasikkhāpadavaṇṇanā</subhead>
    <paragraph line="340" number="1208-9"> Sattame – <bold>ummaddāpeti āpatti pācittiyassā</bold>ti ettha hatthaṃ amocetvā ummaddane ekāva āpatti, mocetvā mocetvā ummaddane payogagaṇanāya <pageBreak edition="M" number="0.0228" /> āpattiyo. <bold>Sambāhanepi</bold> eseva nayo. <bold>Gilānāyā</bold>ti antamaso maggagamanaparissamenāpi sābādhāya. <bold>Āpadāsū</bold>ti corabhayādīhi sarīrakampanādīsu. Sesaṃ uttānameva. Samuṭṭhānādīni tatiyasadisānevāti.</paragraph>
    <centered line="341">Sattamasikkhāpadaṃ.</centered>
    <subhead line="342">8-9-10. Aṭṭhamanavamadasamasikkhāpadavaṇṇanā</subhead>
    <paragraph line="343" number="1210"> Aṭṭhamādīsu <pageBreak edition="V" number="0.0219" /> tīsu sikkhamānāya sāmaṇeriyā, gihiniyāti idameva nānākaraṇaṃ, sesaṃ sattame vuttasadisamevāti.</paragraph>
    <centered line="344">Aṭṭhamanavamadasamasikkhāpadāni.</centered>
    <subhead line="345">11. Ekādasamasikkhāpadavaṇṇanā</subhead>
    <paragraph line="346" number="1214"> Ekādasame – <bold>bhikkhussa purato</bold>ti abhimukhamevāti attho. Idaṃ pana upacāraṃ sandhāya kathitanti veditabbaṃ. Sesaṃ uttānameva. Kathinasamuṭṭhānaṃ – kāyavācato kāyavācācittato ca samuṭṭhāti, kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="347">Ekādasamasikkhāpadaṃ.</centered>
    <subhead line="348">12. Dvādasamasikkhāpadavaṇṇanā</subhead>
    <paragraph line="349" number="1219-23"> Dvādasame – <bold>anokāsakata</bold>nti asukasmiṃ nāma ṭhāne pucchāmīti evaṃ akataokāsaṃ. Tenevāha – ‘‘anokāsakatanti anāpucchā’’ti <pageBreak edition="P" number="4.0947" />. <bold>Anodissā</bold>ti asukasmiṃ nāma ṭhāne pucchāmīti evaṃ aniyametvā kevalaṃ ‘‘pucchitabbaṃ atthi, pucchāmi ayyā’’ti evaṃ vatvā. Sesaṃ uttānameva. Padasodhammasamuṭṭhānaṃ – vācato vācācittato ca samuṭṭhāti, kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, vacīkammaṃ, ticittaṃ, tivedananti.</paragraph>
    <centered line="350">Dvādasamasikkhāpadaṃ.</centered>
    <subhead line="351">13. Terasamasikkhāpadavaṇṇanā</subhead>
    <paragraph line="352" number="1226"> Terasame <pageBreak edition="M" number="0.0229" /><pageBreak edition="V" number="0.0220" /> – <bold>parikkhepaṃ atikkāmentiyā</bold>ti ekena pādena atikkante dukkaṭaṃ, dutiyena pācittiyaṃ. Upacārepi eseva nayo.</paragraph>
    <paragraph line="353" number="1227"><bold>Acchinnacīvarikāyā</bold>tiādīsu saṅkaccikacīvarameva cīvaranti veditabbaṃ. <bold>Āpadāsū</bold>ti mahagghaṃ hoti saṅkaccikaṃ, pārupitvā gacchantiyāva upaddavo uppajjati, evarūpāsu āpadāsu anāpatti. Sesaṃ uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</paragraph>
    <centered line="354">Terasamasikkhāpadaṃ.</centered>
    <centered line="355">Chattupāhanavaggo navamo.</centered>
    <paragraph line="356"><bold>Uddiṭṭhā kho ayyāyo chasaṭṭhisataṃ pācittiyā dhammā</bold>ti ettha sabbāneva bhikkhunīnaṃ khuddakesu channavuti, bhikkhūnaṃ dvenavutīti aṭṭhāsītisataṃ sikkhāpadāni, tato sakalaṃ bhikkhunīvaggaṃ, paramparabhojanaṃ, anatirittabhojanaṃ, anatirittena abhihaṭṭhuṃ pavāraṇaṃ, paṇītabhojanaviññatti, acelakasikkhāpadaṃ, duṭṭhullapaṭicchādanaṃ, ūnavīsativassupasampādanaṃ, mātugāmena saddhiṃ saṃvidhāya addhānagamanaṃ, rājantepurappavesanaṃ, santaṃ bhikkhuṃ anāpucchā vikāle gāmappavesanaṃ, nisīdanaṃ vassikasāṭikanti imāni dvāvīsati sikkhāpadāni apanetvā sesāni satañca chasaṭṭhi ca sikkhāpadāni pātimokkhuddesamaggena uddiṭṭhāni hontīti veditabbāni. Tenāha – ‘‘uddiṭṭhā kho <pageBreak edition="P" number="4.0948" /> ayyāyo chasaṭṭhisataṃ pācittiyā dhammā…pe… evametaṃ dhārayāmī’’ti.</paragraph>
    <paragraph line="357">Tatrāyaṃ saṅkhepato samuṭṭhānavinicchayo – giraggasamajjaṃ, cittāgārasikkhāpadaṃ, saṅghāṇi, itthālaṅkāro, gandhavaṇṇako, vāsitakapiññāko, bhikkhunīādīhi ummaddanaparimaddanānīti imāni dasa sikkhāpadāni acittakāni lokavajjāni. Ayaṃ panettha adhippāyo – vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni. Avasesāni acittakāni, paṇṇattivajjāneva. Corīvuṭṭhāpanaṃ, gāmantaraṃ, ārāmasikkhāpadaṃ <pageBreak edition="V" number="0.0221" /> gabbhinivagge ādito paṭṭhāya satta, kumāribhūtavagge ādito paṭṭhāya pañca, purisasaṃsaṭṭhaṃ pārivāsiyachandadānaṃ, anuvassavuṭṭhāpanaṃ, ekantarikavuṭṭhāpananti <pageBreak edition="M" number="0.0230" /> imāni ekūnavīsati sikkhāpadāni sacittakāni paṇṇattivajjāni, avasesāni sacittakāni lokavajjānevāti.</paragraph>
    <centered line="358">Samantapāsādikāya vinayasaṃvaṇṇanāya bhikkhunīvibhaṅge</centered>
    <centered line="359">Khuddakavaṇṇanā niṭṭhitā.</centered>
    <centered line="360">Pācittiyakaṇḍaṃ niṭṭhitaṃ.</centered>
  </content>
</document>