<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02a4.att11.xml</normativeSource>
    <source>roman/atthakatha/vinayapitaka (atthakatha)/parivara-atthakatha/mahasangamo.xml</source>
    <script>roman</script>
    <directory>/atthakatha/vinayapitaka (atthakatha)/parivara-atthakatha</directory>
    <basename>mahasangamo</basename>
    <titlePath>Mahāsaṅgāmo - Parivāra-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">Mahāsaṅgāmo</chapter>
    <subhead line="2">Voharantena jānitabbādivaṇṇanā</subhead>
    <paragraph line="3" number="368-374"> Mahāsaṅgāme <pageBreak edition="Pali Text Society" number="7.1368" /><pageBreak edition="Myanmar" number="0.0210" /><pageBreak edition="Vipassana Research Institut" number="0.0213" /> – <bold>vatthuto vā vatthuṃ saṅkamatī</bold>ti ‘‘paṭhamapārājikavatthu mayā diṭṭhaṃ vā sutaṃ vā’’ti vatvā puna pucchiyamāno nighaṃsiyamāno ‘‘na mayā paṭhamapārājikassa vatthu diṭṭhaṃ, na sutaṃ; dutiyapārājikassa vatthu diṭṭhaṃ vā sutaṃ vā’’ti vadati. Eteneva nayena sesavatthusaṅkamanaṃ, vipattito vipattisaṅkamanaṃ āpattito āpattisaṅkamanañca veditabbaṃ. Yo pana ‘‘neva mayā diṭṭhaṃ, na suta’’nti vatvā pacchā ‘‘mayāpetaṃ diṭṭhaṃ vā sutaṃ vā’’ti vadati, ‘‘diṭṭhaṃ vā sutaṃ vā’’ti vatvā pacchā ‘‘na diṭṭhaṃ vā na sutaṃ vā’’ti vadati, ayaṃ <bold>avajānitvā paṭijānāti, paṭijānitvā avajānātī</bold>ti veditabbo. Eseva <bold>aññenaññaṃ paṭicarati</bold> nāma.</paragraph>
    <paragraph line="4" number="375"><bold>Vaṇṇāvaṇṇo</bold>ti nīlādivaṇṇāvaṇṇavasena sukkavissaṭṭhisikkhāpadaṃ vuttaṃ. <bold>Vacanamanuppadāna</bold>nti sañcarittaṃ vuttaṃ. Kāyasaṃsaggādittayaṃ sarūpeneva vuttaṃ. Iti imāni pañca methunadhammassa pubbabhāgo pubbapayogoti veditabbāni.</paragraph>
    <paragraph line="5" number="376"><bold>Cattāri apalokanakammānī</bold>ti adhammenavaggādīni. Sesesupi eseva nayo. Iti cattāri catukkāni soḷasa honti.</paragraph>
    <subhead line="6">Agatiagantabbavaṇṇanā</subhead>
    <paragraph line="7" number="379"><bold>Bahujanaahitāya</bold><pageBreak edition="Vipassana Research Institut" number="0.0214" /><bold>paṭipanno hotī</bold>ti vinayadharena hi evaṃ chandādigatiyā adhikaraṇe vinicchite tasmiṃ vihāre saṅgho dvidhā bhijjati. Ovādūpajīviniyo bhikkhuniyopi dve bhāgā honti. Upāsakāpi upāsikāyopi dārakāpi dārikāyopi tesaṃ ārakkhadevatāpi tatheva dvidhā bhijjanti. Tato bhummadevatā ādiṃ katvā yāva akaniṭṭhabrahmāno dvidhāva honti. Tena vuttaṃ – ‘‘bahujanaahitāya paṭipanno hoti…pe… dukkhāya devamanussāna’’nti.</paragraph>
    <paragraph line="8" number="382"><bold>Visamanissito</bold>ti <pageBreak edition="Myanmar" number="0.0211" /> visamāni kāyakammādīni nissito. <bold>Gahananissito</bold>ti micchādiṭṭhiantaggāhikadiṭṭhisaṅkhātaṃ gahanaṃ nissito. <bold>Balavanissito</bold>ti balavante abhiññāte bhikkhū nissito.</paragraph>
    <paragraph line="9" number="393"><bold>Tassa avajānanto</bold>ti tassa vacanaṃ avajānanto. Upayogatthe vā sāmivacanaṃ, taṃ avajānantoti attho.</paragraph>
    <paragraph line="10" number="394"><bold>Yaṃ atthāyā</bold>ti yadatthāya. <bold>Taṃ attha</bold>nti so attho. Sesaṃ sabbattha uttānamevāti.</paragraph>
    <centered line="11">Mahāsaṅgāmavaṇṇanā niṭṭhitā.</centered>
  </content>
</document>