<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02a4.att3.xml</normativeSource>
    <archivePath>roman/atthakatha/vinayapitaka (atthakatha)/parivara-atthakatha/khandhakapucchavaro.xml</archivePath>
    <baseFileName>khandhakapucchavaro</baseFileName>
    <titlePath>Khandhakapucchāvāro - Parivāra-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">Khandhakapucchāvāro</chapter>
    <subhead line="2">Pucchāvissajjanāvaṇṇanā</subhead>
    <paragraph line="3" number="320"><bold>Upasampadaṃ</bold><pageBreak edition="M" number="0.0155" /><pageBreak edition="V" number="0.0156" /><bold>pucchissa</bold>nti upasampadakkhandhakaṃ pucchissaṃ. <bold>Sanidānaṃ saniddesa</bold>nti nidānena ca niddesena ca <pageBreak edition="P" number="7.1318" /> saddhiṃ pucchissāmi. <bold>Samukkaṭṭhapadānaṃ kati āpattiyo</bold>ti yāni tattha samukkaṭṭhāni uttamāni padāni vuttāni, tesaṃ samukkaṭṭhapadānaṃ uttamapadānaṃ saṅkhepato kati āpattiyo hontīti. Yena yena hi padena yā yā āpatti paññattā, sā sā tassa tassa padassa āpattīti vuccati. Tena vuttaṃ ‘‘samukkaṭṭhapadānaṃ kati āpattiyo’’ti. <bold>Dve āpattiyo</bold>ti ūnavīsativassaṃ upasampādentassa pācittiyaṃ, sesesu sabbapadesu dukkaṭaṃ.</paragraph>
    <paragraph line="4"><bold>Tisso</bold>ti ‘‘nassantete vinassantete, ko tehi attho’’ti bhedapurekkhārānaṃ uposathakaraṇe thullaccayaṃ, ukkhittakena saddhiṃ uposathakaraṇe pācittiyaṃ, sesesu dukkaṭanti evaṃ uposathakkhandhake tisso āpattiyo. <bold>Ekā</bold>ti vassūpanāyikakkhandhake ekā dukkaṭāpattiyeva.</paragraph>
    <paragraph line="5"><bold>Tisso</bold>ti bhedapurekkhārassa pavārayato thullaccayaṃ, ukkhittakena saddhiṃ pācittiyaṃ, sesesu dukkaṭanti evaṃ pavāraṇākkhandhakepi tisso āpattiyo.</paragraph>
    <paragraph line="6"><bold>Tisso</bold>ti vacchatariṃ uggahetvā mārentānaṃ pācittiyaṃ, rattena cittena aṅgajātachupane thullaccayaṃ, sesesu dukkaṭanti evaṃ cammasaṃyuttepi tisso āpattiyo. Bhesajjakkhandhakepi samantā dvaṅgule thullaccayaṃ, bhojjayāguyā pācittiyaṃ, sesesu dukkaṭanti evaṃ tisso āpattiyo.</paragraph>
    <paragraph line="7"><bold>Kathinaṃ</bold><pageBreak edition="V" number="0.0157" /> kevalaṃ paññattimeva, natthi tattha āpatti. <bold>Cīvarasaṃyutte</bold> kusacīravākacīresu thullaccayaṃ, atirekacīvare nissaggiyaṃ, sesesu dukkaṭanti imā tisso āpattiyo.</paragraph>
    <paragraph line="8"><bold>Campeyyake</bold> ekā dukkaṭāpattiyeva. Kosambaka-kammakkhandhaka-pārivāsikasamuccayakkhandhakesupi ekā dukkaṭāpattiyeva.</paragraph>
    <paragraph line="9"><bold>Samathakkhandhake</bold><pageBreak edition="M" number="0.0156" /> chandadāyako khiyyati, khiyyanakaṃ pācittiyaṃ, sesesu dukkaṭanti imā dve āpattiyo. <bold>Khuddakavatthuke</bold> attano aṅgajātaṃ chindati, thullaccayaṃ, romaṭṭhe pācittiyaṃ, sesesu dukkaṭanti imā tisso āpattiyo. <bold>Senāsanakkhandhake</bold> garubhaṇḍavissajjane thullaccayaṃ, saṅghikā vihārā nikkaḍḍhane pācittiyaṃ, sesesu dukkaṭanti imā tisso āpattiyo.</paragraph>
    <paragraph line="10"><bold>Saṅghabhede</bold>bhedakānuvattakānaṃ thullaccayaṃ, gaṇabhojane pācittiyanti imā dve āpattiyo. <bold>Samācāraṃ pucchissa</bold>nti vutte vattakkhandhake ekā dukkaṭāpattiyeva. Sā sabbavattesu anādariyena hoti. Tathā <bold>pātimokkhaṭṭhapane. Bhikkhunikkhandhake</bold><pageBreak edition="P" number="7.1319" /> appavāraṇāya pācittiyaṃ, sesesu dukkaṭanti dve āpattiyo. Pañcasatikasattasatikesu kevalaṃ dhammo saṅgahaṃ āropito, natthi tattha āpattīti.</paragraph>
    <centered line="11">Khandhakapucchāvāravaṇṇanā niṭṭhitā.</centered>
  </content>
</document>