<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02a4.att8.xml</normativeSource>
<archivePath>roman/atthakatha/vinayapitaka (atthakatha)/parivara-atthakatha/dutiyagathasanganikam.xml</archivePath>
<titlePath>Dutiyagāthāsaṅgaṇikaṃ - Parivāra-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">Dutiyagāthāsaṅgaṇikaṃ</chapter>
<subhead line="2">Codanādipucchāvissajjanāvaṇṇanā</subhead>
<paragraph line="3" number="359"> Dutiyagāthāsaṅgaṇiyaṃ <pageBreak edition="M" number="0.0200" /><pageBreak edition="V" number="0.0202" /><bold>codanā</bold>ti vatthuñca āpattiñca dassetvā codanā. <bold>Sāraṇā</bold>ti dosasāraṇā. <bold>Saṅgho kimatthāyā</bold>ti saṅghasannipāto kimatthāya. <bold>Matikammaṃ pana kissa kāraṇā</bold>ti matikammaṃ vuccati mantaggahaṇaṃ; taṃ kissa kāraṇāti attho.</paragraph>
<paragraph line="4"><bold>Codanā sāraṇatthāyā</bold>ti vuttappakārā codanā, tena cuditakapuggalena codakadosasāraṇatthāya. <bold>Niggahatthāya sāraṇā</bold>ti dosasāraṇā pana tassa puggalassa niggahatthāya. <bold>Saṅgho pariggahatthāyā</bold>ti tattha sannipatito saṅgho vinicchayapariggahaṇatthāya; dhammādhammaṃ tulanatthāya suvinicchitadubbinicchitaṃ jānanatthāyāti attho. <bold>Matikammaṃ pana pāṭiyekka</bold>nti suttantikattherānañca vinayadharattherānañca mantaggahaṇaṃ <pageBreak edition="P" number="7.1360" /> pāṭekkaṃ pāṭekkaṃ vinicchayasanniṭṭhāpanatthaṃ.</paragraph>
<paragraph line="5"><bold>Mā kho paṭigha</bold>nti cuditake vā codake vā kopaṃ mā janayi. <bold>Sace anuvijjako tuva</bold>nti sace tvaṃ saṅghamajjhe otiṇṇaṃ adhikaraṇaṃ vinicchituṃ nisinno vinayadharo.</paragraph>
<paragraph line="6"><bold>Viggāhika</bold>nti ‘‘na tvaṃ imaṃ dhammavinayaṃ ājānāsī’’tiādinayappavattaṃ. <bold>Anatthasaṃhita</bold>nti yā anatthaṃ janayati, parisaṃ khobhetvā uṭṭhāpeti, evarūpiṃ kathaṃ mā abhaṇi. <bold>Sutte vinaye vā</bold>tiādīsu <bold>suttaṃ</bold> nāma ubhatovibhaṅgo. <bold>Vinayo</bold> nāma khandhako. <bold>Anulomo</bold> nāma parivāro. <bold>Paññattaṃ</bold> nāma sakalaṃ vinayapiṭakaṃ. <bold>Anulomikaṃ</bold> nāma cattāro mahāpadesā.</paragraph>
<paragraph line="7"><bold>Anuyogavattaṃ</bold><pageBreak edition="V" number="0.0203" /><bold>nisāmayā</bold>ti anuyuñjanavattaṃ nisāmehi. <bold>Kusalena buddhimatā kata</bold>nti chekena paṇḍitena ñāṇapāramippattena bhagavatā nīharitvā ṭhapitaṃ. <bold>Suvutta</bold>nti supaññāpitaṃ. <bold>Sikkhāpadānulomika</bold>nti sikkhāpadānaṃ anulomaṃ. Ayaṃ tāva padattho, ayaṃ panettha sādhippāyasaṅkhepavaṇṇanā – ‘‘sace tvaṃ anuvijjako, mā sahasā bhaṇi, mā anatthasaṃhitaṃ viggāhikakathaṃ <pageBreak edition="M" number="0.0201" /> bhaṇi. Yaṃ pana kusalena buddhimatā lokanāthena etesu suttādīsu anuyogavattaṃ kathaṃ supaññattaṃ sabbasikkhāpadānaṃ anulomaṃ, taṃ nisāmaya taṃ upadhārehī’’ti. <bold>Gatiṃ na nāsento samparāyika</bold>nti attano samparāye sugatinibbattiṃ anāsento anuyogavattaṃ nisāmaya. Yo hi taṃ anisāmetvā anuyuñjati, so samparāyikaṃ attano gatiṃ nāseti, tasmā tvaṃ anāsento nisāmayāti attho. Idāni taṃ anuyogavattaṃ dassetuṃ <bold>hitesī</bold>tiādimāha. Tattha <bold>hitesī</bold>ti hitaṃ esanto gavesanto; mettañca mettāpubbabhāgañca upaṭṭhapetvāti attho. <bold>Kālenā</bold>ti yuttapattakālena; ajjhesitakāleyeva tava bhāre kate anuyuñjāti attho.</paragraph>
<paragraph line="8"><bold>Sahasā vohāraṃ mā padhāresī</bold>ti yo etesaṃ sahasā vohāro hoti, sahasā bhāsitaṃ, taṃ mā padhāresi, mā gaṇhittha.</paragraph>
<paragraph line="9"><bold>Paṭiññānusandhitena kāraye</bold>ti ettha <bold>anusandhita</bold>nti kathānusandhi vuccati, tasmā paṭiññānusandhinā kāraye; kathānusandhiṃ sallakkhetvā paṭiññāya kārayeti attho. Atha vā paṭiññāya ca anusandhitena ca kāraye, lajjiṃ paṭiññāya kāraye; alajjiṃ vattānusandhināti attho. Tasmā eva <pageBreak edition="P" number="7.1361" /><bold>paṭiññā lajjīsū</bold>ti gāthamāha. Tattha <bold>vattānusandhitena kāraye</bold>ti vattānusandhinā kāraye, yā assa vattena saddhiṃ paṭiññā sandhiyati, tāya paṭiññāya kārayeti attho.</paragraph>
<paragraph line="10"><bold>Sañciccā</bold>ti jānanto āpajjati. <bold>Parigūhatī</bold>ti nigūhati na deseti na vuṭṭhāti.</paragraph>
<paragraph line="11"><bold>Sā ahampi jānāmī</bold>ti yaṃ tumhehi vuttaṃ, taṃ saccaṃ, ahampi naṃ evameva jānāmi. <bold>Aññañca tāha</bold>nti aññañca taṃ ahaṃ pucchāmi.</paragraph>
<paragraph line="12"><bold>Pubbāparaṃ</bold><pageBreak edition="V" number="0.0204" /><bold>na jānātī</bold>ti purekathitañca pacchākathitañca na jānāti. <bold>Akovido</bold>ti tasmiṃ pubbāpare akusalo. <bold>Anusandhivacanapathaṃ na jānātī</bold>ti kathānusandhivacanaṃ vinicchayānusandhivacanañca na jānāti.</paragraph>
<paragraph line="13"><bold>Sīlavipattiyā codetī</bold>ti dvīhi āpattikkhandhehi codeti. <bold>Ācāradiṭṭhiyā</bold>ti ācāravipattiyā ceva diṭṭhivipattiyā ca. Ācāravipattiyā codento pañcahāpattikkhandhehi codeti, diṭṭhivipattiyā codento <pageBreak edition="M" number="0.0202" /> micchādiṭṭhiyā ceva antaggāhikadiṭṭhiyā ca codeti. <bold>Ājīvenapi codetī</bold>ti ājīvahetupaññattehi chahi sikkhāpadehi codeti. Sesaṃ sabbattha uttānamevāti.</paragraph>
<centered line="14">Dutiyagāthāsaṅgaṇikavaṇṇanā niṭṭhitā.</centered>
</body>
</document>