<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02a4.att16.xml</normativeSource>
<archivePath>roman/atthakatha/vinayapitaka (atthakatha)/parivara-atthakatha/sedamocanagatha.xml</archivePath>
<titlePath>Sedamocanagāthā - Parivāra-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">Sedamocanagāthā</chapter>
<subhead line="2">(1) Avippavāsapañhāvaṇṇanā</subhead>
<paragraph line="3" number="479"> Sedamocanagāthāsu <pageBreak edition="P" number="7.1391" /><pageBreak edition="M" number="0.0237" /><pageBreak edition="V" number="0.0240" /><bold>asaṃvāso</bold>ti uposathapavāraṇādinā saṃvāsena asaṃvāso. <bold>Sambhogo ekacco tahiṃ na labbhatī</bold>ti akappiyasambhogo na labbhati, nahāpanabhojanādipaṭijagganaṃ pana mātarāyeva kātuṃ labbhati. <bold>Avippavāsena anāpattī</bold>ti sahagāraseyyāya anāpatti. <bold>Pañhā mesā kusalehi cintitā</bold>ti esā pañhā kusalehi paṇḍitehi cintitā. Assā vissajjanaṃ dārakamātuyā bhikkhuniyā veditabbaṃ, tassā hi puttaṃ sandhāyetaṃ vuttanti.</paragraph>
<paragraph line="4">Avissajjitagāthā garubhaṇḍaṃ sandhāya vuttā, attho panassā garubhaṇḍavinicchaye vuttoyeva.</paragraph>
<paragraph line="5"><bold>Dasa puggale na vadāmī</bold>ti senāsanakkhandhake vutte dasa puggale na vadāmi. <bold>Ekādasa vivajjiyā</bold>ti ye mahākhandhake ekādasa vivajjanīyapuggalā vuttā, tepi na vadāmi. Ayaṃ pañhā naggaṃ bhikkhuṃ sandhāya vuttā.</paragraph>
<paragraph line="6"><bold>Kathaṃ nu sikkhāya asādhāraṇo</bold>ti pañhā nahāpitapubbakaṃ bhikkhuṃ sandhāya vuttā. Ayañhi khurabhaṇḍaṃ pariharituṃ na labhati, aññe labhanti; tasmā sikkhāya asādhāraṇo.</paragraph>
<paragraph line="7"><bold>Taṃ puggalaṃ katamaṃ vadanti buddhā</bold>ti ayaṃ pañhā nimmitabuddhaṃ sandhāya vuttā.</paragraph>
<paragraph line="8"><bold>Adhonābhiṃ</bold><pageBreak edition="V" number="0.0241" /><bold>vivajjiyā</bold>ti adhonābhiṃ vivajjetvā. Ayaṃ pañhā yaṃ taṃ asīsakaṃ kabandhaṃ, yassa ure akkhīni ceva mukhañca hoti, taṃ sandhāya vuttā.</paragraph>
<paragraph line="9"><bold>Bhikkhu saññācikāya kuṭi</bold>nti ayaṃ pañhā tiṇacchādanaṃ kuṭiṃ sandhāya vuttā. Dutiyapañhā sabbamattikāmayaṃ kuṭiṃ sandhāya vuttā.</paragraph>
<paragraph line="10"><bold>Āpajjeyya garukaṃ chejjavatthu</bold>nti ayaṃ pañhā vajjapaṭicchādikaṃ bhikkhuniṃ sandhāya vuttā. Dutiyapañhā paṇḍakādayo abhabbapuggale sandhāya vuttā. Ekādasapi hi te gihibhāveyeva pārājikaṃ pattā.</paragraph>
<paragraph line="11"><bold>Vācā</bold>ti <pageBreak edition="M" number="0.0238" /> vācāya anālapanto. <bold>Giraṃ no ca pare bhaṇeyyā</bold>ti ‘‘iti ime sossantī’’ti parapuggale sandhāya saddampi na nicchāreyya. Ayaṃ pañhā ‘‘santiṃ āpattiṃ nāvikareyya, sampajānamusāvādassa hotī’’ti imaṃ musāvādaṃ sandhāya vuttā. Tassa hi bhikkhuno adhammikāya paṭiññāya tuṇhībhūtassa nisinnassa manodvāre āpatti nāma natthi. Yasmā pana āvikātabbaṃ na āvikaroti, tenassa <pageBreak edition="P" number="7.1392" /> vacīdvāre akiriyato ayaṃ āpatti samuṭṭhātīti veditabbā.</paragraph>
<paragraph line="12"><bold>Saṅghādisesā caturo</bold>ti ayaṃ pañhā aruṇugge gāmantarapariyāpannaṃ nadipāraṃ okkantabhikkhuniṃ sandhāya vuttā, sā hi sakagāmato paccūsasamaye nikkhamitvā aruṇuggamanakāle vuttappakāraṃ nadipāraṃ okkantamattāva rattivippavāsagāmantaranadipāragaṇamhāohīyanalakkhaṇena ekappahāreneva caturo saṅghādisese āpajjati.</paragraph>
<paragraph line="13"><bold>Siyā āpattiyo nānā</bold>ti ayaṃ pañhā ekatoupasampannā dve bhikkhuniyo sandhāya vuttā. Tāsu hi bhikkhūnaṃ santike ekatoupasampannāya hatthato gaṇhantassa pācittiyaṃ, bhikkhunīnaṃ santike ekatoupasampannāya hatthato gaṇhantassa dukkaṭaṃ.</paragraph>
<paragraph line="14"><bold>Caturo janā saṃvidhāyā</bold>ti ācariyo ca tayo ca antevāsikā chamāsakaṃ bhaṇḍaṃ avahariṃsu, ācariyassa sāhatthikā tayo māsakā, āṇattiyāpi tayova tasmā thullaccayaṃ āpajjati <pageBreak edition="V" number="0.0242" />, itaresaṃ sāhatthiko ekeko, āṇattikā pañcāti tasmā pārājikaṃ āpajjiṃsu. Ayamettha saṅkhepo. Vitthāro pana adinnādānapārājike saṃvidāvahāravaṇṇanāyaṃ vutto.</paragraph>
<subhead line="15">(2) Pārājikādipañhāvaṇṇanā</subhead>
<paragraph line="16" number="480"><bold>Chiddaṃ tasmiṃ ghare natthī</bold>ti ayaṃ pañhā dussakuṭiādīni santhatapeyyālañca sandhāya vuttā.</paragraph>
<paragraph line="17"><bold>Telaṃ madhuṃ phāṇita</bold>nti gāthā liṅgaparivattaṃ sandhāya vuttā.</paragraph>
<paragraph line="18"><bold>Nissaggiyenā</bold>ti gāthā pariṇāmanaṃ sandhāya vuttā. Yo hi saṅghassa pariṇatalābhato ekaṃ cīvaraṃ attano, ekaṃ aññassāti dve cīvarāni ‘‘ekaṃ <pageBreak edition="M" number="0.0239" /> mayhaṃ, ekaṃ tassa dehī’’ti ekapayaogena pariṇāmeti, so nissaggiyapācittiyañceva suddhikapācittiyañca ekato āpajjati.</paragraph>
<paragraph line="19"><bold>Kammañca taṃ kuppeyya vaggapaccayā</bold>ti ayaṃ pañhā dvādasayojanapamāṇesu bārāṇasiādīsu nagaresu gāmasīmaṃ sandhāya vuttā.</paragraph>
<paragraph line="20"><bold>Padavītihāramattenā</bold>ti gāthā sañcarittaṃ sandhāya vuttā, atthopi cassā sañcarittavaṇṇanāyameva vutto.</paragraph>
<paragraph line="21"><bold>Sabbāni tāni nissaggiyānī</bold>ti ayaṃ pañhā aññātikāya bhikkhuniyā dhovāpanaṃ sandhāya vuttā. Sace hi tiṇṇampi cīvarānaṃ kākaūhadanaṃ vā kaddamamakkhitaṃ vā kaṇṇaṃ gahetvā bhikkhunī udakena dhovati, bhikkhussa kāyagatāneva nissaggiyāni honti.</paragraph>
<paragraph line="22"><bold>Saraṇagamanampi na tassa atthī</bold>ti saraṇagamanaupasampadāpi natthi. Ayaṃ pana <pageBreak edition="P" number="7.1393" /> pañhā mahāpajāpatiyā upasampadaṃ sandhāya vuttā.</paragraph>
<paragraph line="23"><bold>Haneyya</bold><pageBreak edition="V" number="0.0243" /><bold>anariyaṃ mando</bold>ti tañhi itthiṃ vā purisaṃ vā anariyaṃ haneyya. Ayaṃ pañhā liṅgaparivattena itthibhūtaṃ pitaraṃ purisabhūtañca mātaraṃ sandhāya vuttā.</paragraph>
<paragraph line="24"><bold>Na tenānantaraṃ phuse</bold>ti ayaṃ pañhā migasiṅgatāpasasīhakumārādīnaṃ viya tiracchānamātāpitaro sandhāya vuttā.</paragraph>
<paragraph line="25"><bold>Acodayitvā</bold>ti gāthā dūtenupasampadaṃ sandhāya vuttā. <bold>Codayitvā</bold>ti gāthā paṇḍakādīnaṃ upasampadaṃ sandhāya vuttā. Kurundiyaṃ pana ‘‘paṭhamagāthā aṭṭha asammukhākammāni, dutiyā anāpattikassa kammaṃ sandhāya vuttā’’ti āgataṃ.</paragraph>
<paragraph line="26"><bold>Chindantassa āpattī</bold>ti vanappatiṃ chindantassa pārājikaṃ, tiṇalatādiṃ chindantassa pācittiyaṃ, aṅgajātaṃ chindantassa thullaccayaṃ. <bold>Chindantassa anāpattī</bold>ti kese ca nakhe ca chindantassa anāpatti. <bold>Chādentassa āpattī</bold>ti attano āpattiṃ chādentassa aññesaṃ vā āpattiṃ. <bold>Chādentassa anāpattī</bold>ti gehādīni chādentassa anāpatti.</paragraph>
<paragraph line="27"><bold>Saccaṃ</bold><pageBreak edition="M" number="0.0240" /><bold>bhaṇanto</bold>ti gāthāya ‘‘sikharaṇīsi ubhatobyañjanāsī’’ti saccaṃ bhaṇanto garukaṃ āpajjati, sampajānamusāvāde pana musā bhāsato lahukāpatti hoti, abhūtārocane musā bhaṇanto garukaṃ āpajjati, bhūtārocane saccaṃ bhāsato lahukāpatti hotīti.</paragraph>
<subhead line="28">(3) Pācittiyādipañhāvaṇṇanā</subhead>
<paragraph line="29" number="481"><bold>Adhiṭṭhita</bold>nti gāthā nissaggiyacīvaraṃ anissajjitvā paribhuñjantaṃ sandhāya vuttā.</paragraph>
<paragraph line="30"><bold>Atthaṅgate sūriye</bold>ti gāthā romanthakaṃ sandhāya vuttā.</paragraph>
<paragraph line="31"><bold>Na rattacitto</bold>ti gāthāya ayamattho – rattacitto methunadhammapārājikaṃ āpajjati. Theyyacitto adinnādānapārājikaṃ, paraṃ maraṇāya cetento manussaviggahapārājikaṃ, saṅghabhedako pana <pageBreak edition="V" number="0.0244" /> na rattacitto na ca pana theyyacitto na cāpi so paraṃ maraṇāya cetayi, salākaṃ panassa dentassa hoti chejjaṃ, pārājikaṃ hoti, salākaṃ paṭiggaṇhantassa bhedakānuvattakassa thullaccayaṃ.</paragraph>
<paragraph line="32"><bold>Gaccheyya aḍḍhayojana</bold>nti ayaṃ pañhā suppatiṭṭhitanigrodhasadisaṃ ekakulassa rukkhamūlaṃ sandhāya vuttā.</paragraph>
<paragraph line="33"><bold>Kāyikānī</bold>ti ayaṃ gāthā sambahulānaṃ itthīnaṃ kese vā aṅguliyo vā ekato gaṇhantaṃ sandhāya vuttā.</paragraph>
<paragraph line="34"><bold>Vācasikānī</bold>ti ayaṃ gāthā ‘‘sabbā tumhe sikharaṇiyo’’tiādinā nayena duṭṭhullabhāṇiṃ sandhāya vuttā.</paragraph>
<paragraph line="35"><bold>Tissitthiyo methunaṃ taṃ na seve</bold>ti tisso itthiyo vuttā, tāsupi yaṃ taṃ methunaṃ nāma, taṃ na <pageBreak edition="P" number="7.1394" /> sevati. <bold>Tayo purise</bold>ti tayo purisepi upagantvā methunaṃ na sevati. <bold>Tayo anariyapaṇḍake</bold>ti ubhatobyañjanasaṅkhāte tayo anariye tayo ca paṇḍaketi imepi cha jane upagantvā methunaṃ na sevati. <bold>Na cācare methunaṃ byañjanasmi</bold>nti anulomapārājikavasenapi methunaṃ nācarati. <bold>Chejjaṃ siyā methunadhammapaccayā</bold>ti siyā methunadhammapaccayā pārājikanti. Ayaṃ pañhā aṭṭhavatthukaṃ sandhāya <pageBreak edition="M" number="0.0241" /> vuttā, tassā hi methunadhammassa pubbabhāgaṃ kāyasaṃsaggaṃ āpajjituṃ vāyamantiyā methunadhammapaccayā chejjaṃ hoti.</paragraph>
<paragraph line="36"><bold>Mātaraṃ cīvara</bold>nti ayaṃ gāthā piṭṭhisamaye vassikasāṭikatthaṃ satuppādakaraṇaṃ sandhāya vuttā. Vinicchayo panassā vassikasāṭikasikkhāpadavaṇṇanāyameva vutto.</paragraph>
<paragraph line="37"><bold>Kuddho ārādhako hotī</bold>ti gāthā titthiyavattaṃ sandhāya vuttā. Titthiyo hi vattaṃ pūrayamāno titthiyānaṃ vaṇṇe bhaññamāne kuddho ārādhako hoti, vatthuttayassa vaṇṇe bhaññamāne kuddho gārayho hotīti tatthevassā vitthāro vutto. Dutiyagāthāpi tameva sandhāya vuttā.</paragraph>
<paragraph line="38"><bold>Saṅghādisesa</bold>ntiādi <pageBreak edition="V" number="0.0245" /> gāthā yā bhikkhunī avassutāva avassutassa purisassa hatthato piṇḍapātaṃ gahetvā manussamaṃsalasuṇapaṇītabhojanasesaakappiyamaṃsehi saddhiṃ omadditvā ajjhoharati, taṃ sandhāya vuttā.</paragraph>
<paragraph line="39"><bold>Eko upasampanno eko anupasampanno</bold>ti gāthā ākāsagataṃ sandhāya vuttā. Sace hi dvīsu sāmaṇeresu eko iddhiyā kesaggamattampi pathaviṃ muñcitvā nisinno hoti, so anupasampanno nāma hoti. Saṅghenāpi ākāse nisīditvā bhūmigatassa kammaṃ na kātabbaṃ. Sace karoti, kuppati.</paragraph>
<paragraph line="40"><bold>Akappakata</bold>nti gāthā acchinnacīvarakaṃ bhikkhuṃ sandhāya vuttā. Tasmiṃyeva cassā sikkhāpade vitthārena vinicchayopi vutto.</paragraph>
<paragraph line="41"><bold>Na deti na paṭiggaṇhātī</bold>ti nāpi uyyojikā deti, na uyyojitā tassā hatthato gaṇhāti. <bold>Paṭiggaho tena na vijjatī</bold>ti teneva kāraṇena uyyojikāya hatthato uyyojitāya paṭiggaho na vijjati. <bold>Āpajjati garuka</bold>nti evaṃ santepi avassutassa hatthato piṇḍapātaggahaṇe uyyojentī saṅghādisesāpattiṃ āpajjati. <bold>Tañca paribhogapaccayā</bold>ti tañca pana āpattiṃ āpajjamānā tassā uyyojitāya paribhogapaccayā āpajjati <pageBreak edition="P" number="7.1395" /><pageBreak edition="M" number="0.0242" />. Tassā hi bhojanapariyosāne uyyojikāya saṅghādiseso hotīti. Dutiyagāthā tassāyeva udakadantaponaggahaṇe uyyojanaṃ sandhāya vuttā.</paragraph>
<paragraph line="42"><bold>Na bhikkhunī no ca phuseyya vajja</bold>nti sattarasakesu hi aññataraṃ āpattiṃ āpajjitvā anādariyena chādayamānāpi bhikkhunī chādanapaccayā vajjaṃ na phusati, aññaṃ navaṃ āpattiṃ nāpajjati, paṭicchannāya vā appaṭicchannāya vā āpattiyā pakkhamānattameva labhati. Ayaṃ pana bhikkhunīpi na hoti, sāvasesañca garukaṃ āpajjitvā chādetvā vajjaṃ na phusati. <bold>Pañhā mesā kusalehi cintitā</bold>ti ayaṃ kira pañhā ukkhittakabhikkhuṃ sandhāya vuttā. Tena hi saddhiṃ vinayakammaṃ natthi, tasmā so saṅghādisesaṃ āpajjitvā chādento vajjaṃ na phusatīti.</paragraph>
<centered line="43">Sedamocanagāthāvaṇṇanā niṭṭhitā.</centered>
</body>
</document>