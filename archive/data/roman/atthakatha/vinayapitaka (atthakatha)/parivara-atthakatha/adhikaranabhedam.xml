<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02a4.att7.xml</normativeSource>
    <source>roman/atthakatha/vinayapitaka (atthakatha)/parivara-atthakatha/adhikaranabhedam.xml</source>
    <script>roman</script>
    <directory>/atthakatha/vinayapitaka (atthakatha)/parivara-atthakatha</directory>
    <basename>adhikaranabhedam</basename>
    <titlePath>Adhikaraṇabhedaṃ - Parivāra-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">Adhikaraṇabhedaṃ</chapter>
    <subhead line="2">Ukkoṭanabhedādivaṇṇanā</subhead>
    <paragraph line="3" number="340"> Adhikaraṇabhede <pageBreak edition="Pali Text Society" number="7.1354" /><pageBreak edition="Myanmar" number="0.0194" /><pageBreak edition="Vipassana Research Institut" number="0.0195" /><bold>ime dasa ukkoṭā</bold>ti adhikaraṇānaṃ ukkoṭetvā puna adhikaraṇaukkoṭena samathānaṃ ukkoṭaṃ dassetuṃ ‘‘vivādādhikaraṇaṃ ukkoṭento kati samathe ukkoṭetī’’tiādimāha. Tattha <bold>vivādādhikaraṇaṃ ukkoṭento dve samathe ukkoṭetī</bold>ti sammukhāvinayañca yebhuyyasikañca ime dve ukkoṭeti, paṭisedheti; paṭikkosatīti attho. <bold>Anuvādādhikaraṇaṃ ukkoṭento cattāro</bold>ti sammukhāvinayaṃ, sativinayaṃ, amūḷhavinayaṃ, tassapāpiyasikanti ime cattāro samathe ukkoṭeti. <bold>Āpattādhikaraṇaṃ ukkoṭento tayo</bold>ti sammukhāvinayaṃ, paṭiññātakaraṇaṃ, tiṇavatthārakanti ime tayo samathe ukkoṭeti. <bold>Kiccādhikaraṇaṃ ukkoṭento eka</bold>nti sammukhāvinayaṃ imaṃ ekaṃ samathaṃ ukkoṭeti.</paragraph>
    <paragraph line="4" number="341"><bold>Kati ukkoṭā</bold>tiādipucchānaṃ vissajjane pana dvādasasu ukkoṭesu <bold>akataṃ kamma</bold>ntiādayo tāva tayo ukkoṭā visesato dutiye anuvādādhikaraṇe labbhanti. <bold>Anihataṃ kamma</bold>ntiādayo tayo paṭhame vivādādhikaraṇe labbhanti. <bold>Avinicchita</bold>ntiādayo tayo tatiye āpattādhikaraṇe labbhanti. <bold>Avūpasanta</bold>ntiādayo tayo catutthe kiccādhikaraṇe labbhanti; apica dvādasāpi ca ekekasmiṃ adhikaraṇe labbhantiyeva.</paragraph>
    <paragraph line="5"><bold>Tatthajātakaṃ adhikaraṇaṃ ukkoṭetī</bold>ti yasmiṃ vihāre ‘‘mayhaṃ iminā patto gahito, cīvaraṃ gahita’’ntiādinā nayena pattacīvarādīnaṃ atthāya adhikaraṇaṃ uppannaṃ hoti, tasmiṃyeva ca naṃ vihāre āvāsikā sannipatitvā ‘‘alaṃ āvuso’’ti attapaccatthike saññāpetvā pāḷimuttakavinicchayeneva <pageBreak edition="Vipassana Research Institut" number="0.0196" /> vūpasamenti, idaṃ tatthajātakaṃ adhikaraṇaṃ nāma. Yenāpi vinicchayena samitaṃ, sopi eko samathoyeva. Imaṃ ukkoṭentassāpi pācittiyaṃ.</paragraph>
    <paragraph line="6"><bold>Tatthajātakaṃ vūpasanta</bold>nti sace pana taṃ adhikaraṇaṃ nevāsikā vūpasametuṃ na sakkonti, athañño vinayadharo āgantvā ‘‘kiṃ āvuso imasmiṃ <pageBreak edition="Myanmar" number="0.0195" /> vihāre uposatho vā pavāraṇā vā ṭhitā’’ti pucchati, tehi ca tasmiṃ kāraṇe kathite taṃ adhikaraṇaṃ khandhakato ca parivārato ca suttena vinicchinitvā vūpasameti, idaṃ tatthajātakaṃ vūpasantaṃ nāma adhikaraṇaṃ. Etaṃ ukkoṭentassāpi pācittiyameva.</paragraph>
    <paragraph line="7"><bold>Antarāmagge</bold>ti te attapaccatthikā ‘‘na mayaṃ etassa vinicchaye tiṭṭhāma, nāyaṃ vinaye kusalo, asukasmiṃ <pageBreak edition="Pali Text Society" number="7.1355" /> nāma gāme vinayadharā therā vasanti, tattha gantvā vinicchinissāmā’’ti gacchantā antarāmaggeyeva kāraṇaṃ sallakkhetvā aññamaññaṃ vā saññāpenti, aññe vā te bhikkhū nijjhāpenti, idampi vūpasantameva hoti. Evaṃ vūpasantaṃ antarāmagge adhikaraṇaṃ ukkoṭeti yo, tassāpi pācittiyameva.</paragraph>
    <paragraph line="8"><bold>Antarāmagge vūpasanta</bold>nti na heva kho pana aññamaññaṃ saññattiyā vā sabhāgabhikkhunijjhāpanena vā vūpasantaṃ hoti; apica kho paṭipathaṃ āgacchanto eko vinayadharo disvā ‘‘kattha āvuso gacchathā’’ti pucchitvā ‘‘asukaṃ nāma gāmaṃ, iminā nāma kāraṇenā’’ti vutte ‘‘alaṃ, āvuso, kiṃ tattha gatenā’’ti tattheva dhammena vinayena taṃ adhikaraṇaṃ vūpasameti, idaṃ antarāmagge vūpasantaṃ nāma. Etaṃ ukkoṭentassāpi pācittiyameva.</paragraph>
    <paragraph line="9"><bold>Tattha gata</bold>nti sace pana ‘‘alaṃ, āvuso, kiṃ tattha gatenā’’ti vuccamānāpi ‘‘mayaṃ tattheva gantvā vinicchayaṃ pāpessāmā’’ti vinayadharassa vacanaṃ anādiyitvā gacchantiyeva, gantvā sabhāgānaṃ bhikkhūnaṃ etamatthaṃ ārocenti. Sabhāgā bhikkhū ‘‘alaṃ, āvuso, saṅghasannipātaṃ nāma garuka’’nti tattheva nisīdāpetvā vinicchinitvā saññāpenti, idampi vūpasantameva hoti. Evaṃ vūpasantaṃ tattha gataṃ adhikaraṇaṃ ukkoṭeti yo, tassāpi pācittiyameva.</paragraph>
    <paragraph line="10"><bold>Tattha</bold><pageBreak edition="Vipassana Research Institut" number="0.0197" /><bold>gataṃ vūpasanta</bold>nti na heva kho pana sabhāgabhikkhūnaṃ saññattiyā vūpasantaṃ hoti; apica kho saṅghaṃ sannipātetvā ārocitaṃ saṅghamajjhe vinayadharā vūpasamenti, idaṃ tattha gataṃ vūpasantaṃ nāma. Etaṃ ukkoṭentassāpi pācittiyameva.</paragraph>
    <paragraph line="11"><bold>Sativinaya</bold>nti khīṇāsavassa dinnaṃ sativinayaṃ ukkoṭeti, pācittiyameva. Ummattakassa dinne amūḷhavinaye pāpussannassa dinnāya tassapāpiyasikāyapi eseva nayo.</paragraph>
    <paragraph line="12"><bold>Tiṇavatthārakaṃ</bold><pageBreak edition="Myanmar" number="0.0196" /><bold>ukkoṭetī</bold>ti saṅghena tiṇavatthārakasamathena vūpasamite adhikaraṇe ‘‘āpatti nāma ekaṃ bhikkhuṃ upasaṅkamitvā ukkuṭikaṃ nisīditvā añjaliṃ paggahetvā desiyamānā vuṭṭhāti, yaṃ panetaṃ niddāyantassāpi āpattivuṭṭhānaṃ nāma, etaṃ mayhaṃ na khamatī’’ti evaṃ vadantopi tiṇavatthārakaṃ ukkoṭeti nāma, tassāpi pācittiyameva.</paragraph>
    <paragraph line="13"><bold>Chandāgatiṃ gacchanto adhikaraṇaṃ ukkoṭetī</bold>ti vinayadharo hutvā attano upajjhāyādīnaṃ <pageBreak edition="Pali Text Society" number="7.1356" /> atthāya ‘‘adhammaṃ dhammo’’tiādīni dīpetvā pubbe vinicchitaṃ adhikaraṇaṃ dvādasasu ukkoṭesu yena kenaci ukkoṭento chandāgatiṃ gacchanto adhikaraṇaṃ ukkoṭeti nāma. Dvīsu pana attapaccatthikesu ekasmiṃ ‘‘anatthaṃ me acarī’’tiādinā nayena samuppannāghāto, tassa parājayaṃ āropanatthaṃ ‘‘adhammaṃ dhammo’’tiādīni dīpetvā pubbe vinicchitaṃ adhikaraṇaṃ dvādasasu ukkoṭesu yena kenaci ukkoṭento dosāgatiṃ gacchanto adhikaraṇaṃ ukkoṭeti nāma. Mando pana momūho momūhattā eva ‘‘adhammaṃ dhammo’’tiādīni dīpetvā vuttanayeneva ukkoṭento mohāgatiṃ gacchanto adhikaraṇaṃ ukkoṭeti nāma. Sace pana dvīsu attapaccatthikesu eko visamāni kāyakammādīni gahanamicchādiṭṭhiṃ balavante ca pakkhantariye abhiññāte bhikkhū nissitattā visamanissito gahananissito balavanissito ca hoti, tassa bhayena ‘‘ayaṃ me jīvitantarāyaṃ vā brahmacariyantarāyaṃ vā kareyyā’’ti ‘‘adhammaṃ dhammo’’tiādīni dīpetvā vuttanayeneva ukkoṭento bhayāgatiṃ gacchanto adhikaraṇaṃ ukkoṭeti nāma.</paragraph>
    <paragraph line="14"><bold>Tadahupasampanno</bold>ti eko sāmaṇero byatto hoti bahussuto, so vinicchaye parājayaṃ patvā maṅkubhūte bhikkhū disvā pucchati ‘‘kasmā maṅkubhūtātthā’’ti? Te tassa taṃ adhikaraṇaṃ ārocenti. So te evaṃ vadeti ‘‘hotu, bhante, maṃ upasampādetha, ahaṃ taṃ adhikaraṇaṃ vūpasamessāmī’’ti <pageBreak edition="Vipassana Research Institut" number="0.0198" />. Te taṃ upasampādenti. So dutiyadivase bheriṃ paharitvā saṅghaṃ sannipāteti. Tato bhikkhūhi ‘‘kena saṅgho sannipātito’’ti vutte ‘‘mayā’’ti vadati. ‘‘Kasmā sannipātito’’ti? ‘‘Hiyyo adhikaraṇaṃ dubbinicchitaṃ, tamahaṃ vinicchinissāmī’’ti. ‘‘Tvaṃ pana hiyyo kuhiṃ gato’’ti? ‘‘Anupasampannomhi, bhante, ajja pana upasampannomhī’’ti. So vattabbo ‘‘idaṃ āvuso tumhādisānaṃ bhagavatā sikkhāpadaṃ paññattaṃ, ‘tadahupasampanno <pageBreak edition="Myanmar" number="0.0197" /> ukkoṭeti, ukkoṭanakaṃ pācittiya’nti, gaccha āpattiṃ desehī’’ti. Āgantukepi eseva nayo.</paragraph>
    <paragraph line="15"><bold>Kārako</bold>ti ekaṃ saṅghena saddhiṃ adhikaraṇaṃ vinicchinitvā pariveṇagataṃ parājitā bhikkhū vadanti ‘‘kissa, bhante, tumhehi evaṃ vinicchitaṃ adhikaraṇaṃ, nanu evaṃ vinicchinitabba’’nti. So ‘‘kasmā paṭhamaṃyeva evaṃ na vaditthā’’ti taṃ <pageBreak edition="Pali Text Society" number="7.1357" /> adhikaraṇaṃ ukkoṭeti. Evaṃ yo kārako ukkoṭeti, tassāpi ukkoṭanakaṃ pācittiyaṃ. <bold>Chandadāyako</bold>ti eko adhikaraṇavinicchaye chandaṃ datvā sabhāge bhikkhū parājayaṃ patvā āgate maṅkubhūte disvā ‘‘sve dāni ahaṃ vinicchinissāmī’’ti saṅghaṃ sannipātetvā ‘‘kasmā sannipātesī’’ti vutte ‘‘hiyyo adhikaraṇaṃ dubbinicchitaṃ, tamahaṃ ajja vinicchinissāmī’’ti. ‘‘Hiyyo pana tvaṃ kattha gato’’ti. ‘‘Chandaṃ datvā nisinnomhī’’ti. So vattabbo ‘‘idaṃ āvuso tumhādisānaṃ bhagavatā sikkhāpadaṃ paññattaṃ, ‘chandadāyako ukkoṭeti, ukkoṭanakaṃ pācittiya’nti, gaccha āpattiṃ desehī’’ti.</paragraph>
    <subhead line="16">Adhikaraṇanidānādivaṇṇanā</subhead>
    <paragraph line="17" number="342"><bold>Vivādādhikaraṇaṃ kiṃnidāna</bold>ntiādīsu kiṃ nidānamassāti <bold>kiṃnidānaṃ</bold>. Ko samudayo assāti <bold>kiṃsamudayaṃ</bold>. Kā jāti assāti <bold>kiṃjātikaṃ</bold>. Ko pabhavo assāti <bold>kiṃpabhavaṃ</bold>. Ko sambhāro assāti <bold>kiṃsambhāraṃ</bold>. Kiṃ samuṭṭhānaṃ assāti <bold>kiṃsamuṭṭhānaṃ</bold>. Sabbānetāni kāraṇavevacanāniyeva.</paragraph>
    <paragraph line="18"><bold>Vivādanidāna</bold>ntiādīsupi aṭṭhārasabhedakaravatthusaṅkhāto vivādo nidānametassāti <bold>vivādanidānaṃ</bold>. Vivādaṃ nissāya uppajjanakavivādavasenetaṃ vuttaṃ. Anuvādo nidānaṃ assāti <bold>anuvādanidānaṃ</bold><pageBreak edition="Vipassana Research Institut" number="0.0199" />. Idampi anuvādaṃ nissāya uppajjanakaanuvādavasena vuttaṃ. Āpatti nidānaṃ assāti <bold>āpattinidānaṃ</bold>. Āpattādhikaraṇapaccayā catasso āpattiyo āpajjatīti evaṃ āpattiṃ nissāya uppajjanakaāpattivasenetaṃ vuttaṃ. Kiccayaṃ nidānamassāti <bold>kiccayanidānaṃ;</bold> catubbidhaṃ saṅghakammaṃ kāraṇamassāti attho. Ukkhittānuvattikāya bhikkhuniyā yāvatatiyaṃ samanubhāsanādīnaṃ kiccaṃ nissāya uppajjanakakiccānaṃ vasenetaṃ vuttaṃ. Ayaṃ catunnampi adhikaraṇānaṃ vissajjanapakkhe ekapadayojanā. Etenānusārena sabbapadāni yojetabbāni.</paragraph>
    <paragraph line="19">Dutiyapucchāya <pageBreak edition="Myanmar" number="0.0198" /><bold>hetunidāna</bold>ntiādimhi vissajjane navannaṃ kusalākusalābyākatahetūnaṃ vasena hetunidānāditā veditabbā. Tatiyapucchāya vissajjane byañjanamattaṃ nānaṃ. Hetuyeva hi ettha paccayoti vutto.</paragraph>
    <paragraph line="20" number="343"> Mūlapucchāya vissajjane <bold>dvādasa mūlānī</bold>ti kodhaupanāhayugaḷakādīni cha vivādāmūlāni, lobhadosamohā tayo, alobhādosāmohā tayoti imāni ajjhattasantānappavattāni dvādasa mūlāni. <bold>Cuddasa mūlānī</bold>ti tāneva dvādasa <pageBreak edition="Pali Text Society" number="7.1358" /> kāyavācāhi saddhiṃ cuddasa honti. <bold>Cha mūlānī</bold>ti kāyādīni cha samuṭṭhānāni.</paragraph>
    <paragraph line="21">Samuṭṭhānapucchāya vissajjane <bold>aṭṭhārasa bhedakaravatthūni</bold> samuṭṭhānāni, tañhi etesu aṭṭhārasasu bhedakaravatthūsu samuṭṭhāti, etehi vā kāraṇabhūtehi samuṭṭhāti. Tenassetāni samuṭṭhānāni vuccanti. Esa nayo sabbattha.</paragraph>
    <paragraph line="22" number="344"><bold>Vivādādhikaraṇaṃ āpattī</bold>tiādibhede <bold>ekena adhikaraṇena kiccādhikaraṇenā</bold>ti idaṃ yena adhikaraṇena sammanti, taṃ dassetuṃ vuttaṃ, na panetāni ekaṃsato kiccādhikaraṇeneva sammanti. Na hi puggalassa santike desentassa kiccādhikaraṇaṃ nāma atthi.</paragraph>
    <paragraph line="23"><bold>Na katamena samathenā</bold>ti sāvasesāpatti viya na sammati. Na hi sakkā sā desetuṃ, na tato vuṭṭhāya suddhante patiṭṭhātuṃ.</paragraph>
    <paragraph line="24" number="348"><bold>Vivādādhikaraṇaṃ hoti anuvādādhikaraṇa</bold>ntiādi nayo uttānoyeva.</paragraph>
    <paragraph line="25" number="349"> Tato <pageBreak edition="Vipassana Research Institut" number="0.0200" /> paraṃ <bold>yattha sativinayo</bold>tiādikā sammukhāvinayaṃ amuñcitvā cha yamakapucchā vuttā, tāsaṃ vissajjaneneva attho pakāsito.</paragraph>
    <paragraph line="26" number="351"> Saṃsaṭṭhādipucchānaṃ vissajjane <bold>saṃsaṭṭhā</bold>ti sativinayakammavācākkhaṇasmiṃyeva dvinnampi samathānaṃ siddhattā sammukhāvinayoti vā sativinayoti vā ime dhammā saṃsaṭṭhā, no visaṃsaṭṭhā. Yasmā pana kadalikkhandhe pattavaṭṭīnaṃ viya na sakkā tesaṃ vinibbhujitvā nānākaraṇaṃ dassetuṃ, tena vuttaṃ <pageBreak edition="Myanmar" number="0.0199" /> ‘‘na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetu’’nti. Esa nayo sabbattha.</paragraph>
    <subhead line="27">Sattasamathanidānavaṇṇanā</subhead>
    <paragraph line="28" number="352"><bold>Kiṃnidāno</bold>ti pucchāvissajjane nidānaṃ nidānamassāti <bold>nidānanidāno</bold>. Tattha saṅghasammukhatā, dhammasammukhatā, vinayasammukhatā, puggalasammukhatāti idaṃ sammukhāvinayassa nidānaṃ. Sativepullapatto khīṇāsavo laddhupavādo sativinayassa nidānaṃ. Ummattako bhikkhu amūḷhavinayassa nidānaṃ. Yo ca deseti, yassa ca deseti, ubhinnaṃ sammukhībhāvo paṭiññātakaraṇassa nidānaṃ. Bhaṇḍanajātānaṃ adhikaraṇaṃ vūpasametuṃ asakkuṇeyyatā yebhuyyasikāya nidānaṃ. Pāpussanno puggalo tassapāpiyasikāya nidānaṃ. Bhaṇḍanajātānaṃ bahu assāmaṇakaajjhācāro tiṇavatthārakassa nidānaṃ. <bold>Hetupaccayavārā</bold> vuttanayā eva.</paragraph>
    <paragraph line="29" number="353"> Mūlapucchāya vissajjanaṃ uttānameva. Samuṭṭhānapucchāya kiñcāpi <pageBreak edition="Pali Text Society" number="7.1359" /> ‘‘sattannaṃ samathānaṃ katame chattiṃsa samuṭṭhānā’’ti vuttaṃ, sammukhāvinayassa pana kammasaṅgahābhāvena samuṭṭhānābhāvato channaṃyeva samathānaṃ cha samuṭṭhānāni vibhattāni. Tattha <bold>kammassa kiriyā</bold>ti ñatti veditabbā. <bold>Karaṇa</bold>nti tassāyeva ñattiyā ṭhapetabbakāle ṭhapanaṃ. <bold>Upagamana</bold>nti sayaṃ upagamanaṃ; attanāyeva tassa kammassa karaṇanti attho. <bold>Ajjhupagamana</bold>nti ajjhesanupagamanaṃ; aññaṃ saddhivihārikādikaṃ ‘‘idaṃ kammaṃ karohī’’ti ajjhesananti attho. <bold>Adhivāsanā</bold>ti ‘‘ruccati me etaṃ, karotu saṅgho’’ti evaṃ adhivāsanā; chandadānanti attho. <bold>Appaṭikkosanā</bold>ti ‘‘na metaṃ khamati, mā evaṃ karothā’’ti appaṭisedhanā. Iti channaṃ chakkānaṃ vasena chattiṃsa samuṭṭhānā veditabbā.</paragraph>
    <subhead line="30">Sattasamathanānātthādivaṇṇanā</subhead>
    <paragraph line="31" number="354"> Nānātthapucchāvissajjanaṃ <pageBreak edition="Vipassana Research Institut" number="0.0201" /> uttānameva. Adhikaraṇapucchāvissajjane <bold>ayaṃ vivādo no adhikaraṇa</bold>nti ayaṃ mātāputtādīnaṃ vivādo viruddhavādattā vivādo nāma hoti, samathehi pana adhikaraṇīyatāya abhāvato adhikaraṇaṃ na hoti. Anuvādādīsupi eseva nayo. Sesaṃ sabbattha uttānamevāti.</paragraph>
    <centered line="32">Adhikaraṇabhedavaṇṇanā niṭṭhitā.</centered>
  </content>
</document>