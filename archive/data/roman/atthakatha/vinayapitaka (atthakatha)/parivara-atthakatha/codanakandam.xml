<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02a4.att9.xml</normativeSource>
    <archivePath>roman/atthakatha/vinayapitaka (atthakatha)/parivara-atthakatha/codanakandam.xml</archivePath>
    <baseFileName>codanakandam</baseFileName>
    <titlePath>Codanākaṇḍaṃ - Parivāra-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">Codanākaṇḍaṃ</chapter>
    <subhead line="2">Anuvijjakakiccavaṇṇanā</subhead>
    <paragraph line="3" number="360-361"> Idāni <pageBreak edition="M" number="0.0203" /><pageBreak edition="V" number="0.0205" /> evaṃ uppannāya codanāya vinayadharena kattabbakiccaṃ dassetuṃ <bold>anuvijjakenā</bold>tiādi āraddhaṃ. Tattha <bold>diṭṭhaṃ diṭṭhenā</bold>ti gāthāya ayamattho – ekeneko mātugāmena saddhiṃ ekaṭṭhānato nikkhamanto vā pavisanto vā diṭṭho, so taṃ pārājikena codeti, itaro tassa dassanaṃ anujānāti. Taṃ pana dassanaṃ paṭicca pārājikaṃ na upeti, na paṭijānāti. Evamettha yaṃ tena diṭṭhaṃ, taṃ tassa ‘‘diṭṭho mayā’’ti iminā diṭṭhavacanena sameti. Yasmā pana itaro taṃ dassanaṃ paṭicca dosaṃ na paṭijānāti, tasmā asuddhaparisaṅkito hoti; amūlakaparisaṅkitoti attho. Tassa puggalassa ‘‘suddho aha’’nti paṭiññāya tena saddhiṃ uposatho kātabbo. Sesagāthādvayepi eseva nayo. Sesaṃ sabbattha uttānamevāti.</paragraph>
    <centered line="4">Anuvijjakakiccavaṇṇanā niṭṭhitā.</centered>
    <subhead line="5">Codakapucchāvissajjanāvaṇṇanā</subhead>
    <paragraph line="6" number="362-363"><bold>Codanāya</bold><pageBreak edition="P" number="7.1362" /><bold>ko ādī</bold>tiādipucchānaṃ vissajjane <bold>sacce ca akuppe cā</bold>ti sacce patiṭṭhātabbaṃ akuppe ca. Yaṃ kataṃ vā na kataṃ vā, tadeva vattabbaṃ, na ca codake vā anuvijjake vā saṅghe vā kopo uppādetabbo. <bold>Otiṇṇānotiṇṇaṃ jānitabba</bold>nti otiṇṇañca anotiṇṇañca vacanaṃ jānitabbaṃ. Tatrāyaṃ jānanavidhi – ettakā codakassa pubbakathā, ettakā pacchimakathā, ettakā cuditakassa pubbakathā, ettakā pacchimakathāti jānitabbā <pageBreak edition="V" number="0.0206" />. Codakassa pamāṇaṃ gaṇhitabbaṃ, cuditakassa pamāṇaṃ gaṇhitabbaṃ, anuvijjakassa pamāṇaṃ gaṇhitabbaṃ, anuvijjako appamattakampi ahāpento ‘‘āvuso samannāharitvā ujuṃ katvā āharā’’ti vattabbo, saṅghena evaṃ paṭipajjitabbaṃ. <bold>Yena dhammena yena vinayena yena satthusāsanena taṃ adhikaraṇaṃ vūpasammatī</bold>ti ettha <bold>dhammo</bold>ti bhūtaṃ vatthu. <bold>Vinayo</bold>ti codanā ceva sāraṇā ca. <bold>Satthusāsana</bold>nti ñattisampadā ceva anussāvanasampadā <pageBreak edition="M" number="0.0204" /> ca. Etena hi dhammena ca vinayena ca satthusāsanena ca adhikaraṇaṃ vūpasamati, tasmā anuvijjakena bhūtena vatthunā codetvā āpattiṃ sāretvā ñattisampadāya ceva anussāvanasampadāya ca taṃ adhikaraṇaṃ vūpasametabbaṃ, anuvijjakena evaṃ paṭipajjitabbaṃ. Sesamettha uttānameva.</paragraph>
    <paragraph line="7" number="364"><bold>Uposatho kimatthāyā</bold>tiādipucchāvissajjanampi uttānameva. Avasānagāthāsu <bold>there ca paribhāsatī</bold>ti avamaññaṃ karonto ‘‘kiṃ ime jānantī’’ti paribhāsati. <bold>Khato upahatindriyo</bold>ti tāya chandādigāmitāya tena ca paribhāsanena attanā attano khatattā <bold>khato</bold>. Saddhādīnañca indriyānaṃ upahatattā <bold>upahatindriyo</bold>. <bold>Nirayaṃ gacchati dummedho, na ca sikkhāya gāravo</bold>ti so khato upahatindriyo paññāya abhāvato dummedho tīsu sikkhāsu asikkhanato na ca sikkhāya gāravo kāyassa bhedā nirayameva upagacchati, tasmā <bold>na ca āmisaṃ nissāya…pe… yathā dhammo tathā kare</bold>ti. Tassattho na ca āmisaṃ nissāya kare, cuditakacodakesu hi aññatarena dinnaṃ cīvarādiāmisaṃ gaṇhanto āmisaṃ nissāya karoti, evaṃ na kareyya. <bold>Na ca nissāya puggala</bold>nti ‘‘ayaṃ me upajjhāyo vā ācariyo vā’’tiādinā nayena chandādīhi gacchanto puggalaṃ nissāya karoti, evaṃ na kareyya. Atha kho <bold>ubhopete vivajjetvā</bold> yathā dhammo ṭhito, tatheva kareyyāti.</paragraph>
    <paragraph line="8"><bold>Upakaṇṇakaṃ jappatī</bold>ti <pageBreak edition="P" number="7.1363" /> ‘‘evaṃ kathehi, mā evaṃ kathayitthā’’ti kaṇṇamūle manteti. <bold>Jimhaṃ pekkhatī</bold>ti dosameva gavesati. <bold>Vītiharatī</bold>ti vinicchayaṃ hāpeti. <bold>Kummaggaṃ paṭisevatī</bold>ti āpattiṃ dīpeti.</paragraph>
    <paragraph line="9"><bold>Akālena ca codetī</bold>ti anokāse anajjhiṭṭhova codeti. <bold>Pubbāparaṃ na jānātī</bold>ti purimakathañca pacchimakathañca na jānāti.</paragraph>
    <paragraph line="10"><bold>Anusandhivacanapathaṃ</bold><pageBreak edition="V" number="0.0207" /><bold>na jānātī</bold>ti kathānusandhivinicchayānusandhivasena vacanaṃ na jānāti. Sesaṃ sabbattha uttānamevāti.</paragraph>
    <centered line="11">Codanākaṇḍavaṇṇanā niṭṭhitā.</centered>
  </content>
</document>