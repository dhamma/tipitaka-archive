<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02a4.att12.xml</normativeSource>
    <source>roman/atthakatha/vinayapitaka (atthakatha)/parivara-atthakatha/kathinabhedam.xml</source>
    <script>roman</script>
    <directory>/atthakatha/vinayapitaka (atthakatha)/parivara-atthakatha</directory>
    <basename>kathinabhedam</basename>
    <titlePath>Kathinabhedaṃ - Parivāra-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">Kathinabhedaṃ</chapter>
    <subhead line="2">Kathinaatthatādivaṇṇanā</subhead>
    <paragraph line="3" number="403"> Kathine <pageBreak edition="Pali Text Society" number="7.1369" /><pageBreak edition="Myanmar" number="0.0212" /><pageBreak edition="Vipassana Research Institut" number="0.0215" /> – <bold>aṭṭha mātikā</bold>ti khandhake vuttā pakkamanantikādikā aṭṭha. <bold>Palibodhānisaṃsā</bold>pi pubbe vuttā eva.</paragraph>
    <paragraph line="4" number="404"><bold>Payogassā</bold>ti cīvaradhovanādino sattavidhassa pubbakaraṇassatthāya yo udakāharaṇādiko payogo kayirati, tassa payogassa. <bold>Katame dhammā anantarapaccayena paccayo</bold>ti anāgatavasena anantarā hutvā katame dhammā paccayā hontīti attho. <bold>Samanantarapaccayenā</bold>ti suṭṭhu anantarapaccayena, anantarapaccayameva āsannataraṃ katvā pucchati. <bold>Nissayapaccayenā</bold>ti uppajjamānassa payogassa nissayaṃ ādhārabhāvaṃ upagatā viya hutvā katame dhammā paccayā hontīti attho. <bold>Upanissayapaccayenā</bold>ti upetena nissayapaccayena; nissayapaccayameva upagatataraṃ katvā pucchati. <bold>Purejātapaccayenā</bold>ti iminā paṭhamaṃ uppannassa paccayabhāvaṃ pucchati. <bold>Pacchājātapaccayenā</bold>ti iminā pacchā uppajjanakassa paccayabhāvaṃ pucchati. <bold>Sahajātapaccayenā</bold>ti iminā apubbaṃ acarimaṃ uppajjamānānaṃ paccayabhāvaṃ pucchati. <bold>Pubbakaraṇassā</bold>ti dhovanādino pubbakaraṇassa. <bold>Paccuddhārassā</bold>ti purāṇasaṅghāṭiādīnaṃ paccuddharaṇassa. <bold>Adhiṭṭhānassā</bold>ti kathinacīvarādhiṭṭhānassa. <bold>Atthārassā</bold>ti kathinatthārassa. <bold>Mātikānañca palibodhānañcā</bold>ti aṭṭhannaṃ mātikānaṃ dvinnañca palibodhānaṃ. <bold>Vatthussā</bold>ti saṅghāṭiādino kathinavatthussa; sesaṃ vuttanayameva.</paragraph>
    <paragraph line="5">Evaṃ yañca labbhati yañca na labbhati, sabbaṃ pucchitvā idāni yaṃ yassa labbhati, tadeva dassento <bold>pubbakaraṇaṃ payogassā</bold>tiādinā nayena vissajjanamāha. Tassattho – yaṃ vuttaṃ ‘‘payogassa <pageBreak edition="Vipassana Research Institut" number="0.0216" /> katame dhammā’’tiādi, tattha vuccate, pubbakaraṇaṃ payogassa anantarapaccayena paccayo, samanantaranissayaupanissayapaccayena paccayo. Payogassa hi sattavidhampi pubbakaraṇaṃ yasmā tena payogena nipphādetabbassa pubbakaraṇassatthāya so payogo kayirati, tasmā imehi catūhi paccayehi paccayo hoti. Purejātapaccaye panesa uddiṭṭhadhammesu ekadhammampi na <pageBreak edition="Myanmar" number="0.0213" /> labhati, aññadatthu pubbakaraṇassa sayaṃ purejātapaccayo hoti, payoge sati pubbakaraṇassa nipphajjanato <pageBreak edition="Pali Text Society" number="7.1370" />. Tena vuttaṃ – ‘‘payogo pubbakaraṇassa purejātapaccayena paccayo’’ti. Pacchājātapaccayaṃ pana labhati, tena vuttaṃ – ‘‘pubbakaraṇaṃ payogassa pacchājātapaccayena paccayo’’ti. Pacchā uppajjanakassa hi pubbakaraṇassa atthāya so payogo kayirati. Sahajātapaccayaṃ pana mātikāpalibodhānisaṃsasaṅkhāte pannarasa dhamme ṭhapetvā añño payogādīsu ekopi dhammo na labhati, te eva hi pannarasa dhammā saha kathinatthārena ekato nipphajjantīti aññamaññaṃ sahajātapaccayā honti. Tena vuttaṃ – ‘‘pannarasa dhammā sahajātapaccayena paccayo’’ti. Etenupāyena sabbapadavissajjanāni veditabbāni.</paragraph>
    <subhead line="6">Pubbakaraṇanidānādivibhāgavaṇṇanā</subhead>
    <paragraph line="7" number="405"><bold>Pubbakaraṇaṃ kiṃnidāna</bold>ntiādipucchāvissajjanaṃ uttānameva.</paragraph>
    <paragraph line="8" number="406-7"> ‘‘Payogo kiṃnidāno’’tiādīsu pucchādvayavissajjanesu <bold>hetunidāno paccayanidāno</bold>ti ettha cha cīvarāni hetu ceva paccayo cāti veditabbāni. Pubbapayogādīnañhi sabbesaṃ tāniyeva hetu, tāni paccayo. Na hi chabbidhe cīvare asati payogo atthi, na pubbakaraṇādīni, tasmā ‘‘payogo hetunidāno’’tiādi vuttaṃ.</paragraph>
    <paragraph line="9" number="408"> Saṅgahavāre – <bold>vacībhedenā</bold>ti ‘‘imāya saṅghāṭiyā, iminā uttarāsaṅgena, iminā antaravāsakena kathinaṃ attharāmī’’ti etena vacībhedena. Katimūlādipucchāvissajjane – <bold>kiriyā majjhe</bold>ti paccuddhāro ceva adhiṭṭhānañca.</paragraph>
    <paragraph line="10" number="411"><bold>Vatthuvipannaṃ hotī</bold>ti akappiyadussaṃ hoti. <bold>Kālavipannaṃ</bold> nāma ajja dāyakehi dinnaṃ sve saṅgho kathinatthārakassa deti. <bold>Karaṇavipannaṃ</bold> nāma tadaheva chinditvā akataṃ.</paragraph>
    <subhead line="11">Kathinādijānitabbavibhāgavaṇṇanā</subhead>
    <paragraph line="12" number="412"> Kathinaṃ <pageBreak edition="Myanmar" number="0.0214" /><pageBreak edition="Vipassana Research Institut" number="0.0217" /> jānitabbantiādipucchāya vissajjane – <bold>tesaññeva dhammāna</bold>nti yesu rūpādidhammesu sati kathinaṃ nāma hoti, tesaṃ samodhānaṃ missībhāvo. <bold>Nāmaṃ nāmakamma</bold>ntiādinā pana ‘‘kathina’’nti idaṃ bahūsu dhammesu nāmamattaṃ, na paramatthato eko dhammo atthīti dasseti.</paragraph>
    <paragraph line="13"><bold>Catuvīsatiyā ākārehī</bold>ti ‘‘na ullikhitamattenā’’tiādīhi pubbe vuttakāraṇehi. <bold>Sattarasahi ākārehī</bold>ti ‘‘ahatena atthataṃ hoti kathina’’ntiādīhi pubbe vuttakāraṇehi. Nimittakammādīsu yaṃ vattabbaṃ sabbaṃ kathinakkhandhakavaṇṇanāyaṃ vuttaṃ.</paragraph>
    <paragraph line="14" number="416"><bold>Ekuppādā ekanirodhā</bold>ti uppajjamānāpi ekato uppajjanti, nirujjhamānāpi ekato nirujjhanti. <bold>Ekuppādā nānānirodhā</bold>ti uppajjamānā ekato uppajjanti, nirujjhamānā nānā nirujjhanti. Kiṃ vuttaṃ hoti <pageBreak edition="Pali Text Society" number="7.1371" />? Sabbepi atthārena saddhiṃ ekato uppajjanti, atthāre hi sati uddhāro nāma. Nirujjhamānā panettha purimā dve atthārena saddhiṃ ekato nirujjhanti, uddhārabhāvaṃ pāpuṇanti. Atthārassa hi nirodho etesañca uddhārabhāvo ekakkhaṇe hoti, itare nānā nirujjhanti. Tesu uddhārabhāvaṃ pattesupi atthāro tiṭṭhatiyeva. Sesaṃ sabbattha uttānamevāti.</paragraph>
    <centered line="15">Samantapāsādikāya vinayasaṃvaṇṇanāya</centered>
    <centered line="16">Kathinabhedavaṇṇanā niṭṭhitā.</centered>
    <centered line="17">Paññattivaggavaṇṇanā niṭṭhitā.</centered>
  </content>
</document>