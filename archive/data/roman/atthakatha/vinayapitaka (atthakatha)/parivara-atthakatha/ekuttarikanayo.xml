<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02a4.att4.xml</normativeSource>
<archivePath>roman/atthakatha/vinayapitaka (atthakatha)/parivara-atthakatha/ekuttarikanayo.xml</archivePath>
<title>Ekuttarikanayo - Parivāra-aṭṭhakathā - Vinayapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">Ekuttarikanayo</chapter>
<subhead line="2">Ekakavāravaṇṇanā</subhead>
<paragraph line="3" number="321"><bold>Āpattikarā</bold><pageBreak edition="M" number="0.0157" /><pageBreak edition="V" number="0.0158" /><bold>dhammā jānitabbā</bold>tiādimhi ekuttarikanaye āpattikarā dhammā nāma cha āpattisamuṭṭhānāni. Etesañhi vasena puggalo āpattiṃ āpajjati, tasmā ‘‘āpattikarā’’ti vuttā. <bold>Anāpattikarā</bold>nāma satta samathā. <bold>Āpatti jānitabbā</bold>ti tasmiṃ tasmiṃ sikkhāpade ca vibhaṅge ca vuttā āpatti jānitabbā. <bold>Anāpattī</bold>ti ‘‘anāpatti bhikkhu asādiyantassā’’tiādinā nayena anāpatti jānitabbā. <bold>Lahukā</bold>ti lahukena vinayakammena visujjhanato pañcavidhā āpatti. <bold>Garukā</bold>ti garukena vinayakammena visujjhanato saṅghādisesā āpatti. Kenaci ākārena anāpattibhāvaṃ upanetuṃ asakkuṇeyyato pārājikāpatti ca. <bold>Sāvasesā</bold>ti ṭhapetvā pārājikaṃ sesā. <bold>Anavasesā</bold>ti pārājikāpatti. Dve āpattikkhandhā <bold>duṭṭhullā;</bold>avasesā <bold>aduṭṭhullā. Sappaṭikammadukaṃ</bold>sāvasesadukasadisaṃ. <bold>Desanāgāminidukaṃ</bold>lahukadukasaṅgahitaṃ.</paragraph>
<paragraph line="4"><bold>Antarāyikā</bold>ti sattapi āpattiyo sañcicca vītikkantā saggantarāyañceva mokkhantarāyañca karontīti antarāyikā. Ajānantena vītikkantā pana paṇṇattivajjāpatti neva saggantarāyaṃ na mokkhantarāyaṃ karotīti <bold>anantarāyikā</bold>. Antarāyikaṃ āpannassāpi desanāgāminiṃ desetvā vuṭṭhānagāminito vuṭṭhāya suddhipattassa sāmaṇerabhūmiyaṃ ṭhitassa ca avārito saggamokkhamaggoti. <bold>Sāvajjapaññattī</bold>ti lokavajjā. <bold>Anavajjapaññattī</bold>ti paṇṇattivajjā. <bold>Kiriyato samuṭṭhitā</bold>nāma yaṃ karonto āpajjati pārājikāpatti viya. <bold>Akiriyato</bold>ti <pageBreak edition="V" number="0.0159" />yaṃ akaronto āpajjati, cīvaraanadhiṭṭhānāpatti viya. <bold>Kiriyākiriyato</bold>ti yaṃ karonto ca akaronto ca āpajjati, kuṭikārāpatti viya.</paragraph>
<paragraph line="5"><bold>Pubbāpattī</bold>ti paṭhamaṃ āpannāpatti. <bold>Aparāpattī</bold>ti pārivāsikādīhi pacchā āpannāpatti. <bold>Pubbāpattīnaṃ antarāpatti</bold>nāma mūlavisuddhiyā antarāpatti. <bold>Aparāpattīnaṃ antarāpatti</bold>nāma agghavisuddhiyā <pageBreak edition="P" number="7.1320" />antarāpatti. Kurundiyaṃ pana <bold>‘‘pubbāpatti</bold>nāma paṭhamaṃ āpannā. <bold>Aparāpatti</bold>nāma mānattārahakāle āpannā. <bold>Pubbāpattīnaṃ antarāpatti</bold>nāma parivāse āpannā. <bold>Aparāpattīnaṃ antarāpatti</bold><pageBreak edition="M" number="0.0158" />nāma mānattacāre āpannā’’ti vuttaṃ. Idampi ekena pariyāyena yujjati.</paragraph>
<paragraph line="6"><bold>Desitā gaṇanūpagā</bold>nāma yā dhuranikkhepaṃ katvā puna na āpajjissāmīti desitā hoti. <bold>Agaṇanūpagā</bold>nāma yā dhuranikkhepaṃ akatvā saussāheneva cittena aparisuddhena desitā hoti. Ayañhi desitāpi desitagaṇanaṃ na upeti. Aṭṭhame vatthusmiṃ bhikkhuniyā pārājikameva hoti. <bold>Paññatti jānitabbā</bold>tiādīsu navasu padesu paṭhamapārājikapucchāya vuttanayeneva vinicchayo veditabbo.</paragraph>
<paragraph line="7"><bold>Thullavajjā</bold>ti thulladose paññattā garukāpatti. <bold>Athullavajjā</bold>ti lahukāpatti. <bold>Gihipaṭisaṃyuttā</bold>ti sudhammattherassa āpatti, yā ca dhammikassa paṭissavassa asaccāpane āpatti, avasesā <bold>na gihipaṭisaṃyuttā</bold>. Pañcānantariyakammāpatti <bold>niyatā,</bold>sesā <bold>aniyatā</bold>. <bold>Ādikaro</bold>ti sudinnattherādi ādikammiko. <bold>Anādikaro</bold>ti makkaṭisamaṇādi anupaññattikārako. <bold>Adhiccāpattiko</bold>nāma yo kadāci karahaci āpattiṃ āpajjati. <bold>Abhiṇhāpattiko</bold>nāma yo niccaṃ āpajjati.</paragraph>
<paragraph line="8"><bold>Codako</bold>nāma yo vatthunā vā āpattiyā vā paraṃ codeti. Yo pana evaṃ codito ayaṃ <bold>cuditako</bold>nāma. Pañcadasasu dhammesu appatiṭṭhahitvā abhūtena vatthunā codento <bold>adhammacodako</bold>nāma, tena tathā codito <bold>adhammacuditako</bold>nāma. Vipariyāyena <bold>dhammacodakacuditakā</bold>veditabbā. Micchattaniyatehi vā sammattaniyatehi vā dhammehi samannāgato <bold>niyato,</bold>viparīto <bold>aniyato</bold>.</paragraph>
<paragraph line="9">Sāvakā <pageBreak edition="V" number="0.0160" /><bold>bhabbāpattikā</bold>nāma, buddhā ca paccekabuddhā ca <bold>abhabbāpattikā</bold>nāma. Ukkhepanīyakammakato <bold>ukkhittako</bold>nāma, avasesacatubbidhatajjanīyādikammakato <bold>anukkhittako</bold>nāma. Ayañhi uposathaṃ vā pavāraṇaṃ vā dhammaparibhogaṃ vā āmisaparibhogaṃ vā na kopeti. ‘‘Mettiyaṃ bhikkhuniṃ nāsetha, dūsako nāsetabbo, kaṇṭako samaṇuddeso nāsetabbo’’ti evaṃ liṅgadaṇḍakamma-saṃvāsanāsanāhi nāsitabbo <bold>nāsitako</bold>nāma. Sesā sabbe <bold>anāsitakā</bold>. Yena saddhiṃ uposathādiko saṃvāso atthi, ayaṃ <bold>samānasaṃvāsako,</bold>itaro <pageBreak edition="M" number="0.0159" /><bold>nānāsaṃvāsako</bold><pageBreak edition="P" number="7.1321" />. So kammanānāsaṃvāsako laddhinānāsaṃvāsakoti duvidho hoti. <bold>Ṭhapanaṃ jānitabba</bold>nti ‘‘ekaṃ bhikkhave adhammikaṃ pātimokkhaṭṭhapana’’ntiādinā nayena vuttaṃ pātimokkhaṭṭhapanaṃ jānitabbanti attho.</paragraph>
<centered line="10">Ekakavāravaṇṇanā niṭṭhitā.</centered>
<subhead line="11">Dukavāravaṇṇanā</subhead>
<paragraph line="12" number="322">Dukesu sacittakā āpatti <bold>saññāvimokkhā,</bold>acittakā <bold>nosaññāvimokkhā. Laddhasamāpattikassa āpatti</bold>nāma bhūtārocanāpatti, <bold>aladdhasamāpattikassa āpatti</bold>nāma abhūtārocanāpatti. <bold>Saddhammapaṭisaññuttā</bold>nāma padasodhammādikā, <bold>asaddhammapaṭisaññuttā</bold>nāma duṭṭhullavācāpatti. <bold>Saparikkhārapaṭisaññuttā</bold>nāma nissaggiyavatthuno anissajjitvā paribhoge, pattacīvarānaṃ nidahane, kiliṭṭhacīvarānaṃ adhovane, malaggahitapattassa apacaneti evaṃ ayuttaparibhoge āpatti. <bold>Paraparikkhārapaṭisaññuttā</bold>nāma saṅghikamañcapīṭhādīnaṃ ajjhokāse santharaṇaanāpucchāgamanādīsu āpajjitabbā āpatti. <bold>Sapuggalapaṭisaññuttā</bold>nāma ‘‘mudupiṭṭhikassa lambissa ūrunā aṅgajātaṃ pīḷentassā’’tiādinā nayena vuttāpatti. <bold>Parapuggalapaṭisaññuttā</bold>nāma methunadhammakāyasaṃsaggapahāradānādīsu vuttāpatti, ‘‘sikharaṇīsī’’ti <bold>saccaṃ bhaṇanto garukaṃ</bold>āpajjati, ‘‘sampajānamusāvāde pācittiya’’nti <bold>musā bhaṇanto lahukaṃ</bold>. Abhūtārocane <bold>musā bhaṇanto garukaṃ</bold>. Bhūtārocane <bold>saccaṃ bhaṇanto lahukaṃ</bold>.</paragraph>
<paragraph line="13">‘‘Saṅghakammaṃ vaggaṃ karissāmī’’ti antosīmāya ekamante nisīdanto <bold>bhūmigato āpajjati</bold>nāma. Sace pana aṅgulimattampi ākāse tiṭṭheyya, na āpajjeyya, tena vuttaṃ ‘‘no vehāsagato’’ti. Vehāsakuṭiyā āhaccapādakaṃ mañcaṃ vā pīṭhaṃ vā abhinisīdanto <bold>vehāsagato</bold><pageBreak edition="V" number="0.0161" /><bold>āpajjati</bold>nāma. Sace pana taṃ bhūmiyaṃ paññāpetvā nipajjeyya na āpajjeyya, tena vuttaṃ – ‘‘no bhūmigato’’ti. Gamiyo gamiyavattaṃ apūretvā gacchanto <bold>nikkhamanto āpajjati nāma, no pavisanto</bold>. Āgantuko āgantukavattaṃ apūretvā sachattupāhano pavisanto <bold>pavisanto āpajjati nāma, no nikkhamanto</bold>.</paragraph>
<paragraph line="14"><bold>Ādiyanto</bold><pageBreak edition="M" number="0.0160" /><bold>āpajjati</bold>nāma bhikkhunī atigambhīraṃ udakasuddhikaṃ <pageBreak edition="P" number="7.1322" />ādiyamānā; dubbaṇṇakaraṇaṃ anādiyitvā cīvaraṃ paribhuñjanto pana <bold>anādiyanto āpajjati</bold>nāma. Mūgabbatādīni titthiyavattāni samādiyanto <bold>samādiyanto āpajjati</bold>nāma. Pārivāsikādayo pana tajjanīyādikammakatā vā attano vattaṃ asamādiyantā āpajjanti, te sandhāya vuttaṃ ‘‘atthāpatti na samādiyanto āpajjatī’’ti. Aññātikāya bhikkhuniyā cīvaraṃ sibbanto vejjakammabhaṇḍāgārikakammacittakammādīni vā karonto <bold>karonto āpajjati</bold>nāma. Upajjhāyavattādīni akaronto <bold>akaronto āpajjati</bold>nāma. Aññātikāya bhikkhuniyā cīvaraṃ dadamāno <bold>dento āpajjati</bold>nāma. Saddhivihārikaantevāsikānaṃ cīvarādīni adento <bold>adento āpajjati</bold>nāma. Aññātikāya bhikkhuniyā cīvaraṃ gaṇhanto <bold>paṭiggaṇhanto āpajjati</bold>nāma. ‘‘Na bhikkhave ovādo na gahetabbo’’ti vacanato ovādaṃ agaṇhanto <bold>na paṭiggaṇhanto āpajjati</bold>nāma.</paragraph>
<paragraph line="15">Nissaggiyavatthuṃ anissajjitvā paribhuñjanto <bold>paribhogena āpajjati</bold>nāma. Pañcāhikaṃ saṅghāṭicāraṃ atikkāmayamānā <bold>aparibhogena āpajjati</bold>nāma. Sahagāraseyyaṃ <bold>rattiṃ āpajjati nāma, no divā,</bold>dvāraṃ asaṃvaritvā paṭisallīyanto <bold>divā āpajjati, no rattiṃ</bold>. Ekarattachārattasattāhadasāhamāsātikkamesu vuttaāpattiṃ āpajjanto <bold>aruṇugge āpajjati</bold>nāma, pavāretvā bhuñjanto <bold>na aruṇugge āpajjati</bold>nāma.</paragraph>
<paragraph line="16">Bhūtagāmañceva aṅgajātañca chindanto <bold>chindanto āpajjati</bold>nāma, kese vā nakhe vā na chindanto <bold>na chindanto āpajjati</bold>nāma. Āpattiṃ chādento <bold>chādento āpajjati</bold>nāma, ‘‘tiṇena vā paṇṇena vā paṭicchādetvā āgantabbaṃ, natveva naggena āgantabbaṃ, yo āgaccheyya āpatti dukkaṭassā’’ti imaṃ pana āpattiṃ <bold>na chādento āpajjati</bold>nāma. Kusacīrādīni <pageBreak edition="V" number="0.0162" />dhārento <bold>dhārento āpajjati</bold>nāma, ‘‘ayaṃ te bhikkhu patto yāva bhedanāya dhāretabbo’’ti imaṃ āpattiṃ <bold>na dhārento āpajjati</bold>nāma.</paragraph>
<paragraph line="17"><bold>‘‘Attanā vā attānaṃ nānāsaṃvāsakaṃ karotī’’</bold>ti ekasīmāyaṃ dvīsu saṅghesu nisinnesu ekasmiṃ pakkhe nisīditvā parapakkhassa laddhiṃ gaṇhanto yasmiṃ <pageBreak edition="M" number="0.0161" />pakkhe nisinno tesaṃ attanāva attānaṃ nānāsaṃvāsakaṃ karoti nāma. Yesaṃ santike nisinno tesaṃ gaṇapūrako hutvā kammaṃ kopeti, itaresaṃ hatthapāsaṃ anāgatattā. Samānasaṃvāsakepi eseva <pageBreak edition="P" number="7.1323" />nayo. Yesañhi so laddhiṃ roceti, tesaṃ samānasaṃvāsako hoti, itaresaṃ nānāsaṃvāsako. <bold>Satta āpattiyo satta āpattikkhandhā</bold>ti āpajjitabbato āpattiyo, rāsaṭṭhena khandhāti evaṃ dveyeva nāmāni hontīti nāmavasena dukaṃ dassitaṃ. <bold>Kammena vā salākaggāhena vā</bold>ti ettha uddeso ceva kammañca ekaṃ, vohāro ceva anussāvanā ca salākaggāho ca ekaṃ, vohārānussāvanasalākaggāhā pubbabhāgā, kammañceva uddeso ca pamāṇaṃ.</paragraph>
<paragraph line="18"><bold>Addhānahīno</bold>nāma ūnavīsativasso. <bold>Aṅgahīno</bold>nāma hatthacchinnādibhedo. <bold>Vatthuvipanno</bold>nāma paṇḍako tiracchānagato ubhatobyañjanako ca. Avasesā theyyasaṃvāsakādayo aṭṭha abhabbapuggalā <bold>karaṇadukkaṭakā</bold>nāma. Dukkaṭakiriyā dukkaṭakammā, imasmiṃyeva attabhāve katena attano kammena abhabbaṭṭhānaṃ pattāti attho. <bold>Aparipūro</bold>nāma aparipuṇṇapattacīvaro. <bold>No ca yācati</bold>nāma upasampadaṃ na yācati. <bold>Alajjissa ca bālassa cā</bold>ti alajjī sacepi tepiṭako hoti, bālo ca sacepi saṭṭhivasso hoti, ubhopi nissāya na vatthabbaṃ. <bold>Bālassa ca lajjissa cā</bold>ti ettha bālassa ‘‘tvaṃ nissayaṃ gaṇhā’’ti āṇāyapi nissayo dātabbo, lajjissa pana yācantasseva. <bold>Sātisāra</bold>nti sadosaṃ; yaṃ ajjhācaranto āpattiṃ āpajjati.</paragraph>
<paragraph line="19"><bold>Kāyena paṭikkosanā</bold>nāma hatthavikārādīhi paṭikkosanā. <bold>Kāyena paṭijānātī</bold>ti hatthavikārādīhi paṭijānāti. <bold>Upaghātikā</bold>nāma upaghātā. <bold>Sikkhūpaghātikā</bold>nāma sikkhūpaghāto. <bold>Bhogūpaghātikā</bold>nāma paribhogūpaghāto, tattha tisso sikkhā asikkhato sikkhūpaghātikāti veditabbā. Saṅghikaṃ vā puggalikaṃ vā dupparibhogaṃ bhuñjato bhogūpaghātikāti veditabbā. <bold>Dve venayikā</bold>ti dve atthā vinayasiddhā. <bold>Paññattaṃ</bold>nāma sakale vinayapiṭake kappiyākappiyavasena paññattaṃ. <bold>Paññattānulomaṃ</bold>nāma catūsu mahāpadesesu daṭṭhabbaṃ. <bold>Setughāto</bold>ti <pageBreak edition="V" number="0.0163" />paccayaghāto; yena cittena akappiyaṃ kareyya, tassa cittassāpi anuppādananti attho. <bold>Mattakāritā</bold>ti mattāya <pageBreak edition="M" number="0.0162" />pamāṇena karaṇaṃ; pamāṇe ṭhānanti attho. <bold>Kāyena āpajjatī</bold>ti kāyadvārikaṃ kāyena āpajjati; vacīdvārikaṃ vācāya. <bold>Kāyena vuṭṭhātī</bold>ti tiṇavatthārakasamathe <pageBreak edition="P" number="7.1324" />vināpi desanāya kāyeneva vuṭṭhāti; desetvā vuṭṭhahanto pana vācāya vuṭṭhāti. <bold>Abbhantaraparibhogo</bold>nāma ajjhoharaṇaparibhogo. <bold>Bāhiraparibhogo</bold>nāma sīsamakkhanādi.</paragraph>
<paragraph line="20"><bold>Anāgataṃ bhāraṃ vahatī</bold>ti atherova samāno therehi vahitabbaṃ bījanagāhadhammajjhesanādibhāraṃ vahati; taṃ nittharituṃ vīriyaṃ ārabhati. <bold>Āgataṃ bhāraṃ na vahatī</bold>ti thero therakiccaṃ na karoti, ‘‘anujānāmi bhikkhave therena bhikkhunā sāmaṃ vā dhammaṃ bhāsituṃ, paraṃ vā ajjhesituṃ, anujānāmi bhikkhave therādheyyaṃ pātimokkha’’nti evamādi sabbaṃ parihāpetīti attho. <bold>Na kukkuccāyitabbaṃ kukkuccāyatī</bold>ti na kukkuccāyitabbaṃ kukkuccāyitvā karoti. <bold>Kukkuccāyitabbaṃ na kukkuccāyatī</bold>ti kukkuccāyitabbaṃ na kukkuccāyitvā karoti. Etesaṃ dvinnaṃ divā ca ratto ca āsavā vaḍḍhantīti attho. Anantaradukepi vuttapaṭipakkhavasena attho veditabbo. Sesaṃ tattha tattha vuttanayattā uttānamevāti.</paragraph>
<centered line="21">Dukavāravaṇṇanā niṭṭhitā.</centered>
<subhead line="22">Tikavāravaṇṇanā</subhead>
<paragraph line="23" number="323">Tikesu <bold>atthāpatti tiṭṭhante bhagavati āpajjatī</bold>ti atthi āpatti, yaṃ tiṭṭhante bhagavati āpajjatīti attho. Eseva nayo sabbattha. Tattha lohituppādāpattiṃ tiṭṭhante āpajjati. ‘‘Etarahi kho panānanda, bhikkhū aññamaññaṃ āvusovādena samudācaranti, na vo mamaccayena evaṃ samudācaritabbaṃ, navakena, ānanda, bhikkhunā thero bhikkhū ‘bhante’ti vā ‘āyasmā’ti vā samudācaritabbo’’ti vacanato theraṃ āvusovādena samudācaraṇapaccayā āpattiṃ parinibbute bhagavati āpajjati, no tiṭṭhante. Imā dve āpattiyo ṭhapetvā avasesā dharantepi bhagavati āpajjati, parinibbutepi.</paragraph>
<paragraph line="24">Pavāretvā anatirittaṃ bhuñjanto āpattiṃ kāle āpajjati no vikāle. Vikālabhojanāpattiṃ <pageBreak edition="V" number="0.0164" />pana vikāle āpajjati no kāle. Avasesā <pageBreak edition="M" number="0.0163" />kāle ceva āpajjati vikāle ca. Sahagāraseyyaṃ rattiṃ āpajjati, dvāraṃ asaṃvaritvā paṭisallīyanaṃ divā. Sesā rattiñceva divā ca. ‘‘Dasavassomhi atirekadasavassomhī’’ti bālo abyatto parisaṃ upaṭṭhāpento dasavasso āpajjati no ūnadasavasso <pageBreak edition="P" number="7.1325" />. ‘‘Ahaṃ paṇḍito byatto’’ti navo vā majjhimo vā parisaṃ upaṭṭhāpento ūnadasavasso āpajjati no dasavasso. Sesā dasavasso ceva āpajjati ūnadasavasso ca. ‘‘Pañcavassomhī’’ti bālo abyatto anissāya vasanto pañcavasso āpajjati. ‘‘Ahaṃ paṇḍito byatto’’ti navako anissāya vasanto ūnapañcavasso āpajjati. Sesaṃ pañcavasso ceva āpajjati ūnapañcavasso ca. Anupasampannaṃ padasodhammaṃ vācento, mātugāmassa dhammaṃ desento evarūpaṃ āpattiṃ kusalacitto āpajjati, pārājika-sukkavissaṭṭhi-kāyasaṃsagga-duṭṭhulla-attakāmapāricariya-duṭṭhadosa-saṅghabhedapahāradāna-talasattikādibhedaṃ akusalacitto āpajjati, asañcicca sahagāraseyyādiṃ abyākatacitto āpajjati, yaṃ arahāva āpajjati, sabbaṃ abyākatacittova āpajjati, methunadhammādibhedamāpattiṃ sukhavedanāsamaṅgī āpajjati, duṭṭhadosādibhedaṃ dukkhavedanāsamaṅgī, yaṃ sukhavedanāsamaṅgī āpajjati, taṃyeva majjhatto hutvā āpajjanto adukkhamasukhavedanāsamaṅgī āpajjati.</paragraph>
<paragraph line="25"><bold>Tayo paṭikkhepā</bold>ti buddhassa bhagavato tayo paṭikkhepā. Catūsu paccayesu mahicchatā asantuṭṭhitā kilesasallekhanapaṭipattiyā agopāyanā, ime hi tayo dhammā buddhena bhagavatā paṭikkhittā. Appicchatādayo pana tayo buddhena bhagavatā anuññātā, tena vuttaṃ ‘‘tayo anuññātā’’ti.</paragraph>
<paragraph line="26">‘‘Dasavassomhī’’ti parisaṃ upaṭṭhāpento ‘‘pañcavassomhī’’ti nissayaṃ agaṇhanto bālo āpajjati no paṇḍito, ūnadasavasso ‘‘byattomhī’’ti bahussutattā parisaṃ upaṭṭhāpento ūnapañcavasso ca nissayaṃ agaṇhanto paṇḍito āpajjati no bālo; avasesaṃ paṇḍito ceva āpajjati bālo ca. Vassaṃ anupagacchanto kāḷe āpajjati no juṇhe; mahāpavāraṇāya appavārento juṇhe āpajjati no kāḷe; avasesaṃ kāḷe ceva āpajjati juṇhe ca. Vassūpagamanaṃ kāḷe <pageBreak edition="M" number="0.0164" />kappati no juṇhe; mahāpavāraṇāya pavāraṇā juṇhe kappati no kāḷe; sesaṃ anuññātakaṃ kāḷe ceva kappati juṇhe ca.</paragraph>
<paragraph line="27">Kattikapuṇṇamāsiyā <pageBreak edition="V" number="0.0165" />pacchime pāṭipadadivase vikappetvā ṭhapitaṃ vassikasāṭikaṃ nivāsento hemante āpajjati. Kurundiyaṃ pana ‘‘kattikapuṇṇamadivase apaccuddharitvā hemante āpajjatī’’ti <pageBreak edition="P" number="7.1326" />vuttaṃ, tampi suvuttaṃ. ‘‘Cātumāsaṃ adhiṭṭhātuṃ tato paraṃ vikappetu’’nti hi vuttaṃ. Atirekamāse sese gimhāne pariyesanto atirekaḍḍhamāse sese katvā nivāsento ca gimhe āpajjati nāma. Satiyā vassikasāṭikāya naggo kāyaṃ ovassāpento vasse āpajjati nāma. Pārisuddhiuposathaṃ vā adhiṭṭhānuposathaṃ vā karonto saṅgho āpajjati. Suttuddesañca adhiṭṭhānuposathañca karonto gaṇo āpajjati. Ekako suttuddesaṃ pārisuddhiuposathañca karonto puggalo āpajjati. Pavāraṇāyapi eseva nayo.</paragraph>
<paragraph line="28">Saṅghuposatho ca saṅghapavāraṇā ca saṅghasseva kappati. Gaṇuposatho ca gaṇapavāraṇā ca gaṇasseva kappati. Adhiṭṭhānuposatho ca adhiṭṭhānapavāraṇā ca puggalasseva kappati. ‘‘Pārājikaṃ āpannomhī’’tiādīni bhaṇanto vatthuṃ chādeti na āpattiṃ, ‘‘methunaṃ dhammaṃ paṭisevi’’ntiādīni bhaṇanto āpattiṃ chādeti no vatthuṃ, yo neva vatthuṃ na āpattiṃ āroceti, ayaṃ vatthuñceva chādeti āpattiñca.</paragraph>
<paragraph line="29">Paṭicchādetīti paṭicchādi. Jantāgharameva paṭicchādi <bold>jantāgharapaṭicchādi</bold>. Itarāsupi eseva nayo. Dvāraṃ pidahitvā antojantāghare ṭhitena parikammaṃ kātuṃ vaṭṭati. Udake otiṇṇenāpi etadeva vaṭṭati. Ubhayattha khādituṃ bhuñjituṃ vā na vaṭṭati. Vatthapaṭicchādi sabbakappiyatāya paṭicchannena sabbaṃ kātuṃ vaṭṭati. <bold>Vahantī</bold>ti yanti niyyanti; nindaṃ vā paṭikkosaṃ vā na labhanti. Candamaṇḍalaṃ abbhāmahikādhūmarajarāhuvimuttaṃ vivaṭaṃyeva virocati, na tesu aññatarena paṭicchannaṃ. Tathā sūriyamaṇḍalaṃ, dhammavinayopi vivaritvā vibhajitvā desiyamānova virocati no paṭicchanno.</paragraph>
<paragraph line="30">Aññena <pageBreak edition="M" number="0.0165" />bhesajjena karaṇīyena aññaṃ viññāpento gilāno āpajjati, na bhesajjena karaṇīyena bhesajjaṃ viññāpento agilāno āpajjati, avasesaṃ āpattiṃ gilāno ceva āpajjati agilāno ca.</paragraph>
<paragraph line="31"><bold>Anto āpajjati no bahī</bold>ti anupakhajja seyyaṃ kappento anto āpajjati no bahi, <bold>bahi</bold><pageBreak edition="V" number="0.0166" /><bold>āpajjati no anto</bold>ti saṅghikaṃ mañcādiṃ ajjhokāse santharitvā pakkamanto bahi āpajjati no anto, avasesaṃ pana <bold>anto ceva āpajjati bahi ca</bold>. <bold>Antosīmāyā</bold>ti āgantuko āgantukavattaṃ adassetvā sachattupāhano vihāraṃ pavisanto upacārasīmaṃ okkantamattova āpajjati. <bold>Bahisīmāyā</bold>ti gamiko <pageBreak edition="P" number="7.1327" />dārubhaṇḍapaṭisāmanādigamikavattaṃ apūretvā pakkamanto upacārasīmaṃ atikkantamattova āpajjati. Avasesaṃ antosīmāya ceva āpajjati bahisīmāya ca. Sati vuḍḍhatare anajjhiṭṭho dhammaṃ bhāsanto saṅghamajjhe āpajjati nāma. Gaṇamajjhepi puggalasantikepi eseva nayo. <bold>Kāyena vuṭṭhātī</bold>ti tiṇavatthārakasamathena vuṭṭhāti. Kāyaṃ acāletvā vācāya desentassa vācāya vuṭṭhāti. Vacīsampayuttaṃ kāyakiriyaṃ katvā desentassa kāyena vācāya vuṭṭhāti nāma. Saṅghamajjhe desanāgāminīpi vuṭṭhānagāminīpi vuṭṭhāti. Gaṇapuggalamajjhe pana desanāgāminīyeva vuṭṭhāti.</paragraph>
<paragraph line="32"><bold>Āgāḷhāya ceteyyā</bold>ti āgāḷhāya daḷhabhāvāya ceteyya; tajjanīyakammādikatassa vattaṃ na pūrayato icchamāno saṅgho ukkhepanīyakammaṃ kareyyāti attho. <bold>Alajjī ca hoti bālo ca apakatatto cā</bold>ti ettha bālo ‘‘ayaṃ dhammādhammaṃ na jānāti’’ apakatatto vā ‘‘āpattānāpattiṃ na jānātī’’ti na ettāvatā kammaṃ kātabbaṃ; bālabhāvamūlakaṃ pana apakatattabhāvamūlakañca āpattiṃ āpannassa kammaṃ kātabbanti attho. Adhisīle sīlavipanno nāma dve āpattikkhandhe āpanno; ācāravipanno nāma pañca āpattikkhandhe āpanno; diṭṭhivipanno nāma antaggāhikāya diṭṭhiyā samannāgato. Tesaṃ āpattiṃ apassantānaṃ appaṭikarontānaṃ diṭṭhiñca anissajjantānaṃyeva kammaṃ kātabbaṃ.</paragraph>
<paragraph line="33">Kāyiko davo nāma pāsakādīhi jūtakīḷanādibhedo anācāro; vācasiko davo nāma mukhālambarakaraṇādibhedo anācāro; kāyikavācasiko nāma naccanagāyanādibhedo dvīhipi dvārehi anācāro <pageBreak edition="M" number="0.0166" />. Kāyiko anācāro nāma kāyadvāre paññattasikkhāpadavītikkamo; vācasiko anācāro nāma vacīdvāre paññattasikkhāpadavītikkamo; kāyikavācasiko nāma dvāradvayepi paññattasikkhāpadavītikkamo. <bold>Kāyikena upaghātikenā</bold>ti kāyadvāre paññattassa sikkhāpadassa asikkhanena, yo hi taṃ na sikkhati, so naṃ upaghāteti, tasmā tassa taṃ asikkhanaṃ ‘‘kāyikaṃ upaghātika’’nti vuccati. Sesapadadvayepi eseva nayo. <bold>Kāyikena micchājīvenā</bold>ti jaṅghapesanikādinā vā gaṇḍaphālanādinā vā vejjakammena <pageBreak edition="V" number="0.0167" />; <bold>vācasikenā</bold>ti sāsanauggahaṇaārocanādinā; tatiyapadaṃ ubhayasampayogavasena <pageBreak edition="P" number="7.1328" />vuttaṃ.</paragraph>
<paragraph line="34"><bold>Alaṃ bhikkhu mā bhaṇḍana</bold>nti alaṃ bhikkhu mā bhaṇḍanaṃ kari, mā kalahaṃ, mā vivādaṃ karīti attho. <bold>Na voharitabba</bold>nti na kiñci vattabbaṃ; vadatopi hi tādisassa vacanaṃ na sotabbaṃ maññanti. <bold>Na kismiñci paccekaṭṭhāne</bold>ti kismiñci bījanaggāhādike ekasmimpi jeṭṭhakaṭṭhāne na ṭhapetabboti attho. <bold>Okāsakammaṃ kārentassā</bold>ti ‘‘karotu āyasmā okāsaṃ, ahaṃ taṃ vattukāmo’’ti evaṃ okāsaṃ kārentassa. <bold>Nālaṃ okāsakammaṃ kātu</bold>nti ‘‘kiṃ tvaṃ karissasī’’ti okāso na kātabbo. <bold>Savacanīyaṃ nādātabba</bold>nti vacanaṃ na ādātabbaṃ, vacanampi na sotabbaṃ; yattha gahetvā gantukāmo hoti, na tattha gantabbanti attho.</paragraph>
<paragraph line="35"><bold>Tīhaṅgehi samannāgatassa bhikkhuno vinayo</bold>ti yaṃ so jānāti, so tassa vinayo nāma hoti; so na pucchitabboti attho. <bold>Anuyogo na dātabbo</bold>ti ‘‘idaṃ kappatī’’ti pucchantassa pucchāya okāso na dātabbo, ‘‘aññaṃ pucchā’’ti vattabbo. Iti so neva pucchitabbo nāssa pucchā sotabbāti attho. <bold>Vinayo na sākacchātabbo</bold>ti vinayapañho na sākacchitabbo, kappiyākappiyakathā na saṃsandetabbā.</paragraph>
<paragraph line="36"><bold>Idamappahāyā</bold>ti etaṃ brahmacāripaṭiññātādikaṃ laddhiṃ avijahitvā. <bold>Suddhaṃ brahmacāri</bold>nti khīṇāsavaṃ bhikkhuṃ. <bold>‘‘Pātabyataṃ āpajjatī’’</bold>ti pātabyabhāvaṃ paṭisevanaṃ āpajjati. ‘‘Idamappahāyā’’ti vacanato pana taṃ brahmacāripaṭiññātaṃ pahāya khīṇāsavaṃ ‘‘musā mayā bhaṇitaṃ, khamatha me’’ti <pageBreak edition="M" number="0.0167" />khamāpetvā ‘‘natthi kāmesu doso’’ti laddhiṃ vijahitvā gativisodhanaṃ kareyya. <bold>Akusalamūlānī</bold>ti akusalāni ceva mūlāni ca, akusalānaṃ vā mūlāni akusalamūlāni. Kusalamūlesupi eseva nayo. Duṭṭhu caritāni virūpāni vā caritāni <bold>duccaritāni</bold>. Suṭṭhu caritāni sundarāni vā caritāni <bold>sucaritāni</bold>. Kāyena karaṇabhūtena kataṃ duccaritaṃ <bold>kāyaduccaritaṃ</bold>. Esa nayo sabbattha. Sesaṃ tattha tattha vuttanayattā uttānamevāti.</paragraph>
<centered line="37">Tikavāravaṇṇanā niṭṭhitā.</centered>
<subhead line="38">Catukkavāravaṇṇanā</subhead>
<paragraph line="39" number="324">Catukkesu <pageBreak edition="V" number="0.0168" /><bold>sakavācāya āpajjati paravācāya vuṭṭhātī</bold>ti vacīdvārikaṃ padasodhammādibhedaṃ āpattiṃ āpajjitvā tiṇavatthārakasamathaṭṭhānaṃ gato parassa kammavācāya vuṭṭhāti <pageBreak edition="P" number="7.1329" />. <bold>Paravācāya āpajjati sakavācāya vuṭṭhātī</bold>ti pāpikāya diṭṭhiyā appaṭinissagge parassa kammavācāya āpajjati, puggalassa santike desento sakavācāya vuṭṭhāti. <bold>Sakavācāya āpajjati sakavācāya vuṭṭhātī</bold>ti vacīdvārikaṃ padasodhammādibhedaṃ āpattiṃ sakavācāya āpajjati, desetvā vuṭṭhahantopi sakavācāya vuṭṭhāti. <bold>Paravācāya āpajjati paravācāya vuṭṭhātī</bold>ti yāvatatiyakaṃ saṅghādisesaṃ parassa kammavācāya āpajjati, vuṭṭhahantopi parassa parivāsakammavācādīhi vuṭṭhāti. Tato paresu kāyadvārikaṃ <bold>kāyena āpajjati,</bold>desento <bold>vācāya vuṭṭhāti</bold>. Vacīdvārikaṃ <bold>vācāya āpajjati,</bold>tiṇavatthārake <bold>kāyena vuṭṭhāti</bold>. Kāyadvārikaṃ kāyena<bold></bold>āpajjati, tameva tiṇavatthārake kāyena vuṭṭhāti. Vacīdvārikaṃ vācāya āpajjati, tameva desento vācāya vuṭṭhāti. Saṅghikamañcassa attano paccattharaṇena anattharato kāyasamphusane lomagaṇanāya āpajjitabbāpattiṃ sahagāraseyyāpattiñca <bold>pasutto āpajjati,</bold>pabujjhitvā pana āpannabhāvaṃ ñatvā desento <bold>paṭibuddho vuṭṭhāti</bold>. Jagganto āpajjitvā pana tiṇavatthārakasamathaṭṭhāne sayanto <bold>paṭibuddho āpajjati pasutto vuṭṭhāti</bold>nāma. Pacchimapadadvayampi vuttānusāreneva veditabbaṃ.</paragraph>
<paragraph line="40">Acittakāpattiṃ <pageBreak edition="M" number="0.0168" /><bold>acittako āpajjati</bold>nāma. Pacchā desento <bold>sacittako vuṭṭhāti</bold>. Sacittakāpattiṃ <bold>sacittako āpajjati</bold>nāma. Tiṇavatthārakaṭṭhāne sayanto <bold>acittako vuṭṭhāti</bold>. Sesapadadvayampi vuttānusāreneva veditabbaṃ. Yo sabhāgaṃ āpattiṃ deseti, ayaṃ desanāpaccayā dukkaṭaṃ āpajjanto pācittiyādīsu aññataraṃ deseti, tañca desento dukkaṭaṃ āpajjati. Taṃ pana dukkaṭaṃ āpajjanto pācittiyādito vuṭṭhāti. Pācittiyādito ca vuṭṭhahanto taṃ āpajjati. Iti ekassa puggalassa ekameva payogaṃ sandhāya ‘‘āpattiṃ āpajjanto desetī’’ti idaṃ catukkaṃ vuttanti veditabbaṃ.</paragraph>
<paragraph line="41">Kammacatukke pāpikāya diṭṭhiyā appaṭinissaggāpattiṃ <bold>kammena āpajjati,</bold>desento <bold>akammena vuṭṭhāti</bold>. Vissaṭṭhiādikaṃ <bold>akammena āpajjati,</bold>parivāsādinā kammena vuṭṭhāti. Samanubhāsanaṃ <pageBreak edition="V" number="0.0169" /><bold>kammeneva āpajjati, kammena vuṭṭhāti</bold>. Sesaṃ <bold>akammena āpajjati,</bold><bold>akammena</bold><bold>vuṭṭhāti.</bold></paragraph>
<paragraph line="42">Parikkhāracatukke paṭhamo <pageBreak edition="P" number="7.1330" />sakaparikkhāro, dutiyo saṅghikova tatiyo cetiyasantako, catuttho gihiparikkhāro. Sace pana so pattacīvaranavakammabhesajjānaṃ atthāya āhaṭo hoti, avāpuraṇaṃ dātuṃ anto ṭhapāpetuñca vaṭṭati.</paragraph>
<paragraph line="43">Sammukhācatukke pāpikāya diṭṭhiyā appaṭinissaggāpattiṃ saṅghassa <bold>sammukhā āpajjati,</bold>vuṭṭhānakāle pana saṅghena kiccaṃ natthīti <bold>parammukhā vuṭṭhāti</bold>. Vissaṭṭhiādikaṃ <bold>parammukhā āpajjati,</bold>saṅghassa <bold>sammukhā vuṭṭhāti</bold>. Samanubhāsanaṃ saṅghassa <bold>sammukhā eva āpajjati, sammukhā vuṭṭhāti</bold>. Sesaṃ sampajānamusāvādādibhedaṃ <bold>parammukhāva āpajjati, parammukhāva vuṭṭhāti</bold>. Ajānantacatukkaṃ acittakacatukkasadisaṃ.</paragraph>
<paragraph line="44"><bold>Liṅgapātubhāvenā</bold>ti sayitasseva bhikkhussa vā bhikkhuniyā vā liṅgaparivatte jāte sahagāraseyyāpatti hoti idameva taṃ paṭicca vuttaṃ. Ubhinnampi pana asādhāraṇāpatti liṅgapātubhāvena vuṭṭhāti. Sahapaṭilābhacatukke yassa bhikkhuno liṅgaṃ parivattati, so saha liṅgapaṭilābhena paṭhamaṃ uppannavasena seṭṭhabhāvena ca purimaṃ purisaliṅgaṃ jahati, pacchime itthiliṅge patiṭṭhāti, purisakuttapurisākārādivasena pavattā kāyavacīviññattiyo paṭippassambhanti, bhikkhūti vā purisoti vā evaṃ pavattā paṇṇattiyo <pageBreak edition="M" number="0.0169" />nirujjhanti, yāni bhikkhunīhi asādhāraṇāni chacattālīsa sikkhāpadāni tehi anāpattiyeva hoti. Dutiyacatukke pana yassā bhikkhuniyā liṅgaṃ parivattati, sā pacchāsamuppattiyā vā hīnabhāvena vā pacchimanti saṅkhyaṃ gataṃ itthiliṅgaṃ jahati, vuttappakārena purimanti saṅkhyaṃ gate purisaliṅge patiṭṭhāti. Vuttaviparītā viññattiyo paṭippassambhanti, bhikkhunīti vā itthīti vā evaṃ pavattā paṇṇattiyopi nirujjhanti, yāni bhikkhūhi asādhāraṇāni sataṃ tiṃsañca sikkhāpadāni, tehi anāpattiyeva hoti.</paragraph>
<paragraph line="45"><bold>Cattāro sāmukkaṃsā</bold>ti cattāro mahāpadesā, te hi bhagavatā anuppanne vatthumhi sayaṃ ukkaṃsitvā ukkhipitvā ṭhapitattā ‘‘sāmukkaṃsā’’ti vuccanti. <bold>Paribhogā</bold>ti ajjhoharaṇīyaparibhogā <pageBreak edition="V" number="0.0170" />, udakaṃ pana akālikattā appaṭiggahitakaṃ vaṭṭati. Yāvakālikādīni appaṭiggahitakāni ajjhoharituṃ na vaṭṭanti. <bold>Cattāri mahāvikaṭāni</bold>kālodissattā yathāvutte kāle vaṭṭanti. <bold>Upāsako sīlavā</bold>ti pañca vā dasa <pageBreak edition="P" number="7.1331" />vā sīlāni gopayamāno.</paragraph>
<paragraph line="46">Āgantukādicatukke sachattupāhano sasīsaṃ pāruto vihāraṃ pavisanto tattha vicaranto ca <bold>āgantukova āpajjati, no āvāsiko</bold>. Āvāsikavattaṃ akaronto pana <bold>āvāsiko āpajjati, no āgantuko</bold>. Sesaṃ kāyavacīdvārikaṃ āpattiṃ ubhopi āpajjanti, asādhāraṇaṃ āpattiṃ <bold>neva āgantuko āpajjati, no āvāsiko</bold>. Gamiyacatukkepi gamiyavattaṃ apūretvā gacchanto <bold>gamiko āpajjati, no āvāsiko</bold>. Āvāsikavattaṃ akaronto pana <bold>āvāsiko āpajjati, no gamiko</bold>. Sesaṃ ubhopi āpajjanti, asādhāraṇaṃ ubhopi nāpajjanti. Vatthunānattatādicatukke catunnaṃ pārājikānaṃ aññamaññaṃ <bold>vatthunānattatāva hoti,</bold>na<bold></bold>āpattinānattatā. Sabbāpi hi sā pārājikāpattiyeva. Saṅghādisesādīsupi eseva nayo. Bhikkhussa ca bhikkhuniyā ca aññamaññaṃ kāyasaṃsagge bhikkhussa saṅghādiseso bhikkhuniyā pārājikanti evaṃ <bold>āpattinānattatāva</bold>hoti, na vatthunānattatā, ubhinnampi hi kāyasaṃsaggova vatthu. Tathā ‘‘lasuṇakkhādane bhikkhuniyā pācittiyaṃ, bhikkhussa dukkaṭa’’nti evamādināpettha nayena yojanā veditabbā. Catunnaṃ pārājikānaṃ terasahi saṅghādisesehi saddhiṃ <bold>vatthunānattatā ceva āpattinānattatā</bold><pageBreak edition="M" number="0.0170" /><bold>ca</bold>. Evaṃ saṅghādisesādīnaṃ aniyatādīhi. Ādito paṭṭhāya cattāri pārājikāni ekato āpajjantānaṃ bhikkhubhikkhunīnaṃ <bold>neva vatthunānattatā no āpattinānattatā</bold>. Visuṃ āpajjantesupi sesā sādhāraṇāpattiyo āpajjantesupi eseva nayo.</paragraph>
<paragraph line="47">Vatthusabhāgādicatukke bhikkhussa ca bhikkhuniyā ca kāyasaṃsagge <bold>vatthusabhāgatā, no āpattisabhāgatā,</bold>catūsu pārājikesu <bold>āpattisabhāgatā, no vatthusabhāgatā</bold>. Esa nayo saṅghādisesādīsu. Bhikkhussa ca bhikkhuniyā ca catūsu pārājikesu <bold>vatthusabhāgatā ceva āpattisabhāgatā ca</bold>. Esa nayo sabbāsu sādhāraṇāpattīsu. Asādhāraṇāpattiyaṃ <bold>neva vatthusabhāgatā no āpattisabhāgatā</bold>. Yo hi purimacatukke paṭhamo pañho, so idha dutiyo; yo ca tattha dutiyo, so idha paṭhamo. Tatiyacatutthesu nānākaraṇaṃ natthi.</paragraph>
<paragraph line="48">Upajjhāyacatukke saddhivihārikassa upajjhāyena kattabbavattassa akaraṇe āpattiṃ <bold>upajjhāyo</bold><pageBreak edition="V" number="0.0171" /><bold>āpajjati, no saddhivihāriko</bold>upajjhāyassa kattabbavattaṃ akaronto <bold>saddhivihāriko āpajjati, no upajjhāyo;</bold>sesaṃ ubhopi <pageBreak edition="P" number="7.1332" />āpajjanti, asādhāraṇaṃ ubhopi nāpajjanti. Ācariyacatukkepi eseva nayo.</paragraph>
<paragraph line="49">Ādiyantacatukke pādaṃ vā atirekapādaṃ vā sahatthā ādiyanto <bold>garukaṃ āpajjati,</bold>ūnakapādaṃ gaṇhāhīti āṇattiyā aññaṃ payojento <bold>lahukaṃ āpajjati</bold>. Etena nayena sesapadattayaṃ veditabbaṃ.</paragraph>
<paragraph line="50">Abhivādanārahacatukke bhikkhunīnaṃ tāva bhattagge navamabhikkhunito paṭṭhāya upajjhāyāpi <bold>abhivādanārahā no paccuṭṭhānārahā</bold>. Avisesena ca vippakatabhojanassa bhikkhussa yo koci vuḍḍhataro. Saṭṭhivassassāpi pārivāsikassa samīpagato tadahupasampannopi <bold>paccuṭṭhānāraho no abhivādanāraho</bold>. Appaṭikkhittesu ṭhānesu vuḍḍho navakassa <bold>abhivādanāraho ceva paccuṭṭhānāraho ca</bold>. Navako pana vuḍḍhassa <bold>neva abhivādanāraho na paccuṭṭhānāraho</bold>. Āsanārahacatukkassa paṭhamapadaṃ purimacatukke dutiyapadena, dutiyapadañca paṭhamapadena atthato sadisaṃ.</paragraph>
<paragraph line="51">Kālacatukke <pageBreak edition="M" number="0.0171" />pavāretvā bhuñjanto <bold>kāle āpajjati no vikāle,</bold>vikālabhojanāpattiṃ <bold>vikāle āpajjati no kāle,</bold>sesaṃ <bold>kāle ceva āpajjati vikāle ca,</bold>asādhāraṇaṃ <bold>neva kāle no vikāle</bold>. Paṭiggahitacatukke purebhattaṃ paṭiggahitāmisaṃ <bold>kāle kappati no vikāle</bold>. Pānakaṃ <bold>vikāle kappati, punadivasamhi no kāle</bold>. Sattāhakālikaṃ yāvajīvikaṃ <bold>kāle ceva kappati vikāle ca</bold>. Attano attano kālātītaṃ yāvakālikādittayaṃ akappiyamaṃsaṃ uggahitakamappaṭiggahitakañca <bold>neva kāle kappati no vikāle</bold>.</paragraph>
<paragraph line="52">Paccantimacatukke samudde sīmaṃ bandhanto <bold>paccantimesu janapadesu āpajjati, no majjhimesu;</bold>pañcavaggena gaṇena upasampādento guṇaṅguṇūpāhanaṃ dhuvanahānaṃ cammattharaṇāni ca <bold>majjhimesu janapadesu āpajjati no paccantimesu</bold>. Imāni cattāri ‘‘idha na kappantī’’ti vadantopi paccantimesu āpajjati, ‘‘idha kappantī’’ti vadanto pana majjhimesu āpajjati. Sesāpattiṃ ubhayattha āpajjati, asādhāraṇaṃ na katthaci āpajjati. Dutiyacatukke pañcavaggena gaṇena upasampadādi catubbidhampi vatthu <bold>paccantimesu janapadesu kappati</bold>. ‘‘Idaṃ kappatī’’ti <pageBreak edition="V" number="0.0172" />dīpetumpi tattheva kappati no majjhimesu. ‘‘Idaṃ na kappatī’’ti dīpetuṃ pana <bold>majjhimesu janapadesu kappati no paccantimesu</bold><pageBreak edition="P" number="7.1333" />. Sesaṃ ‘‘anujānāmi bhikkhave pañca loṇānī’’tiādi anuññātakaṃ ubhayattha kappati. Yaṃ pana akappiyanti paṭikkhittaṃ, taṃ ubhayatthāpi na kappati.</paragraph>
<paragraph line="53">Antoādicatukke anupakhajja seyyādiṃ <bold>anto āpajjati no bahi,</bold>ajjhokāse saṅghikamañcādīni nikkhipitvā pakkamanto <bold>bahi āpajjati no anto,</bold>sesaṃ <bold>anto ceva bahi ca,</bold>asādhāraṇaṃ <bold>neva anto na bahi</bold>. Antosīmādicatukke āgantuko vattaṃ apūrento <bold>antosīmāya āpajjati,</bold>gamiyo <bold>bahisīmāya</bold>musāvādādiṃ <bold>antosīmāya ca bahisīmāya ca āpajjati,</bold>asādhāraṇaṃ na katthaci.<bold></bold>Gāmacatukke antaragharapaṭisaṃyuttaṃ sekhiyapaññattiṃ <bold>gāme āpajjati no araññe</bold>. Bhikkhunī aruṇaṃ uṭṭhāpayamānā <bold>araññe āpajjati no gāme</bold>. Musāvādādiṃ <bold>gāme ceva āpajjati araññe ca,</bold>asādhāraṇaṃ na katthaci.</paragraph>
<paragraph line="54"><bold>Cattāro</bold><pageBreak edition="M" number="0.0172" /><bold>pubbakiccāti</bold>‘‘sammajjanī padīpo ca udakaṃ āsanena cā’’ti idaṃ catubbidhaṃ pubbakaraṇanti vuccatīti vuttaṃ. ‘‘Chandapārisuddhiutukkhānaṃ bhikkhugaṇanā ca ovādo’’ti ime pana ‘‘cattāro pubbakiccā’’ti veditabbā. <bold>Cattāro pattakallāti</bold>uposatho yāvatikā ca bhikkhū kammappattā te āgatā honti, sabhāgāpattiyo na vijjanti, vajjanīyā ca puggalā tasmiṃ na honti, pattakallanti vuccatīti. <bold>Cattāri anaññapācittiyānī</bold>ti ‘‘etadeva paccayaṃ karitvā anaññaṃ pācittiya’’nti evaṃ vuttāni anupakhajjaseyyākappanasikkhāpadaṃ ‘‘ehāvuso gāmaṃ vā nigamaṃ vā’’ti sikkhāpadaṃ, sañcicca kukkuccaupadahanaṃ, upassutitiṭṭhananti imāni cattāri. <bold>Catasso bhikkhusammutiyo</bold>ti ‘‘ekarattampi ce bhikkhu ticīvarena vippavaseyya aññatra bhikkhusammutiyā, aññaṃ navaṃ santhataṃ kārāpeyya aññatra bhikkhusammutiyā, tato ce uttari vippavaseyya aññatra bhikkhusammutiyā, duṭṭhullaṃ āpattiṃ anupasampannassa āroceyya aññatra bhikkhusammutiyā’’ti evaṃ āgatā terasahi sammutīhi muttā <bold>sammutiyo</bold>. Gilānacatukke aññabhesajjena karaṇīyena lolatāya aññaṃ viññāpento <bold>gilāno āpajjati,</bold>abhesajjakaraṇīyena bhesajjaṃ viññāpento <bold>agilāno āpajjati,</bold>musāvādādiṃ ubhopi āpajjanti, asādhāraṇaṃ ubhopi nāpajjanti. Sesaṃ sabbattha uttānamevāti.</paragraph>
<centered line="55">Catukkavāravaṇṇanā niṭṭhitā.</centered>
<subhead line="56">Pañcakavāravaṇṇanā</subhead>
<paragraph line="57" number="325"><bold>Pañcakesu</bold><pageBreak edition="P" number="7.1334" /><pageBreak edition="V" number="0.0173" /><bold>pañca puggalā niyatā</bold>ti ānantariyānamevetaṃ gahaṇaṃ. <bold>Pañca chedanakā āpattiyo</bold>nāma pamāṇātikkante mañcapīṭhe nisīdanakaṇḍuppaṭicchādivassikasāṭikāsu sugatacīvare ca veditabbā. <bold>Pañcahākārehī</bold>ti alajjitā, aññāṇatā, kukkuccappakatatā, akappiye kappiyasaññitā, kappiye akappiyasaññitāti imehi pañcahi. <bold>Pañca āpattiyo musāvādapaccayā</bold>ti pārājikathullaccayadukkaṭasaṅghādisesapācittiyā. <bold>Anāmantacāro</bold>ti ‘‘santaṃ bhikkhuṃ anāpucchā purebhattaṃ pacchābhattaṃ kulesu cārittaṃ āpajjeyyā’’ti imassa āpucchitvā cārassa abhāvo. <bold>Anadhiṭṭhāna</bold>nti ‘‘gaṇabhojane aññatra samayā’’ti vuttaṃ <pageBreak edition="M" number="0.0173" />samayaṃ adhiṭṭhahitvā bhojanaṃ adhiṭṭhānaṃ nāma; tathā akaraṇaṃ <bold>anadhiṭṭhānaṃ</bold>. <bold>Avikappanā</bold>nāma yā paramparabhojane vikappanā vuttā, tassā akaraṇaṃ. Imāni hi pañca piṇḍapātikassa dhutaṅgeneva paṭikkhittāni. <bold>Ussaṅkitaparisaṅkito</bold>ti ye passanti, ye suṇanti, tehi ussaṅkito ceva parisaṅkito ca. Api akuppadhammo khīṇāsavopi samāno, tasmā agocarā pariharitabbā. Na hi etesu sandissamāno ayasato vā garahato vā muccati. <bold>Sosānika</bold>nti susāne patitakaṃ. <bold>Pāpaṇika</bold>nti āpaṇadvāre patitakaṃ. <bold>Thūpacīvara</bold>nti vammikaṃ parikkhipitvā balikammakataṃ. <bold>Ābhisekika</bold>nti nahānaṭṭhāne vā rañño abhisekaṭṭhāne vā chaḍḍitacīvaraṃ. <bold>Bhatapaṭiyābhata</bold>nti susānaṃ netvā puna ānītakaṃ. <bold>Pañca mahācorā</bold>uttarimanussadhamme vuttā.</paragraph>
<paragraph line="58"><bold>Pañcāpattiyo kāyato samuṭṭhantī</bold>ti paṭhamena āpattisamuṭṭhānena pañca āpattiyo āpajjati, ‘‘bhikkhu kappiyasaññī saññācikāya kuṭiṃ karotī’’ti evaṃ antarapeyyāle vuttāpattiyo. <bold>Pañca āpattiyo kāyato ca vācato cā</bold>ti tatiyena āpattisamuṭṭhānena pañca āpattiyo āpajjati, ‘‘bhikkhu kappiyasaññī saṃvidahitvā kuṭiṃ karotī’’ti evaṃ tattheva vuttā āpattiyo. <bold>Desanāgāminiyo</bold>ti ṭhapetvā pārājikañca saṅghādisesañca avasesā.</paragraph>
<paragraph line="59"><bold>Pañca kammānī</bold>ti tajjanīyaniyassapabbājanīyapaṭisāraṇīyāni cattāri ukkhepanīyañca tividhampi ekanti pañca. <bold>Yāvatatiyake pañcā</bold>ti ukkhittānuvattikāya bhikkhuniyā yāvatatiyaṃ samanubhāsanāya appaṭinissajjantiyā pārājikaṃ thullaccayaṃ dukkaṭanti tisso <pageBreak edition="P" number="7.1335" />, bhedakānuvattakādisamanubhāsanāsu saṅghādiseso, pāpikāya diṭṭhiyā appaṭinissagge pācittiyaṃ. <bold>Adinna</bold>nti <pageBreak edition="V" number="0.0174" />aññena adinnaṃ. <bold>Avidita</bold>nti paṭiggaṇhāmīti cetanāya abhāvena aviditaṃ. <bold>Akappiya</bold>nti pañcahi samaṇakappehi akappiyakataṃ; yaṃ vā panaññampi akappiyamaṃsaṃ akappiyabhojanaṃ. <bold>Akatātiritta</bold>nti pavāretvā atirittaṃ akataṃ. <bold>Samajjadāna</bold>nti naṭasamajjādidānaṃ. <bold>Usabhadāna</bold>nti gogaṇassa antare usabhavissajjanaṃ. <bold>Cittakammadāna</bold>nti āvāsaṃ kāretvā tattha cittakammaṃ kāretuṃ vaṭṭati. Idaṃ pana paṭibhānacittakammadānaṃ sandhāya vuttaṃ. Imāni hi pañca kiñcāpi lokassa puññasammatāni, atha kho apuññāni akusalāniyeva <pageBreak edition="M" number="0.0174" />. <bold>Uppannaṃ paṭibhāna</bold>nti ettha paṭibhānanti kathetukamyatā vuccati. <bold>Ime pañca duppaṭivinodayā</bold>ti na supaṭivinodayā; upāyena pana kāraṇena anurūpāhi paccavekkhanāanusāsanādīhi sakkā paṭivinodetunti attho.</paragraph>
<paragraph line="60"><bold>Sakacittaṃ pasīdatī</bold>ti ettha imāni vatthūni – kaṭaandhakāravāsī <bold>phussadevatthero </bold>kira cetiyaṅgaṇaṃ sammajjitvā ekaṃsaṃ uttarāsaṅgaṃ karitvā sinduvārakusumasanthatamiva samavippakiṇṇavālikaṃ cetiyaṅgaṇaṃ olokento buddhārammaṇaṃ pītipāmojjaṃ uppādetvā aṭṭhāsi. Tasmiṃ khaṇe māro pabbatapāde nibbattakāḷamakkaṭo viya hutvā cetiyaṅgaṇe gomayaṃ vippakiranto gato. Thero nāsakkhi arahattaṃ pāpuṇituṃ, sammajjitvā agamāsi. Dutiyadivasepi jaraggavo hutvā tādisameva vippakāraṃ akāsi. Tatiyadivase vaṅkapādaṃ manussattabhāvaṃ nimminitvā pādena parikasanto agamāsi. Thero ‘‘evarūpo bībhacchapuriso samantā yojanappamāṇesu gocaragāmesu natthi, siyā nu kho māro’’ti cintetvā ‘‘mārosi tva’’nti āha. ‘‘Āma, bhante, māromhi, na dāni te vañcetuṃ asakkhi’’nti. ‘‘Diṭṭhapubbo tayā tathāgato’’ti? ‘‘Āma, diṭṭhapubbo’’ti. ‘‘Māro nāma mahānubhāvo hoti, iṅgha tāva buddhassa bhagavato attabhāvasadisaṃ attabhāvaṃ nimmināhī’’ti? ‘‘Na sakkā, bhante, tādisaṃ rūpaṃ nimminituṃ; apica kho pana taṃsarikkhakaṃ patirūpakaṃ nimminissāmī’’ti sakabhāvaṃ vijahitvā buddharūpasadisena attabhāvena aṭṭhāsi <pageBreak edition="P" number="7.1336" />. Thero māraṃ oloketvā ‘‘ayaṃ tāva sarāgadosamoho evaṃ sobhati, kathaṃ nu kho bhagavā na sobhati sabbaso vītarāgadosamoho’’ti buddhārammaṇaṃ pītiṃ paṭilabhitvā vipassanaṃ vaḍḍhetvā arahattaṃ pāpuṇi. Māro ‘‘vañcitomhi tayā, bhante’’ti āha. Theropi ‘‘kiṃ atthi jaramāra, tādisaṃ vañcetu’’nti āha. Lokantaravihārepi datto nāma daharabhikkhu cetiyaṅgaṇaṃ sammajjitvā olokento odātakasiṇaṃ paṭilabhi. Aṭṭha samāpattiyo nibbattesi. Tato vipassanaṃ vaḍḍhetvā phalattayaṃ sacchākāsi.</paragraph>
<paragraph line="61"><bold>Paracittaṃ</bold><pageBreak edition="V" number="0.0175" /><bold>pasīdatī</bold>ti ettha imāni vatthūni – <bold>tisso</bold>nāma daharabhikkhu jambukolacetiyaṅgaṇaṃ sammajjitvā saṅkārachaḍḍaniṃ hatthena gahetvāva aṭṭhāsi <pageBreak edition="M" number="0.0175" />. Tasmiṃ khaṇe <bold>tissadattatthero</bold>nāma nāvāto oruyha cetiyaṅgaṇaṃ olokento bhāvitacittena sammaṭṭhaṭṭhānanti ñatvā pañhāsahassaṃ pucchi, itaro sabbaṃ vissajjesi. Aññatarasmimpi vihāre thero cetiyaṅgaṇaṃ sammajjitvā vattaṃ paricchindi. Yonakavisayato cetiyavandakā cattāro therā āgantvā cetiyaṅgaṇaṃ disvā anto appavisitvā dvāreyeva ṭhatvā eko thero aṭṭha kappe anussari, eko soḷasa, eko vīsati, eko tiṃsa kappe anussari.</paragraph>
<paragraph line="62"><bold>Devatā attamanā hontī</bold>ti ettha idaṃ vatthu – ekasmiṃ kira vihāre eko bhikkhu cetiyaṅgaṇañca bodhiyaṅgaṇañca sammajjitvā nahāyituṃ gato. Devatā ‘‘imassa vihārassa katakālato paṭṭhāya evaṃ vattaṃ pūretvā sammaṭṭhapubbo bhikkhu natthī’’ti pasannacittā pupphahatthā aṭṭhaṃsu. Thero āgantvā ‘‘kataragāmavāsikātthā’’ti āha. ‘‘Bhante, idheva vasāma, imassa vihārassa katakālato paṭṭhāya evaṃ vattaṃ pūretvā sammaṭṭhapubbo bhikkhu natthīti tumhākaṃ, bhante, vatte pasīditvā pupphahatthā ṭhitāmhā’’ti devatā āhaṃsu.</paragraph>
<paragraph line="63"><bold>Pāsādikasaṃvattanika</bold>nti ettha idaṃ vatthu – ekaṃ kira amaccaputtaṃ abhayattherañca ārabbha ayaṃ kathā udapādi ‘‘kiṃ nu kho amaccaputto pāsādiko, abhayattheroti ubhopi ne ekasmiṃ ṭhāne olokessāmā’’ti. Ñātakā amaccaputtaṃ alaṅkaritvā mahācetiyaṃ vandāpessāmāti agamaṃsu. Theramātāpi pāsādikaṃ cīvaraṃ kāretvā puttassa pahiṇi, ‘‘putto me kese chindāpetvā imaṃ cīvaraṃ pārupitvā bhikkhusaṅghaparivuto mahācetiyaṃ vandatū’’ti. Amaccaputto <pageBreak edition="P" number="7.1337" />ñātiparivuto pācīnadvārena cetiyaṅgaṇaṃ āruḷho, abhayatthero bhikkhusaṅghaparivuto dakkhiṇadvārena cetiyaṅgaṇaṃ āruhitvā cetiyaṅgaṇe tena saddhiṃ samāgantvā āha – ‘‘kiṃ tvaṃ, āvuso, mahallakattherassa sammaṭṭhaṭṭhāne kacavaraṃ chaḍḍetvā mayā saddhiṃ yugaggāhaṃ gaṇhāsī’’ti. Atītattabhāve kira abhayatthero mahallakatthero nāma hutvā gocaragāme cetiyaṅgaṇaṃ sammajji, amaccaputto mahāupāsako hutvā sammaṭṭhaṭṭhāne kacavaraṃ gahetvā chaḍḍesi.</paragraph>
<paragraph line="64"><bold>Satthusāsanaṃ kataṃ hotī</bold>ti idaṃ sammajjanavattaṃ nāma buddhehi vaṇṇitaṃ, tasmā taṃ karontena satthusāsanaṃ kataṃ hoti. Tatridaṃ vatthu – āyasmā <pageBreak edition="M" number="0.0176" />kira <bold>sāriputto</bold>himavantaṃ gantvā ekasmiṃ <pageBreak edition="V" number="0.0176" />pabbhāre asammajjitvāva nirodhaṃ samāpajjitvā nisīdi. Bhagavā āvajjanto therassa asammajjitvā nisinnabhāvaṃ ñatvā ākāsena gantvā therassa purato asammaṭṭhaṭṭhāne pādāni dassetvā paccāgañchi. Thero samāpattito vuṭṭhito bhagavato pādāni disvā balavahirottappaṃ paccupaṭṭhāpetvā jaṇṇukehi patiṭṭhāya ‘‘asammajjitvā nisinnabhāvaṃ vata me satthā aññāsi, saṅghamajjhe dāni codanaṃ kāressāmī’’ti dasabalassa santikaṃ gantvā vanditvā nisīdi. Bhagavā ‘‘kuhiṃ gatosi, sāriputtā’’ti vatvā ‘‘na patirūpaṃ dāni te mayhaṃ anantare ṭhāne ṭhatvā vicarantassa asammajjitvā nisīditu’’nti āha. Tato paṭṭhāya thero gaṇṭhikapaṭimuñcanaṭṭhānepi tiṭṭhanto pādena kacavaraṃ viyūhitvāva tiṭṭhati.</paragraph>
<paragraph line="65"><bold>Attano bhāsapariyantaṃ na uggaṇhātī</bold>ti ‘‘imasmiṃ vatthusmiṃ ettakaṃ suttaṃ upalabbhati, ettako vinicchayo, ettakaṃ suttañca vinicchayañca vakkhāmī’’ti evaṃ attano bhāsapariyantaṃ na uggaṇhāti. ‘‘Ayaṃ codakassa purimakathā, ayaṃ pacchimakathā, ayaṃ cuditakassa purimakathā, ayaṃ pacchimakathā, ettakaṃ gayhūpagaṃ, ettakaṃ na gayhūpaga’’nti evaṃ anuggaṇhanto pana <bold>parassa bhāsapariyantaṃ na uggaṇhāti</bold>nāma. <bold>Āpattiṃ na jānātī</bold>ti pārājikaṃ vā saṅghādisesaṃ vāti sattannaṃ āpattikkhandhānaṃ nānākaraṇaṃ na jānāti. <bold>Mūla</bold>nti dve āpattiyā mūlāni kāyo ca vācā ca, tāni na jānāti. <bold>Samudaya</bold>nti cha āpattisamuṭṭhānāni āpattisamudayo <pageBreak edition="P" number="7.1338" />nāma, tāni na jānāti. Pārājikādīnaṃ vatthuṃ na jānātītipi vuttaṃ hoti. <bold>Nirodha</bold>nti ayaṃ āpatti desanāya nirujjhati, vūpasammati, ayaṃ vuṭṭhānenāti evaṃ āpattinirodhaṃ na jānāti. Satta samathe ajānanto pana <bold>āpattinirodhagāminipaṭipadaṃ</bold>na jānāti.</paragraph>
<paragraph line="66">Adhikaraṇapañcake <bold>adhikaraṇaṃ</bold>nāma cattāri adhikaraṇāni. <bold>Adhikaraṇassa mūlaṃ</bold>nāma tettiṃsa mūlāni – vivādādhikaraṇassa dvādasa mūlāni, anuvādādhikaraṇassa cuddasa, āpattādhikaraṇassa cha, kiccādhikaraṇassa ekaṃ; tāni parato āvi bhavissanti. <bold>Adhikaraṇasamudayo</bold>nāma adhikaraṇasamuṭṭhānaṃ. Vivādādhikaraṇaṃ aṭṭhārasa bhedakaravatthūni nissāya uppajjati; anuvādādhikaraṇaṃ catasso vipattiyo; āpattādhikaraṇaṃ sattāpattikkhandhe; kiccādhikaraṇaṃ cattāri saṅghakiccānīti imaṃ vibhāgaṃ na jānātīti attho <pageBreak edition="M" number="0.0177" />. <bold>Adhikaraṇanirodhaṃ na jānātī</bold>ti dhammena vinayena satthusāsanena mūlāmūlaṃ gantvā vinicchayasamathaṃ pāpetuṃ na sakkoti <pageBreak edition="V" number="0.0177" />; ‘‘idaṃ adhikaraṇaṃ dvīhi, idaṃ catūhi, idaṃ tīhi idaṃ ekena samathena sammatī’’ti evaṃ satta samathe ajānanto pana <bold>adhikaraṇanirodhagāminipaṭipadaṃ</bold>na jānāti nāma. <bold>Vatthuṃ na jānātī</bold>ti ‘‘idaṃ pārājikassa vatthu, idaṃ saṅghādisesassā’’ti evaṃ sattannaṃ āpattikkhandhānaṃ vatthuṃ na jānāti. <bold>Nidāna</bold>nti ‘‘sattannaṃ nidānānaṃ idaṃ sikkhāpadaṃ ettha paññattaṃ, idaṃ etthā’’ti na jānāti. <bold>Paññattiṃ na jānātī</bold>ti tasmiṃ tasmiṃ sikkhāpade paṭhamapaññattiṃ na jānāti. <bold>Anupaññatti</bold>nti punappunaṃ paññattiṃ na jānāti. <bold>Anusandhivacanapatha</bold>nti kathānusandhi-vinicchayānusandhivasena vatthuṃ na jānāti. <bold>Ñattiṃ na jānātī</bold>ti sabbena sabbaṃ ñattiṃ na jānāti. <bold>Ñattiyā karaṇaṃ na jānātī</bold>ti ñattikiccaṃ na jānāti, osāraṇādīsu navasu ṭhānesu ñattikammaṃ nāma hoti, ñattidutiyañatticatutthakammesu ñattiyā kammappatto hutvā tiṭṭhatīti na jānāti. <bold>Na pubbakusalo hoti na aparakusalo</bold>ti pubbe kathetabbañca pacchā kathetabbañca na jānāti, ñatti nāma pubbe ṭhapetabbā, pacchā na ṭhapetabbātipi na jānāti. <bold>Akālaññū ca hotī</bold>ti kālaṃ na jānāti, anajjhiṭṭho ayācito bhāsati, ñattikālampi ñattikhettampi <pageBreak edition="P" number="7.1339" />ñattiokāsampi na jānāti.</paragraph>
<paragraph line="67"><bold>Mandattā momūhattā</bold>ti kevalaṃ aññāṇena momūhabhāvena dhutaṅge ānisaṃsaṃ ajānitvā. <bold>Pāpiccho</bold>ti tena araññavāsena paccayalābhaṃ patthayamāno. <bold>Paviveka</bold>nti kāyacittaupadhivivekaṃ. <bold>Idamatthita</bold>nti imāya kalyāṇāya paṭipattiyā attho etassāti idamatthi, idamatthino bhāvo idamatthitā; taṃ idamatthitaṃyeva nissāya na aññaṃ kiñci lokāmisanti attho.</paragraph>
<paragraph line="68"><bold>Uposathaṃ na jānātī</bold>ti navavidhaṃ uposathaṃ na jānāti. <bold>Uposathakamma</bold>nti adhammenavaggādibhedaṃ catubbidhaṃ uposathakammaṃ na jānāti. <bold>Pātimokkha</bold>nti dve mātikā na jānāti. <bold>Pātimokkhuddesa</bold>nti sabbampi navavidhaṃ pātimokkhuddesaṃ na jānāti. <bold>Pavāraṇa</bold>nti navavidhaṃ pavāraṇaṃ na jānāti. Pavāraṇākammaṃ uposathakammasadisameva.</paragraph>
<paragraph line="69">Apāsādikapañcake <pageBreak edition="M" number="0.0178" />– <bold>apāsādika</bold>nti kāyaduccaritādi akusalakammaṃ vuccati. <bold>Pāsādika</bold>nti kāyasucaritādi kusalakammaṃ vuccati. <bold>Ativela</bold>nti velaṃ atikkamma bahutaraṃ kālaṃ kulesu appaṃ vihāreti attho. <bold>Otāro</bold>ti kilesānaṃ anto otaraṇaṃ. <bold>Saṃkiliṭṭha</bold>nti duṭṭhullāpattikāyasaṃsaggādibhedaṃ <pageBreak edition="V" number="0.0178" />. <bold>Visuddhipañcake</bold>pavāraṇāggahaṇena navavidhāpi pavāraṇā veditabbā. Sesaṃ sabbattha uttānamevāti.</paragraph>
<centered line="70">Pañcakavāravaṇṇanā niṭṭhitā.</centered>
<subhead line="71">Chakkavāravaṇṇanā</subhead>
<paragraph line="72" number="326">Chakkesu – <bold>cha sāmīciyo</bold>ti ‘‘so ca bhikkhu anabbhito, te ca bhikkhū gārayhā, ayaṃ tattha sāmīci’’, ‘‘yuñjantāyasmanto sakaṃ, mā vo sakaṃ vinassāti ayaṃ tattha sāmīci’’, ‘‘ayaṃ te bhikkhu patto yāva bhedanāya dhāretabboti ayaṃ tattha sāmīci’’, ‘‘tato nīharitvā bhikkhūhi saddhiṃ saṃvibhajitabbaṃ, ayaṃ tattha sāmīci’’, ‘‘aññātabbaṃ paripucchitabbaṃ paripañhitabbaṃ, ayaṃ tattha sāmīci’’, ‘‘yassa bhavissati so harissatīti ayaṃ tattha sāmīcī’’ti imā bhikkhupātimokkheyeva <bold>cha sāmīciyo. Cha chedanakā</bold>ti pañcake vuttā pañca bhikkhunīnaṃ udakasāṭikāya saddhiṃ cha. <bold>Chahākārehī</bold>ti alajjitā aññāṇatā kukkuccapakatatā akappiye kappiyasaññitā kappiye akappiyasaññitā satisammosāti. Tattha ekarattachārattasattāhātikkamādīsu āpattiṃ satisammosena <pageBreak edition="P" number="7.1340" />āpajjati. Sesaṃ vuttanayameva. <bold>Cha ānisaṃsā vinayadhare</bold>ti pañcake vuttā pañca tassādheyyo uposathoti iminā saddhiṃ cha.</paragraph>
<paragraph line="73"><bold>Cha paramānī</bold>ti ‘‘dasāhaparamaṃ atirekacīvaraṃ dhāretabbaṃ, māsaparamaṃ tena bhikkhunā taṃ cīvaraṃ nikkhipitabbaṃ, santaruttaraparamaṃ tena bhikkhunā tato cīvaraṃ sāditabbaṃ, chakkhattuparamaṃ tuṇhībhūtena uddissa ṭhātabbaṃ, navaṃ pana bhikkhunā santhataṃ kārāpetvā chabbassāni dhāretabbaṃ chabbassaparamatā dhāretabbaṃ, tiyojanaparamaṃ sahatthā dhāretabbāni, dasāhaparamaṃ atirekapatto dhāretabbo, sattāhaparamaṃ sannidhikārakaṃ paribhuñjitabbāni, chārattaparamaṃ tena bhikkhunā tena cīvarena vippavasitabbaṃ, catukkaṃsaparamaṃ, aḍḍhateyyakaṃsaparamaṃ, dvaṅgulapabbaparamaṃ ādātabbaṃ, aṭṭhaṅgulaparamaṃ mañcapaṭipādakaṃ <pageBreak edition="M" number="0.0179" />, aṭṭhaṅgulaparamaṃ dantakaṭṭha’’nti imāni <bold>cuddasa paramāni</bold>. Tattha paṭhamāni cha ekaṃ chakkaṃ, tato ekaṃ apanetvā sesesu ekekaṃ pakkhipitvātiādinā nayena aññānipi chakkāni kātabbāni.</paragraph>
<paragraph line="74"><bold>Cha</bold><pageBreak edition="V" number="0.0179" /><bold>āpattiyo</bold>ti tīṇi chakkāni antarapeyyāle vuttāni. <bold>Cha kammānī</bold>ti tajjanīya-niyassa-pabbājanīya-paṭisāraṇīyāni cattāri, āpattiyā adassane ca appaṭikamme ca vuttadvayampi ekaṃ, pāpikāya diṭṭhiyā appaṭinissagge ekanti cha. <bold>Nahāne</bold>ti orenaḍḍhamāsaṃ nahāne; vippakatacīvarādichakkadvayaṃ kathinakkhandhake niddiṭṭhaṃ. Sesaṃ sabbattha uttānamevāti.</paragraph>
<centered line="75">Chakkavāravaṇṇanā niṭṭhitā.</centered>
<subhead line="76">Sattakavāravaṇṇanā</subhead>
<paragraph line="77" number="327">Sattakesu – <bold>satta sāmīciyo</bold>ti pubbe vuttesu chasu ‘‘sā ca bhikkhunī anabbhitā, tā ca bhikkhuniyo gārayhā, ayaṃ tattha sāmīcī’’ti imaṃ pakkhipitvā satta veditabbā. <bold>Satta adhammikā paṭiññātakaraṇā</bold>ti ‘‘bhikkhu pārājikaṃ ajjhāpanno hoti, pārājikena codiyamāno ‘saṅghādisesaṃ ajjhāpannomhī’ti paṭijānāti, taṃ saṅgho saṅghādisesena kāreti, adhammikaṃ paṭiññātakaraṇa’’nti evaṃ samathakkhandhake niddiṭṭhā. Dhammikāpi tattheva niddiṭṭhā. <bold>Sattannaṃ anāpatti sattāhakaraṇīyena gantu</bold>nti vassūpanāyikakkhandhake vuttaṃ <pageBreak edition="P" number="7.1341" />. <bold>Sattānisaṃsā vinayadhare</bold>ti ‘‘tassādheyyo uposatho pavāraṇā’’ti imehi saddhiṃ pañcake vuttā pañca satta honti. <bold>Satta paramānī</bold>ti chakke vuttāniyeva sattakavasena yojetabbāni. <bold>Katacīvara</bold>ntiādīni dve sattakāni kathinakkhandhake niddiṭṭhāni.</paragraph>
<paragraph line="78"><bold>Bhikkhussa na hoti āpatti daṭṭhabbā, bhikkhussa hoti āpatti daṭṭhabbā, bhikkhussa hoti āpatti paṭikātabbā</bold>ti imāni tīṇi sattakāni, dve adhammikāni, ekaṃ dhammikaṃ; tāni tīṇipi campeyyake niddiṭṭhāni. <bold>Asaddhammā</bold>ti asataṃ dhammā, asanto vā dhammā; asobhanā hīnā lāmakāti attho. <bold>Saddhammā</bold>ti sataṃ buddhādīnaṃ dhammā; santo vā dhammā sundarā uttamāti attho. Sesaṃ sabbattha uttānamevāti.</paragraph>
<centered line="79">Sattakavāravaṇṇanā niṭṭhitā.</centered>
<subhead line="80">Aṭṭhakavāravaṇṇanā</subhead>
<paragraph line="81" number="328">Aṭṭhakesu <pageBreak edition="V" number="0.0180" /><pageBreak edition="M" number="0.0180" />– <bold>aṭṭhānisaṃse</bold>ti ‘‘na mayaṃ iminā bhikkhunā saddhiṃ uposathaṃ karissāma, vinā iminā bhikkhunā uposathaṃ karissāma, na mayaṃ iminā bhikkhunā saddhiṃ pavāressāma, saṅghakammaṃ karissāma, āsane nisīdissāma, yāgupāne nisīdissāma, bhattagge nisīdissāma, ekacchanne vasissāma, yathāvuḍḍhaṃ abhivādanaṃ paccuṭṭhānaṃ añjalikammaṃ sāmīcikammaṃ karissāma, vinā iminā bhikkhunā karissāmā’’ti evaṃ kosambakakkhandhake vutte ānisaṃse. Dutiyaaṭṭhakepi eseva nayo, tampi hi evameva kosambakakkhandhake vuttaṃ.</paragraph>
<paragraph line="82"><bold>Aṭṭha yāvatatiyakā</bold>ti bhikkhūnaṃ terasake cattāro, bhikkhunīnaṃ sattarasake bhikkhūhi asādhāraṇā cattāroti aṭṭha. <bold>Aṭṭhahākārehi kulāni dūsetī</bold>ti kulāni dūseti pupphena vā phalena vā cuṇṇena vā mattikāya vā dantakaṭṭhena vā veḷuyā vā vejjikāya vā jaṅghapesanikena vāti imehi aṭṭhahi. <bold>Aṭṭha mātikā</bold>cīvarakkhandhake, aparā aṭṭha kathinakkhandhake vuttā. <bold>Aṭṭhahi asaddhammehī</bold>ti lābhena alābhena yasena ayasena sakkārena asakkārena pāpicchatāya pāpamittatāya. <bold>Aṭṭha lokadhammā</bold>nāma lābhe sārāgo, alābhe paṭivirodho; evaṃ yase ayase, pasaṃsāya nindāya, sukhe sārāgo, dukkhe paṭivirodhoti. <bold>Aṭṭhaṅgiko musāvādo</bold>ti ‘‘vinidhāya sañña’’nti <pageBreak edition="P" number="7.1342" />iminā saddhiṃ pāḷiyaṃ āgatehi sattahīti aṭṭhahi aṅgehi aṭṭhaṅgiko.</paragraph>
<paragraph line="83"><bold>Aṭṭha uposathaṅgānī</bold>ti –</paragraph>
<gatha1 line="84">‘‘Pāṇaṃ na hane na cādinnamādiye,</gatha1>
<gatha2 line="85">Musā na bhāse na ca majjapo siyā;</gatha2>
<gatha3 line="86">Abrahmacariyā virameyya methunā,</gatha3>
<gathalast line="87">Rattiṃ na bhuñjeyya vikālabhojanaṃ.</gathalast>
<gatha1 line="88">‘‘Mālaṃ na dhāre na ca gandhamācare,</gatha1>
<gatha2 line="89">Mañce chamāyaṃva sayetha santhate;</gatha2>
<gatha3 line="90">Etañhi <pageBreak edition="V" number="0.0181" />aṭṭhaṅgikamāhuposathaṃ,</gatha3>
<gathalast line="91">Buddhena dukkhantagunā pakāsita’’nti. (a. ni. 3.71);</gathalast>
<paragraph line="92">Evaṃ <pageBreak edition="M" number="0.0181" />vuttāni aṭṭha. <bold>Aṭṭha dūteyyaṅgānī</bold>ti ‘‘idha, bhikkhave, bhikkhu sotā ca hoti sāvetā cā’’tiādinā nayena saṅghabhedake vuttāni. <bold>Titthiyavattāni</bold>mahākhandhake niddiṭṭhāni. <bold>Anatirittā</bold>ca <bold>atirittā</bold>ca pavāraṇāsikkhāpade niddiṭṭhā. <bold>Aṭṭhannaṃ paccuṭṭhātabba</bold>nti bhattagge vuḍḍhabhikkhunīnaṃ, āsanampi tāsaṃyeva dātabbaṃ. <bold>Upāsikā</bold>ti visākhā. <bold>Aṭṭhānisaṃsā vinayadhare</bold>ti pañcake vuttesu pañcasu ‘‘tassādheyyo uposatho, pavāraṇā, saṅghakamma’’nti ime tayo pakkhipitvā aṭṭha veditabbā. <bold>Aṭṭha paramānī</bold>ti pubbe vuttaparamāneva aṭṭhakavasena yojetvā veditabbāni. <bold>Aṭṭhasu dhammesu sammā vattitabba</bold>nti ‘‘na pakatattassa bhikkhuno uposatho ṭhapetabbo, na pavāraṇā ṭhapetabbā’’tiādinā nayena samathakkhandhake niddiṭṭhesu aṭṭhasu. Sesaṃ sabbattha uttānamevāti.</paragraph>
<centered line="93">Aṭṭhakavāravaṇṇanā niṭṭhitā.</centered>
<subhead line="94">Navakavāravaṇṇanā</subhead>
<paragraph line="95" number="329">Navakesu – <bold>nava āghātavatthūnī</bold>ti ‘‘anatthaṃ me acarī’’tiādīni nava. <bold>Nava āghātapaṭivinayā</bold>ti ‘‘anatthaṃ me acari, taṃ kutettha labbhāti āghātaṃ paṭivinetī’’tiādīni nava. <bold>Nava vinītavatthūnī</bold>ti navahi āghātavatthūhi ārati virati paṭivirati setughāto. <bold>Navahi saṅgho bhijjatī</bold>ti ‘‘navannaṃ vā, upāli, atirekanavannaṃ vā saṅgharāji ceva hoti saṅghabhedo cā’’ti. <bold>Nava paramānī</bold>ti pubbe vuttaparamāneva navakavasena yojetvā veditabbāni. <bold>Nava taṇhāmūlakā</bold>nāma taṇhaṃ paṭicca pariyesanā, pariyesanaṃ paṭicca lābho, lābhaṃ paṭicca vinicchayo, vinicchayaṃ paṭicca chandarāgo, chandarāgaṃ <pageBreak edition="P" number="7.1343" />paṭicca ajjhosānaṃ, ajjhosānaṃ paṭicca pariggaho, pariggahaṃ paṭicca macchariyaṃ, macchariyaṃ paṭicca ārakkhā, ārakkhādhikaraṇaṃ daṇḍādānasatthādānakalahaviggahavivādatuvaṃtuvaṃpesuññamusāvādā. <bold>Nava vidhamānā</bold>ti ‘‘seyyassa seyyohamasmī’’timānādayo. <bold>Nava cīvarānī</bold>ti ticīvaranti vā vassikasāṭikāti vātiādinā nayena vuttāni. <bold>Na vikappetabbānī</bold>ti adhiṭṭhitakālato paṭṭhāya na vikappetabbāni <pageBreak edition="V" number="0.0182" />. <bold>Nava adhammikāni dānānī</bold>ti saṅghassa pariṇataṃ aññasaṅghassa vā cetiyassa vā puggalassa vā pariṇāmeti, cetiyassa pariṇataṃ aññacetiyassa vā saṅghassa vā puggalassa vā pariṇāmeti <pageBreak edition="M" number="0.0182" />, puggalassa pariṇataṃ aññapuggalassa vā saṅghassa vā cetiyassa vā pariṇāmetīti evaṃ vuttāni.</paragraph>
<paragraph line="96"><bold>Nava paṭiggahaparibhogā</bold>ti etesaṃyeva dānānaṃ paṭiggahā ca paribhogā ca. <bold>Tīṇi dhammikāni dānānī</bold>ti saṅghassa ninnaṃ saṅghasseva deti, cetiyassa ninnaṃ cetiyasseva, puggalassa ninnaṃ puggalasseva detīti imāni tīṇi. Paṭiggahapaṭibhogāpi tesaṃyeva paṭiggahā ca paribhogā ca. <bold>Nava adhammikā saññattiyo</bold>ti adhammavādipuggalo, adhammavādisambahulā, adhammavādisaṅghoti evaṃ tīṇi tikāni samathakkhandhake niddiṭṭhāni. <bold>Dhammikā saññattiyo</bold>pi dhammavādī puggalotiādinā nayena tattheva niddiṭṭhā. <bold>Adhammakamme dve navakāni</bold>ovādavaggassa paṭhamasikkhāpadaniddese pācittiyavasena vuttāni. <bold>Dhammakamme dve navakāni</bold>tattheva dukkaṭavasena vuttāni. Sesaṃ sabbattha uttānamevāti.</paragraph>
<centered line="97">Navakavāravaṇṇanā niṭṭhitā.</centered>
<subhead line="98">Dasakavāravaṇṇanā</subhead>
<paragraph line="99" number="330">Dasakesu – <bold>dasa āghātavatthūnī</bold>ti navakesu vuttāni nava ‘‘aṭṭhāne vā pana āghāto jāyatī’’ti iminā saddhiṃ dasa honti. <bold>Āghātapaṭivinayā</bold>pi tattha vuttā nava ‘‘aṭṭhāne vā pana āghāto jāyati, taṃ kutettha labbhāti āghātaṃ paṭivinetī’’ti iminā saddhiṃ dasa veditabbā. <bold>Dasa vinītavatthūnī</bold>ti dasahi āghātavatthūhi viratisaṅkhātāni dasa. <bold>Dasavatthukā micchādiṭṭhī</bold>ti ‘‘natthi dinna’’ntiādivasena veditabbā, ‘‘atthi dinna’’ntiādivasena <bold>sammādiṭṭhi,</bold>‘‘sassato loko’’tiādinā vasena pana <bold>antaggāhikā diṭṭhi</bold>veditabbā. <bold>Dasa micchattā</bold>ti micchādiṭṭhiādayo <pageBreak edition="P" number="7.1344" />micchāvimuttipariyosānā, viparītā <bold>sammattā</bold>. <bold>Salākaggāhā</bold>samathakkhandhake niddiṭṭhā.</paragraph>
<paragraph line="100"><bold>Dasahaṅgehi samannāgato bhikkhu ubbāhikāya sammannitabbo</bold>ti ‘‘sīlavā hotī’’tiādinā nayena <pageBreak edition="V" number="0.0183" />samathakkhandhake vuttehi dasahi. <bold>Dasa ādīnavā rājantepurappavesane</bold>rājasikkhāpade niddiṭṭhā. <bold>Dasa dānavatthūnī</bold>ti annaṃ pānaṃ vatthaṃ yānaṃ mālā gandhaṃ vilepanaṃ seyyāvasathaṃ padīpeyyaṃ. <bold>Dasa ratanānī</bold>ti muttāmaṇiveḷuriyādīni. <bold>Dasa paṃsukūlānī</bold>ti sosānikaṃ, pāpaṇikaṃ <pageBreak edition="M" number="0.0183" />, undūrakkhāyitaṃ, upacikakkhāyitaṃ, aggidaḍḍhaṃ, gokhāyitaṃ, ajikakkhāyitaṃ, thūpacīvaraṃ, ābhisekiyaṃ, bhatapaṭiyābhatanti etesu upasampannena ussukkaṃ kātabbaṃ. <bold>Dasa cīvaradhāraṇā</bold>ti ‘‘sabbanīlakāni cīvarāni dhārentī’’ti vuttavasena dasāti kurundiyaṃ vuttaṃ. Mahāaṭṭhakathāyaṃ pana ‘‘navasu kappiyacīvaresu udakasāṭikaṃ vā saṅkaccikaṃ vā pakkhipitvā dasā’’ti vuttaṃ.</paragraph>
<paragraph line="101"><bold>Avandanīyapuggalā</bold>senāsanakkhandhake niddiṭṭhā. <bold>Dasa akkosavatthūni</bold>omasavāde niddiṭṭhāni. <bold>Dasa ākārā</bold>pesuññasikkhāpade niddiṭṭhā. <bold>Dasa senāsanānī</bold>ti mañco, pīṭhaṃ, bhisi, bimbohanaṃ, cimilikā, uttarattharaṇaṃ, taṭṭikā, cammakhaṇḍo, nisīdanaṃ, tiṇasanthāro, paṇṇasanthāroti. <bold>Dasa varāni yāciṃsū</bold>ti visākhā aṭṭha, suddhodanamahārājā ekaṃ, jīvako ekaṃ. <bold>Yāguānisaṃsā</bold>ca <bold>akappiyamaṃsāni</bold>ca bhesajjakkhandhake niddiṭṭhāni. Sesaṃ sabbattha uttānamevāti.</paragraph>
<centered line="102">Dasakavāravaṇṇanā niṭṭhitā.</centered>
<subhead line="103">Ekādasakavāravaṇṇanā</subhead>
<paragraph line="104" number="331">Ekādasakesu – <bold>ekādasā</bold>ti paṇḍakādayo ekādasa. <bold>Ekādasa pādukā</bold>ti dasa ratanamayā, ekā kaṭṭhapādukā. Tiṇapādukamuñjapādukapabbajapādukādayo pana kaṭṭhapādukasaṅgahameva gacchanti. <bold>Ekādasa pattā</bold>ti tambalohamayena vā dārumayena vā saddhiṃ dasa ratanamayā. <bold>Ekādasa cīvarānī</bold>ti sabbanīlakādīni ekādasa. <bold>Yāvatatiyakā</bold>ti ukkhittānuvattikā bhikkhunī, saṅghādisesā aṭṭha, ariṭṭho, caṇḍakāḷīti. <bold>Ekādasa antarāyikā</bold>nāma ‘‘nasi animittā’’ti ādayo. <bold>Ekādasa</bold><pageBreak edition="P" number="7.1345" /><bold>cīvarāni adhiṭṭhātabbānī</bold>ti ticīvaraṃ, vassikasāṭikā, nisīdanaṃ, paccattharaṇaṃ, kaṇḍuppaṭicchādi, mukhapuñchanacoḷaṃ, parikkhāracoḷaṃ, udakasāṭikā, saṅkaccikāti. <bold>Na vikappetabbānī</bold>ti etāneva adhiṭṭhitakālato paṭṭhāya na vikappetabbāni. <bold>Gaṇṭhikā</bold><pageBreak edition="V" number="0.0184" />ca <bold>vidhā</bold>ca suttamayena saddhiṃ ekādasa honti, te sabbe khuddakakkhandhake niddiṭṭhā. <bold>Pathaviyo</bold>pathavisikkhāpade niddiṭṭhā. <bold>Nissayapaṭipassaddhiyo</bold>upajjhāyamhā pañca, ācariyamhā cha; evaṃ ekādasa. <bold>Avandiyapuggalā</bold>naggena saddhiṃ ekādasa, te sabbe senāsanakkhandhake niddiṭṭhā <pageBreak edition="M" number="0.0184" />. <bold>Ekādasa paramāni</bold>pubbe vuttesu cuddasasu ekādasakavasena yojetvā veditabbāni. <bold>Ekādasa varānī</bold>ti mahāpajāpatiyā yācitavarena saddhiṃ pubbe vuttāni dasa. <bold>Ekādasa sīmādosā</bold>ti ‘‘atikhuddakaṃ sīmaṃ sammannantī’’tiādinā nayena kammavagge āgamissanti.</paragraph>
<paragraph line="105"><bold>Akkosakaparibhāsake puggale ekādasādīnavā</bold>nāma ‘‘yo so, bhikkhave, bhikkhu akkosako paribhāsako ariyūpavādī, sabrahmacārīnaṃ aṭṭhānametaṃ anavakāso yaṃ so ekādasannaṃ byasanānaṃ aññataraṃ byasanaṃ na nigaccheyya. Katamesaṃ ekādasannaṃ? Anadhigataṃ nādhigacchati, adhigatā parihāyati, saddhammassa na vodāyanti, saddhammesu vā adhimāniko hoti, anabhirato vā brahmacariyaṃ carati, aññataraṃ vā saṃkiliṭṭhaṃ āpattiṃ āpajjati, sikkhaṃ vā paccakkhāya hīnāyāvattati, gāḷhaṃ vā rogātaṅkaṃ phusati, ummādaṃ vā pāpuṇāti cittakkhepaṃ vā, sammūḷho kālaṃ karoti, kāyassa bhedā parammaraṇā apāyaṃ duggatiṃ vinipātaṃ nirayaṃ upapajjatī’’ti (a. ni. 11.6). Ettha ca <bold>saddhammo</bold>ti buddhavacanaṃ adhippetaṃ.</paragraph>
<centered line="106"><bold>Āsevitāyā</bold>ti ādito paṭṭhāya sevitāya. <bold>Bhāvitāyā</bold>ti nipphāditāya vaḍḍhitāya</centered>
<paragraph line="107">Vā. <bold>Bahulīkatāyā</bold>ti punappunaṃ katāya. <bold>Yānīkatāyā</bold>ti suyuttayānasadisāya katāya. <bold>Vatthukatāyā</bold>ti yathā patiṭṭhā hoti; evaṃ katāya. <bold>Anuṭṭhitāyā</bold>ti anu anu pavattitāya; niccādhiṭṭhitāyāti attho. <bold>Paricitāyā</bold>ti samantato citāya; sabbadisāsu citāya ācitāya bhāvitāya abhivaḍḍhitāyāti attho. <bold>Susamāraddhāyā</bold>ti suṭṭhu samāraddhāya; vasībhāvaṃ upanītāyāti attho. <bold>Na pāpakaṃ supina</bold>nti pāpakameva na passati, bhadrakaṃ pana vuḍḍhikāraṇabhūtaṃ <pageBreak edition="P" number="7.1346" />passati. <bold>Devatā rakkhantī</bold>ti ārakkhadevatā dhammikaṃ rakkhaṃ paccupaṭṭhāpenti. <bold>Tuvaṭaṃ cittaṃ samādhiyatī</bold>ti khippaṃ cittaṃ samādhiyati. <bold>Uttari appaṭivijjhanto</bold>ti mettājhānato uttariṃ arahattaṃ asacchikaronto sekho vā puthujjano vā hutvā kālaṃ karonto brahmalokūpago hoti. Sesaṃ sabbattha uttānamevāti.</paragraph>
<centered line="108">Ekādasakavāravaṇṇanā pariyosānā</centered>
<centered line="109">Ekuttarikavaṇṇanā niṭṭhitā.</centered>
</body>
</document>