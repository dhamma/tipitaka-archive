<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02a4.att6.xml</normativeSource>
<archivePath>roman/atthakatha/vinayapitaka (atthakatha)/parivara-atthakatha/pathamagathasanganikam.xml</archivePath>
<titlePath>Paṭhamagāthāsaṅgaṇikaṃ - Parivāra-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">Paṭhamagāthāsaṅgaṇikaṃ</chapter>
<subhead line="2">Sattanagaresu paññattasikkhāpadavaṇṇanā</subhead>
<paragraph line="3" number="335"><bold>Ekaṃsaṃ</bold><pageBreak edition="M" number="0.0187" /><pageBreak edition="V" number="0.0187" /><bold>cīvaraṃ katvā</bold>ti ekasmiṃ aṃsakūṭe cīvaraṃ katvā; sādhukaṃ uttarāsaṅgaṃ katvāti attho. <bold>Paggaṇhitvāna añjali</bold>nti dasanakhasamodhānasamujjalaṃ añjaliṃ ukkhipitvā. <bold>Āsīsamānarūpo vā</bold>ti paccāsīsamānarūpo viya. <bold>Kissa tvaṃ idha māgato</bold>ti kena kāraṇena kimatthaṃ patthayamāno tvaṃ idha āgato. Ko evamāha? Sammāsambuddho. Kaṃ evamāha? Āyasmantaṃ upāliṃ. Iti āyasmā upāli bhagavantaṃ <pageBreak edition="P" number="7.1348" /> upasaṅkamitvā ‘‘dvīsu vinayesū’’ti imaṃ gāthaṃ pucchi. Athassa bhagavā ‘‘bhaddako te ummaṅgo’’tiādīni vatvā taṃ vissajjesi. Esa nayo sabbattha. Iti ime sabbapañhe buddhakāle upālitthero pucchi. Bhagavā byākāsi. Saṅgītikāle pana mahākassapatthero pucchi. Upālitthero byākāsi.</paragraph>
<paragraph line="4">Tattha <bold>bhaddako te ummaṅgo</bold>ti bhaddakā te pañhā; pañhā hi avijjandhakārato ummujjitvā ṭhitattā ‘‘ummaṅgo’’ti vuccati. <bold>Tagghā</bold>ti kāraṇatthe nipāto. Yasmā maṃ pucchasi, tasmā te ahamakkhissanti attho. Sampaṭicchanatthe vā, ‘‘tagghā’’ti hi iminā vacanaṃ sampaṭicchitvā akkhissanti āha. ‘‘Samādahitvā visibbenti, sāmisena, sasitthaka’’nti imāni tīṇiyeva sikkhāpadāni bhaggesu paññattāni.</paragraph>
<subhead line="5">Catuvipattivaṇṇanā</subhead>
<paragraph line="6" number="336"><bold>Yaṃ taṃ pucchimhā</bold>ti yaṃ tvaṃ apucchimhā. <bold>Akittayī</bold>ti abhāsi. <bold>No</bold>ti amhākaṃ <pageBreak edition="V" number="0.0188" />. <bold>Taṃ taṃ byākata</bold>nti yaṃ yaṃ puṭṭhaṃ, taṃ tadeva byākataṃ. <bold>Anaññathā</bold>ti aññathā akatvā byākataṃ.</paragraph>
<paragraph line="7"><bold>Ye duṭṭhullā sā sīlavipattī</bold>ti ettha kiñcāpi sīlavipatti nāma pañhe natthi, atha kho duṭṭhullaṃ vissajjetukāmatāyetaṃ vuttaṃ. Catūsu hi vipattīsu duṭṭhullaṃ ekāya vipattiyā saṅgahitaṃ, aduṭṭhullaṃ tīhi vipattīhi saṅgahitaṃ. Tasmā ‘‘ye duṭṭhullā sā sīlavipattī’’ti vatvā tameva vitthārato dassetuṃ ‘‘pārājikaṃ saṅghādiseso sīlavipattīti vuccatī’’ti āha.</paragraph>
<paragraph line="8">Idāni <pageBreak edition="M" number="0.0188" /> tissannaṃ vipattīnaṃ vasena aduṭṭhullaṃ dassetuṃ ‘‘thullaccaya’’ntiādimāha. Tattha <bold>yo cāyaṃ, akkosati hasādhippāyo</bold>ti idaṃ dubbhāsitassa vatthudassanatthaṃ vuttaṃ.</paragraph>
<paragraph line="9"><bold>Abbhācikkhantī</bold>ti ‘‘tathāhaṃ bhagavatā dhammaṃ desitaṃ ājānāmī’’ti vadantā abbhācikkhanti.</paragraph>
<paragraph line="10"><bold>Ayaṃ sā ājīvavipattisammatā</bold>ti ayaṃ chahi sikkhāpadehi saṅgahitā ājīvavipatti nāma catutthā vipatti sammatāti ettāvatā ‘‘aduṭṭhulla’’nti idaṃ vissajjitaṃ hoti.</paragraph>
<paragraph line="11">Idāni ‘‘ye ca yāvatatiyakā’’ti pañhaṃ vissajjetuṃ ‘‘ekādasā’’tiādimāha.</paragraph>
<subhead line="12">Chedanakādivaṇṇanā</subhead>
<paragraph line="13" number="337"> Yasmā pana ‘‘ye ca yāvatatiyakā’’ti ayaṃ pañho ‘‘ekādasa yāvatatiyakā’’ti evaṃ saṅkhāvasena vissajjito, tasmā saṅkhānusandhivaseneva <bold>‘‘kati chedanakānī’’</bold>tiādike aññe antarāpañhe pucchi. Tesaṃ vissajjanatthaṃ <bold>‘‘cha chedanakānī’’</bold>tiādi vuttaṃ. Tattha ‘‘ekaṃ <pageBreak edition="P" number="7.1349" /> bhedanakaṃ, ekaṃ uddālanakaṃ, sodasa jānanti paññattā’’ti idameva apubbaṃ. Sesaṃ mahāvagge vibhattameva. Yaṃ panetaṃ apubbaṃ tattha <bold>ekaṃ bhedanaka</bold>nti sūcigharaṃ. <bold>Ekaṃ uddālanaka</bold>nti tūlonaddhamañcapīṭhaṃ. <bold>Sodasā</bold>ti soḷasa. <bold>Jānanti paññattā</bold>ti ‘‘jāna’’nti evaṃ vatvā paññattā, te evaṃ veditabbā – ‘‘jānaṃ saṅghikaṃ lābhaṃ pariṇataṃ <pageBreak edition="V" number="0.0189" /> attano pariṇāmeyya, jānaṃ pubbupagataṃ bhikkhuṃ anupakhajja nisajjaṃ kappeyya, jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, jānaṃ bhikkhuniparipācitaṃ piṇḍapātaṃ bhuñjeyya, jānaṃ āsādanāpekkho bhuttasmiṃ pācittiyaṃ, jānaṃ sappāṇakaṃ udakaṃ paribhuñjeyya, jānaṃ yathādhammaṃ nihatādhikaraṇaṃ, jānaṃ duṭṭhullaṃ āpattiṃ paṭicchādeyya, jānaṃ ūnavīsativassaṃ puggalaṃ upasampādeyya, jānaṃ theyyasatthena saddhiṃ, jānaṃ tathāvādinā bhikkhunā akatānudhammena, jānaṃ tathānāsitaṃ samaṇuddesaṃ, jānaṃ saṅghikaṃ lābhaṃ pariṇataṃ puggalassa pariṇāmeyya, jānaṃ pārājikaṃ dhammaṃ ajjhāpannaṃ bhikkhuniṃ neva attanā paṭicodeyya, jānaṃ coriṃ vajjhaṃ viditaṃ anapaloketvā, jānaṃ sabhikkhukaṃ ārāmaṃ anāpucchā paviseyyā’’ti.</paragraph>
<subhead line="14">Asādhāraṇādivaṇṇanā</subhead>
<paragraph line="15" number="338"> Idāni <pageBreak edition="M" number="0.0189" /> ‘‘sādhāraṇaṃ asādhāraṇa’’nti imaṃ purimapañhaṃ vissajjento <bold>‘‘vīsaṃ dve satānī’’</bold>tiādimāha. Tattha bhikkhunīhi asādhāraṇesu <bold>cha saṅghādisesā</bold>ti vissaṭṭhi, kāyasaṃsaggo, duṭṭhullaṃ, attakāma, kuṭi, vihāroti. <bold>Dve aniyatehi aṭṭhā</bold>ti dvīhi aniyatehi saddhiṃ aṭṭha ime.</paragraph>
<paragraph line="16"><bold>Nissaggiyāni dvādasā</bold>ti –</paragraph>
<gatha1 line="17">Dhovanañca paṭiggaho, koseyyasuddhadvebhāgā;</gatha1>
<gatha2 line="18">Chabbassāni nisīdanaṃ, dve lomā paṭhamo patto;</gatha2>
<gathalast line="19">Vassikā āraññakena cāti – ime dvādasa.</gathalast>
<paragraph line="20"><bold>Dvevīsati khuddakā</bold>ti –</paragraph>
<gatha1 line="21">Sakalo bhikkhunīvaggo, paramparañca bhojanaṃ;</gatha1>
<gatha2 line="22">Anatirittaṃ abhihaṭaṃ, paṇītañca acelakaṃ;</gatha2>
<gathalast line="23">Ūnaṃ duṭṭhullachādanaṃ.</gathalast>
<gatha1 line="24">Mātugāmena <pageBreak edition="V" number="0.0190" /> saddhiñca, yā ca anikkhantarājake;</gatha1>
<gathalast line="25">Santaṃ <pageBreak edition="P" number="7.1350" /> bhikkhuṃ anāpucchā, vikāle gāmappavesanā.</gathalast>
<gatha1 line="26">Nisīdane ca yā sikkhā, vassikā yā ca sāṭikā;</gatha1>
<gathalast line="27">Dvāvīsati imā sikkhā, khuddakesu pakāsitāti.</gathalast>
<paragraph line="28">Bhikkhūhi asādhāraṇesupi <bold>saṅghamhā dasa nissare</bold>ti ‘‘saṅghamhā nissārīyatī’’ti evaṃ vibhaṅge vuttā, mātikāyaṃ pana ‘‘nissāraṇīyaṃ saṅghādisesa’’nti evaṃ āgatā dasa. <bold>Nissaggiyāni dvādasā</bold>ti bhikkhunivibhaṅge vibhattāni nissaggiyāneva. Khuddakāpi tattha vibhattakhuddakā eva. Tathā cattāro pāṭidesanīyā, iti satañceva tiṃsañca sikkhā vibhaṅge bhikkhunīnaṃ bhikkhūhi asādhāraṇā. Sesaṃ imasmiṃ sādhāraṇāsādhāraṇavissajjane uttānameva.</paragraph>
<paragraph line="29">Idāni vipattiyo ca ‘‘yehi samathehi sammantī’’ti idaṃ pañhaṃ vissajjento <bold>aṭṭheva pārājikā</bold>tiādimāha. Tattha <bold>durāsadā</bold>ti iminā tesaṃ sappaṭibhayataṃ <pageBreak edition="M" number="0.0190" /> dasseti. Kaṇhasappādayo viya hi ete durāsadā durūpagamanā durāsajjanā, āpajjiyamānā mūlacchedāya saṃvattanti. <bold>Tālavatthusamūpamā</bold>ti sabbaṃ tālaṃ uddharitvā tālassa vatthumattakaraṇena samūpamā. Yathā vatthumattakato tālo na puna pākatiko hoti, evaṃ na puna pākatikā honti.</paragraph>
<paragraph line="30">Evaṃ sādhāraṇaṃ upamaṃ dassetvā puna ekekassa vuttaṃ upamaṃ dassento <bold>paṇḍupalāso</bold>tiādimāha. <bold>Aviruḷhī bhavanti te</bold>ti yathā ete paṇḍupalāsādayo punaharitādibhāvena aviruḷhidhammā honti; evaṃ pārājikāpi puna pakatisīlābhāvena aviruḷhidhammā hontīti attho. Ettāvatā ‘‘vipattiyo ca yehi samathehi sammantī’’ti ettha imā tāva aṭṭha pārājikavipattiyo kehici samathehi na sammantīti evaṃ dassitaṃ hoti. Yā pana vipattiyo sammanti, tā dassetuṃ <bold>tevīsati saṅghādisesā</bold>tiādi vuttaṃ. Tattha <bold>tīhi samathehī</bold>ti sabbasaṅgāhikavacanametaṃ. Saṅghādisesā hi dvīhi samathehi sammanti, na tiṇavatthārakena. Sesā tīhipi sammanti.</paragraph>
<paragraph line="31"><bold>Dve uposathā dve pavāraṇā</bold>ti idaṃ bhikkhūnañca bhikkhunīnañca vasena vuttaṃ. Vibhattimattadassaneneva <pageBreak edition="V" number="0.0191" /> cetaṃ vuttaṃ, na samathehi vūpasamanavasena. Bhikkhuuposatho, bhikkhuniuposatho, bhikkhupavāraṇā, bhikkhunipavāraṇāti imāpi hi catasso vibhattiyo <pageBreak edition="P" number="7.1351" />; vibhajanānīti attho. <bold>Cattāri kammānī</bold>ti adhammenavaggādīni uposathakammāni. <bold>Pañceva uddesā caturo bhavanti anaññathā</bold>ti bhikkhūnaṃ pañca uddesā bhikkhunīnaṃ caturo bhavanti, aññathā na bhavanti; imā aparāpi vibhattiyo. <bold>Āpattikkhandhā ca bhavanti satta, adhikaraṇāni cattārī</bold>ti imā pana vibhattiyo samathehi sammanti, tasmā <bold>sattahi samathehī</bold>tiādimāha. Atha vā ‘‘dve uposathā dve pavāraṇā cattāri kammāni pañceva uddesā caturo bhavanti, anaññathā’’ti imāpi catasso vibhattiyo nissāya ‘‘nassantete vinassantete’’tiādinā nayena yā āpattiyo āpajjanti, tā yasmā vuttappakāreheva samathehi sammanti, tasmā taṃmūlakānaṃ āpattīnaṃ samathadassanatthampi tā vibhattiyo vuttāti veditabbā. <bold>Kiccaṃ ekenā</bold>ti kiccādhikaraṇaṃ ekena samathena sammati.</paragraph>
<subhead line="32">Pārājikādiāpattivaṇṇanā</subhead>
<paragraph line="33" number="339"> Evaṃ <pageBreak edition="M" number="0.0191" /> pucchānukkamena sabbapañhe vissajjetvā idāni ‘‘āpattikkhandhā ca bhavanti sattā’’ti ettha saṅgahitaāpattikkhandhānaṃ paccekaṃ nibbacanamattaṃ dassento <bold>pārājika</bold>ntiādimāha. Tattha <bold>pārājika</bold>nti gāthāya ayamattho – yadidaṃ puggalāpattisikkhāpadapārājikesu <bold>āpattipārājikaṃ</bold> nāma vuttaṃ, taṃ āpajjanto puggalo yasmā parājito parājayamāpanno saddhammā cuto paraddho bhaṭṭho niraṅkato ca hoti, anihate tasmiṃ puggale puna uposathappavāraṇādibhedo saṃvāso natthi. <bold>Tenetaṃ iti vuccatī</bold>ti tena kāraṇena etaṃ āpattipārājikanti vuccati. Ayañhettha saṅkhepattho – yasmā parājito hoti tena, tasmā etaṃ pārājikanti vuccati.</paragraph>
<paragraph line="34">Dutiyagāthāyapi byañjanaṃ anādiyitvā atthamattameva dassetuṃ <bold>saṅghova deti parivāsa</bold>ntiādi vuttaṃ. Ayaṃ panettha attho – imaṃ āpattiṃ āpajjitvā vuṭṭhātukāmassa yaṃ taṃ āpattivuṭṭhānaṃ tassa ādimhi ceva parivāsadānatthāya ādito sese majjhe mānattadānatthāya mūlāyapaṭikassanena vā saha mānattadānatthāya, avasāne abbhānatthāya ca saṅgho icchitabbo, na <pageBreak edition="V" number="0.0192" /> hettha ekampi kammaṃ vinā saṅghena sakkā kātunti saṅgho, ādimhi ceva sese ca icchitabbo assāti <bold>saṅghādiseso</bold>.</paragraph>
<paragraph line="35">Tatiyagāthāya <bold>aniyato na niyato</bold>ti yasmā na niyato, tasmā aniyato ayamāpattikkhandhoti attho. Kiṃ kāraṇā na niyatoti? <bold>Anekaṃsikataṃ</bold><pageBreak edition="P" number="7.1352" /><bold>padaṃ,</bold> yasmā idaṃ sikkhāpadaṃ anekaṃsena katanti attho. Kathaṃ anekaṃsena? <bold>Tiṇṇamaññataraṃ ṭhānaṃ,</bold> tiṇṇaṃ dhammānaṃ aññatarena kāretabboti hi tattha vuttaṃ, tasmā ‘‘aniyato’’ti pavuccati, so āpattikkhandho aniyatoti vuccati. Yathā ca tiṇṇaṃ aññataraṃ ṭhānaṃ, evaṃ dvinnaṃ dhammānaṃ aññataraṃ ṭhānaṃ yattha vuttaṃ, sopi aniyato eva.</paragraph>
<paragraph line="36">Catutthagāthāya <bold>accayo tena samo natthī</bold>ti desanāgāminīsu accayesu tena samo thūlo accayo natthi, tenetaṃ iti vuccati; thūlattā accayassa etaṃ <bold>thullaccaya</bold>nti vuccatīti attho.</paragraph>
<paragraph line="37">Pañcamagāthāya <pageBreak edition="M" number="0.0192" /><bold>nissajjitvāna deseti teneta</bold>nti nissajjitvā desetabbato <bold>nissaggiya</bold>nti vuccatīti attho.</paragraph>
<paragraph line="38">Chaṭṭhagāthāya <bold>pāteti kusalaṃ dhamma</bold>nti sañcicca āpajjantassa kusaladhammasaṅkhātaṃ kusalacittaṃ pāteti, tasmā pāteti cittanti <bold>pācittiyaṃ</bold>. Yaṃ pana cittaṃ pāteti, taṃ yasmā ariyamaggaṃ aparajjhati, cittasammohakāraṇañca hoti, tasmā ‘‘ariyamaggaṃ aparajjhati, cittasammohanaṭṭhāna’’nti ca vuttaṃ.</paragraph>
<paragraph line="39">Pāṭidesanīyagāthāsu ‘‘gārayhaṃ āvuso dhammaṃ āpajji’’nti vuttagārayhabhāvakāraṇadassanatthameva <bold>bhikkhu aññātako santo</bold>tiādi vuttaṃ. Paṭidesetabbato pana sā āpatti <bold>pāṭidesanīyā</bold>ti vuccati.</paragraph>
<paragraph line="40">Dukkaṭagāthāya <bold>aparaddhaṃ viraddhañca khalita</bold>nti sabbametaṃ ‘‘yañca dukkaṭa’’nti ettha vuttassa dukkaṭassa pariyāyavacanaṃ. Yañhi duṭṭhu kataṃ virūpaṃ vā kataṃ, taṃ <bold>dukkaṭaṃ</bold>. Taṃ panetaṃ yathā satthārā vuttaṃ; evaṃ akatattā <bold>aparaddhaṃ,</bold> kusalaṃ virajjhitvā pavattattā <bold>viraddhaṃ,</bold> ariyavattapaṭipadaṃ anāruḷhattā <pageBreak edition="V" number="0.0193" /><bold>khalitaṃ</bold>. Yaṃ <bold>manusso kare</bold>ti idaṃ panassa opammanidassanaṃ. Tassattho – yathā hi yaṃ loke manusso āvi vā yadi vā raho pāpaṃ karoti, taṃ dukkaṭanti pavedenti; evamidampi buddhappaṭikuṭṭhena lāmakabhāvena pāpaṃ, tasmā dukkaṭanti veditabbaṃ.</paragraph>
<paragraph line="41">Dubbhāsitagāthāya <bold>dubbhāsitaṃ durābhaṭṭha</bold>nti duṭṭhu ābhaṭṭhaṃ bhāsitaṃ lapitanti <bold>durābhaṭṭhaṃ</bold>. Yaṃ durābhaṭṭhaṃ, taṃ <bold>dubbhāsita</bold>nti attho. Kiñca bhiyyo? <bold>Saṃkiliṭṭhañca yaṃ padaṃ,</bold> saṃkiliṭṭhaṃ yasmā taṃ padaṃ hotīti attho. Tathā <bold>yañca viññū garahanti,</bold> yasmā ca naṃ <pageBreak edition="P" number="7.1353" /> viññū garahantīti attho. <bold>Tenetaṃ iti vuccatī</bold>ti tena saṃkiliṭṭhabhāvena ca viññugarahanenāpi ca etaṃ iti vuccati; ‘‘dubbhāsita’’nti evaṃ vuccatīti attho.</paragraph>
<paragraph line="42">Sekhiyagāthāya ‘‘ādi cetaṃ caraṇañcā’’tiādinā nayena sekhassa santakabhāvaṃ dīpeti. Tasmā sekhassa idaṃ <bold>sekhiya</bold>nti ayamettha saṅkhepattho. Idaṃ ‘‘garukalahukañcāpī’’tiādipañhehi asaṅgahitassa ‘‘handa vākyaṃ suṇoma te’’ti iminā pana āyācanavacanena saṅgahitassa atthassa dīpanatthaṃ vuttanti veditabbaṃ.</paragraph>
<paragraph line="43">Channamativassatītiādimhipi <pageBreak edition="M" number="0.0193" /> eseva nayo. Tattha <bold>channamativassatī</bold>ti gehaṃ tāva tiṇādīhi acchannaṃ ativassati. Idaṃ pana āpattisaṅkhātaṃ gehaṃ channaṃ ativassati; mūlāpattiñhi chādento aññaṃ navaṃ āpattiṃ āpajjati. <bold>Vivaṭaṃ nātivassatī</bold>ti gehaṃ tāva avivaṭaṃ succhannaṃ nātivassati. Idaṃ pana āpattisaṅkhātaṃ gehaṃ vivaṭaṃ nātivassati; mūlāpattiñhi vivaranto desanāgāminiṃ desetvā vuṭṭhānagāminito vuṭṭhahitvā suddhante patiṭṭhāti. Āyatiṃ saṃvaranto aññaṃ āpattiṃ nāpajjati. <bold>Tasmā channaṃ vivarethā</bold>ti tena kāraṇena desanāgāminiṃ desento vuṭṭhānagāminito ca vuṭṭhahanto channaṃ vivaretha. <bold>Evaṃ taṃ nātivassatī</bold>ti evañcetaṃ vivaṭaṃ nātivassatīti attho.</paragraph>
<paragraph line="44"><bold>Gati migānaṃ pavana</bold>nti ajjhokāse byagghādīhi paripātiyamānānaṃ migānaṃ pavanaṃ rukkhādigahanaṃ araññaṃ gati paṭisaraṇaṃ hoti, taṃ patvā te assāsanti. Eteneva nayena <bold>ākāso pakkhīnaṃ gati</bold>. Avassaṃ upagamanaṭṭhena pana <bold>vibhavo gati dhammānaṃ,</bold> sabbesampi saṅkhatadhammānaṃ vināsova tesaṃ gati. Na hi te vināsaṃ agacchantā ṭhātuṃ sakkonti. Sucirampi <pageBreak edition="V" number="0.0194" /> ṭhatvā pana <bold>nibbānaṃ arahato gati,</bold> khīṇāsavassa arahato anupādisesanibbānadhātu ekaṃsena gatīti attho.</paragraph>
<centered line="45">Paṭhamagāthāsaṅgaṇikavaṇṇanā niṭṭhitā.</centered>
</body>
</document>