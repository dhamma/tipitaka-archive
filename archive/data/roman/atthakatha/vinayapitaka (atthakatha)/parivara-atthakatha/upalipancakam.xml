<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02a4.att13.xml</normativeSource>
    <archivePath>roman/atthakatha/vinayapitaka (atthakatha)/parivara-atthakatha/upalipancakam.xml</archivePath>
    <baseFileName>upalipancakam</baseFileName>
    <titlePath>Upālipañcakaṃ - Parivāra-aṭṭhakathā - Vinayapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">Upālipañcakaṃ</chapter>
    <subhead line="2">Anissitavaggavaṇṇanā</subhead>
    <paragraph line="3" number="417"> Upālipañhesu <pageBreak edition="M" number="0.0215" /><pageBreak edition="V" number="0.0218" /><bold>katihi nu kho bhante</bold>ti pucchāya ayaṃ sambandho. Thero kira rahogato sabbāni imāni pañcakāni āvajjetvā ‘‘bhagavantaṃ dāni pucchitvā imesaṃ nissāya vasanakādīnaṃ atthāya tantiṃ ṭhapessāmī’’ti bhagavantaṃ upasaṅkamitvā ‘‘katihi nu kho bhante’’tiādinā nayena pañhe pucchi. Tesaṃ vissajjane <bold>uposathaṃ na jānātī</bold>ti navavidhaṃ uposathaṃ na jānāti. <bold>Uposathakammaṃ na jānātī</bold>ti adhammenavaggādibhedaṃ catubbidhaṃ uposathakammaṃ na jānāti. <bold>Pātimokkhaṃ na jānātī</bold>ti dve mātikā na jānāti. <bold>Pātimokkhuddesaṃ na jānātī</bold>ti bhikkhūnaṃ pañcavidhaṃ bhikkhunīnaṃ catubbidhanti navavidhaṃ pātimokkhuddesaṃ na jānāti.</paragraph>
    <paragraph line="4"><bold>Pavāraṇaṃ na jānātī</bold>ti navavidhaṃ pavāraṇaṃ na jānāti. <bold>Pavāraṇākammaṃ na jānātī</bold>ti adhammenavaggādibhedaṃ catubbidhaṃ pavāraṇākammaṃ na jānāti.</paragraph>
    <paragraph line="5"><bold>Āpattānāpattiṃ na jānātī</bold>ti tasmiṃ tasmiṃ sikkhāpade niddiṭṭhaṃ āpattiñca anāpattiñca na jānāti.</paragraph>
    <paragraph line="6"><bold>Āpanno kammakato</bold>ti āpattiṃ āpanno tappaccayāva saṅghena kammaṃ kataṃ hoti.</paragraph>
    <subhead line="7">Nappaṭippassambhanavaggavaṇṇanā</subhead>
    <paragraph line="8" number="420"><bold>Kammaṃ</bold><pageBreak edition="V" number="0.0219" /><bold>nappaṭippassambhetabba</bold>nti ayaṃ yasmā anulomavatte na vattati, tasmā nāssa kammaṃ paṭippassambhetabbaṃ; sarajjukova vissajjetabboti attho.</paragraph>
    <paragraph line="9" number="421"><bold>Sace upāli saṅgho samaggakaraṇīyāni kammāni karotī</bold>ti sace samaggehi karaṇīyāni uposathādīni kammāni karoti, uposathapavāraṇādīsu hi ṭhitāsu upatthambho na dātabbo. Sace hi saṅgho accayaṃ desāpetvā saṅghasāmaggiṃ karoti, tiṇavatthārakasamathaṃ vā katvā uposathapavāraṇaṃ karoti <pageBreak edition="P" number="7.1372" />, evarūpaṃ samaggakaraṇīyaṃ nāma kammaṃ hoti. <bold>Tatra ce</bold>ti sace tādise kamme bhikkhuno nakkhamati, diṭṭhāvikammampi <pageBreak edition="M" number="0.0216" /> katvā tathārūpā sāmaggī upetabbā, evaṃ vilomaggāho na gaṇhitabbo. Yatra pana uddhammaṃ ubbinayaṃ satthu sāsanaṃ dīpenti, tattha diṭṭhāvikammaṃ na vaṭṭati, paṭibāhitvā pakkamitabbaṃ.</paragraph>
    <paragraph line="10"><bold>Ussitamantī cā</bold>ti lobhadosamohamānussannaṃ vācaṃ bhāsitā kaṇhavāco anatthakadīpano. <bold>Nissitajappī</bold>ti attano dhammatāya ussadayuttaṃ bhāsituṃ na sakkoti; atha kho ‘‘mayā saddhiṃ rājā evaṃ kathesi, asukamahāmatto evaṃ kathesi, asuko nāma mayhaṃ ācariyo vā upajjhāyo vā tepiṭako mayā saddhiṃ evaṃ kathesī’’ti evaṃ aññaṃ nissāya jappati. <bold>Na ca bhāsānusandhikusalo</bold>ti kathānusandhivacane ca vinicchayānusandhivacane ca akusalo hoti. <bold>Na yathādhamme yathāvinaye</bold>ti na bhūtena vatthunā āpattiṃ sāretvā codetā hoti.</paragraph>
    <paragraph line="11"><bold>Ussādetā hotī</bold>ti ‘‘amhākaṃ ācariyo mahātepiṭako paramadhammakathiko’’tiādinā nayena ekaccaṃ ussādeti. Dutiyapade ‘‘āpattiṃ kiṃ so na jānātī’’tiādinā ekaccaṃ apasādeti. <bold>Adhammaṃ gaṇhātī</bold>ti aniyyānikapakkhaṃ gaṇhāti. <bold>Dhammaṃ paṭibāhatī</bold>ti niyyānikapakkhaṃ paṭibāhati. <bold>Samphañca bahuṃ bhāsatī</bold>ti bahuṃ niratthakakathaṃ katheti.</paragraph>
    <paragraph line="12"><bold>Pasayha pavattā hotī</bold>ti anajjhiṭṭho bhāre anāropite kevalaṃ mānaṃ nissāya ajjhottharitvā anadhikāre kathetā hoti. <bold>Anokāsakammaṃ kāretvā</bold>ti okāsakammaṃ akāretvā pavattā hoti. <bold>Na yathādiṭṭhiyā byākatā hotī</bold>ti yassa attano diṭṭhi taṃ purakkhatvā na byākatā <pageBreak edition="V" number="0.0220" />; laddhiṃ nikkhipitvā ayathābhuccaṃ adhammādīsu dhammādiladdhiko hutvā kathetā hotīti attho.</paragraph>
    <subhead line="13">Vohāravaggavaṇṇanā</subhead>
    <paragraph line="14" number="424"><bold>Āpattiyā payogaṃ na jānātī</bold>ti ‘‘ayaṃ āpatti kāyappayogā, ayaṃ vacīpayogā’’ti na jānāti. <bold>Āpattiyā vūpasamaṃ na jānātī</bold>ti ‘‘ayaṃ āpatti desanāya vūpasamati, ayaṃ vuṭṭhānena, ayaṃ neva desanāya na vuṭṭhānenā’’ti na jānāti. <bold>Āpattiyā na vinicchayakusalo</bold><pageBreak edition="M" number="0.0217" /><bold>hotī</bold>ti ‘‘imasmiṃ vatthusmiṃ ayaṃ āpattī’’ti na jānāti, dosānurūpaṃ āpattiṃ uddharitvā patiṭṭhāpetuṃ <pageBreak edition="P" number="7.1373" /> na sakkoti.</paragraph>
    <paragraph line="15"><bold>Adhikaraṇasamuṭṭhānaṃ na jānātī</bold>ti ‘‘idaṃ adhikaraṇaṃ aṭṭhārasa bhedakaravatthūni nissāya samuṭṭhāti, idaṃ catasso vipattiyo, idaṃ pañca vā satta vā āpattikkhandhe, idaṃ cattāri saṅghakiccāni nissāya samuṭṭhātī’’ti na jānāti. <bold>Payogaṃ na jānātī</bold>ti ‘‘idaṃ adhikaraṇaṃ dvādasamūlappayogaṃ, idaṃ cuddasamūlappayogaṃ, idaṃ chamūlapayogaṃ, idaṃ ekamūlapayoga’’nti na jānāti. Adhikaraṇānañhi yathāsakaṃmūlameva payogā nāma honti, taṃ sabbampi na jānātīti attho. <bold>Vūpasamaṃ na jānātī</bold>ti ‘‘idaṃ adhikaraṇaṃ dvīhi samathehi vūpasamati, idaṃ tīhi, idaṃ catūhi, idaṃ ekena samathena vūpasamatī’’ti na jānāti. <bold>Na vinicchayakusalo hotī</bold>ti adhikaraṇaṃ vinicchinitvā samathaṃ pāpetuṃ na jānāti.</paragraph>
    <paragraph line="16"><bold>Kammaṃ na jānātī</bold>ti tajjanīyādi sattavidhaṃ kammaṃ na jānāti. <bold>Kammassa karaṇaṃ na jānātī</bold>ti ‘‘idaṃ kammaṃ iminā nīhārena kātabba’’nti na jānāti. <bold>Kammassa vatthuṃ na jānātī</bold>ti ‘‘idaṃ tajjanīyassa vatthu, idaṃ niyassādīna’’nti na jānāti. <bold>Vatta</bold>nti sattasu kammesu heṭṭhā catunnaṃ kammānaṃ aṭṭhārasavidhaṃ tividhassa ca ukkhepanīyakammassa tecattālīsavidhaṃ vattaṃ na jānāti. <bold>Kammassa vūpasamaṃ na jānātī</bold>ti ‘‘yo bhikkhu vatte vattitvā yācati, tassa kammaṃ paṭippassambhetabbaṃ, accayo desāpetabbo’’ti na jānāti.</paragraph>
    <paragraph line="17"><bold>Vatthuṃ na jānātī</bold>ti sattannaṃ āpattikkhandhānaṃ vatthuṃ na jānāti. <bold>Nidānaṃ na jānātī</bold>ti ‘‘idaṃ <pageBreak edition="V" number="0.0221" /> sikkhāpadaṃ imasmiṃ nagare paññattaṃ, idaṃ imasmi’’nti na jānāti. <bold>Paññattiṃ na jānātī</bold>ti paññattianupaññattianuppannapaññattivasena tividhaṃ paññattiṃ na jānāti. <bold>Padapaccābhaṭṭhaṃ na jānātī</bold>ti sammukhā kātabbaṃ padaṃ na jānāti. ‘‘Buddho bhagavā’’ti vattabbe ‘‘bhagavā buddho’’ti heṭṭhupariyaṃ katvā padaṃ yojeti.</paragraph>
    <paragraph line="18"><bold>Akusalo ca hoti vinaye</bold>ti vinayapāḷiyañca aṭṭhakathāyañca akusalo hoti.</paragraph>
    <paragraph line="19"><bold>Ñattiṃ na jānātī</bold>ti saṅkhepato hi duvidhā ñatti – ‘‘esā ñattī’’ti evaṃ niddiṭṭhā ca aniddiṭṭhā ca. Tattha yā evaṃ aniddiṭṭhā, sā ‘‘kammañatti’’ nāma hoti. Yā niddiṭṭhā, sā ‘‘kammapādañatti’’ nāma, taṃ sabbena sabbaṃ ñattiṃ na jānāti. <bold>Ñattiyā</bold><pageBreak edition="M" number="0.0218" /><bold>karaṇaṃ na jānātī</bold>ti navasu ṭhānesu kammañattiyā karaṇaṃ na jānāti, dvīsu ṭhānesu <pageBreak edition="P" number="7.1374" /> kammapādañattiyā. <bold>Ñattiyā anussāvana</bold>nti ‘‘imissā ñattiyā ekā anussāvanā, imissā tisso’’ti na jānāti. <bold>Ñattiyā samathaṃ na jānātī</bold>ti yvāyaṃ sativinayo, amūḷhavinayo, tassapāpiyasikā, tiṇavatthārakoti catubbidho samatho ñattiyā vinā na hoti, taṃ ñattiyā samathoti na jānāti. <bold>Ñattiyā vūpasamaṃ na jānātī</bold>ti yaṃ adhikaraṇaṃ iminā catubbidhena ñattisamathena vūpasamati, tassa taṃ vūpasamaṃ ‘‘ayaṃ ñattiyā vūpasamo kato’’ti na jānāti.</paragraph>
    <paragraph line="20"><bold>Suttaṃ na jānātī</bold>ti ubhatovibhaṅgaṃ na jānāti. <bold>Suttānulomaṃ na jānātī</bold>ti cattāro mahāpadese na jānāti. <bold>Vinayaṃ na jānātī</bold>ti khandhakaparivāraṃ na jānāti. <bold>Vinayānulomaṃ na jānātī</bold>ti cattāro mahāpadeseyeva na jānāti. <bold>Na ca ṭhānāṭhānakusalo</bold>ti kāraṇākāraṇakusalo na hoti.</paragraph>
    <paragraph line="21"><bold>Dhammaṃ na jānātī</bold>ti ṭhapetvā vinayapiṭakaṃ avasesaṃ piṭakadvayaṃ na jānāti. <bold>Dhammānulomaṃ na jānātī</bold>ti suttantike cattāro mahāpadese na jānāti. <bold>Vinayaṃ na jānātī</bold>ti khandhakaparivārameva na jānāti. <bold>Vinayānulomaṃ na jānātī</bold>ti cattāro mahāpadese na jānāti. Ubhatovibhaṅgā panettha asaṅgahitā honti, tasmāyaṃ kurundiyaṃ vuttaṃ – ‘‘vinayanti sakalaṃ vinayapiṭakaṃ na jānātī’’ti taṃ na gahetabbaṃ. <bold>Na ca pubbāparakusalo hotī</bold>ti purekathāya ca pacchākathāya <pageBreak edition="V" number="0.0222" /> ca akusalo hoti. Sesaṃ sabbattha vuttapaṭipakkhavasena ñeyyattā pubbe pakāsitattā ca uttānamevāti.</paragraph>
    <centered line="22">Anissitavagganappaṭippassambhanavaggavohāravaggavaṇṇanā niṭṭhitā.</centered>
    <subhead line="23">Diṭṭhāvikammavaggavaṇṇanā</subhead>
    <paragraph line="24" number="425"> Diṭṭhāvikammavagge – <bold>diṭṭhāvikammā</bold>ti diṭṭhīnaṃ āvikammāni; laddhippakāsanāni āpattidesanāsaṅkhātānaṃ vinayakammānametaṃ adhivacanaṃ. <bold>Anāpattiyā diṭṭhiṃ āvi karotī</bold>ti anāpattimeva āpattīti desetīti attho <pageBreak edition="M" number="0.0219" />. <bold>Adesanāgāminiyā</bold>ti garukāpattiyā diṭṭhiṃ āvikaroti; saṅghādisesañca pārājikañca desetīti attho. <bold>Desitāyā</bold>ti lahukāpattiyāpi desitāya diṭṭhiṃ āvikaroti; desitaṃ puna desetīti <pageBreak edition="P" number="7.1375" /> attho.</paragraph>
    <paragraph line="25"><bold>Catūhi pañcahi diṭṭhi</bold>nti yathā catūhi pañcahi diṭṭhi āvikatā hoti, evaṃ āvikaroti; cattāro pañca janā ekato āpattiṃ desentīti attho. <bold>Manomānasenā</bold>ti manasaṅkhātena mānasena diṭṭhiṃ āvikaroti; vacībhedaṃ akatvā citteneva āpattiṃ desetīti attho.</paragraph>
    <paragraph line="26"><bold>Nānāsaṃvāsakassā</bold>ti laddhinānāsaṃvāsakassa vā kammanānāsaṃvāsakassa vā santike diṭṭhiṃ āvikaroti; āpattiṃ desetīti attho. <bold>Nānāsīmāyā</bold>ti samānasaṃvāsakassāpi nānāsīmāya ṭhitassa santike āvikaroti. Māḷakasīmāya hi ṭhitena sīmantarikāya ṭhitassa sīmantarikāya vā ṭhitena avippavāsasīmāya ṭhitassāpi āpattiṃ desetuṃ na vaṭṭati. <bold>Apakatattassā</bold>ti ukkhittakassa vā, yassa vā uposathapavāraṇā ṭhapitā honti, tassa santike desetīti attho.</paragraph>
    <paragraph line="27" number="430"><bold>Nālaṃ okāsakammaṃ kātu</bold>nti na pariyattaṃ kātuṃ; na kātabbanti attho. Idhāpi apakatatto ukkhittako ca ṭhapitauposathapavāraṇo ca. <bold>Cāvanādhippāyo</bold>ti sāsanato cāvetukāmo.</paragraph>
    <paragraph line="28" number="432"><bold>Mandattā</bold><pageBreak edition="V" number="0.0223" /><bold>momūhattā</bold>ti mandabhāvena momūhabhāvena vissajjitampi jānituṃ asamattho, kevalaṃ attano momūhabhāvaṃ pakāsentoyeva pucchati ummattako viya. <bold>Pāpiccho</bold>ti ‘‘evaṃ maṃ jano sambhāvessatī’’ti pāpikāya icchāya pucchati. <bold>Paribhavā</bold>ti paribhavaṃ āropetukāmo hutvā pucchati. Aññabyākaraṇesupi eseva nayo. Sesaṃ sabbattha uttānamevāti. Attādānavagge ca dhutaṅgavagge ca yaṃ vattabbaṃ siyā, taṃ sabbaṃ heṭṭhā vuttameva.</paragraph>
    <centered line="29">Diṭṭhāvikammavaggavaṇṇanā niṭṭhitā.</centered>
    <subhead line="30">Musāvādavaggavaṇṇanā</subhead>
    <paragraph line="31" number="444"> Musāvādavagge <pageBreak edition="M" number="0.0220" /> – pārājikaṃ gacchatīti <bold>pārājikagāmī;</bold> pārājikāpattibhāvaṃ pāpuṇātīti attho. Itaresupi eseva nayo. Tattha asantauttarimanussadhammārocanamusāvādo pārājikagāmī, amūlakena pārājikena anuddhaṃsanamusāvādo <bold>saṅghādisesagāmī,</bold> ‘‘yo te vihāre vasatī’’tiādinā pariyāyena jānantassa vuttamusāvādo <bold>thullaccayagāmī,</bold> ajānantassa <bold>dukkaṭagāmī,</bold> ‘‘sampajānamusāvāde pācittiya’’nti āgato <bold>pācittiyagāmī</bold>ti veditabbo.</paragraph>
    <paragraph line="32"><bold>Adassanenā</bold>ti vinayadharassa adassanena. Kappiyākappiyesu hi kukkucce uppanne <pageBreak edition="P" number="7.1376" /> vinayadharaṃ disvā kappiyākappiyabhāvaṃ paṭipucchitvā akappiyaṃ pahāya kappiyaṃ kareyya, taṃ apassanto pana akappiyampi kappiyanti karonto āpajjati. Evaṃ āpajjitabbaṃ āpattiṃ vinayadharassa dassanena nāpajjati, adassaneneva āpajjati, tena vuttaṃ ‘‘adassanenā’’ti. <bold>Assavanenā</bold>ti ekavihārepi vasanto pana vinayadharassa upaṭṭhānaṃ gantvā kappiyākappiyaṃ apucchitvā vā aññesañca vuccamānaṃ asuṇanto āpajjatiyeva, tena vuttaṃ ‘‘assavanenā’’ti. <bold>Pasuttakatā</bold>ti pasuttakatāya. Sahagāraseyyañhi pasuttakabhāvenapi āpajjati. Akappiye kappiyasaññitāya āpajjanto pana <bold>tathāsaññī</bold> āpajjati. <bold>Satisammosā</bold> ekarattātikkamādivasena āpajjitabbaṃ āpajjati. Sesaṃ sabbattha uttānamevāti.</paragraph>
    <centered line="33">Musāvādavaggavaṇṇanā niṭṭhitā.</centered>
    <subhead line="34">Bhikkhunovādavaggavaṇṇanā</subhead>
    <paragraph line="35" number="450"> Bhikkhunivagge <pageBreak edition="V" number="0.0224" /> – <bold>alābhāyā</bold>ti catunnaṃ paccayānaṃ alābhatthāya; yathā paccaye na labhanti, tathā parisakkati vāyamatīti attho. <bold>Anatthāyā</bold>ti anatthaṃ kalisāsanaṃ āropento parisakkati. <bold>Avāsāyā</bold>ti avāsatthāya; yasmiṃ gāmakhette vasanti, tato nīharaṇatthāya. <bold>Sampayojetī</bold>ti asaddhammapaṭisevanatthāya sampayojeti.</paragraph>
    <paragraph line="36" number="451"> ‘‘Katihi <pageBreak edition="M" number="0.0221" /> nu kho bhante aṅgehi samannāgatāya bhikkhuniyā kammaṃ kātabba’’nti sattannaṃ kammānaṃ aññataraṃ sandhāya pucchati.</paragraph>
    <paragraph line="37" number="454"><bold>Na sākacchātabbo</bold>ti kappiyākappiyanāmarūpaparicchedasamathavipassanādibhedo kathāmaggo na kathetabbo. Yasmā pana khīṇāsavo bhikkhu na visaṃvādeti, tathārūpassa kathāmaggassa sāmī hutvā katheti, na itaro; tasmā paṭhamapañcake ‘‘na asekkhenā’’ti paṭikkhipitvā dutiyapañcake ‘‘asekkhenā’’tiādi vuttaṃ.</paragraph>
    <paragraph line="38"><bold>Na atthapaṭisambhidāpatto</bold>ti aṭṭhakathāya paṭisambhidāpatto pabhedagatañāṇappatto na hoti. <bold>Na dhammapaṭisambhidāpatto</bold>ti pāḷidhamme paṭisambhidāpatto na hoti. <bold>Na niruttipaṭisambhidāpatto</bold>ti vohāraniruttiyaṃ paṭisambhidāpatto na hoti. <bold>Na paṭibhānapaṭisambhidāpatto</bold>ti yāni tāni paṭibhānasaṅkhātāni atthapaṭisambhidādīni ñāṇāni, tesu paṭisambhidāpatto na hoti. <bold>Yathāvimuttaṃ</bold><pageBreak edition="P" number="7.1377" /><bold>cittaṃ na paccavekkhitā</bold>ti catunnaṃ phalavimuttīnaṃ vasena yathāvimuttaṃ cittaṃ ekūnavīsatibhedāya paccavekkhaṇāya na paccavekkhitā hoti. Sesaṃ sabbattha uttānamevāti.</paragraph>
    <centered line="39">Bhikkhunovādavaggavaṇṇanā niṭṭhitā.</centered>
    <subhead line="40">Ubbāhikavaggavaṇṇanā</subhead>
    <paragraph line="41" number="455"> Ubbāhikavagge – <bold>na atthakusalo</bold>ti na aṭṭhakathākusalo; atthuddhāre cheko na hoti. <bold>Na dhammakusalo</bold>ti ācariyamukhato anuggahitattā pāḷiyaṃ na kusalo, na pāḷisūro. <bold>Na</bold><pageBreak edition="V" number="0.0225" /><bold>niruttikusalo</bold>ti bhāsantaravohāre na kusalo. <bold>Na byañjanakusalo</bold>ti sithiladhanitādivasena parimaṇḍalabyañjanāropane kusalo na hoti; na akkharaparicchede nipuṇoti attho. <bold>Na pubbāparakusalo</bold>ti atthapubbāpare dhammapubbāpare niruttipubbāpare byañjanapubbāpare purekathāpacchākathāsu ca na kusalo hoti.</paragraph>
    <paragraph line="42"><bold>Kodhano</bold>tiādīni yasmā kodhādīhi abhibhūto kāraṇākāraṇaṃ na jānāti, vinicchituṃ na sakkoti, tasmā vuttāni. <bold>Pasāretā hoti</bold><pageBreak edition="M" number="0.0222" /><bold>no sāretā</bold>ti mohetā hoti, na satiuppādetā; codakacuditakānaṃ kathaṃ moheti pidahati na sāretīti attho. Sesamettha ubbāhikavagge uttānamevāti.</paragraph>
    <centered line="43">Ubbāhikavaggavaṇṇanā niṭṭhitā.</centered>
    <subhead line="44">Adhikaraṇavūpasamavaggavaṇṇanā</subhead>
    <paragraph line="45" number="457"> Adhikaraṇavūpasamavagge – <bold>puggalagaru hotī</bold>ti ‘‘ayaṃ me upajjhāyo, ayaṃ me ācariyo’’tiādīni cintetvā tassa jayaṃ ākaṅkhamāno ‘‘adhammaṃ dhammo’’ti dīpeti. <bold>Saṅghagaru hotī</bold>ti dhammañca vinayañca amuñcitvā vinicchinanto saṅghagaruko nāma hoti. Cīvarādīni gahetvā vinicchinanto <bold>āmisagaruko</bold> nāma hoti, tāni aggahetvā yathādhammaṃ vinicchinanto <bold>saddhammagaruko</bold> nāma hoti.</paragraph>
    <paragraph line="46" number="458"><bold>Pañcahupāli ākārehī</bold>ti pañcahi kāraṇehi saṅgho bhijjati – <bold>kammena, uddesena, voharanto, anussāvanena, salākaggāhenā</bold>ti. Ettha <bold>kammenā</bold>ti apalokanādīsu catūsu kammesu aññatarena kammena. <bold>Uddesenā</bold>ti pañcasu pātimokkhuddesesu aññatarena uddesena. <bold>Voharanto</bold>ti kathayanto; tāhi tāhi upapattīhi ‘‘adhammaṃ dhammo’’tiādīni aṭṭhārasa bhedakaravatthūni dīpento <pageBreak edition="P" number="7.1378" />. <bold>Anussāvanenā</bold>ti ‘‘nanu tumhe jānātha mayhaṃ uccākulā pabbajitabhāvaṃ bahussutabhāvañca, mādiso nāma uddhammaṃ ubbinayaṃ satthu sāsanaṃ gāheyyāti cittampi uppādetuṃ tumhākaṃ yuttaṃ, kiṃ mayhaṃ avīci nīluppalavanamiva sītalo, kimahaṃ apāyato na bhāyāmī’’tiādinā nayena kaṇṇamūle vacībhedaṃ katvā anussāvanena. <bold>Salākaggāhenā</bold>ti evaṃ anussāvetvā <pageBreak edition="V" number="0.0226" /> tesaṃ cittaṃ upatthambhetvā anivattidhamme katvā ‘‘gaṇhatha imaṃ salāka’’nti salākaggāhena.</paragraph>
    <paragraph line="47">Ettha ca kammameva uddeso vā pamāṇaṃ, vohārānussāvanasalākaggāhā pana pubbabhāgā. Aṭṭhārasavatthudīpanavasena hi voharante tattha rucijananatthaṃ <pageBreak edition="M" number="0.0223" /> anussāvetvā salākāya gāhitāyapi abhinnova hoti saṅgho. Yadā pana evaṃ cattāro vā atireke vā salākaṃ gāhetvā āveṇikaṃ kammaṃ vā uddesaṃ vā karoti, tadā saṅgho bhinno nāma hoti. Iti yaṃ <bold>saṅghabhedakakkhandhakavaṇṇanāyaṃ</bold> avocumhā ‘‘evaṃ aṭṭhārasasu vatthūsu yaṃkiñci ekampi vatthuṃ dīpetvā tena tena kāraṇena ‘imaṃ gaṇhatha, imaṃ rocethā’ti saññāpetvā salākaṃ gāhetvā visuṃ saṅghakamme kate saṅgho bhinno hoti. Parivāre pana ‘pañcahi, upāli, ākārehi saṅgho bhijjatī’tiādi vuttaṃ. Tassa iminā idha vuttena saṅghabhedalakkhaṇena atthato nānākaraṇaṃ natthi. Taṃ panassa nānākaraṇābhāvaṃ tattheva pakāsayissāmā’’ti, svāyaṃ pakāsito hoti.</paragraph>
    <paragraph line="48"><bold>Paññatteta</bold>nti paññattaṃ etaṃ. Kva paññattaṃ? Vattakkhandhake. Tatra hi cuddasa khandhakavattāni paññattāni. Tenāha – ‘‘paññattetaṃ, upāli, mayā āgantukānaṃ bhikkhūnaṃ āgantukavatta’’ntiādi. <bold>Evampi kho upāli saṅgharāji hoti, no ca saṅghabhedo</bold>ti ettāvatā hi saṅgharājimattameva hoti, na tāva saṅghabhedo; anupubbena pana ayaṃ saṅgharāji vaḍḍhamānā saṅghabhedāya saṃvattatīti attho. <bold>Yathāratta</bold>nti rattiparimāṇānurūpaṃ; yathātheranti attho. <bold>Āvenibhāvaṃ karitvā</bold>ti visuṃ vavatthānaṃ karitvā. <bold>Kammākammāni karontī</bold>ti aparāparaṃ saṅghakammaṃ upādāya khuddakāni ceva mahantāni ca kammāni karonti. Sesametthāpi adhikaraṇavūpasamavagge uttānameva.</paragraph>
    <subhead line="49">Saṅghabhedakavaggadvayavaṇṇanā</subhead>
    <paragraph line="50" number="459"> Saṅghabhedavaggadvaye <pageBreak edition="P" number="7.1379" /> – <bold>vinidhāya diṭṭhiṃ kammenā</bold>ti tesu adhammādīsu adhammādayo eteti evaṃdiṭṭhikova hutvā taṃ diṭṭhiṃ vinidhāya te dhammādivasena dīpetvā visuṃ kammaṃ karoti. Iti yaṃ vinidhāya diṭṭhiṃ kammaṃ karoti, tena evaṃ katena vinidhāya diṭṭhiṃ kammena saddhiṃ pañcaṅgāni honti, ‘‘imehi kho upāli pañcahaṅgehī’’ti ayamekasmiṃ pañcake atthayojanā <pageBreak edition="V" number="0.0227" />. Etena nayena sabbapañcakāni veditabbāni. Etthāpi ca vohārādi aṅgattayaṃ pubbabhāgavaseneva vuttaṃ. Kammuddesavasena pana atekicchatā veditabbā. Sesaṃ sabbattha uttānameva. Na hettha kiñci atthi yaṃ pubbe avuttanayaṃ.</paragraph>
    <subhead line="51">Āvāsikavaggavaṇṇanā</subhead>
    <paragraph line="52" number="461"> Āvāsikavagge <pageBreak edition="M" number="0.0224" /> – <bold>yathābhataṃ nikkhitto</bold>ti yathā āharitvā ṭhapito.</paragraph>
    <paragraph line="53" number="462"><bold>Vinayabyākaraṇā</bold>ti vinayapañhe vissajjanā. <bold>Pariṇāmetī</bold>ti niyāmeti dīpeti katheti. Sesamettha uttānameva.</paragraph>
    <subhead line="54">Kathinatthāravaggavaṇṇanā</subhead>
    <paragraph line="55" number="467"> Kathinatthāravagge – <bold>otamasiko</bold>ti andhakāragato; tañhi vandantassa mañcapādādīsupi nalāṭaṃ paṭihaññeyya. <bold>Asamannāharanto</bold>ti kiccayapasutattā vandanaṃ asamannāharanto. <bold>Sutto</bold>ti niddaṃ okkanto. <bold>Ekāvatto</bold>ti ekato āvatto sapattapakkhe ṭhito verī visabhāgapuggalo vuccati; ayaṃ avandiyo. Ayañhi vandiyamāno pādenapi pahareyya. <bold>Aññavihito</bold>ti aññaṃ cintayamāno.</paragraph>
    <paragraph line="56"><bold>Khādanto</bold>ti piṭṭhakhajjakādīni khādanto. <bold>Uccārañca passāvañca karonto</bold> anokāsagatattā avandiyo. <bold>Ukkhittako</bold>ti tividhenapi ukkhepanīyakammena ukkhittako avandiyo. Tajjanīyādikammakatā pana cattāro vanditabbā. Uposathapavāraṇāpi tehi saddhiṃ labbhanti. Ādito paṭṭhāya ca vuttesu avandiyesu naggañca ukkhittakañca vandantasseva āpatti. Itaresaṃ pana asāruppaṭṭhena ca antarā vuttakāraṇena ca vandanā paṭikkhittā. Ito paraṃ <bold>pacchāupasampannādayo</bold> dasapi āpattivatthubhāveneva avandiyā. Te vandantassa hi niyameneva āpatti. Iti imesu pañcasu pañcakesu terasa jane vandantassa anāpatti, dvādasannaṃ vandanāya āpatti.</paragraph>
    <paragraph line="57" number="468"><bold>Ācariyo</bold><pageBreak edition="V" number="0.0228" /><bold>vandiyo</bold>ti pabbajjācariyo upasampadācariyo nissayācariyo uddesācariyo ovādācariyoti ayaṃ pañcavidhopi ācariyo vandiyo. Sesaṃ sabbattha uttānamevāti.</paragraph>
    <centered line="58">Kathinatthāravaggavaṇṇanā niṭṭhitā.</centered>
    <centered line="59">Niṭṭhitā ca upālipañcakavaṇṇanā.</centered>
  </content>
</document>