<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e1010n.nrf3.xml</normativeSource>
    <archivePath>roman/anya/niti-gantha-sangaho/caturarakkhadipani/3. asubhabhavana niddesa.xml</archivePath>
    <baseFileName>3. asubhabhavana niddesa</baseFileName>
    <titlePath>3. Asubhabhāvanā niddesa - Caturārakkhadīpanī - Nīti-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">3. Asubhabhāvanā niddesa</chapter>
    <hangnum line="2" number="1"></hangnum>
    <gatha1 line="3"> Sirimaṃ <pageBreak edition="M" number="0.0084" /> gaṇikaṃ disvā, dametuṃ rattacetasaṃ;</gatha1>
    <gathalast line="4">Dassetvā matasārīraṃ, tassā jino idaṃ bravi.</gathalast>
    <hangnum line="5" number="2"></hangnum>
    <gatha1 line="6"> Caraṃvā <pageBreak edition="M" number="0.0089" /> yadivā tiṭṭhaṃ, nisinno udavā sayaṃ;</gatha1>
    <gathalast line="7">Samañcheti pasāreti, esā kāyassa iñjanā.</gathalast>
    <hangnum line="8" number="3"></hangnum>
    <gatha1 line="9"> Aṭṭhi nhārūhi saṃyutto, taca maṃsāva lepano;</gatha1>
    <gathalast line="10">Chaviyā kāyo paṭicchanno, yathābhūtaṃ nadissati.</gathalast>
    <hangnum line="11" number="4"></hangnum>
    <gatha1 line="12"> Antapūro <pageBreak edition="M" number="0.0090" /> darapūro, yakana peḷassa vatthino;</gatha1>
    <gathalast line="13">Hadayassa papphāsassa, vakkassa pihakassaca.</gathalast>
    <hangnum line="14" number="5"></hangnum>
    <gatha1 line="15"> Siṅghānikāya kheḷassa, sedassaca medassaca;</gatha1>
    <gathalast line="16">Lohitassa lasikāya, pittassaca vasāyaca.</gathalast>
    <hangnum line="17" number="6"></hangnum>
    <gatha1 line="18"> Athassa <pageBreak edition="M" number="0.0091" /> navahi sotehi, asuci savati sabbadā;</gatha1>
    <gathalast line="19">Akkhimhā akkhigūthako, kaṇṇamhā kaṇṇagūthako.</gathalast>
    <hangnum line="20" number="7"></hangnum>
    <gatha1 line="21"> Siṅghānikāca nāsato, mukhato vamati ekadā;</gatha1>
    <gathalast line="22">Pittaṃ semhañca vamati, kāyamhā sedajallikā.</gathalast>
    <hangnum line="23" number="8"></hangnum>
    <gatha1 line="24"> Athassa <pageBreak edition="M" number="0.0092" /> susiraṃ sīsaṃ,</gatha1>
    <gatha2 line="25">Matthaluṅgassa pūritaṃ;</gatha2>
    <gatha3 line="26">Subhato naṃ maññati bālo,</gatha3>
    <gathalast line="27">Avijjāya purakkhato.</gathalast>
    <hangnum line="28" number="9"></hangnum>
    <gatha1 line="29"> Yadāca so mato seti,</gatha1>
    <gatha2 line="30">Uddhumāto vinīlako;</gatha2>
    <gatha3 line="31">Apaviddho susānasmiṃ,</gatha3>
    <gathalast line="32">Anapekkhā honti ñātayo.</gathalast>
    <hangnum line="33" number="10"></hangnum>
    <gatha1 line="34"> Khādanti <pageBreak edition="M" number="0.0093" /> naṃ suvānāca, siṅgālakāca kimiyo;</gatha1>
    <gathalast line="35">Kākā gijjhāca khādanti, yecaññe santi pāṇakā.</gathalast>
    <hangnum line="36" number="11"></hangnum>
    <gatha1 line="37"> Sutvāna <pageBreak edition="M" number="0.0094" /> buddhavacanaṃ, bhikkhu paññāṇavā idha;</gatha1>
    <gathalast line="38">Sokho naṃ parijānāti, yathābhūtañhi passati.</gathalast>
    <hangnum line="39" number="12"></hangnum>
    <gatha1 line="40"> Yathāidaṃ tathāetaṃ, yathāetaṃ tathāidaṃ;</gatha1>
    <gathalast line="41">Ajjhattañca bahiddhāca, kāye chandaṃ virājaye.</gathalast>
    <hangnum line="42" number="13"></hangnum>
    <gatha1 line="43"> Chanda <pageBreak edition="M" number="0.0095" /> rāga viratto so, bhikkhu paññāṇavā idha;</gatha1>
    <gathalast line="44">Ajjhagā amataṃ santiṃ, nibbānaṃ pada maccutaṃ.</gathalast>
    <hangnum line="45" number="14"></hangnum>
    <gatha1 line="46"> Dvipādako yaṃ asuci, duggandho parihārati;</gatha1>
    <gathalast line="47">Nānākuṇapa paripūro, vissavanto tatotato.</gathalast>
    <hangnum line="48" number="15"></hangnum>
    <gatha1 line="49"> Etādisena <pageBreak edition="M" number="0.0096" /> kāyena, yo maññe unnametave;</gatha1>
    <gatha2 line="50">Paraṃvā avajāneyya, kimaññatra adassanāti;</gatha2>
    <gathalast line="51">Kāya vicchandanīyasuttaṃ, vijayasuttantipi vattabbaṃ.</gathalast>
    <hangnum line="52" number="16"></hangnum>
    <gatha1 line="53"> Ra-akkharo <pageBreak edition="M" number="0.0097" /> siyāggimhi, rova aggiva āgato;</gatha1>
    <gathalast line="54">Tasmā rāgoti vattabbo, taṇhāva niccatāpikā.</gathalast>
    <hangnum line="55" number="17"></hangnum>
    <gatha1 line="56"> Abhiṇhameva rāgaggi, dayhate subhasaññinaṃ;</gatha1>
    <gathalast line="57">Kimikhajjavaṇo sāva, dukkhī rāgī sa sabbadā.</gathalast>
    <hangnum line="58" number="18"></hangnum>
    <gatha1 line="59"> Dukkhī <pageBreak edition="M" number="0.0098" /> piya maladdhāna, laddhāpya paripuṇṇato;</gatha1>
    <gathalast line="60">Natthi rāgaggikhandhassa, piyindhena hi puṇṇatā.</gathalast>
    <hangnum line="61" number="19"></hangnum>
    <gatha1 line="62"> Natthi <pageBreak edition="M" number="0.0099" /> rāgasamo aggi,</gatha1>
    <gatha2 line="63">Iti vuttaṃ mahesinā;</gatha2>
    <gatha3 line="64">Tena rāgagginā daḍḍho,</gatha3>
    <gathalast line="65">Sabbo loko tidukkhito.</gathalast>
    <hangnum line="66" number="20"></hangnum>
    <gatha1 line="67"> Ekassa pivitaṃ khīraṃ, catū dadhi jalā bahu;</gatha1>
    <gathalast line="68">Rāgahetu bhave sandhi, ṭṭhānaṃ anamataggikaṃ.</gathalast>
    <hangnum line="69" number="21"></hangnum>
    <gatha1 line="70"> Catūdami <pageBreak edition="M" number="0.0100" /> jalā bhiyyo, sīsacchedana lohitaṃ;</gatha1>
    <gathalast line="71">Rāgahetu bhave macca, bhayaṃ anamataggikaṃ.</gathalast>
    <hangnum line="72" number="22"></hangnum>
    <gatha1 line="73"> Ekassa rudato assu, catū dadhi jalā bahu;</gatha1>
    <gathalast line="74">Dukkhaṃ anamataggaṃva, taṃhetu paridevanaṃ.</gathalast>
    <hangnum line="75" number="23"></hangnum>
    <gatha1 line="76"> Tattāyo <pageBreak edition="M" number="0.0101" /> guḷa gilita, vadhaggi dayhanā dikaṃ;</gatha1>
    <gathalast line="77">Asaṅkhyeyyaṃ mahādukkhaṃ, taṃhetu niraye labhi.</gathalast>
    <hangnum line="78" number="24"></hangnum>
    <gatha1 line="79"> Eka dvitti catu pañca, buddhuppādepya mocitaṃ;</gatha1>
    <gathalast line="80">Khuppipāsita nijjhāmaṃ, labhi taṃhetu pettikaṃ.</gathalast>
    <hangnum line="81" number="25"></hangnum>
    <gatha1 line="82"> Tiracchāne <pageBreak edition="M" number="0.0102" /> asūreca, dukkhaṃ nānāvidhaṃ labhi;</gatha1>
    <gathalast line="83">Namataggika saṃsāre, sabbantaṃ rāgahetukaṃ.</gathalast>
    <hangnum line="84" number="26"></hangnum>
    <gatha1 line="85"> Ekassekena kappena, puggalassaṭṭhi sañcayo;</gatha1>
    <gathalast line="86">Sace saṃhārito assa, vepulla pabbatādhiko.</gathalast>
    <hangnum line="87" number="27"></hangnum>
    <gatha1 line="88"> Eka kappe idaṃ dukkhaṃ, nādikappesu kākathā;</gatha1>
    <gathalast line="89">Rāgo nanu mahāverī, bālo jano ta micchati.</gathalast>
    <hangnum line="90" number="28"></hangnum>
    <gatha1 line="91"> Rāgasuddhi <pageBreak edition="M" number="0.0103" /> asokoca, niddukkho ñāyapattica;</gatha1>
    <gathalast line="92">Nibbānaṃ pañca paccakkhā, asubhāya phalā matā.</gathalast>
    <hangnum line="93" number="29"></hangnum>
    <gatha1 line="94"> Asubhaggahaṇaṃ <pageBreak edition="M" number="0.0104" /> jhāyī, mitā sindriya saṃvaro;</gatha1>
    <gathalast line="95">Somitya mukkaṭṭhāvācā, chaḷime rāga suddhiyā.</gathalast>
    <hangnum line="96" number="30"></hangnum>
    <gatha1 line="97"> Niccuggarāga rogīnaṃ, asubhā vātulosadhā;</gatha1>
    <gathalast line="98">Rāgayakkhābhi gayhānaṃ, asubhā manta muttaraṃ.</gathalast>
    <hangnum line="99" number="31"></hangnum>
    <gatha1 line="100"> Sajīvakāca <pageBreak edition="M" number="0.0105" /> nijjīvā, asubhā duvidhā matā;</gatha1>
    <gathalast line="101">Sajīvā kesalomādi, dasevime ajīvakā.</gathalast>
    <hangnum line="102" number="32"></hangnum>
    <gatha1 line="103"> Uddhumātaka <pageBreak edition="M" number="0.0106" /> vīnīlaṃ, vipubbakaṃ vichiddakaṃ;</gatha1>
    <gathalast line="104">Vikkhāyitaka vikkhittaṃ, hativikkhitta lohitaṃ.</gathalast>
    <hangnum line="105" number="33"></hangnum>
    <gatha1 line="106"> Puḷuva ṭṭhika miccesu, laddhā aññataraṃ sato;</gatha1>
    <gathalast line="107">Ratana vānapasseyya, yathā cetasi pākaṭaṃ.</gathalast>
    <hangnum line="108" number="34"></hangnum>
    <gatha1 line="109"> Mataṃ <pageBreak edition="M" number="0.0107" /> khajjaṃ sa maṃsañca, nilohitaṃ nimaṃsakaṃ;</gatha1>
    <gathalast line="110">Vikkhittaṃ seta puñjaṭṭhiṃ, navadhā putimikkhaye.</gathalast>
    <hangnum line="111" number="35"></hangnum>
    <gatha1 line="112"> Maccuto <pageBreak edition="M" number="0.0108" /> parimuccāmi, paṭivatti yimā yiti;</gatha1>
    <gathalast line="113">Payojana samāvajja, moditabbaṃ jigucchake.</gathalast>
    <hangnum line="114" number="36"></hangnum>
    <gatha1 line="115"> Sajīvake jigucchatthaṃ, nijjīvā subha mīritaṃ;</gatha1>
    <gathalast line="116">Tathūpamo ayaṃkāyo, evameva bhavissati.</gathalast>
    <hangnum line="117" number="37"></hangnum>
    <gatha1 line="118"> Evaṃdhammo <pageBreak edition="M" number="0.0109" /> ayaṃkāyo, evaṃbhāvī natikkamo;</gatha1>
    <gathalast line="119">Iccupa saṃhare disvā, ekadviha matādikaṃ.</gathalast>
    <hangnum line="120" number="38"></hangnum>
    <gatha1 line="121"> Yathā <pageBreak edition="M" number="0.0110" /> idaṃ tathāetaṃ, yathāetaṃ tathā idaṃ;</gatha1>
    <gathalast line="122">Jegucchaṃ paṭikūlyañca, kāye iccupa saṃhare.</gathalast>
    <hangnum line="123" number="39"></hangnum>
    <gatha1 line="124"> Uddhumāta vinīlādi,</gatha1>
    <gatha2 line="125">Paṭikūlyo jigucchito;</gatha2>
    <gatha3 line="126">Tathevāyampi me kāyo,</gatha3>
    <gathalast line="127">Viseso nāyu-sāyuva.</gathalast>
    <hangnum line="128" number="40"></hangnum>
    <gatha1 line="129"> Uddhumāta <pageBreak edition="M" number="0.0111" /> vinīlādo, sobhaṇaṃ natthi kiñcipi;</gatha1>
    <gathalast line="130">Imasmiṃpi me kāye, gavesantopi sabbaso.</gathalast>
    <hangnum line="131" number="41"></hangnum>
    <gatha1 line="132"> Paṭikūlavasā dhātu, vasāca dvippakārato;</gatha1>
    <gathalast line="133">Paccavekkheyyimaṃ kāyaṃ, icchaṃ virāga mattani.</gathalast>
    <hangnum line="134" number="42"></hangnum>
    <gatha1 line="135"> Vaṇṇa <pageBreak edition="M" number="0.0112" /> saṇṭhāna gandhehi, āsayo kāsatopica;</gatha1>
    <gathalast line="136">Jeguccha paṭikūlyāca, kesā na tuṭṭhamānitā.</gathalast>
    <hangnum line="137" number="43"></hangnum>
    <gatha1 line="138"> Iti kesesu ikkheyya,</gatha1>
    <gatha2 line="139">Lomā dīsupyayaṃ nayo;</gatha2>
    <gatha3 line="140">Dvattiṃsevañhi koṭṭhāse,</gatha3>
    <gathalast line="141">Paccavekkhe visuṃvisuṃ.</gathalast>
    <hangnum line="142" number="44"></hangnum>
    <gatha1 line="143"> Kāyato <pageBreak edition="M" number="0.0113" /> bahinikkhantaṃ, paṭikūlyaṃ jigucchitaṃ;</gatha1>
    <gathalast line="144">Anikkhantampi jegucchaṃ, paṭikūlyaṃva tassamaṃ.</gathalast>
    <hangnum line="145" number="45"></hangnum>
    <gatha1 line="146"> Saṅkhatampi yathā vaccaṃ, manuññataṃ na pāpuṇe;</gatha1>
    <gathalast line="147">Upakkama sahassehi, evaṃ kesādikampica.</gathalast>
    <hangnum line="148" number="46"></hangnum>
    <gatha1 line="149"> Sabhāva <pageBreak edition="M" number="0.0114" /> paṭikūlyaṃva, ekampi vacca puñjakaṃ;</gatha1>
    <gathalast line="150">Nanu jegucchitā bhiyyo, dvattiṃsa vaccapuñjakā.</gathalast>
    <hangnum line="151" number="47"></hangnum>
    <gatha1 line="152"> Paccekampi <pageBreak edition="M" number="0.0115" /> paṭikūlyaṃ, kesādikaṃ sabhāvato;</gatha1>
    <gathalast line="153">Kesādidvattiṃsa puñjo, bhiyyo jegucchito nanu.</gathalast>
    <hangnum line="154" number="48"></hangnum>
    <gatha1 line="155"> Puñjitesveva kantesu, kantohoti sa puñjako;</gatha1>
    <gathalast line="156">Puñjitesu akantesa, akantova sa puñjako.</gathalast>
    <hangnum line="157" number="49"></hangnum>
    <gatha1 line="158"> Paccekaṃ <pageBreak edition="M" number="0.0116" /> vinibhuttesa, kesa loma nakhādisu;</gatha1>
    <gathalast line="159">Natthi taññā kumārīvā, mukhahatthādikānivā.</gathalast>
    <hangnum line="160" number="50"></hangnum>
    <gatha1 line="161"> Sampiṇḍi tesu tesveva,</gatha1>
    <gatha2 line="162">Kuto tā tāni āgatā;</gatha2>
    <gatha3 line="163">Paññatti matta mevesā,</gatha3>
    <gathalast line="164">Jigucchaññā na kācipi.</gathalast>
    <hangnum line="165" number="51"></hangnum>
    <gatha1 line="166"> Santaṃ <pageBreak edition="M" number="0.0117" /> cinteyya nāsantaṃ, santa cintayato sukhaṃ;</gatha1>
    <gathalast line="167">Asantaṃ parikappento, nānādukkhehi tappati.</gathalast>
    <hangnum line="168" number="52"></hangnum>
    <gatha1 line="169"> Nāvajja santajegucchaṃ, saññaṃ asati kātuna;</gatha1>
    <gathalast line="170">Subhā itthīti gāraggi, uppajji subhasaññino.</gathalast>
    <hangnum line="171" number="53"></hangnum>
    <gatha1 line="172"> Asantaṃva <pageBreak edition="M" number="0.0118" /> abhūtaṃva, passe rāgaggijotiyā;</gatha1>
    <gathalast line="173">Tāya santañca bhūtañca, na passati kadācipi.</gathalast>
    <hangnum line="174" number="54"></hangnum>
    <gatha1 line="175"> Ekassa <pageBreak edition="M" number="0.0119" /> pivitaṃ khīraṃ, sīsacchedana lohitaṃ;</gatha1>
    <gathalast line="176">Rudato assu taṃhetu, catūdadhi jalā bahu.</gathalast>
    <hangnum line="177" number="55"></hangnum>
    <gatha1 line="178"> Āyatimpi atīteva, saṃsarantassa hessati;</gatha1>
    <gathalast line="179">Rāgaṃ hantu manīhoce, khīraṃ assuca lohitaṃ.</gathalast>
    <hangnum line="180" number="56"></hangnum>
    <gatha1 line="181"> Subhasaññāya <pageBreak edition="M" number="0.0120" /> so vaḍḍho,</gatha1>
    <gatha2 line="182">Tadabhāve sa nassati;</gatha2>
    <gatha3 line="183">Thiraṃ hantuṃ na taṃsaññaṃ,</gatha3>
    <gathalast line="184">Sakkā sithila vīriyo.</gathalast>
    <hangnum line="185" number="57"></hangnum>
    <gatha1 line="186"> Ussoḷhi <pageBreak edition="M" number="0.0121" /> vīriyo hutvā, brūheyyāsubha bhāvanaṃ;</gatha1>
    <gathalast line="187">Subhasaññāppa hānāya, pariccajjāpi jīvitaṃ.</gathalast>
    <hangnum line="188" number="58"></hangnum>
    <gatha1 line="189"> Aññakicca mupekkhāya, brūheyyāsubha bhāvanaṃ;</gatha1>
    <gathalast line="190">Mandi hutveha rāgaggi, nibbāyissati āyatiṃ.</gathalast>
    <hangnum line="191" number="59"></hangnum>
    <gatha1 line="192"> Kiccaṃ me idameveti, brūheyyāsubha bhāvanaṃ;</gatha1>
    <gathalast line="193">Dāni mandaggi hutvāna, pāmojjaṃ ve labhissati.</gathalast>
    <hangnum line="194" number="60"></hangnum>
    <gatha1 line="195"> Kāye <pageBreak edition="M" number="0.0122" /> daṭṭhabba jegucchaṃ, apassanto pamādavā;</gatha1>
    <gathalast line="196">Aladdhā kiñci pāmojjaṃ, pabbajjampi na modati.</gathalast>
    <hangnum line="197" number="61"></hangnum>
    <gatha1 line="198"> Pure marāmi kāye smiṃ, passā mi passitabbakaṃ;</gatha1>
    <gathalast line="199">Iccā raddho vītiṃladdhā, pabbajjaṃ atimodati.</gathalast>
    <hangnum line="200" number="62"></hangnum>
    <gatha1 line="201"> Kāye <pageBreak edition="M" number="0.0123" /> daṭṭhabba jegucchaṃ, apassanto pamāda vā;</gatha1>
    <gathalast line="202">Moghaṃva dullabhātīto, mahājānīyataṃ gato.</gathalast>
    <hangnum line="203" number="63"></hangnum>
    <gatha1 line="204"> Santaṃ bhūtañca jegucchaṃ, rāgagginā apassiyaṃ;</gatha1>
    <gathalast line="205">Paññāpadīpajotena, samikkheyya abhiṇhaso.</gathalast>
    <hangnum line="206" number="64"></hangnum>
    <gatha1 line="207"> Santaṃ <pageBreak edition="M" number="0.0124" /> bhūtañca kāye smiṃ, daṭṭhukāmo sadāsato;</gatha1>
    <gathalast line="208">Paññāpadīpakeneva, dakkhe na rāgīsīkhinā.</gathalast>
    <hangnum line="209" number="65"></hangnum>
    <gatha1 line="210"> Jegucchitena kāyena, nikkhantena jigucchato;</gatha1>
    <gathalast line="211">Ajja svevā vinaṭṭhena, nāla munnamituṃ sato.</gathalast>
    <hangnum line="212" number="66"></hangnum>
    <gatha1 line="213"> Kīdisaṃ <pageBreak edition="M" number="0.0125" /> maṃ tuvaṃ maññi, ahaṃ sabba jegucchako;</gatha1>
    <gathalast line="214">Jegucchatoca nikkhanto, icceva vattu marahati.</gathalast>
    <hangnum line="215" number="67"></hangnum>
    <gatha1 line="216"> Kāye jegucchasaññaṃva, kare sabbiriyā pathe;</gatha1>
    <gathalast line="217">Tasmiṃ tuṭṭhabbakaṃ natthi, piyāyitaṃ mamāyitaṃ.</gathalast>
    <hangnum line="218" number="68"></hangnum>
    <gatha1 line="219"> Subhāya <pageBreak edition="M" number="0.0126" /> nava mattānaṃ, asubhā paripācaye;</gatha1>
    <gathalast line="220">Santo pakkassa saṃsāro, nanto navassa rāgino.</gathalast>
    <hangnum line="221" number="69"></hangnum>
    <gatha1 line="222"> Kāye asubha saññāya, paripakka sabhāvino;</gatha1>
    <gathalast line="223">Ālambesu acāpallā, thirā sambuddha sāsane.</gathalast>
    <hangnum line="224" number="70"></hangnum>
    <gatha1 line="225"> Anto <pageBreak edition="M" number="0.0127" /> gocarikā pakkā, bahi gocarikā navā;</gatha1>
    <gathalast line="226">Pakkā nāsāya uccā te, nīcāyeva navā sino.</gathalast>
    <hangnum line="227" number="71"></hangnum>
    <gatha1 line="228"> Navānavā <pageBreak edition="M" number="0.0128" /> subhābhogī, nīcānīcā bhigāmino;</gatha1>
    <gathalast line="229">Pakkā pakkāva dhījhāyī, santāsantā virāgino.</gathalast>
    <hangnum line="230" number="72"></hangnum>
    <gatha1 line="231"> Sakkā sakkā na dassetuṃ, subhaṃsubhaṃ sataṃsataṃ;</gatha1>
    <gathalast line="232">Dhīrādhīrāga mujjhanti, kāye kāye kriyekriye.</gathalast>
    <hangnum line="233" number="73"></hangnum>
    <gatha1 line="234"> Sakkā <pageBreak edition="M" number="0.0129" /> sakkāpi taṃ kātuṃ, subhaṃsubhaṃ na dhīmayaṃ;</gatha1>
    <gathalast line="235">Santosantojigucchaññū, na vānavā subhesako.</gathalast>
    <hangnum line="236" number="74"></hangnum>
    <gatha1 line="237"> Dukāyaṃ <pageBreak edition="M" number="0.0130" /> suti cintetvā, mamāyantā mahātapā;</gatha1>
    <gathalast line="238">Tapaṃ nibbāyituṃ icchaṃ, dukāyaṃ duti cintaye.</gathalast>
    <hangnum line="239" number="75"></hangnum>
    <gatha1 line="240"> Yvāsubhaṃ subhato maññi, konubālotaduttari;</gatha1>
    <gathalast line="241">Andho ummattakovā so, nattānaṃ maññate tathā.</gathalast>
    <hangnum line="242" number="76"></hangnum>
    <gatha1 line="243"> Saritabbaka <pageBreak edition="M" number="0.0131" /> mevetaṃ, kāye jeguccha puñjataṃ;</gatha1>
    <gathalast line="244">Mandarāgo manosītaṃ, labheyya tamanussanaṃ.</gathalast>
    <hangnum line="245" number="77"></hangnum>
    <gatha1 line="246"> Gihibhāve apāyeca, rāgayakkhandha ninnitā;</gatha1>
    <gathalast line="247">Maṃpi nessati soyakkho, sādemice tadāgataṃ.</gathalast>
    <hangnum line="248" number="78"></hangnum>
    <gatha1 line="249"> Abhiṇha <pageBreak edition="M" number="0.0132" /> gāhinaṃ rāga, yakkhaṃ ananta dukkha daṃ;</gatha1>
    <gathalast line="250">Asubhā tula mantena, vārehi taṃ sa bhāyati.</gathalast>
    <hangnum line="251" number="79"></hangnum>
    <gatha1 line="252"> Rāgayakkho bahumāyo, saddhāmettā divesavā;</gatha1>
    <gathalast line="253">Rāgampi kusalaṃ maññi, jano teneva vañcito.</gathalast>
    <hangnum line="254" number="80"></hangnum>
    <gatha1 line="255"> Āturaṃ <pageBreak edition="M" number="0.0133" /> asuciṃ putiṃ, passa nande samussayaṃ;</gatha1>
    <gathalast line="256">Uggharantaṃ paggharantaṃ, bālānaṃ abhipatthitaṃ.</gathalast>
    <hangnum line="257" number="81"></hangnum>
    <gatha1 line="258"> Subhato naṃ maññati bālo, avijjāya purakkhato;</gatha1>
    <gathalast line="259">Iccāha bhagavā nindi, bāloti subhasaññinaṃ.</gathalast>
    <hangnum line="260" number="82"></hangnum>
    <gatha1 line="261"> Nhāruṭṭhi <pageBreak edition="M" number="0.0134" /> taca maṃsāni, saraṃ sataṃ na nindito;</gatha1>
    <gathalast line="262">Buddhanindāya mocetuṃ, tānārabbha anussare.</gathalast>
    <hangnum line="263" number="83"></hangnum>
    <gatha1 line="264"> Maññitvā attano bālyaṃ, asubhe subhadassino;</gatha1>
    <gathalast line="265">Vāyāmeyya abālāya, kāyaṃ asubhato saraṃ.</gathalast>
    <hangnum line="266" number="84"></hangnum>
    <gatha1 line="267"> Attānaṃ <pageBreak edition="M" number="0.0135" /> garahitvāna, bālaṃ viparidassinaṃ;</gatha1>
    <gathalast line="268">Subhasaññaṃ pahinneyya, kareyyāsubha saññitaṃ.</gathalast>
    <hangnum line="269" number="85"></hangnum>
    <gatha1 line="270"> Visa bhesajjarukkhaṭṭho, ahi ḍaṃseyyasosato;</gatha1>
    <gathalast line="271">Yathā tasseva paṇṇādiṃ, khādetvā visa mujjahe.</gathalast>
    <hangnum line="272" number="86"></hangnum>
    <gatha1 line="273"> Evaṃ rāgo samuppajje, kāye gandhādi vāsite;</gatha1>
    <gathalast line="274">Anto tasseva jegucchaṃ, cintetvā rāga mujjahe.</gathalast>
    <hangnum line="275" number="87"></hangnum>
    <gatha1 line="276"> Jigucchitena <pageBreak edition="M" number="0.0136" /> kāyena, apassanto jigucchataṃ;</gatha1>
    <gathalast line="277">Unnameti avaññāti, avijjāya purakkhato.</gathalast>
    <hangnum line="278" number="88"></hangnum>
    <gatha1 line="279"> Āyatiṃ <pageBreak edition="M" number="0.0137" /> maggalābhāya, bījaṃ kareyya bhāvanaṃ;</gatha1>
    <gathalast line="280">Bījā bhāve kuto maggo, maggabījā hi bhāvanā.</gathalast>
    <hangnum line="281" number="89"></hangnum>
    <gatha1 line="282"> Maggabījo apāyepi, nimmuggo samaye gate;</gatha1>
    <gathalast line="283">Ummujjitvāva buddhānaṃ, maggaṃ labheyya santike.</gathalast>
    <hangnum line="284" number="90"></hangnum>
    <gatha1 line="285"> Ajījassa <pageBreak edition="M" number="0.0138" /> tu saṃsāro, dīghoyeva anantiko;</gatha1>
    <gathalast line="286">Tasmāhi bhāvanābījaṃ, kareyya mocanatthiko.</gathalast>
    <hangnum line="287" number="91"></hangnum>
    <gatha1 line="288"> Abhiṇha pīḷitaṃ rāgaṃ, asubhāya nivāraye;</gatha1>
    <gathalast line="289">Mandīhutvā pahīyeyya, rāgo asubha bhīruko.</gathalast>
    <hangnum line="290" number="92"></hangnum>
    <gatha1 line="291"> Mājegucchaṃ <pageBreak edition="M" number="0.0139" /> mamāyetha, sāva jegucchamāmako;</gatha1>
    <gathalast line="292">Ananta dukkha māpādi, jegucchita mamāyanā.</gathalast>
    <hangnum line="293" number="93"></hangnum>
    <gatha1 line="294"> Maṃsalaggo tacacchanno,</gatha1>
    <gatha2 line="295">Nhārubandho ṭṭhipuñjako;</gatha2>
    <gatha3 line="296">Moheti chaviyā lokaṃ,</gatha3>
    <gathalast line="297">Mahādukkho sa mohito.</gathalast>
    <hangnum line="298" number="94"></hangnum>
    <gatha1 line="299"> Nhāruṭṭhi <pageBreak edition="M" number="0.0140" /> taca maṃsehi, rāgavaḍḍhaki saṅkhate;</gatha1>
    <gathalast line="300">Gehe rogā putī pāpā, vasanti kucchitā sadā.</gathalast>
    <hangnum line="301" number="95"></hangnum>
    <gatha1 line="302"> Luṅgantā vīsa bhūdhātū, pittādī dvādasambuva;</gatha1>
    <gathalast line="303">Tāpaṃ jiraṃ dahaṃ pakkaṃ, caturaggi chavāyukā.</gathalast>
    <hangnum line="304" number="96"></hangnum>
    <gatha1 line="305"> Adhoddhaṃ kucchi koṭṭhāsā,</gatha1>
    <gatha2 line="306">Aṅgacārīca pāṇakā;</gatha2>
    <gatha3 line="307">Dhātuyoyeva kāyesmiṃ,</gatha3>
    <gathalast line="308">Dvitālīsa anaññakā.</gathalast>
    <hangnum line="309" number="97"></hangnum>
    <gatha1 line="310"> Yathā <pageBreak edition="M" number="0.0142" /> bahi tathā ajjhattaṃ, dhātū bhvāpā nalānilā;</gatha1>
    <gathalast line="311">Name nāhaṃ naattāti, saṃmaseyya punappunanti.</gathalast>
    <subhead line="312">4. Mettābhāvanāniddesa</subhead>
    <hangnum line="313" number="1"></hangnum>
    <gatha1 line="314"> Mettā <pageBreak edition="M" number="0.0145" /> bhāvana micchampi, suṇa buddhavaco yidaṃ;</gatha1>
    <gathalast line="315">Dosa niggahaṇatthāya, doso mettāyaverihi.</gathalast>
    <hangnum line="316" number="2"></hangnum>
    <gatha1 line="317"> Akkocchimaṃ avadhimaṃ, ajinimaṃ ahāsime;</gatha1>
    <gathalast line="318">Yeca taṃ upanayhanti, veraṃ tesaṃ nasammati.</gathalast>
    <hangnum line="319" number="3"></hangnum>
    <gatha1 line="320"> Akkocchimaṃ <pageBreak edition="M" number="0.0146" /> avadhimaṃ, ajinimaṃ ahāsime;</gatha1>
    <gathalast line="321">Yecataṃ nupanayhanti, veraṃ tesaṃ upasammati.</gathalast>
    <hangnum line="322" number="4"></hangnum>
    <gatha1 line="323"> Nahiverena verāni, sammantidha kudācana;</gatha1>
    <gathalast line="324">Averenaca sammanti, esadhammo sanantano.</gathalast>
    <hangnum line="325" number="5"></hangnum>
    <gatha1 line="326"> Pareca <pageBreak edition="M" number="0.0147" /> navijānanti, maya mettha yamāmase;</gatha1>
    <gathalast line="327">Yeca tattha vijānanti, tato sammanti medhagā.</gathalast>
    <hangnum line="328" number="6"></hangnum>
    <gatha1 line="329"> Kuddho atthaṃ najānāti, kuddho dhammaṃ napassati;</gatha1>
    <gathalast line="330">Sadā andhatamaṃ hoti, yaṃkodho sahatenaraṃ.</gathalast>
    <hangnum line="331" number="7"></hangnum>
    <gatha1 line="332"> Ubhinna <pageBreak edition="M" number="0.0148" /> matthaṃ carati, attanoca parassaca;</gatha1>
    <gathalast line="333">Paraṃ saṃkuppitaṃ ñatvā, yo sato upasammati.</gathalast>
    <hangnum line="334" number="8"></hangnum>
    <gatha1 line="335"> Tasseva tena pāpiyyo, yo kuddhaṃ paṭikujjhati;</gatha1>
    <gathalast line="336">Kuddhaṃ apaṭikujjhanto, saṅgāmaṃ jeti dujjayaṃ.</gathalast>
    <hangnum line="337" number="9"></hangnum>
    <gatha1 line="338"> Khantī <pageBreak edition="M" number="0.0149" /> paramaṃ tapo titikkhā,</gatha1>
    <gatha2 line="339">Nibbānaṃ paramaṃ vadanti buddhā;</gatha2>
    <gatha3 line="340">Nahi pabbajito parūpaghātī,</gatha3>
    <gathalast line="341">Nasamaṇo hoti paraṃ viheṭhayanto.</gathalast>
    <hangnum line="342" number="10"></hangnum>
    <gatha1 line="343"> Akodhena jine kodhaṃ, asādhuṃ sādhunā jine;</gatha1>
    <gathalast line="344">Jine kadariyaṃ dānena, saccenā likavādinaṃ.</gathalast>
    <hangnum line="345" number="11"></hangnum>
    <gatha1 line="346"> Yo <pageBreak edition="M" number="0.0150" /> ve uppatitaṃ kodhaṃ, rathaṃ bhantaṃva vāraye;</gatha1>
    <gathalast line="347">Ta mahaṃ sārathī brūmi, rasmiggāho itarojano.</gathalast>
    <hangnum line="348" number="12"></hangnum>
    <gatha1 line="349"> Purisassa <pageBreak edition="M" number="0.0151" /> hi jātassa, kudhārī jāyate mukhe;</gatha1>
    <gathalast line="350">Yāya chindati attānaṃ, bālo dubbhāsitaṃbhaṇaṃ.</gathalast>
    <hangnum line="351" number="13"></hangnum>
    <gatha1 line="352"> Selo yathā ekagghano, vātena nasamīrati;</gatha1>
    <gathalast line="353">Evaṃ nindā pasaṃsāsu, nasamiñjanti paṇḍitā.</gathalast>
    <hangnum line="354" number="14"></hangnum>
    <gatha1 line="355"> Samānabhāgaṃ <pageBreak edition="M" number="0.0152" /> krubbetha, gāme akkuṭṭha vanditaṃ;</gatha1>
    <gathalast line="356">Manopadosaṃ rakkheyya, santo anuṇṇato siyā.</gathalast>
    <hangnum line="357" number="15"></hangnum>
    <gatha1 line="358"> Naparo paraṃ nikuppetha, nātimaññetha katthaci nakiñci;</gatha1>
    <gathalast line="359">Byārosanā paṭighasaññā, naññamaññassa dukkha miccheyya.</gathalast>
    <hangnum line="360" number="16"></hangnum>
    <gatha1 line="361"> Mātā <pageBreak edition="M" number="0.0153" /> yathā niyaṃ putta,</gatha1>
    <gatha2 line="362">Māyusā ekaputta manurakkhe;</gatha2>
    <gatha3 line="363">Evampi sabba bhūtesu,</gatha3>
    <gathalast line="364">Mānasaṃ bhāvaye aparimāṇaṃ.</gathalast>
    <hangnum line="365" number="17"></hangnum>
    <gatha1 line="366"> Sutvāna dusito bahuṃ vācaṃ,</gatha1>
    <gatha2 line="367">Samaṇānaṃvā puthujanānaṃ;</gatha2>
    <gatha3 line="368">Pharusena hi na paṭivajjā,</gatha3>
    <gathalast line="369">Na hi santo paṭiseniṃ karonti.</gathalast>
    <hangnum line="370" number="18"></hangnum>
    <gatha1 line="371"> Saccaṃ <pageBreak edition="M" number="0.0154" /> bhaṇe nakujjheyya, dajjā appampi yācito;</gatha1>
    <gathalast line="372">Etehi tīhi ṭhānehi, gacche devāna santike.</gathalast>
    <hangnum line="373" number="19"></hangnum>
    <gatha1 line="374"> Na paresaṃ vilomāni, na paresaṃ katākataṃ;</gatha1>
    <gathalast line="375">Attanova avekkheyya, katāni akatānica.</gathalast>
    <hangnum line="376" number="20"></hangnum>
    <gatha1 line="377"> Su <pageBreak edition="M" number="0.0155" /> dasaṃ vajjamaññesaṃ, attano pana duddasaṃ;</gatha1>
    <gatha2 line="378">Paresañhi so vajjāni, ophunāti yathā bhusaṃ;</gatha2>
    <gathalast line="379">Attano pana chādeti, kaliṃva kitavā saṭṭho.</gathalast>
    <hangnum line="380" number="21"></hangnum>
    <gatha1 line="381"> Nidhīnaṃva <pageBreak edition="M" number="0.0156" /> pavattānaṃ, yaṃ passe vajjadassinaṃ;</gatha1>
    <gathalast line="382">Niggayhavādiṃ medhāviṃ, tādisaṃ paṇḍitaṃ bhaje.</gathalast>
    <hangnum line="383" number="22"></hangnum>
    <gatha1 line="384"> Tādisaṃ bhajamānassa,</gatha1>
    <gatha2 line="385">Seyyohoti napāpiyo;</gatha2>
    <gatha3 line="386">Iti vuttaṃ munindena,</gatha3>
    <gathalast line="387">Tilokaggena satthunā.</gathalast>
    <hangnum line="388" number="23"></hangnum>
    <gatha1 line="389"> Mettā <pageBreak edition="M" number="0.0157" /> gandhena vāsento,</gatha1>
    <gatha2 line="390">Dosaṃ dūrekare budho;</gatha2>
    <gatha3 line="391">Dūrāsannesu sabbesu,</gatha3>
    <gathalast line="392">Attano verikesupi.</gathalast>
    <hangnum line="393" number="24"></hangnum>
    <gatha1 line="394"> Hane dosū panāhāni, anattha kārakāni hi;</gatha1>
    <gathalast line="395">Tesva santesu sabbesu, mettāhoti sunimmalā.</gathalast>
    <hangnum line="396" number="25"></hangnum>
    <gatha1 line="397"> Sataṃ <pageBreak edition="M" number="0.0158" /> dujjana vākyehi, namano yāti vikriyaṃ;</gatha1>
    <gathalast line="398">Nahitāpayituṃ sakkā, gaṅgānadiṃ tiṇukkayā.</gathalast>
    <hangnum line="399" number="26"></hangnum>
    <gatha1 line="400"> Nahi nindā pasaṃsāhi, sataṃ manovikāratā;</gatha1>
    <gathalast line="401">Na kadācipi kampeyya, vātehi selapabbato.</gathalast>
    <hangnum line="402" number="27"></hangnum>
    <gatha1 line="403"> Nadiyaṃ <pageBreak edition="M" number="0.0159" /> khuddakā nāvā, vicīhi unnatonatā;</gatha1>
    <gathalast line="404">Mahānāvā nakampanti, mahantīhi vicīhipi.</gathalast>
    <hangnum line="405" number="28"></hangnum>
    <gatha1 line="406"> Loke pasaṃsa nindāhi, dujjanovunnatonato;</gatha1>
    <gathalast line="407">Santopañño nacalati, mahānindā thutīhipi.</gathalast>
    <hangnum line="408" number="29"></hangnum>
    <gatha1 line="409"> Seloselo <pageBreak edition="M" number="0.0160" /> nileheva,</gatha1>
    <gatha2 line="410">Vaṇṇāvaṇṇā asassatā;</gatha2>
    <gatha3 line="411">Lābhālābhā sukhādukkhā,</gatha3>
    <gathalast line="412">Yasāyasā nakampati.</gathalast>
    <hangnum line="413" number="30"></hangnum>
    <gatha1 line="414"> Khamādhagga karetassa, dujjano kiṃ karissati;</gatha1>
    <gathalast line="415">Atiṇe patito aggi, sayameva pasambhati.</gathalast>
    <hangnum line="416" number="31"></hangnum>
    <gatha1 line="417"> Sayameva <pageBreak edition="M" number="0.0161" /> sakattānaṃ, maccubbhayena tacchatu;</gatha1>
    <gathalast line="418">Māññe tacchatu dosena, kimatthaṃ aññatacchanaṃ.</gathalast>
    <hangnum line="419" number="32"></hangnum>
    <gatha1 line="420"> Māññe taccha tudosena, naseyyo aññatacchanaṃ;</gatha1>
    <gathalast line="421">Māñño taṃ ahibyaggheva, domanassena bhāyatu.</gathalast>
    <hangnum line="422" number="33"></hangnum>
    <gatha1 line="423"> Nissāya <pageBreak edition="M" number="0.0162" /> garukātabbaṃ, bahūnaṃ pāpamocanaṃ;</gatha1>
    <gathalast line="424">Acāpallena santena, garukātabbataṃ vaje.</gathalast>
    <hangnum line="425" number="34"></hangnum>
    <gatha1 line="426"> Nissāya garukātabbaṃ, bahūnaṃ puññavaḍḍhanaṃ;</gatha1>
    <gathalast line="427">Garukātabbataṃ gacche, dhītiyā sīla guttiyā.</gathalast>
    <hangnum line="428" number="35"></hangnum>
    <gatha1 line="429"> Santaṃ <pageBreak edition="M" number="0.0163" /> hi sīlavaṃ dhītiṃ, hirottappena bhāyati;</gatha1>
    <gathalast line="430">Dujjanaṃ domanassena, ahibyaggheva bhāyati.</gathalast>
    <hangnum line="431" number="36"></hangnum>
    <gatha1 line="432"> Napharusāya vācāya, aññe dameyya paṇḍito;</gatha1>
    <gathalast line="433">Attānaṃva dametvāna, aññe saṇhena ovade.</gathalast>
    <hangnum line="434" number="37"></hangnum>
    <gatha1 line="435"> Citte <pageBreak edition="M" number="0.0164" /> saṇhe asaṇhāpi, navācāpharusā bhave;</gatha1>
    <gathalast line="436">Tasmā ovā danādīsu, rakkheyya thaddhacittato.</gathalast>
    <hangnum line="437" number="38"></hangnum>
    <gatha1 line="438"> Attāna movadatthāya, sikkheyya buddhabhāsitaṃ;</gatha1>
    <gathalast line="439">Parampi anukampāya, icchanto anusāsaye.</gathalast>
    <hangnum line="440" number="39"></hangnum>
    <gatha1 line="441"> Aññaṃ naniggahe kiñci, sutena paṭipattiyā;</gatha1>
    <gathalast line="442">Attaniggahaṇaṃ seyyo, nunnameyya jinoraso.</gathalast>
    <hangnum line="443" number="40"></hangnum>
    <gatha1 line="444"> Nāvīkareyya <pageBreak edition="M" number="0.0165" /> dosaṃvā, lobhaṃ mānaṃ sakaṃmalaṃ;</gatha1>
    <gathalast line="445">Māññe maññantu taṃ disvā, cirappabba jito nuti.</gathalast>
    <hangnum line="446" number="41"></hangnum>
    <gatha1 line="447"> Kakacena ttachedente, verikepinadosaye;</gatha1>
    <gathalast line="448">Iccovādaṃ munindassa, sampaṭiccha jinoraso.</gathalast>
    <hangnum line="449" number="42"></hangnum>
    <gatha1 line="450"> Verī <pageBreak edition="M" number="0.0166" /> accupanāhīpi, rūpeva dukkhakārako;</gatha1>
    <gathalast line="451">Na tva tabbisaye nāme, dukkhaṃ mākari cetasi.</gathalast>
    <hangnum line="452" number="43"></hangnum>
    <gatha1 line="453"> Verī tibandha veropi, iheva dukkhakārako;</gatha1>
    <gathalast line="454">Bhavantaraṃ naanveti, sakammunā gato hiso.</gathalast>
    <hangnum line="455" number="44"></hangnum>
    <gatha1 line="456"> Dosotu <pageBreak edition="M" number="0.0167" /> iha pīḷetvā,</gatha1>
    <gatha2 line="457">Dukkhāvaho bhavebhave;</gatha2>
    <gatha3 line="458">Mahānattha karaṃ dosaṃ,</gatha3>
    <gathalast line="459">Kasmā vaḍḍheti cetasi.</gathalast>
    <hangnum line="460" number="45"></hangnum>
    <gatha1 line="461"> Mettāsītambusekena, jinovāda manussaraṃ;</gatha1>
    <gathalast line="462">Mahā nattha karaṃ dosaṃ, nibbāyatu sa cetasi.</gathalast>
    <hangnum line="463" number="46"></hangnum>
    <gatha1 line="464"> Chaddanto <pageBreak edition="M" number="0.0168" /> luddakaṃ pāpaṃ, bhūridattohi tuṇḍikaṃ;</gatha1>
    <gathalast line="465">Dhammapālo khami tātaṃ, kapindo kandaro pataṃ.</gathalast>
    <hangnum line="466" number="47"></hangnum>
    <gatha1 line="467"> Asaṅkhyeyya ttabhāvesu, paravajjaṃ titikkhato;</gatha1>
    <gathalast line="468">Nāthassa pāramiṃ khantiṃ, saraṃ dhīro titikkhatu.</gathalast>
    <hangnum line="469" number="48"></hangnum>
    <gatha1 line="470"> Sāsane <pageBreak edition="M" number="0.0169" /> ciravāsena, evaṃ niddosakā iti;</gatha1>
    <gathalast line="471">Tuvaṃ paṭicca maññantu, sāsane sappayojanaṃ.</gathalast>
    <hangnum line="472" number="49"></hangnum>
    <gatha1 line="473"> Sāsane cira vāsāpi, mādisāva ime iti;</gatha1>
    <gathalast line="474">Tamāgamma namaññantu, sāsane nippayojanaṃ.</gathalast>
    <hangnum line="475" number="50"></hangnum>
    <gatha1 line="476"> Dve usetīti doso so, saparaṃ dayhate dvayaṃ;</gatha1>
    <gathalast line="477">Pahātabbo sa sabbesu, parattha sattha micchatā.</gathalast>
    <hangnum line="478" number="51"></hangnum>
    <gatha1 line="479"> Paradinnehi <pageBreak edition="M" number="0.0170" /> noāyu, tiṭṭhate nāttano vasā;</gatha1>
    <gathalast line="480">Paravajjaṃ khametabbaṃ, nasādhu aññavirodhito.</gathalast>
    <hangnum line="481" number="52"></hangnum>
    <gatha1 line="482"> Jeguccha <pageBreak edition="M" number="0.0171" /> kkosa nindāni, bālo gaṇhāti akkhamo;</gatha1>
    <gathalast line="483">Khamantotu nagaṇhāti, jānaṃ jegucchitāniti.</gathalast>
    <hangnum line="484" number="53"></hangnum>
    <gatha1 line="485"> Paradinnāni vaccāni, pābhatanti nakocipi;</gatha1>
    <gathalast line="486">Gaṇheyyevaṃ duruttāni, agaṇhanto khame sato.</gathalast>
    <hangnum line="487" number="54"></hangnum>
    <gatha1 line="488"> Nadi <pageBreak edition="M" number="0.0172" /> kallola viciyo, tīraṃ patvā samantidha;</gatha1>
    <gathalast line="489">Sabbe uppatitā dosā, khantipatvā samanti te.</gathalast>
    <hangnum line="490" number="55"></hangnum>
    <gatha1 line="491"> Dosummattaka vācāya, nummatto kiṃkarissati;</gatha1>
    <gathalast line="492">Bhave yyummattako sova, tādisaṃ vacanaṃ bhaṇaṃ.</gathalast>
    <hangnum line="493" number="56"></hangnum>
    <gatha1 line="494"> Kodhano akkhamo añña, duṭṭhasaññī bhayāluko;</gatha1>
    <gathalast line="495">Gāmamajjhe aḷakkova, tathā māhohi taṃ jaha.</gathalast>
    <hangnum line="496" number="57"></hangnum>
    <gatha1 line="497"> Mettāluko <pageBreak edition="M" number="0.0173" /> khamāsīlo,</gatha1>
    <gatha2 line="498">Sabbaṭṭhānesunibbhayo;</gatha2>
    <gatha3 line="499">Parattha sattha micchanto,</gatha3>
    <gathalast line="500">Khanti mettañca bhāvaye.</gathalast>
    <hangnum line="501" number="58"></hangnum>
    <gatha1 line="502"> Parakkosāni nindāni, taṃva paccenti nāññagū;</gatha1>
    <gathalast line="503">Khittaṃpaṃsuva vātuddhaṃ, garukaṃ kiṃ khamāyate.</gathalast>
    <hangnum line="504" number="59"></hangnum>
    <gatha1 line="505"> Akkosantoca <pageBreak edition="M" number="0.0174" /> nindīca, pīḷito saka kammunā;</gatha1>
    <gathalast line="506">Idha peccaca nīceyyo, naṃnayaṃ gaṇhi akkhamo.</gathalast>
    <hangnum line="507" number="60"></hangnum>
    <gatha1 line="508"> Akkoso <pageBreak edition="M" number="0.0175" /> maṃ naāgacchi,</gatha1>
    <gatha2 line="509">Tassevā natthakārako;</gatha2>
    <gatha3 line="510">Iti ñatvāva sappañño,</gatha3>
    <gathalast line="511">Akkosaṃ na garuṃ kare.</gathalast>
    <hangnum line="512" number="61"></hangnum>
    <gatha1 line="513"> Vikārāpatti micchanto, verī bahu mupakkami;</gatha1>
    <gathalast line="514">Māmittavasa manvehi, nibbikāro tuvaṃbhava.</gathalast>
    <hangnum line="515" number="62"></hangnum>
    <gatha1 line="516"> Mettambunā saddosoca, paradosoca sammati;</gatha1>
    <gathalast line="517">Mettāsekena sabbesu, sabbatoggiṃ nipāraye.</gathalast>
    <hangnum line="518" number="63"></hangnum>
    <gatha1 line="519"> Sadosa <pageBreak edition="M" number="0.0176" /> paradosaggiṃ, sabbato disato ṭṭhitaṃ;</gatha1>
    <gathalast line="520">Mettā toyena vāreyya, siyā nibbuti sabbadhi.</gathalast>
    <hangnum line="521" number="64"></hangnum>
    <gatha1 line="522"> Nagame attano aggiṃ, paraggiṃvāpi nāgame;</gatha1>
    <gathalast line="523">Mettambunāva nibbātu, saparaggi dvayaṃ bhusaṃ.</gathalast>
    <hangnum line="524" number="65"></hangnum>
    <gatha1 line="525"> Guṇī <pageBreak edition="M" number="0.0177" /> guṇī nandindāya, pasaṃsāya guṇī guṇī;</gatha1>
    <gathalast line="526">Nindaṃnindaṃ nakuppeyya, nasādiye thutiṃ thutiṃ.</gathalast>
    <hangnum line="527" number="66"></hangnum>
    <gatha1 line="528"> Guṇaṃ nindāya nāsetuṃ, nasakkā koci kussako;</gatha1>
    <gathalast line="529">Vaḍḍhetuṃvā pasaṃsāya, garuṃkare na taṃdvayaṃ.</gathalast>
    <hangnum line="530" number="67"></hangnum>
    <gatha1 line="531"> Dosabbhā <pageBreak edition="M" number="0.0178" /> mala sañchanno, mettācando na rocati;</gatha1>
    <gathalast line="532">Taṃmuttassa tu etassa, atissaya pabhāvato.</gathalast>
    <hangnum line="533" number="68"></hangnum>
    <gatha1 line="534"> Su sutta buddha supinā, dvepiyā gutti nākkamo;</gatha1>
    <gathalast line="535">Samādhi sumukhā muḷhā, brahmā tyekā dasa gguṇā.</gathalast>
    <hangnum line="536" number="69"></hangnum>
    <gatha1 line="537"> Sītaṃ <pageBreak edition="M" number="0.0179" /> karotu mettāya, cakkhuṃ lābhetu paññāya;</gatha1>
    <gathalast line="538">Mākāsinippabhe caññe, cando hohi gategate.</gathalast>
    <hangnum line="539" number="70"></hangnum>
    <gatha1 line="540"> Dūrāsannesu <pageBreak edition="M" number="0.0180" /> sabbesu, mettaṃ pesetu pābhataṃ;</gatha1>
    <gathalast line="541">Dhammaṃ desetu pattānaṃ, cando hohi gategate.</gathalast>
    <hangnum line="542" number="71"></hangnum>
    <gatha1 line="543"> Sampattānaṃ malaṃ dhova, sītaṃkare sadādayo;</gatha1>
    <gathalast line="544">Uccanīce navisese, jalassamo gategate.</gathalast>
    <hangnum line="545" number="72"></hangnum>
    <gatha1 line="546"> Asaassatesu <pageBreak edition="M" number="0.0181" /> phuṭṭhesu, lokadhammesu aṭṭhasu;</gatha1>
    <gathalast line="547">Patiṭṭho nibbikāro tvaṃ, pathavīsadiso bhava.</gathalast>
    <hangnum line="548" number="73"></hangnum>
    <gatha1 line="549"> Nākāsi kalahaṃ silā, sadā kenaci niccalā;</gatha1>
    <gathalast line="550">Mettāyanto khamāyanto, mahāsilaṃ guruṃkare.</gathalast>
    <hangnum line="551" number="74"></hangnum>
    <gatha1 line="552"> Silāva <pageBreak edition="M" number="0.0182" /> sīlavā hotu, duruttāni titikkhatu;</gatha1>
    <gathalast line="553">Paccutte dosasaṃvaḍḍho, anuttova pasambhati.</gathalast>
    <hangnum line="554" number="75"></hangnum>
    <gatha1 line="555"> Sabbe ahaṃva icchanti, sattā sukhanti ñātuna;</gatha1>
    <gathalast line="556">Bhāveyya kamato mettaṃ, piya majjhatta verike.</gathalast>
    <hangnum line="557" number="76"></hangnum>
    <gatha1 line="558"> Sabbe <pageBreak edition="M" number="0.0183" /> tasanti daṇḍassa, sabbe bhāyanti maccuno;</gatha1>
    <gathalast line="559">Attānaṃ upamaṃ katvā, nahaneyya naghātaye.</gathalast>
    <hangnum line="560" number="77"></hangnum>
    <gatha1 line="561"> Sukha kāmāni bhūtāni,</gatha1>
    <gatha2 line="562">Yodaṇḍena vihiṃsati;</gatha2>
    <gatha3 line="563">Attano sukha mesāno,</gatha3>
    <gathalast line="564">Pecca so nalabhesukhaṃ.</gathalast>
    <hangnum line="565" number="78"></hangnum>
    <gatha1 line="566"> Averā <pageBreak edition="M" number="0.0184" /> byāpajjā nīgho, sukhī cassaṃ ahaṃva me;</gatha1>
    <gathalast line="567">Hitakāmā tathā assu, majjhattā verinopica.</gathalast>
    <hangnum line="568" number="79"></hangnum>
    <gatha1 line="569"> Mātaro <pageBreak edition="M" number="0.0185" /> bhātaro ñātī, dāyako pāsakāpica;</gatha1>
    <gathalast line="570">Sukhīhontūti bhāveyya, caje tesuca lagganaṃ.</gathalast>
    <hangnum line="571" number="80"></hangnum>
    <gatha1 line="572"> Doso mettāya dūrāri, taṇhā āsanna verikā;</gatha1>
    <gathalast line="573">Taṇhaṃ piyesu vāreyya, dosaṃ verīsu mettiko.</gathalast>
    <hangnum line="574" number="81"></hangnum>
    <gatha1 line="575"> Ekuddese <pageBreak edition="M" number="0.0186" /> kakammāca, sissā ācariyā sukhī;</gatha1>
    <gathalast line="576">Hontu sabrahmacārīca, teca ññoñña hitāvahā.</gathalast>
    <hangnum line="577" number="82"></hangnum>
    <gatha1 line="578"> Rājānoca amaccāca, gāme issariyā sukhī;</gatha1>
    <gathalast line="579">Bhavantu devatāyoca, tehi surakkhito sukho.</gathalast>
    <hangnum line="580" number="83"></hangnum>
    <gatha1 line="581"> Mayaṃ <pageBreak edition="M" number="0.0187" /> yena suguttāva,</gatha1>
    <gatha2 line="582">Sukhitā raṭṭhavāsino;</gatha2>
    <gatha3 line="583">Sukhī kalla tthu sorājā,</gatha3>
    <gathalast line="584">Tejavanto cirāyuko.</gathalast>
    <hangnum line="585" number="84"></hangnum>
    <gatha1 line="586"> Raṭṭha <pageBreak edition="M" number="0.0188" /> piṇḍena jīvāma, raṭṭhavāsī sukhantuti;</gatha1>
    <gathalast line="587">Bhāveyyevaṃ amoghaṃva, raṭṭhapiṇḍaṃ subhuñjati.</gathalast>
    <hangnum line="588" number="85"></hangnum>
    <gatha1 line="589"> Āpāyikā bahū santi, mātāpitādi pubbakā;</gatha1>
    <gathalast line="590">Tecaññeca sukhīnīghā, ssva byāpajjā averino.</gathalast>
    <hangnum line="591" number="86"></hangnum>
    <gatha1 line="592"> Sattā <pageBreak edition="M" number="0.0189" /> bhūtāca pāṇāca, puggalā attabhāvikā;</gatha1>
    <gathalast line="593">Thī pū riyā nariyāca, devānarā nipātikā.</gathalast>
    <hangnum line="594" number="87"></hangnum>
    <gatha1 line="595"> Averā hontu byāpajjā, anīghāca sukhī ime;</gatha1>
    <gathalast line="596">Attānaṃ parihārantu, catudhā iti bhāvaye.</gathalast>
    <hangnum line="597" number="88"></hangnum>
    <gatha1 line="598"> Puratthimāya <pageBreak edition="M" number="0.0191" /> disāya, sabbesattā averino;</gatha1>
    <gathalast line="599">Abyāpajjā sukhīnīghā, hontūti tāva bhāvaye.</gathalast>
    <hangnum line="600" number="89"></hangnum>
    <gatha1 line="601"> Puratthimāya disāya, sabbepāṇātiādinā;</gatha1>
    <gathalast line="602">Dvādasakkhattuṃ bhāveyya, sesāsupi ayaṃnayo.</gathalast>
    <hangnum line="603" number="90"></hangnum>
    <gatha1 line="604"> Catuddisā <pageBreak edition="M" number="0.0192" /> nudisā dho, uddhaṃ sattāca pāṇino;</gatha1>
    <gathalast line="605">Bhūtāca puggalā atta, bhāvī sabbe thi pūrisā.</gathalast>
    <hangnum line="606" number="91"></hangnum>
    <gatha1 line="607"> Ariyā ariyā devā, narāca vinipātikā;</gatha1>
    <gathalast line="608">Averā byāpajjā nīghā, sukhattāca bhavantu te.</gathalast>
    <hangnum line="609" number="92"></hangnum>
    <gatha1 line="610"> Catuddisā <pageBreak edition="M" number="0.0193" /> nudisā dho, uddhanti dasakedisi;</gatha1>
    <gathalast line="611">Dvādase te paricchijja, bhāveyya puggale budho.</gathalast>
    <hangnum line="612" number="93"></hangnum>
    <gatha1 line="613"> Mettā <pageBreak edition="M" number="0.0194" /> vassena temetu, pajjuntoviya sabbadhi;</gatha1>
    <gathalast line="614">Mākiñci parivajjehi, evaṃ mettā subhāvitā.</gathalast>
    <hangnum line="615" number="94"></hangnum>
    <gatha1 line="616"> Pañcā nodhi sattodhisā, siyuṃ dvādasapuggalā;</gatha1>
    <gathalast line="617">Ntu catūhesu bhāvetvā, aṭṭhatālīsakā siyuṃ.</gathalast>
    <hangnum line="618" number="95"></hangnum>
    <gatha1 line="619"> Dasakedisi <pageBreak edition="M" number="0.0195" /> tāmettā, catussata asītiyo;</gatha1>
    <gathalast line="620">Aṭṭhatālīsāhi pañca, satā ṭṭhavīsa sādhikā.</gathalast>
    <hangnum line="621" number="96"></hangnum>
    <gatha1 line="622"> Dukkhite <pageBreak edition="M" number="0.0196" /> karuṇaṃ brūhe, muditaṃ sukhite jane;</gatha1>
    <gathalast line="623">Mettāceva upekkhāca, ubho ubhosu bhāvitā.</gathalast>
    <hangnum line="624" number="97"></hangnum>
    <gatha1 line="625"> Brahmavāsīti vattabbo, tesvaññatara vāsito;</gatha1>
    <gathalast line="626">Gandhabhūtesu so loke, brahmāviya virocati.</gathalast>
  </content>
</document>