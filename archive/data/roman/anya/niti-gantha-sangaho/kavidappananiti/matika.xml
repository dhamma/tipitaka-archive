<?xml version="1.0"?>
<document>
<metadata>
<normativeSource>http://tipitaka.org/romn/cscd/e1001n.nrf0.xml</normativeSource>
<archivePath>roman/anya/niti-gantha-sangaho/kavidappananiti/matika.xml</archivePath>
<title>Mātikā - Kavidappaṇanīti - Nīti-gantha-saṅgaho - Anya</title>
</metadata>
<body>
<centered line="1">Namo tassa bhagavato arahato sammāsambuddhassa</centered>
<book line="2">Kavidappaṇanīti</book>
<chapter line="3">Mātikā</chapter>
<gatha1 line="4">Yathādhammikarājūnaṃ, amaccā ca purohitā;</gatha1>
<gathalast line="5">Nītisatthaṃ sunissāya, nicchayanti vinicchayaṃ.</gathalast>
<gatha1 line="6">Aṅgāni vedā cattāro, mīmaṃsānyāya vitthāro;</gatha1>
<gathalast line="7">Dhammasatthaṃ purāṇañca, vijjā hetā catuddasa.</gathalast>
<gatha1 line="8">Āyubbedo manubbedo, gandhabbo ceti te tayo;</gatha1>
<gathalast line="9">Atthasatthaṃ catutthañca, vijjāhyāṭṭharasa matā.</gathalast>
<gatha1 line="10">Sutisamutisaṅkhyā ca, rogānīti visesakā;</gatha1>
<gathalast line="11">Gandhabbā gaṇikā ceva, dhanubbedā ca pūraṇā.</gathalast>
<gatha1 line="12">Tikicchā itihāso ca, jotimāyā ca chandati;</gatha1>
<gathalast line="13">Ketumantā ca saddā ca, sippāṭṭhārasakā ime.</gathalast>
<gatha1 line="14">Damo daṇḍo itikhyāto, taṭṭhādaṇḍo mahīpati;</gatha1>
<gathalast line="15">Tassa nīti daṇḍanīti, nayanānīti vuccati.</gathalast>
<gatha1 line="16">Daṇḍena nīyate cedaṃ, daṇḍaṃ nayati vā puna;</gatha1>
<gathalast line="17">Daṇḍanīti itikhyāto, tilokā nati vattate.</gathalast>
<gatha1 line="18">Nānāsatthoddhataṃ vakkhe, rājanīti samuccayaṃ;</gatha1>
<gathalast line="19">Sabbabījamiduṃ satthaṃ, cāṇakya sārasaṅgahaṃ.</gathalast>
<gatha1 line="20">Mūlasuttaṃ pavakkhāmi, cāṇakyena yathoditaṃ;</gatha1>
<gathalast line="21">Yassaṃ viññātamattena, mūḷho bhavati paṇḍito.</gathalast>
<gatha1 line="22">Mittalābho suhadabhedo, viggaho sandhireva ca;</gatha1>
<gathalast line="23">Pañcatandrā tathāññasmā, ganthā kassiyalikhyate.</gathalast>
<paragraph line="24">Lokanītimhā –</paragraph>
<paragraph line="25">(1) Paṇḍitakaṇḍa. (2) Sujanakaṇḍa. (3) Bāladujjana kaṇḍa. (4) Mittakaṇḍa. (5) Itthikaṇḍa. (6) Rājakaṇḍa. (7) Pakiṇṇaka kaṇḍa-</paragraph>
<paragraph line="26">Lokanīti –</paragraph>
<gatha1 line="27">Paṇḍito sujano kaṇḍo, dujjano mittaitthī ca;</gatha1>
<gathalast line="28">Rājapakiṇṇako cāti, sattakaṇḍe vibhūsino.</gathalast>
<gatha1 line="29">Cakkindābhisirināyaṃ, sodhito kāsike sāke;</gatha1>
<gathalast line="30">Chanotyaṃ dutiyāsaḷhe, kāḷasattama ādihe.</gathalast>
<gatha1 line="31">Lokanītiṃ pavakkhāmi, nānāsatthasamuddhaṭaṃ;</gatha1>
<gathalast line="32">Māgadheneva saṅkhepaṃ, vanditvā ratanattayaṃ.</gathalast>
<gatha1 line="33">Nīti loke purisassa sāro,</gatha1>
<gatha2 line="34">Mātā pitā ācariyo mitto;</gatha2>
<gatha3 line="35">Tasmā hi nītiṃ puriso vijaññā,</gatha3>
<gathalast line="36">Ñāṇīmahā hoti bahussuto.</gathalast>
<paragraph line="37">Mahārahanīti –</paragraph>
<paragraph line="38">(1) Paṇḍitakathā. (2) Sambhedakathā. (3) Mittakathā. (4) Nāyaka kathā. (5) Itthikathā</paragraph>
<gatha1 line="39">Mahāraha rahaṃsakya-muniṃ nīvaraṇā taṇhā;</gatha1>
<gathalast line="40">Muttaṃ muttaṃ sudassanaṃ, vande bodhivaraṃ varaṃ.</gathalast>
<gatha1 line="41">Nītidha jantūnaṃ sāro, mittācariyā ca pitaro;</gatha1>
<gathalast line="42">Nītimā subuddhibyatto, sutavā atthadassimā.</gathalast>
<paragraph line="43">Dhammanīti –</paragraph>
<paragraph line="44">(1) Ācariyakathā (2) sippakathā (3) paññākathā (4) sutakathā (5) kathānakathā (6) dhanakathā (7) desakathā (8) nissayakathā (9) mittakathā (10) dujjanakathā (11) sujanakathā (12) balakathā (13) itthikathā (14) yuttakathā (15) dāsakathā (16) gharāvāsakathā (17) kātabbakathā (18) akātabbakathā (19) ñātabbakathā (20) alaṅkārakathā (21) rājadhammakathā (22) upasevakakathā (23) dukkhādimissakakathā (24) pakiṇṇakakathā</paragraph>
<gatha1 line="45">Cakkāticakkacakkindo, devātidevādevindo,</gatha1>
<gathalast line="46">Brahmāti brahmabrahmindo, jino pūretu me bhāvaṃ.</gathalast>
<gatha1 line="47">Ciraṃ tiṭṭhatu lokamhi, dhaṃsakaṃ sabbapāṇinaṃ;</gatha1>
<gathalast line="48">Mahāmohatamaṃ jayaṃ, jotantaṃ jinasāsanaṃ.</gathalast>
<gatha1 line="49">Vanditvā ratanaṃ seṭṭhaṃ, nissāya pubbake garu;</gatha1>
<gathalast line="50">Nītidhammaṃ pavakkhāmi, sabbaloka sukhāvahaṃ.</gathalast>
<gatha1 line="51">Ācariyo ca sippañca, paññāsutakathādhanaṃ;</gatha1>
<gathalast line="52">Desañca nissayo mittaṃ, dujjano sujano balaṃ.</gathalast>
<gatha1 line="53">Itthī putto ca dāso ca, gharāvāso katākato;</gatha1>
<gatha2 line="54">Ñātabbo ca alaṅkāro, rājadhammā pasevako;</gatha2>
<gathalast line="55">Dukkhādimissako ceva, pakiṇṇakāti mātikā.</gathalast>
<paragraph line="56">Rājanīti –</paragraph>
<gatha1 line="57">Sīhā ekaṃ bakā ekaṃ, sikkhe cattāri kukkuṭā;</gatha1>
<gathalast line="58">Pañca kākā rājā nāma, cha sunakkhā tīṇi gadrabhā.</gathalast>
<hangnum line="59" number="1"></hangnum>
<gatha1 line="60">Mahākammaṃ khuddakaṃ vā, yaṃ kammaṃ kātumicchati;</gatha1>
<gathalast line="61">Sabbārambhena kātabbaṃ, sīhā ekaṃ tadā bhave.</gathalast>
<hangnum line="62" number="2"></hangnum>
<gatha1 line="63">Indriyāni susaṃyama, bakova paṇḍito bhave;</gatha1>
<gathalast line="64">Desaka lomapannāni, sabbakammāni sādhaye.</gathalast>
<hangnum line="65" number="3"></hangnum>
<gatha1 line="66">Pubbaṭṭhānañca yuddhañca, saṃvibhāgañca bandhu hi;</gatha1>
<gathalast line="67">Thiyā akkamma bhuttañca, sikkhe cattāri kukkuṭo.</gathalast>
<hangnum line="68" number="4"></hangnum>
<gatha1 line="69">Guyhe methunaṃ pekkhitvā, bhojanaṃ ñātisaṅgaho;</gatha1>
<gathalast line="70">Vilokā pekkhanālasyaṃ, pañca sikkheyya vāyasā.</gathalast>
<hangnum line="71" number="5"></hangnum>
<gatha1 line="72">Anālassaṃtisavantāso, suniddhā suppabodhanā;</gatha1>
<gathalast line="73">Daḷhabhatti ca sūrañca, cha etesvānato guṇo.</gathalast>
<hangnum line="74" number="6"></hangnum>
<gatha1 line="75">Khinnova vahate bhāraṃ, sītuṇhañca na cintayī;</gatha1>
<gathalast line="76">Santuṭṭho ca bhave niccaṃ, tīṇi sikkheyya gadrabhā.</gathalast>
<hangnum line="77" number="7"></hangnum>
<gatha1 line="78">Vīsati tāni guṇāni, careyya iha paṇḍito;</gatha1>
<gathalast line="79">Vijeyya ripū sabbepi, tejassī so bhavissati.</gathalast>
<paragraph line="80">(1) Paṇḍitakaṇḍa (2) sujanakaṇḍa (3) bāladujjanakaṇḍa (4) mittakaṇḍa (5) rājakaṇḍa (6) nāyakakaṇḍa (7) puttakaṇḍa (8) vejjācariyakaṇḍa (9) dāsakakaṇḍa (10) itthikaṇḍa (11) pakiṇṇakakaṇḍa</paragraph>
<gatha1 line="81">Kavidappaṇanītiṃyo, vācuggataṃ karoti ce;</gatha1>
<gathalast line="82">Bhuvanamajjhe eso hi, viññū paṇḍitajātiko.</gathalast>
<subhead line="83">Kavidappaṇanīti</subhead>
<centered line="84">Namo tassa bhagavato arahato sammāsambuddhassa</centered>
</body>
</document>