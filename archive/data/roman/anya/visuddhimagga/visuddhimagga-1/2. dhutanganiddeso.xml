<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0101n.mul2.xml</normativeSource>
    <source>roman/anya/visuddhimagga/visuddhimagga-1/2. dhutanganiddeso.xml</source>
    <script>roman</script>
    <directory>/anya/visuddhimagga/visuddhimagga-1</directory>
    <basename>2. dhutanganiddeso</basename>
    <titlePath>2. Dhutaṅganiddeso - Visuddhimagga-1 - Visuddhimagga - Anya</titlePath>
  </metadata>
<content>
    <chapter line="1">2. Dhutaṅganiddeso</chapter>
    <paragraph line="2" number="22"> Idāni <pageBreak edition="Myanmar" number="1.0057" /><pageBreak edition="Vipassana Research Institut" number="1.0057" /> yehi appicchatāsantuṭṭhitādīhi guṇehi vuttappakārassa sīlassa vodānaṃ hoti, te guṇe sampādetuṃ yasmā samādinnasīlena yoginā dhutaṅgasamādānaṃ kātabbaṃ. Evañhissa appicchatāsantuṭṭhitāsallekhapavivekāpacayavīriyārambhasubharatādiguṇasalilavikkhālitamalaṃ sīlañceva suparisuddhaṃ bhavissati, vatāni ca sampajjissanti. Iti anavajjasīlabbataguṇaparisuddhasabbasamācāro porāṇe ariyavaṃsattaye patiṭṭhāya catutthassa bhāvanārāmatāsaṅkhātassa ariyavaṃsassa adhigamāraho bhavissati. Tasmā dhutaṅgakathaṃ ārabhissāma.</paragraph>
    <paragraph line="3">Bhagavatā hi pariccattalokāmisānaṃ kāye ca jīvite ca anapekkhānaṃ anulomapaṭipadaṃyeva ārādhetukāmānaṃ kulaputtānaṃ terasadhutaṅgāni anuññātāni. Seyyathidaṃ – paṃsukūlikaṅgaṃ, tecīvarikaṅgaṃ, piṇḍapātikaṅgaṃ, sapadānacārikaṅgaṃ, ekāsanikaṅgaṃ, pattapiṇḍikaṅgaṃ, khalupacchābhattikaṅgaṃ, āraññikaṅgaṃ, rukkhamūlikaṅgaṃ, abbhokāsikaṅgaṃ, sosānikaṅgaṃ, yathāsanthatikaṅgaṃ, nesajjikaṅganti. Tattha –</paragraph>
    <gatha1 line="4">Atthato lakkhaṇādīhi, samādānavidhānato;</gatha1>
    <gathalast line="5">Pabhedato bhedato ca, tassa tassānisaṃsato.</gathalast>
    <gatha1 line="6">Kusalattikato ceva, dhutādīnaṃ vibhāgato;</gatha1>
    <gathalast line="7">Samāsabyāsato cāpi, viññātabbo vinicchayo.</gathalast>
    <paragraph line="8" number="23"> Tattha <bold>atthato</bold>ti tāva rathikasusānasaṅkārakūṭādīnaṃ yattha katthaci paṃsūnaṃ upari ṭhitattā abbhuggataṭṭhena tesu tesu paṃsukūlamivāti paṃsukūlaṃ, atha vā paṃsu viya kucchitabhāvaṃ ulatīti paṃsukūlaṃ, kucchitabhāvaṃ gacchatīti vuttaṃ hoti. Evaṃ laddhanibbacanassa paṃsukūlassa dhāraṇaṃ paṃsukūlaṃ <pageBreak edition="Vipassana Research Institut" number="1.0058" />, taṃ sīlamassāti <bold>paṃsukūliko</bold>. Paṃsukūlikassa aṅgaṃ <bold>paṃsukūlikaṅgaṃ</bold>. Aṅganti kāraṇaṃ vuccati. Tasmā yena samādānena so paṃsukūliko hoti, tassetaṃ adhivacananti veditabbaṃ.</paragraph>
    <paragraph line="9">Eteneva nayena saṅghāṭiuttarāsaṅgaantaravāsakasaṅkhātaṃ ticīvaraṃ sīlamassāti <bold>tecīvariko</bold>. Tecīvarikassa aṅgaṃ <bold>tecīvarikaṅgaṃ</bold>.</paragraph>
    <paragraph line="10">Bhikkhāsaṅkhātānaṃ <pageBreak edition="Myanmar" number="1.0058" /> pana āmisapiṇḍānaṃ pātoti piṇḍapāto, parehi dinnānaṃ piṇḍānaṃ patte nipatananti vuttaṃ hoti. Taṃ piṇḍapātaṃ uñchati taṃ taṃ kulaṃ upasaṅkamanto gavesatīti <bold>piṇḍapātiko</bold>. Piṇḍāya vā patituṃ vatametassāti piṇḍapātī, patitunti carituṃ, piṇḍapātī eva piṇḍapātiko. Piṇḍapātikassa aṅgaṃ <bold>piṇḍapātikaṅgaṃ</bold>.</paragraph>
    <paragraph line="11">Dānaṃ vuccati avakhaṇḍanaṃ, apetaṃ dānatoti apadānaṃ, anavakhaṇḍananti attho. Saha apadānena sapadānaṃ, avakhaṇḍanarahitaṃ anugharanti vuttaṃ hoti. Sapadānaṃ carituṃ idamassa sīlanti sapadānacārī, sapadānacārī eva <bold>sapadānacāriko</bold>. Tassa aṅgaṃ <bold>sapadānacārikaṅgaṃ</bold>.</paragraph>
    <paragraph line="12">Ekāsane bhojanaṃ ekāsanaṃ, taṃ sīlamassāti <bold>ekāsaniko</bold>. Tassa aṅgaṃ <bold>ekāsanikaṅgaṃ</bold>.</paragraph>
    <paragraph line="13">Dutiyabhājanassa paṭikkhittattā kevalaṃ ekasmiṃyeva patte piṇḍo pattapiṇḍo. Idāni pattapiṇḍagahaṇe pattapiṇḍasaññaṃ katvā pattapiṇḍo sīlamassāti <bold>pattapiṇḍiko</bold>. Tassa aṅgaṃ <bold>pattapiṇḍikaṅgaṃ</bold>.</paragraph>
    <paragraph line="14"><bold>Khalū</bold>ti paṭisedhanatthe nipāto. Pavāritena satā pacchā laddhaṃ bhattaṃ pacchābhattaṃ nāma, tassa pacchābhattassa bhojanaṃ pacchābhattabhojanaṃ, tasmiṃ pacchābhattabhojane pacchābhattasaññaṃ katvā pacchābhattaṃ sīlamassāti pacchābhattiko. Na pacchābhattiko <bold>khalupacchābhattiko</bold>. Samādānavasena paṭikkhittātirittabhojanassetaṃ nāmaṃ. Aṭṭhakathāyaṃ pana vuttaṃ khalūti eko sakuṇo. So mukhena phalaṃ gahetvā tasmiṃ patite puna aññaṃ na khādati. Tādiso ayanti khalupacchābhattiko. Tassa aṅgaṃ <bold>khalupacchābhattikaṅgaṃ</bold>.</paragraph>
    <paragraph line="15">Araññe <pageBreak edition="Vipassana Research Institut" number="1.0059" /> nivāso sīlamassāti <bold>āraññiko</bold>. Tassa aṅgaṃ <bold>āraññikaṅgaṃ</bold>.</paragraph>
    <paragraph line="16">Rukkhamūle nivāso rukkhamūlaṃ, taṃ sīlamassāti <bold>rukkhamūliko</bold>. Rukkhamūlikassa aṅgaṃ <bold>rukkhamūlikaṅgaṃ. Abbhokāsikasosānikaṅgesupi</bold> eseva nayo.</paragraph>
    <paragraph line="17">Yadeva <pageBreak edition="Myanmar" number="1.0059" /> santhataṃ yathāsanthataṃ, idaṃ tuyhaṃ pāpuṇātīti evaṃ paṭhamaṃ uddiṭṭhasenāsanassetaṃ adhivacanaṃ. Tasmiṃ yathāsanthate viharituṃ sīlamassāti <bold>yathāsanthatiko</bold>. Tassa aṅgaṃ <bold>yathāsanthatikaṅgaṃ</bold>.</paragraph>
    <paragraph line="18">Sayanaṃ paṭikkhipitvā nisajjāya viharituṃ sīlamassāti <bold>nesajjiko</bold>. Tassa aṅgaṃ <bold>nesajjikaṅgaṃ</bold>.</paragraph>
    <paragraph line="19">Sabbāneva panetāni tena tena samādānena dhutakilesattā dhutassa bhikkhuno aṅgāni, kilesadhunanato vā dhutanti laddhavohāraṃ ñāṇaṃ aṅgaṃ etesanti <bold>dhutaṅgāni</bold>. Atha vā dhutāni ca tāni paṭipakkhaniddhunanato aṅgāni ca paṭipattiyātipi <bold>dhutaṅgāni</bold>. Evaṃ tāvettha <bold>atthato</bold> viññātabbo vinicchayo.</paragraph>
    <paragraph line="20">Sabbāneva panetāni samādānacetanālakkhaṇāni. Vuttampi cetaṃ ‘‘yo samādiyati, so puggalo. Yena samādiyati, cittacetasikā ete dhammā. Yā samādānacetanā, taṃ dhutaṅgaṃ. Yaṃ paṭikkhipati, taṃ vatthū’’ti. Sabbāneva ca loluppaviddhaṃsanarasāni, nilloluppabhāvapaccupaṭṭhānāni appicchatādiariyadhammapadaṭṭhānāni. Evamettha <bold>lakkhaṇādīhi</bold> veditabbo vinicchayo.</paragraph>
    <paragraph line="21">Samādānavidhānatotiādīsu pana pañcasu sabbāneva dhutaṅgāni dharamāne bhagavati bhagavatova santike samādātabbāni. Parinibbute mahāsāvakassa santike. Tasmiṃ asati khīṇāsavassa, anāgāmissa, sakadāgāmissa, sotāpannassa, tipiṭakassa, dvipiṭakassa, ekapiṭakassa, ekasaṅgītikassa, aṭṭhakathācariyassa. Tasmiṃ asati dhutaṅgadharassa, tasmimpi asati cetiyaṅgaṇaṃ sammajjitvā ukkuṭikaṃ nisīditvā sammāsambuddhassa santike vadantena viya <pageBreak edition="Vipassana Research Institut" number="1.0060" /> samādātabbāni, apica sayampi samādātuṃ vaṭṭati eva. Ettha ca cetiyapabbate dve bhātikattherānaṃ jeṭṭhakabhātu dhutaṅgappicchatāya vatthu kathetabbaṃ. Ayaṃ tāva sādhāraṇakathā.</paragraph>
    <subhead line="22">1. Paṃsukūlikaṅgakathā</subhead>
    <paragraph line="23" number="24"> Idāni ekekassa samādānavidhānappabhedabhedānisaṃse vaṇṇayissāma. <bold>Paṃsukūlikaṅgaṃ</bold> tāva ‘‘gahapatidānacīvaraṃ paṭikkhipāmi, paṃsukūlikaṅgaṃ samādiyāmī’’ti <pageBreak edition="Myanmar" number="1.0060" /> imesu dvīsu vacanesu aññatarena samādinnaṃ hoti. Idaṃ tāvettha <bold>samādānaṃ</bold>.</paragraph>
    <paragraph line="24">Evaṃ samādinnadhutaṅgena pana tena sosānikaṃ, pāpaṇikaṃ, rathiyacoḷaṃ, saṅkāracoḷaṃ, sotthiyaṃ, nhānacoḷaṃ, titthacoḷaṃ, gatapaccāgataṃ, aggiḍaḍḍhaṃ, gokhāyitaṃ, upacikākhāyitaṃ, undūrakhāyitaṃ, antacchinnaṃ, dasācchinnaṃ, dhajāhaṭaṃ, thūpacīvaraṃ, samaṇacīvaraṃ, ābhisekikaṃ, iddhimayaṃ, panthikaṃ, vātāhaṭaṃ, devadattiyaṃ, sāmuddiyantietesu aññataraṃ cīvaraṃ gahetvā phāletvā dubbalaṭṭhānaṃ pahāya thiraṭṭhānāni dhovitvā cīvaraṃ katvā porāṇaṃ gahapaticīvaraṃ apanetvā paribhuñjitabbaṃ.</paragraph>
    <paragraph line="25">Tattha <bold>sosānika</bold>nti susāne patitakaṃ. <bold>Pāpaṇika</bold>nti āpaṇadvāre patitakaṃ. <bold>Rathiyacoḷa</bold>nti puññatthikehi vātapānantarena rathikāya chaḍḍitacoḷakaṃ. <bold>Saṅkāracoḷa</bold>nti saṅkāraṭṭhāne chaḍḍitacoḷakaṃ. <bold>Sotthiya</bold>nti gabbhamalaṃ puñchitvā chaḍḍitavatthaṃ. Tissāmaccamātā kira satagghanakena vatthena gabbhamalaṃ puñchāpetvā paṃsukūlikā gaṇhissantīti tālaveḷimagge chaḍḍāpesi. Bhikkhū jiṇṇakaṭṭhānatthameva gaṇhanti. <bold>Nhānacoḷa</bold>nti yaṃ bhūtavejjehi sasīsaṃ nhāpitā kāḷakaṇṇicoḷanti chaḍḍetvā gacchanti.</paragraph>
    <paragraph line="26"><bold>Titthacoḷa</bold>nti nhānatitthe chaḍḍitapilotikā. <bold>Gatapaccāgata</bold>nti yaṃ manussā susānaṃ gantvā paccāgatā nhatvā chaḍḍenti. <bold>Aggiḍaḍḍha</bold>nti agginā ḍaḍḍhappadesaṃ. Tañhi manussā chaḍḍenti. <bold>Gokhāyitādī</bold>ni pākaṭāneva. Tādisānipi hi manussā chaḍḍenti. <bold>Dhajāhaṭa</bold>nti nāvaṃ ārohantā dhajaṃ bandhitvā ārūhanti. Taṃ tesaṃ dassanātikkame gahetuṃ vaṭṭati. Yampi yuddhabhūmiyaṃ dhajaṃ bandhitvā ṭhapitaṃ, taṃ dvinnampi senānaṃ gatakāle gahetuṃ vaṭṭati.</paragraph>
    <paragraph line="27"><bold>Thūpacīvara</bold>nti <pageBreak edition="Vipassana Research Institut" number="1.0061" /> vammikaṃ parikkhipitvā balikammaṃ kataṃ. <bold>Samaṇacīvara</bold>nti bhikkhusantakaṃ. <bold>Ābhisekika</bold>nti rañño abhisekaṭṭhāne chaḍḍitacīvaraṃ. <bold>Iddhimaya</bold>nti ehibhikkhucīvaraṃ. <bold>Panthika</bold>nti antarāmagge patitakaṃ. Yaṃ pana sāmikānaṃ satisammosena patitaṃ, taṃ thokaṃ rakkhitvā gahetabbaṃ. <bold>Vātāhaṭa</bold>nti vātena paharitvā dūre pātitaṃ, taṃ pana sāmike apassantena <pageBreak edition="Myanmar" number="1.0061" /> gahetuṃ vaṭṭati. <bold>Devadattiya</bold>nti anuruddhattherassa viya devatāhi dinnakaṃ. <bold>Sāmuddiya</bold>nti samuddavīcīhi thale ussāritaṃ.</paragraph>
    <paragraph line="28">Yaṃ pana saṅghassa demāti dinnaṃ, coḷakabhikkhāya vā caramānehi laddhaṃ, na taṃ paṃsukūlaṃ. Bhikkhudattiyepi yaṃ vassaggena gāhetvā vā dīyati, senāsanacīvaraṃ vā hoti, na taṃ paṃsukūlaṃ. No gāhāpetvā dinnameva paṃsukūlaṃ. Tatrapi yaṃ dāyakehi bhikkhussa pādamūle nikkhittaṃ, tena pana bhikkhunā paṃsukūlikassa hatthe ṭhapetvā dinnaṃ, taṃ ekatosuddhikaṃ nāma. Yaṃ bhikkhuno hatthe ṭhapetvā dinnaṃ, tena pana pādamūle ṭhapitaṃ, tampi ekatosuddhikaṃ. Yaṃ bhikkhunopi pādamūle ṭhapitaṃ, tenāpi tatheva dinnaṃ, taṃ ubhatosuddhikaṃ. Yaṃ hatthe ṭhapetvā laddhaṃ, hattheyeva ṭhapitaṃ, taṃ anukkaṭṭhacīvaraṃ nāma. Iti imaṃ paṃsukūlabhedaṃ ñatvā paṃsukūlikena cīvaraṃ paribhuñjitabbanti idamettha <bold>vidhānaṃ</bold>.</paragraph>
    <paragraph line="29">Ayaṃ pana <bold>pabhedo,</bold> tayo paṃsukūlikā ukkaṭṭho majjhimo mudūti. Tattha sosānikaṃyeva gaṇhanto <bold>ukkaṭṭho</bold> hoti. Pabbajitā gaṇhissantīti ṭhapitakaṃ gaṇhanto <bold>majjhimo</bold>. Pādamūle ṭhapetvā dinnakaṃ gaṇhanto <bold>mudū</bold>ti.</paragraph>
    <paragraph line="30">Tesu yassa kassaci attano ruciyā gihidinnakaṃ sāditakkhaṇe dhutaṅgaṃ bhijjati. Ayamettha <bold>bhedo</bold>.</paragraph>
    <paragraph line="31"><bold>Ayaṃ panānisaṃso,</bold> ‘‘paṃsukūlacīvaraṃ nissāya pabbajjā’’ti (mahāva. 128) vacanato nissayānurūpapaṭipattisabbhāvo, paṭhame ariyavaṃse patiṭṭhānaṃ, ārakkhadukkhābhāvo, aparāyattavuttitā, corabhayena abhayatā, paribhogataṇhāya abhāvo, samaṇasāruppaparikkhāratā, ‘‘appāni ceva sulabhāni ca tāni ca anavajjānī’’ti (a. ni. 4.27; itivu. 101) bhagavatā saṃvaṇṇitapaccayatā, pāsādikatā, appicchatādīnaṃ phalanipphatti, sammāpaṭipattiyā anubrūhanaṃ, pacchimāya janatāya diṭṭhānugatiāpādananti.</paragraph>
    <gatha1 line="32">Mārasenavighātāya <pageBreak edition="Vipassana Research Institut" number="1.0062" />, paṃsukūladharo yati;</gatha1>
    <gathalast line="33">Sannaddhakavaco yuddhe, khattiyo viya sobhati.</gathalast>
    <gatha1 line="34">Pahāya <pageBreak edition="Myanmar" number="1.0062" /> kāsikādīni, varavatthāni dhāritaṃ;</gatha1>
    <gathalast line="35">Yaṃ lokagarunā ko taṃ, paṃsukūlaṃ na dhāraye.</gathalast>
    <gatha1 line="36">Tasmā hi attano bhikkhu, paṭiññaṃ samanussaraṃ;</gatha1>
    <gathalast line="37">Yogācārānukūlamhi, paṃsukūle rato siyāti.</gathalast>
    <centered line="38">Ayaṃ tāva paṃsukūlikaṅge samādānavidhānappabhedabhedānisaṃsavaṇṇanā.</centered>
    <subhead line="39">2. Tecīvarikaṅgakathā</subhead>
    <paragraph line="40" number="25"> Tadanantaraṃ pana <bold>tecīvarikaṅgaṃ</bold> ‘‘catutthakacīvaraṃ paṭikkhipāmi, tecīvarikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="41">Tena pana tecīvarikena cīvaradussaṃ labhitvā yāva aphāsukabhāvena kātuṃ vā na sakkoti, vicārakaṃ vā na labhati, sūciādīsu vāssa kiñci na sampajjati, tāva nikkhipitabbaṃ. Nikkhittapaccayā doso natthi. Rajitakālato pana paṭṭhāya nikkhipituṃ na vaṭṭati, dhutaṅgacoro nāma hoti. Idamassa <bold>vidhānaṃ</bold>.</paragraph>
    <paragraph line="42"><bold>Pabhedato</bold> pana ayampi tividho hoti. Tattha <bold>ukkaṭṭhena</bold> rajanakāle paṭhamaṃ antaravāsakaṃ vā uttarāsaṅgaṃ vā rajitvā taṃ nivāsetvā itaraṃ rajitabbaṃ. Taṃ pārupitvā saṅghāṭi rajitabbā. Saṅghāṭiṃ pana nivāsetuṃ na vaṭṭati. Idamassa gāmantasenāsane vattaṃ. Āraññake pana dve ekato dhovitvā rajituṃ vaṭṭati. Yathā pana kañci disvā sakkoti kāsāvaṃ ākaḍḍhitvā uparikātuṃ, evaṃ āsanne ṭhāne nisīditabbaṃ. <bold>Majjhimassa</bold> rajanasālāyaṃ rajanakāsāvaṃ nāma hoti, taṃ nivāsetvā vā pārupitvā vā rajanakammaṃ kātuṃ vaṭṭati. <bold>Mudukassa</bold> sabhāgabhikkhūnaṃ cīvarāni nivāsetvā vā pārupitvā vā rajanakammaṃ kātuṃ vaṭṭati. Tatraṭṭhakapaccattharaṇampi <pageBreak edition="Vipassana Research Institut" number="1.0063" /> tassa vaṭṭati. Pariharituṃ pana na vaṭṭati. Sabhāgabhikkhūnaṃ cīvarampi antarantarā paribhuñjituṃ vaṭṭati. Dhutaṅgatecīvarikassa pana catutthaṃ vattamānaṃ aṃsakāsāvameva vaṭṭati. Tañca kho vitthārato vidatthi, dīghato tihatthameva vaṭṭati.</paragraph>
    <paragraph line="43">Imesaṃ pana tiṇṇampi catutthakacīvaraṃ sāditakkhaṇeyeva dhutaṅgaṃ bhijjati. Ayamettha <bold>bhedo</bold>.</paragraph>
    <paragraph line="44"><bold>Ayaṃ</bold><pageBreak edition="Myanmar" number="1.0063" /><bold>panānisaṃso,</bold> tecīvariko bhikkhu santuṭṭho hoti kāyaparihārikena cīvarena. Tenassa pakkhino viya samādāyeva gamanaṃ, appasamārambhatā, vatthasannidhiparivajjanaṃ, sallahukavuttitā, atirekacīvaraloluppappahānaṃ, kappiye mattakāritāya sallekhavuttitā, appicchatādīnaṃ phalanipphattīti evamādayo guṇā sampajjantīti.</paragraph>
    <gatha1 line="45">Atirekavatthataṇhaṃ, pahāya sannidhivivajjito dhīro;</gatha1>
    <gathalast line="46">Santosasukharasaññū, ticīvaradharo bhavati yogī.</gathalast>
    <gatha1 line="47">Tasmā sapattacaraṇo, pakkhīva sacīvarova yogivaro;</gatha1>
    <gathalast line="48">Sukhamanuvicaritukāmo, cīvaraniyame ratiṃ kayirāti.</gathalast>
    <centered line="49">Ayaṃ tecīvarikaṅge samādānavidhānappabhedabhedānisaṃsavaṇṇanā.</centered>
    <subhead line="50">3. Piṇḍapātikaṅgakathā</subhead>
    <paragraph line="51" number="26"><bold>Piṇḍapātikaṅgampi</bold> ‘‘atirekalābhaṃ paṭikkhipāmi, piṇḍapātikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="52">Tena pana piṇḍapātikena ‘‘saṅghabhattaṃ, uddesabhattaṃ, nimantanabhattaṃ, salākabhattaṃ, pakkhikaṃ, uposathikaṃ, pāṭipadikaṃ, āgantukabhattaṃ, gamikabhattaṃ, gilānabhattaṃ, gilānupaṭṭhākabhattaṃ, vihārabhattaṃ, dhurabhattaṃ, vārakabhatta’’nti etāni cuddasa bhattāni na sāditabbāni. Sace pana ‘‘saṅghabhattaṃ gaṇhathā’’tiādinā nayena avatvā ‘‘amhākaṃ gehe saṅgho bhikkhaṃ gaṇhātu, tumhepi bhikkhaṃ <pageBreak edition="Vipassana Research Institut" number="1.0064" /> gaṇhathā’’ti vatvā dinnāni honti, tāni sādituṃ vaṭṭanti. Saṅghato nirāmisasalākāpi vihāre pakkabhattampi vaṭṭatiyevāti idamassa <bold>vidhānaṃ</bold>.</paragraph>
    <paragraph line="53"><bold>Pabhedato</bold> pana ayampi tividho hoti. Tattha <bold>ukkaṭṭho</bold> puratopi pacchatopi āhaṭabhikkhaṃ gaṇhati, pattadvāre ṭhatvā pattaṃ gaṇhantānampi deti, paṭikkamanaṃ āharitvā dinnabhikkhampi gaṇhati, taṃ divasaṃ pana nisīditvā bhikkhaṃ na gaṇhati. <bold>Majjhimo</bold> taṃ divasaṃ nisīditvāpi gaṇhati, svātanāya pana nādhivāseti. <bold>Muduko</bold>svātanāyapi punadivasāyapi bhikkhaṃ adhivāseti. Te ubhopi serivihārasukhaṃ na labhanti, ukkaṭṭhova labhati. Ekasmiṃ kira <pageBreak edition="Myanmar" number="1.0064" /> gāme ariyavaṃso hoti, ukkaṭṭho itare āha – ‘‘āyāmāvuso, dhammasavanāyā’’ti. Tesu eko ekenamhi, bhante, manussena nisīdāpitoti āha. Aparo mayā, bhante, svātanāya ekassa bhikkhā adhivāsitāti. Evaṃ te ubho parihīnā. Itaro pātova piṇḍāya caritvā gantvā dhammarasaṃ paṭisaṃvedesi.</paragraph>
    <paragraph line="54">Imesaṃ pana tiṇṇampi saṅghabhattādiatirekalābhaṃ sāditakkhaṇeva dhutaṅgaṃ bhijjati. Ayamettha <bold>bhedo</bold>.</paragraph>
    <paragraph line="55"><bold>Ayaṃ panānisaṃso,</bold> ‘‘piṇḍiyālopabhojanaṃ nissāya pabbajjā’’ti (a. ni. 4.27; itivu. 101) vacanato nissayānurūpapaṭipattisabbhāvo, dutiye ariyavaṃse patiṭṭhānaṃ, aparāyattavuttitā, ‘‘appāni ceva sulabhāni ca tāni ca anavajjānī’’ti bhagavatā saṃvaṇṇitapaccayatā, kosajjanimmaddanatā, parisuddhājīvatā, sekhiyapaṭipattipūraṇaṃ, aparapositā, parānuggahakiriyā, mānappahānaṃ, rasataṇhānivāraṇaṃ, gaṇabhojanaparamparabhojanacārittasikkhāpadehi anāpattitā, appicchatādīnaṃ anulomavuttitā, sammāpaṭipattibrūhanaṃ, pacchimajanatānukampananti.</paragraph>
    <gatha1 line="56">Piṇḍiyālopasantuṭṭho, aparāyattajīviko;</gatha1>
    <gathalast line="57">Pahīnāhāraloluppo, hoti cātuddiso yati.</gathalast>
    <gatha1 line="58">Vinodayati <pageBreak edition="Vipassana Research Institut" number="1.0065" /> kosajjaṃ, ājīvassa visujjhati;</gatha1>
    <gathalast line="59">Tasmā hi nātimaññeyya, bhikkhācariyāya sumedhaso.</gathalast>
    <paragraph line="60">Evarūpassa hi –</paragraph>
    <gatha1 line="61">‘‘Piṇḍapātikassa bhikkhuno,</gatha1>
    <gatha2 line="62">Attabharassa anaññaposino;</gatha2>
    <gatha3 line="63">Devāpi pihayanti tādino,</gatha3>
    <gathalast line="64">No ce lābhasilokanissito’’ti.</gathalast>
    <centered line="65">Ayaṃ piṇḍapātikaṅge samādānavidhānappabhedabhedānisaṃsavaṇṇanā.</centered>
    <subhead line="66">4. Sapadānacārikaṅgakathā</subhead>
    <paragraph line="67" number="27"><bold>Sapadānacārikaṅgampi</bold><pageBreak edition="Myanmar" number="1.0065" /> ‘‘loluppacāraṃ paṭikkhipāmi, sapadānacārikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="68">Tena pana sapadānacārikena gāmadvāre ṭhatvā parissayābhāvo sallakkhetabbo. Yassā racchāya vā gāme vā parissayo hoti, taṃ pahāya aññattha carituṃ vaṭṭati. Yasmiṃ gharadvāre vā racchāya vā gāme vā kiñci na labhati, agāmasaññaṃ katvā gantabbaṃ. Yattha kiñci labhati, taṃ pahāya gantuṃ na vaṭṭati. Iminā ca bhikkhunā kālataraṃ pavisitabbaṃ, evañhi aphāsukaṭṭhānaṃ pahāya aññattha gantuṃ sakkhissati. Sace panassa vihāre dānaṃ dentā antarāmagge vā āgacchantā manussā pattaṃ gahetvā piṇḍapātaṃ denti vaṭṭati. Iminā ca maggaṃ gacchantenāpi bhikkhācāravelāyaṃ sampattagāmaṃ anatikkamitvā caritabbameva. Tattha alabhitvā vā thokaṃ labhitvā vā gāmapaṭipāṭiyā caritabbanti idamassa <bold>vidhānaṃ</bold>.</paragraph>
    <paragraph line="69"><bold>Pabhedato</bold> pana ayampi tividho hoti. Tattha <bold>ukkaṭṭho</bold> purato āhaṭabhikkhampi pacchato āhaṭabhikkhampi paṭikkamanaṃ āharitvā diyyamānampi na gaṇhati, pattadvāre pana pattaṃ vissajjeti <pageBreak edition="Vipassana Research Institut" number="1.0066" />. Imasmiñhi dhutaṅge mahākassapattherena sadiso nāma natthi. Tassapi pattavissaṭṭhaṭṭhānameva paññāyati. <bold>Majjhimo</bold> purato vā pacchato vā āhaṭampi paṭikkamanaṃ āhaṭampi gaṇhati, pattadvārepi pattaṃ vissajjeti, na pana bhikkhaṃ āgamayamāno nisīdati. Evaṃ so ukkaṭṭhapiṇḍapātikassa anulometi. <bold>Muduko</bold> taṃ divasaṃ nisīditvā āgameti.</paragraph>
    <paragraph line="70">Imesaṃ pana tiṇṇampi loluppacāre uppannamatte dhutaṅgaṃ bhijjati. Ayamettha <bold>bhedo</bold>.</paragraph>
    <paragraph line="71"><bold>Ayaṃ panānisaṃso,</bold> kulesu niccanavakatā, candūpamatā, kulamaccherappahānaṃ, samānukampitā, kulūpakādīnavābhāvo, avhānānabhinandanā, abhihārena anatthikatā, appicchatādīnaṃ anulomavuttitāti.</paragraph>
    <gatha1 line="72">Candūpamo <pageBreak edition="Myanmar" number="1.0066" /> niccanavo kulesu,</gatha1>
    <gatha2 line="73">Amaccharī sabbasamānukampo;</gatha2>
    <gatha3 line="74">Kulūpakādīnavavippamutto,</gatha3>
    <gathalast line="75">Hotīdha bhikkhu sapadānacārī.</gathalast>
    <gatha1 line="76">Loluppacārañca pahāya tasmā,</gatha1>
    <gatha2 line="77">Okkhittacakkhu yugamattadassī;</gatha2>
    <gatha3 line="78">Ākaṅkhamāno bhuvi sericāraṃ,</gatha3>
    <gathalast line="79">Careyya dhīro sapadānacāranti.</gathalast>
    <centered line="80">Ayaṃ sapadānacārikaṅge samādānavidhānappabhedabhedānisaṃsavaṇṇanā.</centered>
    <subhead line="81">5. Ekāsanikaṅgakathā</subhead>
    <paragraph line="82" number="28"><bold>Ekāsanikaṅgampi</bold> ‘‘nānāsanabhojanaṃ paṭikkhipāmi, ekāsanikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="83">Tena <pageBreak edition="Vipassana Research Institut" number="1.0067" /> pana ekāsanikena āsanasālāyaṃ nisīdantena therāsane anisīditvā ‘‘idaṃ mayhaṃ pāpuṇissatī’’ti patirūpaṃ āsanaṃ sallakkhetvā nisīditabbaṃ. Sacassa vippakate bhojane ācariyo vā upajjhāyo vā āgacchati, uṭṭhāya vattaṃ kātuṃ vaṭṭati. Tipiṭakacūḷābhayatthero panāha ‘‘āsanaṃ vā rakkheyya bhojanaṃ vā, ayañca vippakatabhojano, tasmā vattaṃ karotu, bhojanaṃ pana mā bhuñjatū’’ti. Idamassa <bold>vidhānaṃ</bold>.</paragraph>
    <paragraph line="84"><bold>Pabhedato</bold> pana ayampi tividho hoti. Tattha <bold>ukkaṭṭho</bold> appaṃ vā hotu bahu vā, yamhi bhojane hatthaṃ otāreti, tato aññaṃ gaṇhituṃ na labhati. Sacepi manussā ‘‘therena na kiñci bhutta’’nti sappiādīni āharanti, bhesajjatthameva vaṭṭanti, na āhāratthaṃ. <bold>Majjhimo</bold> yāva patte bhattaṃ na khīyati, tāva aññaṃ gaṇhituṃ labhati. Ayañhi bhojanapariyantiko nāma hoti. <bold>Muduko</bold> yāva āsanā na vuṭṭhāti tāva bhuñjituṃ labhati. So hi udakapariyantiko vā hoti yāva pattadhovanaṃ na gaṇhāti tāva bhuñjanato, āsanapariyantiko vā yāva na vuṭṭhāti tāva bhuñjanato.</paragraph>
    <paragraph line="85">Imesaṃ <pageBreak edition="Myanmar" number="1.0067" /> pana tiṇṇampi nānāsanabhojanaṃ bhuttakkhaṇe dhutaṅgaṃ bhijjati. Ayamettha <bold>bhedo</bold>.</paragraph>
    <paragraph line="86"><bold>Ayaṃ panānisaṃso,</bold> appābādhatā, appātaṅkatā, lahuṭṭhānaṃ, balaṃ, phāsuvihāro, anatirittapaccayā anāpatti, rasataṇhāvinodanaṃ appicchatādīnaṃ anulomavuttitāti.</paragraph>
    <gatha1 line="87">Ekāsanabhojane rataṃ,</gatha1>
    <gatha2 line="88">Na yatiṃ bhojanapaccayā rujā;</gatha2>
    <gatha3 line="89">Visahanti rase alolupo,</gatha3>
    <gathalast line="90">Parihāpeti na kammamattano.</gathalast>
    <gatha1 line="91">Iti phāsuvihārakāraṇe,</gatha1>
    <gatha2 line="92">Sucisallekharatūpasevite;</gatha2>
    <gatha3 line="93">Janayetha visuddhamānaso,</gatha3>
    <gathalast line="94">Ratimekāsanabhojane yatīti.</gathalast>
    <centered line="95">Ayaṃ ekāsanikaṅge samādānavidhānappabhedabhedānisaṃsavaṇṇanā.</centered>
    <subhead line="96">6. Pattapiṇḍikaṅgakathā</subhead>
    <paragraph line="97" number="29"><bold>Pattapiṇḍikaṅgampi</bold><pageBreak edition="Vipassana Research Institut" number="1.0068" /> ‘‘dutiyakabhājanaṃ paṭikkhipāmi, pattapiṇḍikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="98">Tena pana pattapiṇḍikena yāgupānakāle bhājane ṭhapetvā byañjane laddhe byañjanaṃ vā paṭhamaṃ khāditabbaṃ, yāgu vā pātabbā. Sace pana yāguyaṃ pakkhipati, pūtimacchakādimhi byañjane pakkhitte yāgu paṭikūlā hoti, appaṭikūlameva ca katvā bhuñjituṃ vaṭṭati. Tasmā tathārūpaṃ byañjanaṃ sandhāya idaṃ vuttaṃ. Yaṃ pana madhusakkarādikaṃ appaṭikūlaṃ hoti, taṃ pakkhipitabbaṃ. Gaṇhantena ca pamāṇayuttameva gaṇhitabbaṃ. Āmakasākaṃ hatthena gahetvā khādituṃ vaṭṭati. Tathā pana akatvā patteyeva pakkhipitabbaṃ. Dutiyakabhājanassa pana paṭikkhittattā aññaṃ rukkhapaṇṇampi na vaṭṭatīti idamassa <bold>vidhānaṃ</bold>.</paragraph>
    <paragraph line="99"><bold>Pabhedato</bold> pana ayampi tividho hoti. Tattha <bold>ukkaṭṭhassa</bold> aññatra ucchukhādanakālā kacavarampi chaḍḍetuṃ na vaṭṭati. Odanapiṇḍamacchamaṃsapūvepi bhinditvā <pageBreak edition="Myanmar" number="1.0068" /> khādituṃ na vaṭṭati. <bold>Majjhimassa</bold> ekena hatthena bhinditvā khādituṃ vaṭṭati, hatthayogī nāmesa. <bold>Muduko</bold> pana pattayogī nāma hoti, tassa yaṃ sakkā hoti patte pakkhipituṃ, taṃ sabbaṃ hatthena vā dantehi vā bhinditvā khādituṃ vaṭṭati.</paragraph>
    <paragraph line="100">Imesaṃ pana tiṇṇampi dutiyakabhājanaṃ sāditakkhaṇe dhutaṅgaṃ bhijjati. Ayamettha <bold>bhedo</bold>.</paragraph>
    <paragraph line="101"><bold>Ayaṃ panānisaṃso,</bold> nānārasataṇhāvinodanaṃ. Atricchatāya pahānaṃ, āhāre payojanamattadassitā, thālakādipariharaṇakhedābhāvo, avikkhittabhojitā, appicchatādīnaṃ anulomavuttitāti.</paragraph>
    <gatha1 line="102">Nānābhājanavikkhepaṃ, hitvā okkhittalocano;</gatha1>
    <gathalast line="103">Khaṇanto viya mūlāni, rasataṇhāya subbato.</gathalast>
    <gatha1 line="104">Sarūpaṃ <pageBreak edition="Vipassana Research Institut" number="1.0069" /> viya santuṭṭhiṃ, dhārayanto sumānaso;</gatha1>
    <gathalast line="105">Paribhuñjeyya āhāraṃ, ko añño pattapiṇḍikoti.</gathalast>
    <paragraph line="106">Ayaṃ pattapiṇḍikaṅge samādānavidhānappabhedabhedānisaṃsavaṇṇanā.</paragraph>
    <subhead line="107">7. Khalupacchābhattikaṅgakathā</subhead>
    <paragraph line="108" number="30"><bold>Khalupacchābhattikaṅgampi</bold> ‘‘atirittabhojanaṃ paṭikkhipāmi, khalupacchābhattikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="109">Tena pana khalupacchābhattikena pavāretvā puna bhojanaṃ kappiyaṃ kāretvā na bhuñjitabbaṃ. Idamassa <bold>vidhānaṃ</bold>.</paragraph>
    <paragraph line="110"><bold>Pabhedato</bold> pana ayampi tividho hoti. Tattha <bold>ukkaṭṭho</bold> yasmā paṭhamapiṇḍe pavāraṇā nāma natthi, tasmiṃ pana ajjhohariyamāne aññaṃ paṭikkhipato hoti, tasmā evaṃ pavārito paṭhamapiṇḍaṃ ajjhoharitvā dutiyapiṇḍaṃ na bhuñjati. <bold>Majjhimo</bold> yasmiṃ bhojane pavārito, tadeva bhuñjati. <bold>Muduko</bold> pana yāva āsanā na vuṭṭhāti tāva bhuñjati.</paragraph>
    <paragraph line="111">Imesaṃ pana tiṇṇampi pavāritānaṃ kappiyaṃ kārāpetvā bhuttakkhaṇe dhutaṅgaṃ bhijjati. Ayamettha <bold>bhedo</bold>.</paragraph>
    <paragraph line="112"><bold>Ayaṃ</bold><pageBreak edition="Myanmar" number="1.0069" /><bold>panānisaṃso,</bold> anatirittabhojanāpattiyā dūrabhāvo, odarikattābhāvo, nirāmisasannidhitā, puna pariyesanāya abhāvo, appicchatādīnaṃ anulomavuttitāti.</paragraph>
    <gatha1 line="113">Pariyesanāya khedaṃ, na yāti na karoti sannidhiṃ dhīro;</gatha1>
    <gathalast line="114">Odarikattaṃ pajahati, khalupacchābhattiko yogī.</gathalast>
    <gatha1 line="115">Tasmā <pageBreak edition="Vipassana Research Institut" number="1.0070" /> sugatapasatthaṃ, santosaguṇādivuḍḍhisañjananaṃ;</gatha1>
    <gathalast line="116">Dose vidhunitukāmo, bhajeyya yogī dhutaṅgamidanti.</gathalast>
    <paragraph line="117">Ayaṃ khalupacchābhattikaṅge samādānavidhānappabhedabhedānisaṃsavaṇṇanā.</paragraph>
    <subhead line="118">8. Āraññikaṅgakathā</subhead>
    <paragraph line="119" number="31"><bold>Āraññikaṅgampi</bold> ‘‘gāmantasenāsanaṃ paṭikkhipāmi, āraññikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="120">Tena pana āraññikena gāmantasenāsanaṃ pahāya araññe aruṇaṃ uṭṭhāpetabbaṃ. Tattha saddhiṃ upacārena gāmoyeva <bold>gāmantasenāsanaṃ</bold>.</paragraph>
    <paragraph line="121"><bold>Gāmo</bold> nāma yo koci ekakuṭiko vā anekakuṭiko vā parikkhitto vā aparikkhitto vā samanusso vā amanusso vā antamaso atirekacātumāsaniviṭṭho yo koci satthopi.</paragraph>
    <paragraph line="122"><bold>Gāmūpacāro</bold> nāma parikkhittassa gāmassa sace anurādhapurasseva dve indakhīlā honti, abbhantarime indakhīle ṭhitassa thāmamajjhimassa purisassa leḍḍupāto. Tassa lakkhaṇaṃ yathā taruṇamanussā attano balaṃ dassentā bāhaṃ pasāretvā leḍḍuṃ khipanti, evaṃ khittassa leḍḍussa patanaṭṭhānabbhantaranti vinayadharā. Suttantikā pana kākanivāraṇaniyamena khittassāti vadanti. Aparikkhittagāme yaṃ sabbapaccantimassa gharassa dvāre ṭhito mātugāmo bhājanena udakaṃ chaḍḍeti, tassa patanaṭṭhānaṃ gharūpacāro. Tato vuttanayena eko leḍḍupāto gāmo, dutiyo gāmūpacāro.</paragraph>
    <paragraph line="123"><bold>Araññaṃ</bold> pana vinayapariyāye tāva ‘‘ṭhapetvā gāmañca gāmūpacārañca sabbametaṃ arañña’’nti (pārā. 92) vuttaṃ. Abhidhammapariyāye ‘‘nikkhamitvā bahi indakhīlā, sabbametaṃ <pageBreak edition="Myanmar" number="1.0070" /> arañña’’nti (vibha. 529) vuttaṃ. Imasmiṃ pana suttantikapariyāye ‘‘āraññakaṃ nāma senāsanaṃ pañcadhanusatikaṃ pacchima’’nti idaṃ lakkhaṇaṃ. Taṃ āropitena ācariyadhanunā parikkhittassa gāmassa <pageBreak edition="Vipassana Research Institut" number="1.0071" /> indakhīlato aparikkhittassa paṭhamaleḍḍupātato paṭṭhāya yāva vihāraparikkhepā minitvā vavatthapetabbaṃ.</paragraph>
    <paragraph line="124">Sace pana vihāro aparikkhitto hoti, yaṃ sabbapaṭhamaṃ senāsanaṃ vā bhattasālā vā dhuvasannipātaṭṭhānaṃ vā bodhi vā cetiyaṃ vā dūre cepi senāsanato hoti, taṃ paricchedaṃ katvā minitabbanti <bold>vinayaṭṭhakathāsu</bold> vuttaṃ. <bold>Majjhimaṭṭhakathāyaṃ</bold> pana vihārassapi gāmasseva upacāraṃ nīharitvā ubhinnaṃ leḍḍupātānaṃ antarā minitabbanti vuttaṃ. Idamettha pamāṇaṃ.</paragraph>
    <paragraph line="125">Sacepi āsanne gāmo hoti, vihāre ṭhitehi mānusakānaṃ saddo suyyati, pabbatanadīādīhi pana antaritattā na sakkā ujuṃ gantuṃ. Yo tassa pakatimaggo hoti, sacepi nāvāya sañcaritabbo, tena maggena pañcadhanusatikaṃ gahetabbaṃ. Yo pana āsannagāmassa aṅgasampādanatthaṃ tato tato maggaṃ pidahati, ayaṃ dhutaṅgacoro hoti.</paragraph>
    <paragraph line="126">Sace pana āraññikassa bhikkhuno upajjhāyo vā ācariyo vā gilāno hoti, tena araññe sappāyaṃ alabhantena gāmantasenāsanaṃ netvā upaṭṭhātabbo. Kālasseva pana nikkhamitvā aṅgayuttaṭṭhāne aruṇaṃ uṭṭhāpetabbaṃ. Sace aruṇuṭṭhānavelāyaṃ tesaṃ ābādho vaḍḍhati, tesaṃyeva kiccaṃ kātabbaṃ. Na dhutaṅgasuddhikena bhavitabbanti idamassa <bold>vidhānaṃ</bold>.</paragraph>
    <paragraph line="127"><bold>Pabhedato</bold> pana ayampi tividho hoti. Tattha <bold>ukkaṭṭhena</bold> sabbakālaṃ araññe aruṇaṃ uṭṭhāpetabbaṃ. <bold>Majjhimo</bold> cattāro vassike māse gāmante vasituṃ labhati. <bold>Muduko</bold> hemantikepi.</paragraph>
    <paragraph line="128">Imesaṃ pana tiṇṇampi yathā paricchinne kāle araññato āgantvā gāmantasenāsane dhammassavanaṃ suṇantānaṃ aruṇe uṭṭhitepi dhutaṅgaṃ na bhijjati. Sutvā gacchantānaṃ antarāmagge uṭṭhitepi na bhijjati. Sace pana uṭṭhitepi dhammakathike muhuttaṃ nipajjitvā gamissāmāti niddāyantānaṃ aruṇaṃ uṭṭhahati, attano vā ruciyā gāmantasenāsane aruṇaṃ uṭṭhapenti, dhutaṅgaṃ bhijjatīti ayamettha <bold>bhedo</bold>.</paragraph>
    <paragraph line="129"><bold>Ayaṃ</bold><pageBreak edition="Myanmar" number="1.0071" /><bold>panānisaṃso,</bold> āraññiko bhikkhu araññasaññaṃ manasikaronto bhabbo aladdhaṃ vā <pageBreak edition="Vipassana Research Institut" number="1.0072" /> samādhiṃ paṭiladdhuṃ laddhaṃ vā rakkhituṃ, satthāpissa attamano hoti. Yathāha – ‘‘tenāhaṃ, nāgita, tassa bhikkhuno attamano homi araññavihārenā’’ti (a. ni. 6.42; 8.86). Pantasenāsanavāsino cassa asappāyarūpādayo cittaṃ na vikkhipanti, vigatasantāso hoti, jīvitanikantiṃ jahati, pavivekasukharasaṃ assādeti, paṃsukūlikādibhāvopi cassa patirūpo hotīti.</paragraph>
    <gatha1 line="130">Pavivitto asaṃsaṭṭho, pantasenāsane rato;</gatha1>
    <gathalast line="131">Ārādhayanto nāthassa, vanavāsena mānasaṃ.</gathalast>
    <gatha1 line="132">Eko araññe nivasaṃ, yaṃ sukhaṃ labhate yati;</gatha1>
    <gathalast line="133">Rasaṃ tassa na vindanti, api devā saindakā.</gathalast>
    <gatha1 line="134">Paṃsukūlañca esova, kavacaṃ viya dhārayaṃ;</gatha1>
    <gathalast line="135">Araññasaṅgāmagato, avasesadhutāyudho.</gathalast>
    <gatha1 line="136">Samattho nacirasseva, jetuṃ māraṃ savāhiniṃ;</gatha1>
    <gathalast line="137">Tasmā araññavāsamhi, ratiṃ kayirātha paṇḍitoti.</gathalast>
    <paragraph line="138">Ayaṃ āraññikaṅge samādānavidhānappabhedabhedānisaṃsavaṇṇanā.</paragraph>
    <subhead line="139">9. Rukkhamūlikaṅgakathā</subhead>
    <paragraph line="140" number="32"><bold>Rukkhamūlikaṅgampi</bold> ‘‘channaṃ paṭikkhipāmi, rukkhamūlikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="141">Tena pana rukkhamūlikena sīmantarikarukkhaṃ, cetiyarukkhaṃ, niyyāsarukkhaṃ, phalarukkhaṃ, vaggulirukkhaṃ, susirarukkhaṃ, vihāramajjhe ṭhitarukkhanti ime rukkhe vivajjetvā vihārapaccante ṭhitarukkho gahetabboti idamassa <bold>vidhānaṃ</bold>.</paragraph>
    <paragraph line="142"><bold>Pabhedato</bold> pana ayampi tividho hoti. Tattha <bold>ukkaṭṭho</bold> yathārucitaṃ rukkhaṃ gahetvā paṭijaggāpetuṃ na labhati. Pādena paṇṇasaṭaṃ apanetvā vasitabbaṃ. <bold>Majjhimo</bold> taṃ ṭhānaṃ sampattehiyeva paṭijaggāpetuṃ labhati. <bold>Mudukena</bold> ārāmikasamaṇuddese pakkositvā sodhāpetvā samaṃ kārāpetvā <pageBreak edition="Vipassana Research Institut" number="1.0073" /> vālukaṃ okirāpetvā pākāraparikkhepaṃ kārāpetvā dvāraṃ <pageBreak edition="Myanmar" number="1.0072" /> yojāpetvā vasitabbaṃ. Mahadivase pana rukkhamūlikena tattha anisīditvā aññattha paṭicchanne ṭhāne nisīditabbaṃ.</paragraph>
    <paragraph line="143">Imesaṃ pana tiṇṇampi channe vāsaṃ kappitakkhaṇe dhutaṅgaṃ bhijjati. Jānitvā channe aruṇaṃ uṭṭhāpitamatteti <bold>aṅguttarabhāṇakā</bold>. Ayamettha <bold>bhedo</bold>.</paragraph>
    <paragraph line="144"><bold>Ayaṃ panānisaṃso,</bold> rukkhamūlasenāsanaṃ nissāya pabbajjāti (mahāva. 128) vacanato nissayānurūpapaṭipattisabbhāvo, appāni ceva sulabhāni ca tāni ca anavajjānīti (a. ni. 4.27; itivu. 101) bhagavatā saṃvaṇṇitapaccayatā, abhiṇhaṃ tarupaṇṇavikāradassanena aniccasaññāsamuṭṭhāpanatā, senāsanamaccherakammārāmatānaṃ abhāvo, devatāhi sahavāsitā, appicchatādīnaṃ anulomavuttitāti.</paragraph>
    <gatha1 line="145">Vaṇṇito buddhaseṭṭhena, nissayoti ca bhāsito;</gatha1>
    <gathalast line="146">Nivāso pavivittassa, rukkhamūlasamo kuto.</gathalast>
    <gatha1 line="147">Āvāsamaccherahare, devatā paripālite;</gatha1>
    <gathalast line="148">Pavivitte vasanto hi, rukkhamūlamhi subbato.</gathalast>
    <gatha1 line="149">Abhirattāni nīlāni, paṇḍūni patitāni ca;</gatha1>
    <gathalast line="150">Passanto tarupaṇṇāni, niccasaññaṃ panūdati.</gathalast>
    <gatha1 line="151">Tasmā hi buddhadāyajjaṃ, bhāvanābhiratālayaṃ;</gatha1>
    <gathalast line="152">Vivittaṃ nātimaññeyya, rukkhamūlaṃ vicakkhaṇoti.</gathalast>
    <paragraph line="153">Ayaṃ rukkhamūlikaṅge samādānavidhānappabhedabhedānisaṃsavaṇṇanā.</paragraph>
    <subhead line="154">10. Abbhokāsikaṅgakathā</subhead>
    <paragraph line="155" number="33"><bold>Abbhokāsikaṅgampi</bold><pageBreak edition="Vipassana Research Institut" number="1.0074" /> ‘‘channañca rukkhamūlañca paṭikkhipāmi, abbhokāsikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="156">Tassa pana abbhokāsikassa dhammassavanāya vā uposathatthāya vā uposathāgāraṃ pavisituṃ vaṭṭati. Sace paviṭṭhassa devo vassati, deve vassamāne anikkhamitvā vassūparame nikkhamitabbaṃ. Bhojanasālaṃ vā aggisālaṃ vā pavisitvā vattaṃ kātuṃ, bhojanasālāya there bhikkhū bhattena āpucchituṃ, uddisantena vā uddisāpentena vā channaṃ pavisituṃ, bahi dunnikkhittāni mañcapīṭhādīni anto pavesetuñca vaṭṭati. Sace maggaṃ gacchantena vuḍḍhatarānaṃ <pageBreak edition="Myanmar" number="1.0073" /> parikkhāro gahito hoti, deve vassante maggamajjhe ṭhitaṃ sālaṃ pavisituṃ vaṭṭati. Sace na kiñci gahitaṃ hoti, sālāya ṭhassāmīti vegena gantuṃ na vaṭṭati. Pakatigatiyā gantvā paviṭṭhena pana yāva vassūparamā ṭhatvā gantabbanti idamassa <bold>vidhānaṃ. Rukkhamūlikassā</bold>pi eseva nayo.</paragraph>
    <paragraph line="157"><bold>Pabhedato</bold> pana ayampi tividho hoti. Tattha <bold>ukkaṭṭhassa</bold> rukkhaṃ vā pabbataṃ vā gehaṃ vā upanissāya vasituṃ na vaṭṭati. Abbhokāseyeva cīvarakuṭiṃ katvā vasitabbaṃ. <bold>Majjhimassa</bold> rukkhapabbatagehāni upanissāya anto appavisitvā vasituṃ vaṭṭati. <bold>Mudukassa</bold> acchannamariyādaṃ pabbhārampi sākhāmaṇḍapopi pīṭhapaṭopi khettarakkhakādīhi chaḍḍitā tatraṭṭhakakuṭikāpi vaṭṭatīti.</paragraph>
    <paragraph line="158">Imesaṃ pana tiṇṇampi vāsatthāya channaṃ vā rukkhamūlaṃ vā paviṭṭhakkhaṇe dhutaṅgaṃ bhijjati. Jānitvā tattha aruṇaṃ uṭṭhāpitamatteti aṅguttarabhāṇakā. Ayamettha <bold>bhedo</bold>.</paragraph>
    <paragraph line="159"><bold>Ayaṃ panānisaṃso,</bold> āvāsapalibodhupacchedo, thinamiddhapanūdanaṃ, ‘‘migā viya asaṅgacārino, aniketā viharanti bhikkhavo’’ti (saṃ. ni. 1.224) pasaṃsāya anurūpatā, nissaṅgatā, cātuddisatā, appicchatādīnaṃ anulomavuttitāti.</paragraph>
    <gatha1 line="160">Anagāriyabhāvassa <pageBreak edition="Vipassana Research Institut" number="1.0075" />, anurūpe adullabhe;</gatha1>
    <gathalast line="161">Tārāmaṇivitānamhi, candadīpappabhāsite.</gathalast>
    <gatha1 line="162">Abbhokāse vasaṃ bhikkhu, migabhūtena cetasā;</gatha1>
    <gathalast line="163">Thinamiddhaṃ vinodetvā, bhāvanārāmataṃ sito.</gathalast>
    <gatha1 line="164">Pavivekarasassādaṃ, nacirasseva vindati;</gatha1>
    <gathalast line="165">Yasmā tasmā hi sappañño, abbhokāsarato siyāti.</gathalast>
    <paragraph line="166">Ayaṃ abbhokāsikaṅge samādānavidhānappabhedabhedānisaṃsavaṇṇanā.</paragraph>
    <subhead line="167">11. Sosānikaṅgakathā</subhead>
    <paragraph line="168" number="34"><bold>Sosānikaṅgampi</bold><pageBreak edition="Myanmar" number="1.0074" /> ‘‘na susānaṃ paṭikkhipāmi, sosānikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="169">Tena pana sosānikena yaṃ manussā gāmaṃ nivesantā ‘‘idaṃ susāna’’nti vavatthapenti, na tattha vasitabbaṃ. Na hi matasarīre ajjhāpite taṃ susānaṃ nāma hoti, jhāpitakālato pana paṭṭhāya sacepi dvādasavassāni chaḍḍitaṃ, taṃ susānameva.</paragraph>
    <paragraph line="170">Tasmiṃ pana vasantena caṅkamamaṇḍapādīni kāretvā mañcapīṭhaṃ paññapetvā pānīyaparibhojanīyaṃ upaṭṭhāpetvā dhammaṃ vācentena na vasitabbaṃ. Garukaṃ hi idaṃ dhutaṅgaṃ, tasmā uppannaparissayavighātatthāya saṅghattheraṃ vā rājayuttakaṃ vā jānāpetvā appamattena vasitabbaṃ. Caṅkamantena addhakkhikena āḷāhanaṃ olokentena caṅkamitabbaṃ.</paragraph>
    <paragraph line="171">Susānaṃ gacchantenāpi mahāpathā ukkamma uppathamaggena gantabbaṃ. Divāyeva ārammaṇaṃ vavatthapetabbaṃ. Evañhissa taṃ rattiṃ bhayānakaṃ na bhavissati, amanussā rattiṃ viravitvā viravitvā āhiṇḍantāpi na kenaci paharitabbā. Ekadivasampi susānaṃ agantuṃ na vaṭṭati. Majjhimayāmaṃ <pageBreak edition="Vipassana Research Institut" number="1.0076" /> susāne khepetvā pacchimayāme paṭikkamituṃ vaṭṭatīti aṅguttarabhāṇakā. Amanussānaṃ piyaṃ tilapiṭṭhamāsabhattamacchamaṃsakhīratelaguḷādikhajjabhojjaṃ na sevitabbaṃ. Kulagehaṃ na pavisitabbanti idamassa <bold>vidhānaṃ</bold>.</paragraph>
    <paragraph line="172"><bold>Pabhedato</bold> pana ayampi tividho hoti. Tattha <bold>ukkaṭṭhena</bold> yattha dhuvaḍāhadhuvakuṇapadhuvarodanāni atthi, tattheva vasitabbaṃ. <bold>Majjhimassa</bold> tīsu ekasmimpi sati vaṭṭati. <bold>Mudukassa</bold> vuttanayena susānalakkhaṇaṃ pattamatte vaṭṭati.</paragraph>
    <paragraph line="173">Imesaṃ pana tiṇṇampi na susānamhi vāsaṃ kappanena dhutaṅgaṃ bhijjati. Susānaṃ agatadivaseti aṅguttarabhāṇakā. Ayamettha <bold>bhedo</bold>.</paragraph>
    <paragraph line="174"><bold>Ayaṃ panānisaṃso</bold> maraṇassatipaṭilābho, appamādavihāritā, asubhanimittādhigamo, kāmarāgavinodanaṃ, abhiṇhaṃ kāyasabhāvadassanaṃ, saṃvegabahulatā <pageBreak edition="Myanmar" number="1.0075" /> ārogyamadādippahānaṃ, bhayabheravasahanatā, amanussānaṃ garubhāvanīyatā, appicchatādīnaṃ anulomavuttitāti.</paragraph>
    <gatha1 line="175">Sosānikañhi maraṇānusatippabhāvā,</gatha1>
    <gatha2 line="176">Niddāgatampi na phusanti pamādadosā;</gatha2>
    <gatha3 line="177">Sampassato ca kuṇapāni bahūni tassa,</gatha3>
    <gathalast line="178">Kāmānubhāvavasagampi na hoti cittaṃ.</gathalast>
    <gatha1 line="179">Saṃvegameti vipulaṃ na madaṃ upeti,</gatha1>
    <gatha2 line="180">Sammā atho ghaṭati nibbutimesamāno;</gatha2>
    <gatha3 line="181">Sosānikaṅgamitinekaguṇāvahattā,</gatha3>
    <gathalast line="182">Nibbānaninnahadayena nisevitabbanti.</gathalast>
    <paragraph line="183">Ayaṃ sosānikaṅge samādānavidhānappabhedabhedānisaṃsavaṇṇanā.</paragraph>
    <subhead line="184">12. Yathāsanthatikaṅgakathā</subhead>
    <paragraph line="185" number="35"><bold>Yathāsanthatikaṅgampi</bold><pageBreak edition="Vipassana Research Institut" number="1.0077" /> ‘‘senāsanaloluppaṃ paṭikkhipāmi, yathāsanthatikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="186">Tena pana yathāsanthatikena yadassa senāsanaṃ ‘‘idaṃ tuyhaṃ pāpuṇātī’’ti gāhitaṃ hoti, teneva tuṭṭhabbaṃ, na añño uṭṭhāpetabbo. Idamassa <bold>vidhānaṃ</bold>.</paragraph>
    <paragraph line="187"><bold>Pabhedato</bold> pana ayampi tividho hoti. Tattha <bold>ukkaṭṭho</bold> attano pattasenāsanaṃ dūreti vā accāsanneti vā amanussadīghajātikādīhi upaddutanti vā uṇhanti vā sītalanti vā pucchituṃ na labhati. <bold>Majjhimo</bold> pucchituṃ labhati. Gantvā pana oloketuṃ na labhati. <bold>Muduko</bold> gantvā oloketvā sacassa taṃ na ruccati, aññaṃ gahetuṃ labhati.</paragraph>
    <paragraph line="188">Imesaṃ pana tiṇṇampi senāsanaloluppe uppannamatte dhutaṅgaṃ bhijjatīti ayamettha <bold>bhedo</bold>.</paragraph>
    <paragraph line="189"><bold>Ayaṃ panānisaṃso,</bold> ‘‘yaṃ laddhaṃ tena tuṭṭhabba’’nti (jā. 1.1.136; pāci. 793) vuttovādakaraṇaṃ, sabrahmacārīnaṃ hitesitā, hīnapaṇītavikappapariccāgo, anurodhavirodhappahānaṃ, atricchatāya dvārapidahanaṃ, appicchatādīnaṃ anulomavuttitāti.</paragraph>
    <gatha1 line="190">Yaṃ <pageBreak edition="Myanmar" number="1.0076" /> laddhaṃ tena santuṭṭho, yathāsanthatiko yati;</gatha1>
    <gathalast line="191">Nibbikappo sukhaṃ seti, tiṇasantharakesupi.</gathalast>
    <gatha1 line="192">Na so rajjati seṭṭhamhi, hīnaṃ laddhā na kuppati;</gatha1>
    <gathalast line="193">Sabrahmacārinavake, hitena anukampati.</gathalast>
    <gatha1 line="194">Tasmā ariyasatāciṇṇaṃ, munipuṅgavavaṇṇitaṃ;</gatha1>
    <gathalast line="195">Anuyuñjetha medhāvī, yathāsanthatarāmatanti.</gathalast>
    <paragraph line="196">Ayaṃ yathāsanthatikaṅge samādānavidhānappabhedabhedānisaṃsavaṇṇanā.</paragraph>
    <subhead line="197">13. Nesajjikaṅgakathā</subhead>
    <paragraph line="198" number="36"><bold>Nesajjikaṅgampi</bold><pageBreak edition="Vipassana Research Institut" number="1.0078" /> ‘‘seyyaṃ paṭikkhipāmi, nesajjikaṅgaṃ samādiyāmī’’ti imesaṃ aññataravacanena samādinnaṃ hoti.</paragraph>
    <paragraph line="199">Tena pana nesajjikena rattiyā tīsu yāmesu ekaṃ yāmaṃ uṭṭhāya caṅkamitabbaṃ. Iriyāpathesu hi nipajjitumeva na vaṭṭati. Idamassa <bold>vidhānaṃ</bold>.</paragraph>
    <paragraph line="200"><bold>Pabhedato</bold> pana ayampi tividho hoti. Tattha <bold>ukkaṭṭhassa</bold> neva apassenaṃ, na dussapallatthikā, na āyogapaṭṭo vaṭṭati. <bold>Majjhimassa</bold> imesu tīsu yaṃkiñci vaṭṭati. <bold>Mudukassa</bold> apassenampi dussapallatthikāpi āyogapaṭṭopi bibbohanampi pañcaṅgopi sattaṅgopi vaṭṭati. Pañcaṅgo pana piṭṭhiapassayena saddhiṃ kato. Sattaṅgo nāma piṭṭhiapassayena ca ubhatopassesu apassayehi ca saddhiṃ kato. Taṃ kira miḷābhayattherassa akaṃsu. Thero anāgāmī hutvā parinibbāyi.</paragraph>
    <paragraph line="201">Imesaṃ pana tiṇṇampi seyyaṃ kappitamatte dhutaṅgaṃ bhijjati. Ayamettha <bold>bhedo</bold>.</paragraph>
    <paragraph line="202"><bold>Ayaṃ panānisaṃso,</bold> ‘‘seyyasukhaṃ passasukhaṃ middhasukhaṃ anuyutto viharatī’’ti (dī. ni. 3.320; ma. ni. 1.186) vuttassa cetaso vinibandhassa upacchedanaṃ, sabbakammaṭṭhānānuyogasappāyatā, pāsādikairiyāpathatā, vīriyārambhānukūlatā, sammāpaṭipattiyā anubrūhananti.</paragraph>
    <gatha1 line="203">Ābhujitvāna pallaṅkaṃ, paṇidhāya ujuṃ tanuṃ;</gatha1>
    <gathalast line="204">Nisīdanto vikampeti, mārassa hadayaṃ yati.</gathalast>
    <gatha1 line="205">Seyyasukhaṃ <pageBreak edition="Myanmar" number="1.0077" /> middhasukhaṃ, hitvā āraddhavīriyo;</gatha1>
    <gathalast line="206">Nisajjābhirato bhikkhu, sobhayanto tapovanaṃ.</gathalast>
    <gatha1 line="207">Nirāmisaṃ pītisukhaṃ, yasmā samadhigacchati;</gatha1>
    <gathalast line="208">Tasmā samanuyuñjeyya, dhīro nesajjikaṃ vatanti.</gathalast>
    <paragraph line="209">Ayaṃ nesajjikaṅge samādāna vidhānappabheda bhedānisaṃsavaṇṇanā.</paragraph>
    <subhead line="210">Dhutaṅgapakiṇṇakakathā</subhead>
    <paragraph line="211" number="37"> Idāni <pageBreak edition="Vipassana Research Institut" number="1.0079" /> –</paragraph>
    <gatha1 line="212">Kusalattikato ceva, dhutādīnaṃ vibhāgato;</gatha1>
    <gathalast line="213">Samāsabyāsato cāpi, viññātabbo vinicchayoti. –</gathalast>
    <paragraph line="214">Imissā gāthāya vasena vaṇṇanā hoti.</paragraph>
    <paragraph line="215">Tattha <bold>kusalattikato</bold>ti sabbāneva hi dhutaṅgāni sekkhaputhujjanakhīṇāsavānaṃ vasena siyā kusalāni, siyā abyākatāni, natthi dhutaṅgaṃ akusalanti.</paragraph>
    <paragraph line="216">Yo pana vadeyya ‘‘pāpiccho icchāpakato āraññiko hotīti ādivacanato (a. ni. 5.181; pari. 325) akusalampi dhutaṅga’’nti. So vattabbo – na mayaṃ ‘‘akusalacittena araññe na vasatī’’ti vadāma. Yassa hi araññe nivāso, so āraññiko. So ca pāpiccho vā bhaveyya appiccho vā. Imāni pana tena tena samādānena dhutakilesattā dhutassa bhikkhuno aṅgāni, kilesadhunanato vā dhutanti laddhavohāraṃ ñāṇaṃ aṅgametesanti dhutaṅgāni. Atha vā dhutāni ca tāni paṭipakkhaniddhunanato aṅgāni ca paṭipattiyātipi dhutaṅgānīti vuttaṃ. Na ca akusalena koci dhuto nāma hoti, yassetāni aṅgāni bhaveyyuṃ, na ca akusalaṃ kiñci dhunāti, yesaṃ taṃ aṅgantikatvā dhutaṅgānīti vucceyyuṃ. Nāpi akusalaṃ cīvaraloluppādīni ceva niddhunāti paṭipattiyā ca aṅgaṃ hoti. Tasmā suvuttamidaṃ ‘‘natthi akusalaṃ dhutaṅga’’nti.</paragraph>
    <paragraph line="217">‘‘Yesampi <pageBreak edition="Myanmar" number="1.0078" /> kusalattikavinimuttaṃ dhutaṅgaṃ, tesaṃ atthato dhutaṅgameva natthi. Asantaṃ kassa dhunanato dhutaṅgaṃ nāma bhavissati. Dhutaguṇe samādāya vattatīti vacanavirodhopi ca nesaṃ āpajjati, tasmā taṃ na gahetabba’’nti ayaṃ tāva kusalattikato vaṇṇanā.</paragraph>
    <paragraph line="218"><bold>Dhutādīnaṃ</bold><pageBreak edition="Vipassana Research Institut" number="1.0080" /><bold>vibhāgato</bold>ti dhuto veditabbo. Dhutavādo veditabbo. Dhutadhammā veditabbā. Dhutaṅgāni veditabbāni. Kassa dhutaṅgasevanā sappāyāti veditabbaṃ.</paragraph>
    <paragraph line="219">Tattha <bold>dhuto</bold>ti dhutakileso vā puggalo kilesadhunano vā dhammo.</paragraph>
    <paragraph line="220"><bold>Dhutavādo</bold>ti ettha pana atthi dhuto na dhutavādo, atthi na dhuto dhutavādo, atthi neva dhuto na dhutavādo, atthi dhuto ceva dhutavādo ca.</paragraph>
    <paragraph line="221">Tattha yo dhutaṅgena attano kilese dhuni, paraṃ pana dhutaṅgena na ovadati, nānusāsati bākulatthero viya, ayaṃ dhuto na dhutavādo. Yathāha, ‘‘tayidaṃ āyasmā bākulo dhuto na dhutavādo’’ti. Yo pana na dhutaṅgena attano kilese dhuni, kevalaṃ aññe dhutaṅgena ovadati anusāsati upanandatthero viya, ayaṃ na dhuto dhutavādo. Yathāha, ‘‘tayidaṃ āyasmā upanando sakyaputto na dhuto dhutavādo’’ti. Yo ubhayavipanno lāḷudāyī viya, ayaṃ neva dhuto na dhutavādo. Yathāha, ‘‘tayidaṃ āyasmā lāḷudāyī neva dhuto na dhutavādo’’ti. Yo pana ubhayasampanno dhammasenāpati viya, ayaṃ dhuto ceva dhutavādo ca. Yathāha, ‘‘tayidaṃ āyasmā sāriputto dhuto ceva dhutavādo cāti.</paragraph>
    <paragraph line="222"><bold>Dhutadhammā veditabbā</bold>ti appicchatā, santuṭṭhitā, sallekhatā, pavivekatā, idamatthitāti ime dhutaṅgacetanāya parivārakā pañca dhammā ‘‘appicchataṃyeva nissāyā’’tiādivacanato (a. ni. 5.181; pari. 325) dhutadhammā nāma, tattha appicchatā ca santuṭṭhitā ca alobho. Sallekhatā ca pavivekatā ca dvīsu dhammesu anupatanti alobhe ca amohe ca. Idamatthitā ñāṇameva. Tattha <pageBreak edition="Myanmar" number="1.0079" /> ca alobhena paṭikkhepavatthūsu lobhaṃ, amohena tesveva ādīnavapaṭicchādakaṃ mohaṃ dhunāti. Alobhena ca anuññātānaṃ paṭisevanamukhena pavattaṃ kāmasukhānuyogaṃ, amohena dhutaṅgesu atisallekhamukhena pavattaṃ attakilamathānuyogaṃ dhunāti. Tasmā ime dhammā dhutadhammāti veditabbā.</paragraph>
    <paragraph line="223"><bold>Dhutaṅgāni veditabbānī</bold>ti terasa dhutaṅgāni veditabbāni paṃsukūlikaṅgaṃ…pe… nesajjikaṅganti. Tāni atthato lakkhaṇādīhi ca vuttāneva.</paragraph>
    <paragraph line="224">Kassa <pageBreak edition="Vipassana Research Institut" number="1.0081" /> dhutaṅgasevanā sappāyāti rāgacaritassa ceva mohacaritassa ca. Kasmā? Dhutaṅgasevanā hi dukkhāpaṭipadā ceva sallekhavihāro ca. Dukkhāpaṭipadañca nissāya rāgo vūpasammati. Sallekhaṃ nissāya appamattassa moho pahīyati. Āraññikaṅgarukkhamūlikaṅgapaṭisevanā vā ettha dosacaritassāpi sappāyā. Tattha hissa asaṅghaṭṭiyamānassa viharato dosopi vūpasammatīti ayaṃ dhutādīnaṃ vibhāgato vaṇṇanā.</paragraph>
    <paragraph line="225"><bold>Samāsabyāsato</bold>ti imāni pana dhutaṅgāni <bold>samāsato</bold> tīṇi sīsaṅgāni, pañca asambhinnaṅgānīti aṭṭheva honti. Tattha sapadānacārikaṅgaṃ, ekāsanikaṅgaṃ, abbhokāsikaṅganti imāni tīṇi sīsaṅgāni. Sapadānacārikaṅgañhi rakkhanto piṇḍapātikaṅgampi rakkhissati. Ekāsanikaṅgañca rakkhato pattapiṇḍikaṅgakhalupacchābhattikaṅgānipi surakkhanīyāni bhavissanti. Abbhokāsikaṅgaṃ rakkhantassa kiṃ atthi rukkhamūlikaṅgayathāsanthatikaṅgesu rakkhitabbaṃ nāma. Iti imāni tīṇi sīsaṅgāni, āraññikaṅgaṃ, paṃsukūlikaṅgaṃ, tecīvarikaṅgaṃ, nesajjikaṅgaṃ, sosānikaṅganti imāni pañca asambhinnaṅgāni cāti aṭṭheva honti.</paragraph>
    <paragraph line="226">Puna dve cīvarapaṭisaṃyuttāni, pañca piṇḍapātapaṭisaṃyuttāni, pañca senāsanapaṭisaṃyuttāni, ekaṃ vīriyapaṭisaṃyuttanti evaṃ cattārova honti. Tattha nesajjikaṅgaṃ vīriyapaṭisaṃyuttaṃ. Itarāni pākaṭāneva.</paragraph>
    <paragraph line="227">Puna sabbāneva nissayavasena dve honti paccayanissitāni dvādasa, vīriyanissitaṃ ekanti. Sevitabbāsevitabbavasenapi dveyeva honti. Yassa hi dhutaṅgaṃ sevantassa kammaṭṭhānaṃ vaḍḍhati, tena sevitabbāni. Yassa sevato hāyati, tena na sevitabbāni. Yassa pana sevatopi asevatopi vaḍḍhateva, na hāyati, tenāpi pacchimaṃ janataṃ anukampantena sevitabbāni. Yassāpi <pageBreak edition="Myanmar" number="1.0080" /> sevatopi asevatopi na vaḍḍhati, tenāpi sevitabbāniyeva āyatiṃ vāsanatthāyāti.</paragraph>
    <paragraph line="228">Evaṃ sevitabbāsevitabbavasena duvidhānipi sabbāneva cetanāvasena ekavidhāni honti. Ekameva hi dhutaṅgaṃ samādānacetanāti. Aṭṭhakathāyampi vuttaṃ ‘‘yā cetanā, taṃ dhutaṅganti vadantī’’ti.</paragraph>
    <paragraph line="229"><bold>Byāsato</bold><pageBreak edition="Vipassana Research Institut" number="1.0082" /> pana bhikkhūnaṃ terasa, bhikkhunīnaṃ aṭṭha, sāmaṇerānaṃ dvādasa, sikkhamānasāmaṇerīnaṃ satta, upāsakaupāsikānaṃ dveti dvācattālīsa honti. Sace pana abbhokāse āraññikaṅgasampannaṃ susānaṃ hoti, ekopi bhikkhu ekappahārena sabbadhutaṅgāni paribhuñjituṃ sakkoti. Bhikkhunīnaṃ pana āraññikaṅgaṃ khalupacchābhattikaṅgañca dvepi sikkhāpadeneva paṭikkhittāni, abbhokāsikaṅgaṃ, rukkhamūlikaṅgaṃ, sosānikaṅganti imāni tīṇi dupparihārāni. Bhikkhuniyā hi dutiyikaṃ vinā vasituṃ na vaṭṭati. Evarūpe ca ṭhāne samānacchandā dutiyikā dullabhā. Sacepi labheyya saṃsaṭṭhavihārato na mucceyya. Evaṃ sati yassatthāya dhutaṅgaṃ seveyya, svevassā attho na sampajjeyya. Evaṃ paribhuñjituṃ asakkuṇeyyatāya pañca hāpetvā bhikkhunīnaṃ aṭṭheva hontīti veditabbāni. Yathāvuttesu pana ṭhapetvā tecīvarikaṅgaṃ sesāni dvādasa sāmaṇerānaṃ, satta sikkhamānasāmaṇerīnaṃ veditabbāni. Upāsakaupāsikānaṃ pana ekāsanikaṅgaṃ, pattapiṇḍikaṅganti imāni dve patirūpāni ceva sakkā ca paribhuñjitunti dve dhutaṅgānīti evaṃ byāsato dvecattālīsa hontīti ayaṃ samāsabyāsato vaṇṇanā.</paragraph>
    <paragraph line="230">Ettāvatā ca ‘‘sīle patiṭṭhāya naro sapañño’’ti imissā gāthāya sīlasamādhipaññāmukhena desite visuddhimagge yehi appicchatāsantuṭṭhitādīhi guṇehi vuttappakārassa sīlassa vodānaṃ hoti, tesaṃ sampādanatthaṃ samādātabbadhutaṅgakathā bhāsitā hoti.</paragraph>
    <centered line="231">Iti sādhujanapāmojjatthāya kate visuddhimagge</centered>
    <centered line="232">Dhutaṅganiddeso nāma dutiyo paricchedo.</centered>
  </content>
</document>