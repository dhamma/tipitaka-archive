<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0101n.mul0.xml</normativeSource>
    <archivePath>roman/anya/visuddhimagga/visuddhimagga-1/nidanadikatha.xml</archivePath>
    <baseFileName>nidanadikatha</baseFileName>
    <titlePath>Nidānādikathā - Visuddhimagga-1 - Visuddhimagga - Anya</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <book line="2">Visuddhimaggo</book>
    <subhead line="3">(Paṭhamo bhāgo)</subhead>
    <subsubhead line="4">Nidānādikathā</subsubhead>
    <hangnum line="5" number="1"></hangnum>
    <gatha1 line="6"><bold>Sīle</bold><pageBreak edition="Myanmar" number="1.0001" /><pageBreak edition="Vipassana Research Institut" number="1.0001" /><bold>patiṭṭhāya naro sapañño, cittaṃ paññañca bhāvayaṃ;</bold></gatha1>
    <gathalast line="7"><bold>Ātāpī nipako bhikkhu, so imaṃ vijaṭaye jaṭanti.</bold> (saṃ. ni. 1.23);</gathalast>
    <paragraph line="8">Iti hidaṃ vuttaṃ, kasmā panetaṃ vuttaṃ, bhagavantaṃ kira sāvatthiyaṃ viharantaṃ rattibhāge aññataro devaputto upasaṅkamitvā attano saṃsayasamugghāṭatthaṃ –</paragraph>
    <gatha1 line="9">Antojaṭā bahijaṭā, jaṭāya jaṭitā pajā;</gatha1>
    <gathalast line="10">Taṃ taṃ gotama pucchāmi, ko imaṃ vijaṭaye jaṭanti. (saṃ. ni. 1.23) –</gathalast>
    <paragraph line="11">Imaṃ <pageBreak edition="Vipassana Research Institut" number="1.0002" /> pañhaṃ pucchi. Tassāyaṃ saṅkhepattho – <bold>jaṭā</bold>ti taṇhāya jāliniyā etaṃ adhivacanaṃ. Sā hi rūpādīsu ārammaṇesu heṭṭhupariyavasena punappunaṃ uppajjanato saṃsibbanaṭṭhena veḷugumbādīnaṃ sākhājālasaṅkhātā jaṭā viyāti jaṭā, sā panesā sakaparikkhāraparaparikkhāresu sakaattabhāvaparaattabhāvesu ajjhattikāyatanabāhirāyatanesu ca uppajjanato <bold>antojaṭā bahijaṭā</bold>ti vuccati. Tāya evaṃ uppajjamānāya <bold>jaṭāya jaṭitā pajā</bold>. Yathā nāma veḷugumbajaṭādīhi veḷuādayo, evaṃ tāya taṇhājaṭāya sabbāpi ayaṃ sattanikāyasaṅkhātā pajā jaṭitā vinaddhā, saṃsibbitāti attho. Yasmā ca evaṃ jaṭitā. <bold>Taṃ taṃ gotama pucchāmī</bold>ti tasmā taṃ pucchāmi. <bold>Gotamā</bold>ti bhagavantaṃ gottena ālapati. <bold>Ko imaṃ vijaṭaye jaṭa</bold>nti imaṃ evaṃ tedhātukaṃ jaṭetvā ṭhitaṃ jaṭaṃ ko vijaṭeyya, vijaṭetuṃ ko samatthoti pucchati.</paragraph>
    <paragraph line="12">Evaṃ <pageBreak edition="Myanmar" number="1.0002" /> puṭṭho panassa sabbadhammesu appaṭihatañāṇacāro devadevo sakkānaṃ atisakko brahmānaṃ atibrahmā catuvesārajjavisārado dasabaladharo anāvaraṇañāṇo samantacakkhu bhagavā tamatthaṃ vissajjento –</paragraph>
    <gatha1 line="13">Sīle patiṭṭhāya naro sapañño, cittaṃ paññañca bhāvayaṃ;</gatha1>
    <gathalast line="14">Ātāpī nipako bhikkhu, so imaṃ vijaṭaye jaṭanti. –</gathalast>
    <unindented line="15">Imaṃ gāthamāha.</unindented>
    <hangnum line="16" number="2"></hangnum>
    <gatha1 line="17"> Imissā dāni gāthāya, kathitāya mahesinā;</gatha1>
    <gathalast line="18">Vaṇṇayanto yathābhūtaṃ, atthaṃ sīlādibhedanaṃ.</gathalast>
    <gatha1 line="19">Sudullabhaṃ labhitvāna, pabbajjaṃ jinasāsane;</gatha1>
    <gathalast line="20">Sīlādisaṅgahaṃ khemaṃ, ujuṃ maggaṃ visuddhiyā.</gathalast>
    <gatha1 line="21">Yathābhūtaṃ ajānantā, suddhikāmāpi ye idha;</gatha1>
    <gathalast line="22">Visuddhiṃ nādhigacchanti, vāyamantāpi yogino.</gathalast>
    <gatha1 line="23">Tesaṃ <pageBreak edition="Vipassana Research Institut" number="1.0003" /> pāmojjakaraṇaṃ, suvisuddhavinicchayaṃ;</gatha1>
    <gathalast line="24">Mahāvihāravāsīnaṃ, desanānayanissitaṃ.</gathalast>
    <gatha1 line="25"><bold>Visuddhimaggaṃ</bold> bhāsissaṃ, taṃ me sakkacca bhāsato;</gatha1>
    <gathalast line="26">Visuddhikāmā sabbepi, nisāmayatha sādhavoti.</gathalast>
    <paragraph line="27" number="3"> Tattha <bold>visuddhī</bold>ti sabbamalavirahitaṃ accantaparisuddhaṃ nibbānaṃ veditabbaṃ. Tassā visuddhiyā maggoti visuddhimaggo. <bold>Maggo</bold>ti adhigamūpāyo vuccati. Taṃ visuddhimaggaṃ bhāsissāmīti attho.</paragraph>
    <paragraph line="28">So panāyaṃ <bold>visuddhimaggo</bold> katthaci <bold>vipassanāmattavaseneva</bold> desito. Yathāha –</paragraph>
    <gatha1 line="29">‘‘Sabbe saṅkhārā aniccāti, yadā paññāya passati;</gatha1>
    <gathalast line="30">Atha nibbindati dukkhe, esa maggo visuddhiyā’’ti. (dha. pa. 277);</gathalast>
    <paragraph line="31">Katthaci <bold>jhānapaññāvasena</bold>. Yathāha –</paragraph>
    <gathalast line="32">‘‘Yamhi jhānañca paññā ca, sa ve nibbānasantike’’ti. (dha. pa. 372);</gathalast>
    <paragraph line="33">Katthaci <bold>kammādivasena</bold>. Yathāha –</paragraph>
    <gatha1 line="34">‘‘Kammaṃ <pageBreak edition="Myanmar" number="1.0003" /> vijjā ca dhammo ca, sīlaṃ jīvitamuttamaṃ;</gatha1>
    <gathalast line="35">Etena maccā sujjhanti, na gottena dhanena vā’’ti. (ma. ni. 3.387; saṃ. ni. 1.48);</gathalast>
    <paragraph line="36">Katthaci <bold>sīlādivasena</bold>. Yathāha –</paragraph>
    <gatha1 line="37">‘‘Sabbadā <pageBreak edition="Vipassana Research Institut" number="1.0004" /> sīlasampanno, paññavā susamāhito;</gatha1>
    <gathalast line="38">Āraddhavīriyo pahitatto, oghaṃ tarati duttara’’nti. (saṃ. ni. 1.96);</gathalast>
    <paragraph line="39">Katthaci <bold>satipaṭṭhānādivasena</bold>. Yathāha –</paragraph>
    <paragraph line="40">‘‘Ekāyano ayaṃ, bhikkhave, maggo sattānaṃ visuddhiyā…pe… nibbānassa sacchikiriyāya, yadidaṃ cattāro satipaṭṭhānā’’ti (dī. ni. 2.373).</paragraph>
    <paragraph line="41">Sammappadhānādīsupi eseva nayo. Imasmiṃ pana pañhābyākaraṇe <bold>sīlādivasena</bold> desito.</paragraph>
    <paragraph line="42" number="4"> Tatrāyaṃ saṅkhepavaṇṇanā – <bold>sīle patiṭṭhāyā</bold>ti sīle ṭhatvā, sīlaṃ paripūrayamānoyeva cettha sīle ṭhitoti vuccati. Tasmā sīlaparipūraṇena sīle patiṭṭhahitvāti ayamettha attho. <bold>Naro</bold>ti satto. <bold>Sapañño</bold>ti kammajatihetukapaṭisandhipaññāya paññavā. <bold>Cittaṃ paññañca bhāvaya</bold>nti samādhiñceva vipassanañca bhāvayamāno, cittasīsena hettha samādhi niddiṭṭho. Paññānāmena ca vipassanāti. <bold>Ātāpī</bold>ti vīriyavā. Vīriyañhi kilesānaṃ ātāpanaparitāpanaṭṭhena ātāpoti vuccati. Tadassa atthīti ātāpī. <bold>Nipako</bold>ti nepakkaṃ vuccati paññā, tāya samannāgatoti attho. Iminā padena pārihārikapaññaṃ dasseti. Imasmiñhi pañhābyākaraṇe tikkhattuṃ paññā āgatā. Tattha paṭhamā jātipaññā, dutiyā vipassanāpaññā, tatiyā sabbakiccapariṇāyikā pārihārikapaññā. Saṃsāre bhayaṃ ikkhatīti <bold>bhikkhu. So imaṃ vijaṭaye jaṭa</bold>nti so iminā ca sīlena iminā ca cittasīsena niddiṭṭhasamādhinā imāya ca tividhāya paññāya iminā ca ātāpenāti chahi dhammehi samannāgato bhikkhu. Seyyathāpi nāma puriso pathaviyaṃ patiṭṭhāya <pageBreak edition="Myanmar" number="1.0004" /> sunisitaṃ satthaṃ ukkhipitvā mahantaṃ veḷugumbaṃ vijaṭeyya, evameva sīlapathaviyaṃ patiṭṭhāya samādhisilāyaṃ sunisitaṃ vipassanāpaññāsatthaṃ vīriyabalapaggahitena pārihārikapaññāhatthena ukkhipitvā sabbampi taṃ attano santāne patitaṃ taṇhājaṭaṃ vijaṭeyya sañchindeyya sampadāleyya. Maggakkhaṇe panesa taṃ jaṭaṃ vijaṭeti nāma. Phalakkhaṇe vijaṭitajaṭo sadevakassa lokassa aggadakkhiṇeyyo hoti. Tenāha bhagavā –</paragraph>
    <gatha1 line="43">‘‘Sīle <pageBreak edition="Vipassana Research Institut" number="1.0005" /> patiṭṭhāya naro sapañño, cittaṃ paññañca bhāvayaṃ;</gatha1>
    <gathalast line="44">Ātāpī nipako bhikkhu, so imaṃ vijaṭaye jaṭa’’nti. (saṃ. ni. 1.23);</gathalast>
    <paragraph line="45" number="5"> Tatrāyaṃ yāya paññāya <bold>sapañño</bold>ti vutto, tatrāssa karaṇīyaṃ natthi. Purimakammānubhāveneva hissa sā siddhā. <bold>Ātāpī nipako</bold>ti ettha vuttavīriyavasena pana tena sātaccakārinā paññāvasena ca sampajānakārinā hutvā sīle patiṭṭhāya cittapaññāvasena vuttā samathavipassanā bhāvetabbāti imamatra bhagavā sīlasamādhipaññāmukhena visuddhimaggaṃ dasseti.</paragraph>
    <paragraph line="46">Ettāvatā hi tisso sikkhā, tividhakalyāṇaṃ sāsanaṃ, tevijjatādīnaṃ upanissayo, antadvayavajjanamajjhimapaṭipattisevanāni, apāyādisamatikkamanupāyo, tīhākārehi kilesappahānaṃ, vītikkamādīnaṃ paṭipakkho, saṃkilesattayavisodhanaṃ, sotāpannādibhāvassa ca kāraṇaṃ pakāsitaṃ hoti.</paragraph>
    <paragraph line="47">Kathaṃ? Ettha hi sīlena adhisīlasikkhā pakāsitā hoti, samādhinā adhicittasikkhā, paññāya adhipaññāsikkhā.</paragraph>
    <paragraph line="48">Sīlena ca sāsanassa ādikalyāṇatā pakāsitā hoti. ‘‘Ko cādi kusalānaṃ dhammānaṃ, sīlañca suvisuddha’’nti (saṃ. ni. 5.369) hi vacanato, ‘‘sabbapāpassa akaraṇa’’nti (dī. ni. 2.90) ādivacanato ca sīlaṃ sāsanassa ādi, tañca kalyāṇaṃ, avippaṭisārādiguṇāvahattā. Samādhinā majjhekalyāṇatā pakāsitā hoti. ‘‘Kusalassa upasampadā’’ti (dī. ni. 2.90) ādivacanato hi samādhi sāsanassa majjhe, so ca kalyāṇo, iddhividhādiguṇāvahattā. Paññāya sāsanassa pariyosānakalyāṇatā pakāsitā hoti. ‘‘Sacittapariyodāpanaṃ, etaṃ buddhāna sāsana’’nti (dī. ni. 2.90) hi vacanato, paññuttarato <pageBreak edition="Myanmar" number="1.0005" /> ca paññā sāsanassa pariyosānaṃ, sā ca kalyāṇaṃ, iṭṭhāniṭṭhesu tādibhāvāvahanato.</paragraph>
    <gatha1 line="49">‘‘Selo yathā ekaghano, vātena na samīrati;</gatha1>
    <gathalast line="50">Evaṃ nindāpasaṃsāsu, na samiñjanti paṇḍitā’’ti. (dha. pa. 81); –</gathalast>
    <unindented line="51">Hi vuttaṃ.</unindented>
    <paragraph line="52">Tathā <pageBreak edition="Vipassana Research Institut" number="1.0006" /> sīlena tevijjatāya upanissayo pakāsito hoti. Sīlasampattiñhi nissāya tisso vijjā pāpuṇāti, na tato paraṃ. Samādhinā chaḷabhiññatāya upanissayo pakāsito hoti. Samādhisampadañhi nissāya cha abhiññā pāpuṇāti, na tato paraṃ. Paññāya paṭisambhidāpabhedassa upanissayo pakāsito hoti. Paññāsampattiñhi nissāya catasso paṭisambhidā pāpuṇāti, na aññena kāraṇena.</paragraph>
    <paragraph line="53">Sīlena ca kāmasukhallikānuyogasaṅkhātassa antassa vajjanaṃ pakāsitaṃ hoti, samādhinā attakilamathānuyogasaṅkhātassa. Paññāya majjhimāya paṭipattiyā sevanaṃ pakāsitaṃ hoti.</paragraph>
    <paragraph line="54">Tathā sīlena apāyasamatikkamanupāyo pakāsito hoti, samādhinā kāmadhātusamatikkamanupāyo, paññāya sabbabhavasamatikkamanupāyo.</paragraph>
    <paragraph line="55">Sīlena ca tadaṅgappahānavasena kilesappahānaṃ pakāsitaṃ hoti, samādhinā vikkhambhanappahānavasena, paññāya samucchedappahānavasena.</paragraph>
    <paragraph line="56">Tathā sīlena kilesānaṃ vītikkamapaṭipakkho pakāsito hoti, samādhinā pariyuṭṭhānapaṭipakkho, paññāya anusayapaṭipakkho.</paragraph>
    <paragraph line="57">Sīlena ca duccaritasaṃkilesavisodhanaṃ pakāsitaṃ hoti, samādhinā taṇhāsaṃkilesavisodhanaṃ, paññāya diṭṭhisaṃkilesavisodhanaṃ.</paragraph>
    <paragraph line="58">Tathā sīlena sotāpannasakadāgāmibhāvassa kāraṇaṃ pakāsitaṃ hoti, samādhinā anāgāmibhāvassa, paññāya arahattassa. Sotāpanno hi ‘‘sīlesu paripūrakārī’’ti (a. ni. 3.87) vutto, tathā sakadāgāmī. Anāgāmī <pageBreak edition="Myanmar" number="1.0006" /> pana ‘‘samādhismiṃ paripūrakārī’’ti (a. ni. 3.87). Arahā pana ‘‘paññāya paripūrakārī’’ti (a. ni. 3.87).</paragraph>
    <paragraph line="59">Evaṃ ettāvatā tisso sikkhā, tividhakalyāṇaṃ sāsanaṃ, tevijjatādīnaṃ upanissayo, antadvayavajjanamajjhimapaṭipattisevanāni, apāyādisamatikkamanupāyo, tīhākārehi kilesappahānaṃ, vītikkamādīnaṃ paṭipakkho, saṃkilesattayavisodhanaṃ, sotāpannādibhāvassa ca kāraṇanti ime nava, aññe ca evarūpā guṇattikā pakāsitā hontīti.</paragraph>
  </content>
</document>