<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0103n.att7.xml</normativeSource>
    <archivePath>roman/anya/visuddhimagga/visuddhimagga-mahatika-1/7. chaanussatiniddesavannana.xml</archivePath>
    <baseFileName>7. chaanussatiniddesavannana</baseFileName>
    <titlePath>7. Chaanussatiniddesavaṇṇanā - Visuddhimagga-mahāṭīkā-1 - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">7. Chaanussatiniddesavaṇṇanā</chapter>
    <subhead line="2">1. Buddhānussatikathāvaṇṇanā</subhead>
    <paragraph line="3" number="123"><bold>Asubhānantara</bold>nti <pageBreak edition="M" number="1.0218" /><pageBreak edition="V" number="1.0205" /> asubhakammaṭṭhānānantaraṃ. <bold>Anussatīsū</bold>ti anussatikammaṭṭhānesu. ‘‘Anu anu sati anussatī’’ti imamatthaṃ dassetuṃ <bold>‘‘punappunaṃ uppajjanato’’</bold>ti vatvā na ettha <bold>anu</bold>-saddayogena sati-saddo atthantaravācakoti dassetuṃ <bold>‘‘satiyeva anussatī’’</bold>ti vuttaṃ. Tena nāyamanu-saddo ‘‘upalabbhatī’’tiādīsu upa-saddo viya anatthako, nāpi ‘‘sañjānanaṃ pajānana’’ntiādīsu saṃ-saddādayo viya atthantaradīpakoti dasseti. ‘‘Pavattitabbaṭṭhānamhiyeva vā pavattattā’’ti iminā ca anussatiyā anussaritabbānurūpatā vuttā hotīti pavattakasseva anurūpataṃ dassetuṃ <bold>‘‘kulaputtassa anurūpā’’</bold>ti vuttaṃ, saddhāpabbajitassa vā kulaputtassa. Anurūpatā nāma pavattitabbaṭṭhānassa anurūpatāya eva hotīti pavattakasseva anurūpatā vuttā, na ubhayassa. <bold>Anurūpā</bold>ti ca yuttāti attho. <bold>Buddha</bold>nti ye guṇe upādāya bhagavati ‘‘buddho’’ti paññatti, te guṇe ekajjhaṃ gahetvā vuttaṃ. Tenāha <bold>‘‘buddhaguṇārammaṇāya satiyā etamadhivacana’’</bold>nti. <bold>Ārabbhā</bold>ti ālambitvā. <bold>Dhamma</bold>nti pariyattidhammena saddhiṃ navavidhampi lokuttaradhammaṃ. Nanu ca nibbānaṃ visuṃ kammaṭṭhānabhāvena vakkhati? Kiñcāpi vakkhati, dhammabhāvasāmaññena pana maggaphalehi saddhiṃ idha pāḷiyā saṅgahitattā tassāpi dhammānussatikammaṭṭhāne gahaṇaṃ daṭṭhabbaṃ, asaṅkhatāmatādibhāvena pana maggaphalehi visiṭṭhatāya tassa visuṃ kammaṭṭhānabhāvena gahaṇaṃ kataṃ. <bold>Sīlānussati</bold>ādīnaṃ pana tissannaṃ anussatīnaṃ visuṃ kammaṭṭhānabhāvena gahaṇaṃ yogāvacarassa attano eva sīlassa cāgassa saddhādīnañca anussatiṭṭhānabhāvena gahetabbattā. <bold>Rūpakāyaṃ gatā</bold>ti attano karajakāyaṃ ārabbha ārammaṇakaraṇavasena pavattā. <bold>Kāye</bold>ti kāye visayabhūte. <bold>Koṭṭhāsanimittārammaṇāyā</bold>ti kesādikoṭṭhāsesu paṭikkūlanimittārammaṇāya. Ito purimāsu sattasu anussatīsu natthi nimittuppatti <pageBreak edition="V" number="1.0206" />, idha atthīti dassanatthaṃ <bold>nimitta</bold>-ggahaṇaṃ. Tathā <bold>assāsapassāsanimittārammaṇāyā</bold>ti etthāpi. <bold>Upasama</bold>nti sabbasaṅkhārūpasamaṃ, nibbānanti attho.</paragraph>
    <paragraph line="4" number="124"> Avecca <pageBreak edition="M" number="1.0219" /> buddhaguṇe yāthāvato ñatvā uppanno pasādo <bold>aveccappasādo,</bold> ariyamaggena āgatappasādo, taṃsadisopi vā yo diṭṭhigatavātehi acalo asampakampiyo, tena <bold>samannāgatena</bold>. Tādisassa buddhānussatibhāvanā ijjhati, na itarassa. <bold>Patirūpasenāsane</bold>ti yathāvuttaaṭṭhārasadosavajjite pañcaṅgasamannāgate senāsane. <bold>Rahogatenā</bold>ti rahasi gatena. Tena kāyavivekaṃ dasseti. <bold>Paṭisallīnenā</bold>ti nānārammaṇato paṭisallīnena, bahiddhā puthuttārammaṇato paṭikkamāpetvā kammaṭṭhāne sallīnena, susiliṭṭhacittenāti attho. <bold>Eva</bold>nti imāya pāḷiyā āgatanayena.</paragraph>
    <paragraph line="5"><bold>So bhagavā</bold>ti ettha <bold>so</bold>ti yo so samatiṃsa pāramiyo pūretvā sabbakilese bhañjitvā anuttaraṃ sammāsambodhiṃ abhisambuddho devānaṃ atidevo brahmānaṃ atibrahmā lokanātho bhāgyavantatādīhi kāraṇehi sadevake loke ‘‘bhagavā’’ti patthaṭakittisaddo, so. <bold>Bhagavā</bold>ti idaṃ satthu nāmakittanaṃ. Tathā hi vuttaṃ ‘‘bhagavāti netaṃ nāmaṃ mātarā kata’’ntiādi (mahāni. 198, 210; cūḷani. ajitamāṇavapucchāniddesa 2). Parato pana <bold>bhagavā</bold>ti guṇakittanaṃ. <bold>Araha</bold>ntiādīsu navasu ṭhānesu paccekaṃ itipi-saddaṃ yojetvā buddhaguṇā anussaritabbāti dassento <bold>‘‘itipi arahaṃ…pe… itipi bhagavāti anussaratī’’</bold>ti āha. ‘‘Itipetaṃ bhūtaṃ itipetaṃ taccha’’ntiādīsu (dī. ni. 1.6) viya <bold>iti</bold>-saddo āsannapaccakkhakaraṇattho, <bold>pi</bold>-saddo sampiṇḍanattho. Tena nesaṃ bahubhāvo dīpito, tāni ca guṇasallakkhaṇakāraṇāni bhāventena cittassa sammukhībhūtāni kātabbānīti dassento <bold>‘‘iminā ca iminā ca kāraṇenāti vuttaṃ hotī’’</bold>ti āha.</paragraph>
    <paragraph line="6" number="125"> Dūratā nāma āsannatā viya upādāyupādāya vuccatīti paramukkaṃsagataṃ dūrabhāvaṃ dassento <bold>‘‘suvidūravidūre’’</bold>ti āha, suṭṭhu vidūrabhāveneva vidūreti attho. Sā panassa kilesato dūratā tesaṃ sabbaso pahīnattāti dassento āha <bold>‘‘maggena kilesānaṃ viddhaṃsitattā’’</bold>ti. Nanu aññesampi khīṇāsavānaṃ te pahīnā evāti anuyogaṃ manasi katvā vuttaṃ <bold>‘‘savāsanāna’’</bold>nti. Na hi bhagavantaṃ ṭhapetvā aññe saha vāsanāya kilese pahātuṃ sakkonti <pageBreak edition="V" number="1.0207" />, etena aññehi asādhāraṇaṃ <pageBreak edition="M" number="1.0220" /> bhagavato arahattanti dassitaṃ hoti. Kā panāyaṃ vāsanā nāma? Pahīnakilesassāpi appahīnakilesassa payogasadisapayogahetubhūto kilesanihito sāmatthiyaviseso āyasmato <bold>pilindavacchassa</bold> (pārā. 621) vasalasamudācāranimittaṃ viya. Kathaṃ pana ‘‘ārakā’’ti vutte ‘‘kilesehī’’ti ayamattho labbhatīti? Sāmaññajotanāya visese avaṭṭhānato, visesatthinā ca visesassa anupayojetabbato, ‘‘ārakāssa honti pāpakā akusalā dhammā’’tiādīni (ma. ni. 1.434) suttapadānettha udāharitabbāni. <bold>Ārakā</bold>ti cettha ā-kārassa rassattaṃ, ka-kārassa ca ha-kāraṃ, sānusāraṃ katvā niruttinayena <bold>‘‘araha’’</bold>nti padasiddhi veditabbā. Vuttamevatthaṃ sukhaggahaṇatthaṃ <bold>‘‘so tato ārakā nāmā’’</bold>ti gāthābandhamāha. Tattha samañjanasīlo samaṅgī, na samaṅgitā <bold>asamaṅgitā</bold> asamannāgamo asahavuttitā.</paragraph>
    <paragraph line="7" number="126"> Anatthacaraṇena kilesā eva arayoti <bold>kilesārayo</bold>. ‘‘Arīnaṃ hatattā arihā’’ti vattabbe niruttinayena <bold>‘‘araha’’</bold>nti vuttaṃ.</paragraph>
    <paragraph line="8" number="127"> Yañcetaṃ saṃsāracakkanti sambandho. Rathacakkassa nābhi viya mūlāvayavabhūtaṃ anto, bahi ca samavaṭṭhitaṃ avijjābhavataṇhāmayaṃ dvayanti vuttaṃ <bold>‘‘avijjābhavataṇhāmayanābhī’’</bold>ti. Nābhiyā, nemiyā ca sambandhā arasadisā paccayaphalabhūtehi avijjātaṇhājarāmaraṇehi sambandhā puññādisaṅkhārāti vuttaṃ <bold>‘‘puññādiabhisaṅkhārāra’’</bold>nti. Tattha tattha bhave pariyantabhāvena pākaṭaṃ jarāmaraṇanti taṃ nemiṭṭhāniyaṃ katvā āha <bold>‘‘jarāmaraṇanemī’’</bold>ti. Yathā ca rathacakkapavattiyā padhānakāraṇaṃ akkho, evaṃ saṃsāracakkapavattiyā āsavasamudayoti āha <bold>‘‘āsavasamudayamayena akkhena vijjhitvā’’</bold>ti. Āsavā eva avijjādīnaṃ kāraṇattā āsavasamudayo. Yathāha ‘‘āsavasamudayā avijjāsamudayo’’ti (ma. ni. 1.103). Vipākakaṭattārūpappabhedo kāmabhavādiko tibhavo eva ratho, tasmiṃ <bold>tibhavarathe</bold>. Attano paccayehi samaṃ, sabbaso vā ādito paṭṭhāya yojitanti <bold>samāyojitaṃ</bold>. Ādirahitaṃ kālaṃ pavattatīti katvā <bold>anādikālappavattaṃ</bold>.</paragraph>
    <gatha1 line="9">‘‘Khandhānañca <pageBreak edition="M" number="1.0221" /> paṭipāṭi, dhātuāyatanāna ca;</gatha1>
    <gathalast line="10">Abbocchinnaṃ vattamānā, ‘saṃsāro’ti pavuccatī’’ti. (dī. ni. aṭṭha. 2.95 apasādanāvaṇṇanā; saṃ. ni. aṭṭha. 2.2.60; a. ni. aṭṭha. 2.4.199) –</gathalast>
    <unindented line="11">Evaṃ <pageBreak edition="V" number="1.0208" /> vuttasaṃsārova <bold>saṃsāracakkaṃ. Anenā</bold>ti bhagavatā. <bold>Bodhimaṇḍe</bold>ti bodhisaṅkhātassa ñāṇassa maṇḍabhāvappatte ṭhāne, kāle vā. <bold>Vīriyapādehī</bold>ti saṃkilesavodānapakkhiyesu sannirumbhanasannikkhipanakiccatāya dvidhā pavattehi attano vīriyasaṅkhātehi pādehi. <bold>Sīlapathaviya</bold>nti patiṭṭhaṭṭhena sīlameva pathavī, tassaṃ. <bold>Patiṭṭhāyā</bold>ti sampādanavasena patiṭṭhahitvā. <bold>Saddhāhatthenā</bold>ti anavajjadhammādānasādhanato saddhāva hattho, tena. <bold>Kammakkhayakara</bold>nti kāyakammādibhedassa sabbassapi kammassa khayakaraṇato kammakkhayakaraṃ. <bold>Ñāṇapharasu</bold>nti samādhisilāyaṃ sunisitamaggañāṇapharasuṃ gahetvā.</unindented>
    <paragraph line="12" number="128"> Evaṃ ‘‘arānaṃ hatattā’’ti ettha vuttaaraghāte saṃsāraṃ cakkaṃ viya cakkanti gahetvā atthayojanaṃ katvā idāni paṭiccasamuppādadesanākkamenapi taṃ dassetuṃ <bold>‘‘atha vā’’</bold>tiādi vuttaṃ. Tattha <bold>anamataggaṃ saṃsāravaṭṭa</bold>nti anu anu amataggaṃ aviññātakoṭikaṃ saṃsāramaṇḍalaṃ. <bold>Sesā dasa dhammā</bold> saṅkhārādayo jātipariyosānā <bold>arā</bold>. Kathaṃ? Nābhiyā avijjāya mūlato, nemiyā jarāmaraṇena antato sambandhattāti dassento āha <bold>‘‘avijjāmūlakattā jarāmaraṇapariyantattā cā’’</bold>ti. <bold>Dukkhādīsū</bold>ti dukkhasamudayanirodhamaggesu. Tattha dukkhe <bold>aññāṇaṃ</bold> tadantogadhattā, tappaṭicchādanato ca, sesesu paṭicchādanatova. <bold>Dukkha</bold>nti cettha dukkhaṃ ariyasaccaṃ adhippetanti taṃ kāmabhavādivasena tidhā bhinditvā tathā tappaṭicchādikaṃ avijjaṃ, avijjādipaccaye tīsu bhavesu saṅkhārādike ca paṭipāṭiyā dassento <bold>‘‘kāmabhave ca avijjā’’</bold>tiādimāha. Tattha <bold>kāmabhave avijjā</bold>ti kāmabhave ādīnavappaṭicchādikā avijjā. <bold>Rūpabhave arūpabhave avijjā</bold>ti etthāpi eseva nayo. <bold>Kāmabhave saṅkhārāna</bold>nti kāmabhūmipariyāpannānaṃ saṅkhārānaṃ, kāmabhave vā nipphādetabbā ye saṅkhārā, tesaṃ kāmabhavūpapattinibbattakasaṅkhārānanti attho. <bold>Paccayo hotī</bold>ti puññābhisaṅkhārānaṃ tāva ārammaṇapaccayena ceva upanissayapaccayena cāti dvidhā paccayo hoti. Apuññābhisaṅkhāresu sahajātassa sahajātādivasena <pageBreak edition="M" number="1.0222" />, asahajātassa anantarasamanantarādivasena, nānantarassa pana ārammaṇavasena ceva upanissayavasena ca paccayo hoti. <bold>Arūpabhave saṅkhārāna</bold>nti āneñjābhisaṅkhārānaṃ <pageBreak edition="V" number="1.0209" />. <bold>Paccayo hoti</bold> upanissayavaseneva. Imasmiṃ panatthe ettha vitthāriyamāne atippapañco hoti, sayameva ca parato āgamissatīti na naṃ vitthārayāma.</paragraph>
    <paragraph line="13"><bold>Tiṇṇaṃ āyatanāna</bold>nti cakkhusotamanāyatanānaṃ. <bold>Ekassāyatanassā</bold>ti manāyatanassa. Iminā nayena phassādīnampi vibhāgo veditabbo. <bold>Tattha tattha sā sā taṇhā</bold>ti rūpataṇhādibhedā tattha tattha kāmabhavādīsu uppajjanakā taṇhā.</paragraph>
    <paragraph line="14">Taṇhādimūlikā kathā atisaṃkhittāti taṃ, upādānabhave ca vibhajitvā vitthāretvā dassetuṃ <bold>‘‘katha’’</bold>ntiādi vuttaṃ. Tattha <bold>‘‘kāme paribhuñjissāmī’’</bold>ti iminā kāmataṇhāpavattimāha. Tathā <bold>‘‘saggasampattiṃ anubhavissāmī’’</bold>tiādīhi. Sā pana taṇhā yasmā bhusamādānavasena pavattamānā kāmupādānaṃ nāma hoti, tasmā vuttaṃ <bold>‘‘kāmupādānapaccayā’’</bold>ti. <bold>Tathevā</bold>ti kāmupādānapaccayā eva.</paragraph>
    <paragraph line="15"><bold>Brahmalokasampatti</bold>nti rūpībrahmaloke sampattiṃ. ‘‘Sabbepi tebhūmakā dhammā kāmanīyaṭṭhena kāmā’’ti (mahāni. 1; cūḷani. ajitamāṇavapucchāniddesa 8 thoka visadisaṃ) vacanato bhavarāgopi kāmupādānamevāti katvā <bold>‘‘kāmupādānapaccayā eva mettaṃ bhāvetī’’</bold>tiādi vuttaṃ. <bold>Sesupādānamūlikāsupī</bold>ti etthāyaṃ yojanā – idhekacco ‘‘natthi paro loko’’ti natthikadiṭṭhiṃ gaṇhāti, so diṭṭhupādānapaccayā kāyena duccaritaṃ caratītiādi vuttanayena yojetabbaṃ. Aparo ‘‘asukasmiṃ sampattibhave attā ucchijjatī’’ti ucchedadiṭṭhiṃ gaṇhāti, so tatrūpapattiyā kāyena sucaritaṃ caratītiādi vuttanayeneva yojetabbaṃ. Aparo ‘‘rūpī manomayo hutvā attā ucchijjatī’’ti rūpūpapattiyā maggaṃ bhāveti. <bold>Bhāvanāpāripūriyā</bold>ti sabbaṃ vuttanayeneva veditabbaṃ. Aparo ‘‘arūpabhave uppajjitvā attā ucchijjatī’’ti arūpūpapattiyā maggaṃ bhāveti. <bold>Bhāvanāpāripūriyā</bold>ti sabbaṃ vuttanayeneva veditabbaṃ. Etāhiyeva attavādupādānamūlikāpi yojanā saṃvaṇṇitāti daṭṭhabbaṃ. Evaṃ diṭṭhadhammanibbānavādavasenāpi <pageBreak edition="M" number="1.0223" /> yojanā veditabbā. Aparo ‘‘sīlena suddhī’’ti ‘‘asuddhimaggaṃ suddhimaggo’’ti parāmasanto sīlabbatupādānapaccayā kāyena duccaritaṃ caratītiādinā sabbaṃ vuttanayeneva yojetabbaṃ.</paragraph>
    <paragraph line="16">Idāni yvāyaṃ saṃsāracakkaṃ dassentena ‘‘kāmabhave avijjā kāmabhave saṅkhārānaṃ paccayo hotī’’tiādinā <pageBreak edition="V" number="1.0210" /> avijjādīnaṃ paccayabhāvo, saṅkhārādīnaṃ paccayuppannabhāvo ca dassito, tameva <bold>paṭisambhidāmaggapāḷiṃ</bold> ānetvā nigamanavasena dassento <bold>‘‘evaṃ aya’’</bold>ntiādimāha. Tattha yathā saṅkhārā hetunibbattā, evaṃ avijjāpi kāmāsavādinā sahetukā evāti āha <bold>‘‘ubhopete hetusamuppannā’’</bold>ti. <bold>Paccayapariggahe</bold>ti nāmarūpassa paccayānaṃ avijjādīnaṃ paricchijja gahaṇe, nipphādetabbe bhummaṃ. <bold>Paññā</bold>ti kaṅkhāvitaraṇavisuddhisaṅkhātā pakārato jānanā. <bold>Dhammaṭṭhitiñāṇa</bold>nti paṭiccasamuppādāvabodho. Idañca dhammaṭṭhitiñāṇaṃ yasmā addhāttaye kaṅkhāmalavitaraṇavasena pavattati, tasmā <bold>‘‘atītampi addhāna’’</bold>ntiādi vuttaṃ. <bold>Eteneva nayenā</bold>ti etena ‘‘avijjā hetū’’tiādinā avijjāyaṃ vuttena nayena. ‘‘Saṅkhārā hetu, viññāṇaṃ hetusamuppanna’’ntiādinā (paṭi. ma. 1.46) <bold>sabbapadāni vitthāretabbāni</bold>.</paragraph>
    <paragraph line="17">Saṃkhippanti ettha avijjādayo, viññāṇādayo cāti <bold>saṅkhepo,</bold> hetu, vipāko ca. Hetu vipākoti vā saṃkhippatīti <bold>saṅkhepo,</bold> avijjādayo viññāṇādayo ca. Saṅkhepabhāvasāmaññena pana ekavacanaṃ katanti daṭṭhabbaṃ. Te pana saṅkhepā atīte hetu, etarahi vipāko, etarahi hetu, āyatiṃ vipākoti evaṃ kālavibhāgena cattāro jātā. Tenāha <bold>‘‘purimasaṅkhepo cettha atīto addhā’’</bold>tiādi. Saṅkhepa-saddo vā bhāgādhivacananti atīto hetubhāgo paṭhamo saṅkhepo. Esa nayo sesesupi. <bold>Taṇhupādānabhavā gahitāva honti</bold> kilesakammabhāvasāmaññato, tehi vinā avijjāsaṅkhārānaṃ sakiccākaraṇato ca. Kammaṃ taṇhā ca tassa sahakārīkāraṇaṃ hutvā vaṭṭanatthena <bold>kammavaṭṭaṃ</bold>.</paragraph>
    <paragraph line="18">Viññāṇanāmarūpasaḷāyatanaphassavedanānaṃ jātijarābhaṅgāvatthā ‘‘jātijarāmaraṇa’’nti vuttāti āha <bold>‘‘jātijarāmaraṇāpadesena</bold><bold>viññāṇādīnaṃ</bold><pageBreak edition="M" number="1.0224" /><bold>niddiṭṭhattā’’</bold>ti. <bold>Ime</bold>ti viññāṇādayo. <bold>Āyatiṃ vipākavaṭṭaṃ</bold> paccuppannahetuto bhāvīnaṃ anāgatānaṃ gahitattā. <bold>Te</bold>ti avijjādayo. <bold>Ākārato</bold>ti sarūpato avuttāpi tasmiṃ tasmiṃ saṅgahe ākirīyanti avijjāsaṅkhārādiggahaṇehi pakāsīyantīti ākārā, atītahetuādīnaṃ vā pakārā ākārā, tato ākārato. <bold>Vīsatividhā honti</bold> atītehetupañcakādibhedato.</paragraph>
    <paragraph line="19"><bold>Saṅkhāraviññāṇānaṃ antarā eko sandhī</bold>ti hetuto phalassa avicchedappavattibhāvato hetuphalasambandhabhūto eko sandhi. Tathā <bold>bhavajātīnamantarā. Vedanātaṇhānamantarā</bold> pana phalato hetuno <pageBreak edition="V" number="1.0211" /> avicchedappavattibhāvato phalahetusambandhabhūto eko sandhi. Phalabhūtopi hi dhammo aññassa hetusabhāvassa dhammassa paccayo hotīti.</paragraph>
    <paragraph line="20"><bold>Itī</bold>ti vuttappakāraparāmasanaṃ. Tenāha <bold>‘‘catusaṅkhepa’’</bold>ntiādi. <bold>Sabbākārato</bold>ti idha vuttehi, avuttehi ca <bold>paṭiccasamuppādavibhaṅge</bold> (vibha. 225 ādayo), anantanayasamantapaṭṭhānādīsu ca āgatehi sabbehi ākārehi. <bold>Jānātī</bold>ti avabujjhati. <bold>Passatī</bold>ti dassanabhūtena ñāṇacakkhunā paccakkhato passati. <bold>Aññāti paṭivijjhatī</bold>ti tesaṃyeva vevacanaṃ. <bold>Ta</bold>nti taṃ jānanaṃ. <bold>Ñātaṭṭhenā</bold>ti yathāsabhāvato jānanaṭṭhena. <bold>Pajānanaṭṭhenā</bold>ti aniccādīhi pakārehi paṭivijjhanaṭṭhena.</paragraph>
    <paragraph line="21">Idāni yadatthamidaṃ bhavacakkaṃ idhānītaṃ, taṃ dassetuṃ <bold>‘‘iminā’’</bold>tiādi vuttaṃ. Tattha <bold>te dhamme</bold>ti te avijjādike dhamme. <bold>Yathābhūtaṃ ñatvā</bold>ti mahāvajirañāṇena yāthāvato jānitvā. <bold>Nibbindanto</bold> balavavipassanāya <bold>virajjanto vimuccanto</bold> ariyamaggehi <bold>are hanī</bold>ti yojanā. Tattha yadā bhagavā virajjati vimuccati, tadā are hanati nāma. Tato paraṃ pana abhisambuddhakkhaṇaṃ gahetvā vuttaṃ <bold>‘‘hani vihani viddhaṃsesī’’</bold>ti.</paragraph>
    <paragraph line="22" number="129"> Cakkavattino acetane cakkaratane uppanne tattheva loko pūjaṃ karoti, aññattha pūjāvisesā pacchijjanti, kimaṅgaṃ pana sammāsambuddhe uppanneti dassento <bold>‘‘uppanne tathāgate’’</bold>tiādimāha. <bold>Ko pana vādo aññesaṃ pūjāvisesāna</bold>nti yathāvuttato aññesaṃ amahesakkhehi devamanussehi kariyamānānaṃ nātiuḷārānaṃ pūjāvisesānaṃ arahabhāve <pageBreak edition="M" number="1.0225" /> kā nāma kathā. <bold>Atthānurūpa</bold>nti arahattatthassa anurūpaṃ anvatthaṃ.</paragraph>
    <paragraph line="23" number="130"><bold>Asilokabhayenā</bold>ti akittibhayena. <bold>Raho pāpaṃ karonti</bold> ‘‘mā naṃ koci jaññā’’ti <bold>esa</bold> bhagavā <bold>na kadāci karoti</bold> pāpahetūnaṃ bodhimaṇḍe eva suppahīnattā. Aparo nayo – ārakāti <bold>arahaṃ,</bold> suvidūrabhāvatoicceva attho. Kuto pana suvidūrabhāvatoti? Ye abhāvitakāyā abhāvitasīlā abhāvitacittā abhāvitapaññā, tato eva appahīnarāgadosamohā ariyadhammassa akovidā ariyadhamme avinītā ariyadhammassa adassāvino appaṭipannā micchāpaṭipannā ca, tato suvidūrabhāvato. Vuttañhetaṃ bhagavatā –</paragraph>
    <indent line="24">‘‘Saṅghāṭikaṇṇecepi <pageBreak edition="V" number="1.0212" /> me, bhikkhave, bhikkhu gahetvā piṭṭhito piṭṭhito anubandho assa pāde pādaṃ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo. Atha kho so ārakāva mayhaṃ, ahañca tassa. Taṃ kissa hetu? Dhammaṃ hi so, bhikkhave, bhikkhu na passati, dhammaṃ apassanto maṃ na passatī’’ti (itivu. 92).</indent>
    <paragraph line="25">Yathāvuttapuggalā hi sacepi sāyaṃ pātaṃ satthu santikāvacarāva siyuṃ, na te tāvatā ‘‘satthu santikā’’ti vattabbā, tathā satthāpi nesaṃ. Iti asappurisānaṃ ārakā dūreti <bold>arahaṃ</bold>.</paragraph>
    <gatha1 line="26">‘‘Sammā na paṭipajjanti, ye nihīnāsayā narā;</gatha1>
    <gathalast line="27">Ārakā tehi bhagavā, dūre tenā<bold>rahaṃ</bold> mato’’ti.</gathalast>
    <paragraph line="28">Tathā ārakāti <bold>arahaṃ,</bold> āsannabhāvatoti attho. Kuto pana āsannabhāvatoti? Ye bhāvitakāyā bhāvitasīlā bhāvitacittā bhāvitapaññā, tato eva pahīnarāgadosamohā ariyadhammassa kovidā ariyadhamme suvinītā ariyadhammassa dassāvino sammāpaṭipannā, tato āsannabhāvato. Vuttampi cetaṃ bhagavatā –</paragraph>
    <indent line="29">‘‘Yojanasate <pageBreak edition="M" number="1.0226" /> cepi me, bhikkhave, bhikkhu vihareyya, so ca hoti anabhijjhālu kāmesu na tibbasārāgo abyāpannacitto appaduṭṭhamanasaṅkappo upaṭṭhitassati sampajāno samāhito ekaggacitto saṃvutindriyo. Atha kho so santikeva mayhaṃ, ahañca tassa. Taṃ kissa hetu? Dhammaṃ hi so, bhikkhave, bhikkhu passati, dhammaṃ passanto maṃ passatī’’ti (itivu. 92).</indent>
    <paragraph line="30">Tathārūpā hi puggalā satthu yojanasahassantarikāpi honti, na tāvatā te ‘‘satthu dūracārino’’ti vattabbā, tathā satthāpi nesaṃ. Iti sappurisānaṃ ārakā āsanneti <bold>arahaṃ</bold>.</paragraph>
    <gatha1 line="31">Ye <pageBreak edition="V" number="1.0213" /> sammā paṭipajjanti, suppaṇītādhimuttikā;</gatha1>
    <gathalast line="32">Ārakā tehi āsanne, tenāpi <bold>arahaṃ</bold> jino.</gathalast>
    <paragraph line="33">Ye ime rāgādayo pāpadhammā yasmiṃ santāne uppajjanti, tassa diṭṭhadhammikampi samparāyikampi anatthaṃ āvahanti. Nibbānagāminiyā paṭipadāya ekaṃseneva ujuvipaccanīkabhūtā ca, te attahitaṃ, parahitañca paripūretuṃ sammā paṭipajjantehi sādhūhi dūrato rahitabbā pariccajitabbā pahātabbāti <bold>rahā</bold> nāma, te ca yasmā bhagavato bodhimūleyeva ariyamaggena sabbaso pahīnā samucchinnā. Yathāha –</paragraph>
    <indent line="34">‘‘Tathāgatassa kho, brāhmaṇa, rāgo pahīno doso moho, sabbepi pāpakā akusalā dhammā pahīnā ucchinnamūlā tālāvatthukatā anabhāvaṃkatā āyatiṃ anuppādadhammā’’ti (pārā. 9-10 atthato samānaṃ).</indent>
    <paragraph line="35">Tasmā sabbaso na santi etassa rahāti arahoti vattabbe okārassa sānusāraṃ a-kārādesaṃ katvā <bold>‘‘araha’’</bold>nti vuttaṃ.</paragraph>
    <gatha1 line="36">Pāpadhammā rahā nāma, sādhūhi rahitabbato;</gatha1>
    <gathalast line="37">Tesaṃ suṭṭhu pahīnattā, bhagavā <bold>arahaṃ</bold> mato.</gathalast>
    <paragraph line="38">Ye te sabbaso pariññātakkhandhā pahīnakilesā bhāvitamaggā sacchikatanirodhā arahanto khīṇāsavā, ye ca sekkhā appattamānasā anuttaraṃ <pageBreak edition="M" number="1.0227" /> yogakkhemaṃ patthayamānā viharanti, ye ca parisuddhapayogā kalyāṇajjhāsayā saddhāsīlasutādiguṇasampannā puggalā, tehi na rahitabbo na pariccajitabbo, te ca bhagavatāti <bold>arahaṃ</bold>. Tathā hi ariyapuggalā satthārā diṭṭhadhammassa paccakkhakaraṇato satthu dhammasarīrena avirahitā eva honti. Yathāha āyasmā <bold>piṅgiyo</bold> –</paragraph>
    <gatha1 line="39">‘‘Passāmi naṃ manasā cakkhunāva,</gatha1>
    <gatha2 line="40">Rattindivaṃ brāhmaṇa appamatto;</gatha2>
    <gatha3 line="41">Namassamāno <pageBreak edition="V" number="1.0214" /> vivasemi rattiṃ,</gatha3>
    <gathalast line="42">Teneva maññāmi avippavāsaṃ.</gathalast>
    <gatha1 line="43">‘‘Saddhā ca pīti ca mano sati ca,</gatha1>
    <gatha2 line="44">Nāpentime gotamasāsanamhā;</gatha2>
    <gatha3 line="45">Yaṃ yaṃ disaṃ vajati bhūripañño,</gatha3>
    <gathalast line="46">Sa tena teneva natohamasmī’’ti. (su. ni. 1148-1149);</gathalast>
    <paragraph line="47">Teneva ca te aññaṃ satthāraṃ na uddisanti. Yathāha –</paragraph>
    <indent line="48">‘‘Aṭṭhānametaṃ, bhikkhave, anavakāso, yaṃ diṭṭhisampanno puggalo aññaṃ satthāraṃ uddiseyyāti netaṃ ṭhānaṃ vijjatī’’ti (ma. ni. 3.128; a. ni. 1.276).</indent>
    <paragraph line="49">Kalyāṇaputhujjanāpi yebhuyyena satthari niccalasaddhā eva honti. Iti suppaṭipannehi purisavisesehi avirahitabbato, tesañca avirahanato na santi etassa rahā pariccajanakā, natthi vā etassa raho sādhūhi pariccajitabbatāti <bold>arahaṃ</bold>.</paragraph>
    <gatha1 line="50">‘‘Ye sacchikatasaddhammā, ariyā suddhagocarā;</gatha1>
    <gathalast line="51">Na tehi rahito hoti, nātho tenā<bold>rahaṃ</bold> mato’’ti.</gathalast>
    <paragraph line="52"><bold>Raho</bold>ti ca gamanaṃ vuccati, bhagavato ca nānāgatīsu paribbhamanasaṅkhātaṃ saṃsāre gamanaṃ natthi kammakkhayakarena ariyamaggena bodhimūleyeva sabbaso sasambhārassa kammavaṭṭassa viddhaṃsitattā. Yathāha –</paragraph>
    <gatha1 line="53">‘‘Yena <pageBreak edition="V" number="1.0215" /> devūpapatyassa, gandhabbo vā vihaṅgamo;</gatha1>
    <gatha2 line="54">Yakkhattaṃ yena gaccheyyaṃ, manussattañca abbaje;</gatha2>
    <gathalast line="55">Te mayhaṃ āsavā khīṇā, viddhastā vinaḷīkatā’’ti. (a. ni. 4.36);</gathalast>
    <unindented line="56">Evaṃ <pageBreak edition="M" number="1.0228" /> natthi etassa rahogamanaṃ gatīsu paccājātītipi <bold>arahaṃ</bold>.</unindented>
    <gatha1 line="57">Raho vā gamanaṃ yassa, saṃsāre natthi sabbaso;</gatha1>
    <gathalast line="58">Pahīnajātimaraṇo, <bold>arahaṃ</bold> sugato mato.</gathalast>
    <paragraph line="59">Pāsaṃsattā vā bhagavā <bold>arahaṃ</bold>. Akkharacintakā hi pasaṃsāyaṃ araha-saddaṃ vaṇṇenti. Pāsaṃsabhāvo ca bhagavato anaññasādhāraṇo yathābhuccaguṇādhigato sadevake loke suppatiṭṭhito. Tathā hesa anuttarena sīlena anuttarena samādhinā anuttarāya paññāya anuttarāya vimuttiyā asamo asamasamo appaṭimo appaṭibhāgo appaṭipuggaloti evaṃ tasmiṃ tasmiṃ guṇe vibhajitvā vuccamāne paṇḍitapurisehi devehi brahmehi bhagavatā vā pana pariyosāpetuṃ asakkuṇeyyarūpo. Iti pāsaṃsattāpi bhagavā <bold>arahaṃ</bold>.</paragraph>
    <gatha1 line="60">Guṇehi sadiso natthi, yasmā loke sadevake;</gatha1>
    <gathalast line="61">Tasmā pāsaṃsiyattāpi, <bold>arahaṃ</bold> dvipaduttamo.</gathalast>
    <unindented line="62">Evaṃ sabbathāpi –</unindented>
    <gatha1 line="63">‘‘Ārakā mandabuddhīnaṃ, ārakā ca vijānataṃ;</gatha1>
    <gatha2 line="64">Rahānaṃ suppahīnattā, vidūnamaraheyyato;</gatha2>
    <gathalast line="65">Bhavesu ca rahābhāvā, pāsaṃsā <bold>arahaṃ</bold> jino’’ti.</gathalast>
    <paragraph line="66" number="131"><bold>Sammā</bold>ti aviparītaṃ. <bold>Sāma</bold>nti sayameva. <bold>Sambuddho</bold>ti hi ettha <bold>saṃ</bold>-saddo ‘‘saya’’nti etassa atthassa bodhako daṭṭhabbo. <bold>Sabbadhammāna</bold>nti anavasesānaṃ ñeyyadhammānaṃ. Kathaṃ panettha sabbadhammāvabodho <pageBreak edition="V" number="1.0216" /> labbhatīti? Ekadesassa aggahaṇato. Padesaggahaṇe hi asati gahetabbassa nippadesatāva viññāyati yathā ‘‘dikkhito na dadātī’’ti. Evañca katvā atthavisesānapekkhā kattari eva buddhasaddasiddhi veditabbā kammavacanicchāya abhāvato. ‘‘Sammā sāmaṃ buddhattā sammāsambuddho’’ti ettakameva hi idha saddato labbhati, ‘‘sabbadhammāna’’nti pana atthato labbhamānaṃ gahetvā vuttaṃ. Na hi bujjhanakiriyā avisayā yujjati.</paragraph>
    <paragraph line="67">Idāni <pageBreak edition="M" number="1.0229" /> tassā visayaṃ ‘‘sabbadhamme’’ti sāmaññato vuttaṃ vibhajitvā dassetuṃ <bold>‘‘abhiññeyye dhamme’’</bold>tiādi vuttaṃ. Tattha <bold>abhiññeyye</bold>ti abhivisiṭṭhena ñāṇena jānitabbe. Ke pana teti? Catusaccadhamme. <bold>Abhiññeyyato buddho</bold>ti abhiññeyyabhāvato bujjhi. Pubbabhāge vipassanāpaññāya, adhigamakkhaṇe maggapaññāya, aparabhāge sabbaññutaññāṇādīhi aññāsīti attho. Ito paresupi eseva nayo. <bold>Pariññeyye dhamme</bold>ti dukkhaṃ ariyasaccamāha. <bold>Pahātabbe</bold>ti samudayapakkhiye. <bold>Sacchikātabbe</bold>ti nibbānaṃ sandhāyāha. Bahuvacananiddeso pana sopādisesādikaṃ pariyāyasiddhaṃ bhedaṃ gahetvā kato, uddeso vā ayaṃ catusaccadhammānanti. Tathā hi vakkhati ‘‘cakkhuṃ dukkhasacca’’ntiādi. Uddeso ca avinicchitatthaparicchedassa dhammassa vasena karīyati. Uddesena hi uddisiyamānānaṃ dhammānaṃ atthitāmattaṃ vuccati, na paricchedoti aparicchedena bahuvacanena vuttaṃ yathā ‘‘appaccayā dhammā, asaṅkhatā dhammā’’ti (dha. sa. dukamātikā 7-8). <bold>Sacchikātabbe</bold>ti vā phalavimuttīnampi gahaṇaṃ, na nibbānassevāti bahuvacananiddeso kato. Evañca <bold>bhāvetabbe</bold>ti ettha jhānānampi gahaṇaṃ daṭṭhabbaṃ.</paragraph>
    <paragraph line="68">Gāthāyaṃ <bold>bhāvetabbañcā</bold>ti ettha <bold>ca</bold>-saddo avuttasamuccayattho, tena sacchikātabbassa gahaṇaṃ veditabbaṃ. <bold>Tasmā buddhosmī</bold>ti yasmā cattāri saccāni mayā buddhāni, saccavinimuttañca kiñci ñeyyaṃ natthi, tasmā sabbampi ñeyyaṃ buddhosmi, abbhaññāsinti attho.</paragraph>
    <paragraph line="69" number="132"> Evaṃ saccavasena sāmaññato vuttamatthaṃ dvārārammaṇehi saddhiṃ dvārappavattadhammehi, khandhādīhi ca saccavaseneva vibhajitvā dassetuṃ <bold>‘‘api cā’’</bold>tiādi āraddhaṃ. Tattha <bold>mūlakāraṇabhāvenā</bold>ti santesupi avijjādīsu aññesu kāraṇesu tesampi mūlabhūtakāraṇabhāvena. Taṇhā hi kammassa vicittabhāvahetuto, sahāyabhāvūpagamanato ca dukkhavicittatāya padhānakāraṇaṃ. <bold>Samuṭṭhāpikā</bold>ti uppādikā. <bold>Purimataṇhā</bold>ti purimabhavasiddhā taṇhā. <bold>Ubhinna</bold>nti cakkhussa <pageBreak edition="V" number="1.0217" />, taṃsamudayassa ca. <bold>Appavattī</bold>ti appavattinimittaṃ. <bold>Nirodhapajānanā</bold>ti sacchikiriyābhisamayavasena nirodhassa paṭivijjhanā. <bold>Ekekapaduddhārenā</bold>ti ‘‘cakkhuṃ cakkhusamudayo’’tiādinā ekekakoṭṭhāsaniddhāraṇena <pageBreak edition="M" number="1.0230" />. Taṇhāyapi pariññeyyabhāvasabbhāvato, upādānakkhandhantogadhattā ca dukkhasaccasaṅgahaṃ dassetuṃ <bold>‘‘rūpataṇhādayo cha taṇhākāyā’’</bold>ti vuttaṃ.</paragraph>
    <paragraph line="70"><bold>Kasiṇānī</bold>ti kasiṇajjhānāni. <bold>Dvattiṃsākārā</bold>ti dvattiṃsa koṭṭhāsā, tadārammaṇajjhānāni ca. <bold>Nava bhavā</bold>ti kāmabhavādayo tayo, saññībhavādayo tayo, ekavokārabhavādayo tayoti nava bhavā. <bold>Cattāri jhānānī</bold>ti aggahitārammaṇavisesāni cattāri rūpāvacarajjhānāni, vipākajjhānānaṃ vā etaṃ gahaṇaṃ. Ettha ca kusaladhammānaṃ upanissayabhūtā taṇhā samuṭṭhāpikā purimataṇhāti veditabbā. Kiriyadhammānaṃ pana yattha te tassa attabhāvassa kāraṇabhūtā.</paragraph>
    <paragraph line="71"><bold>Anubuddho</bold>ti bujjhitabbadhammassa anurūpato buddho. <bold>Tenā</bold>ti tasmā. Yasmā sāmaññato, visesato ca ekekapaduddhārena sabbadhamme buddho, tasmā vuttaṃ. Kinti āha <bold>‘‘sammā sāmañca sabbadhammānaṃ buddhattā’’</bold>ti, sabbassapi ñeyyassa sabbākārato aviparītaṃ sayameva abhisambuddhattāti attho. Imināssa paropadesarahitassa sabbākārena sabbadhammāvabodhanasamatthassa ākaṅkhappaṭibaddhavuttino anāvaraṇañāṇasaṅkhātassa sabbaññutaññāṇassa adhigamo dassito.</paragraph>
    <paragraph line="72">Nanu ca sabbaññutaññāṇato aññaṃ anāvaraṇañāṇaṃ, aññathā ‘‘cha asādhāraṇañāṇāni buddhañāṇānī’’ti (paṭi. ma. mātikā 1.73) vacanaṃ virujjheyyāti? Na virujjhati, visayapavattibhedavasena aññehi asādhāraṇabhāvadassanatthaṃ ekasseva ñāṇassa dvidhā vuttattā. Ekameva hi taṃ ñāṇaṃ anavasesasaṅkhatāsaṅkhatasammutidhammavisayatāya sabbaññutaññāṇaṃ, tattha ca āvaraṇābhāvato nissaṅgacāramupādāya ‘‘anāvaraṇañāṇa’’nti vuttaṃ. Yathāha paṭisambhidāyaṃ ‘‘sabbaṃ saṅkhatamasaṅkhataṃ anavasesaṃ jānātīti sabbaññutaññāṇaṃ, tattha āvaraṇaṃ natthīti anāvaraṇañāṇa’’ntiādi (paṭi. ma. 1.119). Tasmā natthi nesaṃ atthato bhedo, ekantena cetaṃ evamicchitabbaṃ. Aññathā sabbaññutānāvaraṇañāṇānaṃ sādhāraṇatā, asabbadhammārammaṇatā ca āpajjeyya. Na hi bhagavato ñāṇassa aṇumattampi āvaraṇaṃ atthi, anāvaraṇañāṇassa ca asabbadhammārammaṇabhāve yattha taṃ na pavattati, tatthāvaraṇasabbhāvato anāvaraṇabhāvoyeva na siyā. Atha vā pana hotu <pageBreak edition="M" number="1.0231" /> aññameva anāvaraṇañāṇaṃ sabbaññutaññāṇato, idha pana sabbattha appaṭihatavuttitāya <pageBreak edition="V" number="1.0218" /> anāvaraṇañāṇanti sabbaññutaññāṇameva adhippetaṃ. Tassa cādhigamena bhagavā ‘‘sabbaññū, sabbavidū, sammāsambuddho’’ti ca vuccati na sakiṃyeva sabbadhammāvabodhato. Tathā ca vuttaṃ <bold>paṭisambhidāyaṃ</bold> (paṭi. ma. 1.162) ‘‘vimokkhantikametaṃ buddhānaṃ bhagavantānaṃ bodhiyā mūle saha sabbaññutaññāṇassa paṭilābhā sacchikā paññatti yadidaṃ ‘‘buddho’’ti. Sabbadhammāvabodhanasamatthañāṇasamadhigamena hi bhagavato santāne anavasesadhamme paṭivijjhituṃ samatthatā ahosīti.</paragraph>
    <paragraph line="73">Etthāha – kiṃ panidaṃ ñāṇaṃ pavattamānaṃ sakiṃyeva sabbasmiṃ visaye pavattati, udāhu kamenāti? Kiñcettha – yadi tāva sakiṃyeva sabbasmiṃ visaye pavattati, atītānāgatapaccuppannaajjhattabahiddhādibhedabhinnānaṃ saṅkhatadhammānaṃ, asaṅkhatasammutidhammānañca ekajjhaṃ upaṭṭhāne dūrato cittapaṭaṃ pekkhantassa viya paṭivibhāgenāvabodho na siyā, tathā ca sati ‘‘sabbe dhammā anattā’’ti vipassantānaṃ anattākārena viya sabbadhammā anirūpitarūpena bhagavato ñāṇassa visayā hontīti āpajjati. Yepi ‘‘sabbañeyyadhammānaṃ ṭhitalakkhaṇavisayaṃ vikapparahitaṃ sabbakālaṃ buddhānaṃ ñāṇaṃ pavattati, tena te ‘sabbavidū’ti vuccanti, evañca katvā ‘caraṃ samāhito nāgo, tiṭṭhantopi samāhito’ti idampi vacanaṃ suvuttaṃ hotī’’ti vadanti, tesampi vuttadosānātivatti, ṭhitalakkhaṇārammaṇatāya ca atītānāgatasammutidhammānaṃ tadabhāvato ekadesavisayameva bhagavato ñāṇaṃ siyā. Tasmā sakiṃyeva ñāṇaṃ pavattatīti na yujjati.</paragraph>
    <paragraph line="74">Atha kamena sabbasmiṃ visaye ñāṇaṃ pavattati? Evampi na yujjati. Na hi jātibhūmisabhāvādivasena, disādesakālādivasena ca anekabhedabhinne ñeyye kamena gayhamāne tassa anavasesapaṭivedho sambhavati, apariyantabhāvato ñeyyassa. Ye pana ‘‘atthassa avisaṃvādanato ñeyyassa ekadesaṃ paccakkhaṃ katvā ‘sesepi eva’nti adhimuccitvā vavatthāpanena sabbaññū bhagavā, tañca ñāṇaṃ na anumānikaṃ saṃsayābhāvato. Saṃsayānubaddhaṃ hi loke anumānañāṇa’’nti vadanti, tesampi taṃ na yuttaṃ. Sabbassa hi appaccakkhabhāve atthāvisaṃvādanena ñeyyassa ekadesaṃ paccakkhaṃ <pageBreak edition="M" number="1.0232" /> katvā ‘‘sesepi eva’’nti adhimuccitvā vavatthāpanassa asambhavato. Yañhi taṃ sesaṃ, taṃ appaccakkhanti.</paragraph>
    <paragraph line="75">Atha tampi paccakkhaṃ, tassa sesabhāvo eva na siyāti? Sabbametaṃ akāraṇaṃ. Kasmā <pageBreak edition="V" number="1.0219" />? Avisayavicāraṇabhāvato. Vuttaṃ hetaṃ bhagavatā ‘‘buddhavisayo, bhikkhave, acinteyyo na cintetabbo. Yo cinteyya, ummādassa vighātassa bhāgī assā’’ti (a. ni. 4.77). Idaṃ panettha sanniṭṭhānaṃ – yaṃkiñci bhagavatā ñātuṃ icchitaṃ sakalaṃ, ekadeso vā, tattha appaṭihatavuttitāya paccakkhato ñāṇaṃ pavattati, niccasamādhānañca vikkhepābhāvato. Ñātuṃ icchitassa ca sakalassa avisayabhāve tassa ākaṅkhappaṭibaddhavuttitā na siyā, ekanteneva sā icchitabbā ‘‘sabbe dhammā buddhassa bhagavato āvajjanappaṭibaddhā ākaṅkhappaṭibaddhā manasikārappaṭibaddhā cittuppādappaṭibaddhā’’ti vacanato. Atītānāgatavisayampi bhagavato ñāṇaṃ anumānāgamatakkaggahaṇavirahitattā paccakkhameva.</paragraph>
    <paragraph line="76">Nanu ca etasmiṃ pakkhe yadā sakalaṃ ñātuṃ icchitaṃ, tadā sakiṃyeva sakalavisayatāya anirūpitarūpena bhagavato ñāṇaṃ pavatteyyāti vuttadosānātivattiyevāti? Na, tassa visodhitattā. Visodhito hi so buddhavisayo acinteyyoti. Aññathā pacurajanañāṇasamānavuttitāya buddhānaṃ bhagavantānaṃ ñāṇassa acinteyyatā na siyā. Tasmā sakaladhammārammaṇampi taṃ ekadhammārammaṇaṃ viya suvavatthāpiteyeva te dhamme katvā pavattatīti idamettha acinteyyaṃ. Vuttañhetaṃ ‘‘yāvatakaṃ ñeyyaṃ, tāvatakaṃ ñāṇaṃ. Yāvatakaṃ ñāṇaṃ, tāvatakaṃ ñeyyaṃ. Ñeyyapariyantikaṃ ñāṇaṃ, ñāṇapariyantikaṃ ñeyya’’nti (mahāni. 69; cūḷani. mogharājamāṇavapucchāniddesa 85; paṭi. ma. 3.5). Evamekajjhaṃ, visuṃ, sakiṃ, kamena vā icchānurūpaṃ sammā sāmañca sabbadhammānaṃ buddhattā sammāsambuddho.</paragraph>
    <paragraph line="77" number="133"><bold>Vijjāhī</bold>ti ettha vindiyaṃ vindatīti vijjā, yāthāvato upalabbhatīti attho. Attano vā paṭipakkhassa vijjhanaṭṭhena vijjā, tamokkhandhādikassa padālanaṭṭhenāti attho. Tato eva attano visayassa viditakaraṇaṭṭhenapi vijjā. <bold>Sampannattā</bold>ti samannāgatattā, paripuṇṇattā vā, avikalattāti attho. Tissannaṃ, aṭṭhannaṃ ca vijjānaṃ tattha tattha sutte gahaṇaṃ vineyyajjhāsayavasenāti <pageBreak edition="M" number="1.0233" /> daṭṭhabbaṃ. <bold>Satta saddhammā</bold> nāma saddhā hirī ottappaṃ bāhusaccaṃ vīriyaṃ sati paññā ca. Ye sandhāya vuttaṃ ‘‘idha bhikkhu saddho hotī’’tiādi (a. ni. 10.11). <bold>Cattāri jhānānī</bold>ti yāni kānici cattāri rūpāvacarajjhānāni.</paragraph>
    <paragraph line="78">Kasmā panettha sīlādayo pannaraseva ‘‘caraṇa’’nti vuttāti codanaṃ sandhāyāha <bold>‘‘imeyeva hī’’</bold>tiādi <pageBreak edition="V" number="1.0220" />. Tena tesaṃ sikkhattayasaṅgahato nibbānupagamane ekaṃsato sādhanabhāvamāha. Idāni tadatthasādhanāya āgamaṃ dassento <bold>‘‘yathāhā’’</bold>tiādimāha. <bold>Bhagavā</bold>tiādi vuttassevatthassa nigamanavasena vuttaṃ.</paragraph>
    <paragraph line="79">Nanu cāyaṃ vijjācaraṇasampadā sāvakesupi labbhatīti? Kiñcāpi labbhati, na pana tathā, yathā bhagavatoti dassetuṃ <bold>‘‘tattha vijjāsampadā’’</bold>tiādi vuttaṃ. Caraṇadhammapariyāpannattā karuṇābrahmavihārassa, so cettha mahaggatabhāvappattā sādhāraṇabhāvoti āha <bold>‘‘caraṇasampadā mahākāruṇikataṃ pūretvā ṭhitā’’</bold>ti. Yathā sattānaṃ anatthaṃ parivajjetvā atthe niyojanaṃ paññāya vinā na hoti, evaṃ nesaṃ atthānatthajānanaṃ satthu karuṇāya vinā na hotīti ubhayampi ubhayattha sakiccakameva siyā. Yattha pana yassā padhānabhāvo, taṃ dassetuṃ <bold>‘‘so sabbaññutāyā’’</bold>tiādi vuttaṃ. Tattha <bold>yathā taṃ vijjācaraṇasampanno</bold>ti yathā aññopi vijjācaraṇasampanno, tena vijjācaraṇasampannassevāyaṃ āveṇikā paṭipattīti dasseti. Sā panāyaṃ satthu vijjācaraṇasampadā sāsanassa niyyānikatāya sāvakānaṃ sammāpaṭipattiyā ekantakāraṇanti dassetuṃ <bold>‘‘tenassā’’</bold>tiādi vuttaṃ. Taṃ suviññeyyameva.</paragraph>
    <paragraph line="80">Ettha ca vijjāsampadāya satthu paññāmahattaṃ pakāsitaṃ hoti, caraṇasampadāya karuṇāmahattaṃ. Tesu paññāya bhagavato dhammarajjappatti, karuṇāya dhammasaṃvibhāgo. Paññāya saṃsāradukkhanibbidā, karuṇāya saṃsāradukkhasahanaṃ. Paññāya paradukkhaparijānanaṃ, karuṇāya paradukkhapatikārārambho. Paññāya parinibbānābhimukhabhāvo, karuṇāya tadadhigamo. Paññāya sayaṃ taraṇaṃ, karuṇāya paresaṃ tāraṇaṃ. Paññāya buddhabhāvasiddhi, karuṇāya buddhakiccasiddhi. Karuṇāya vā bodhisattabhūmiyaṃ saṃsārābhimukhabhāvo, paññāya tattha anabhirati. Tathā karuṇāya paresaṃ abhiṃsāpanaṃ <pageBreak edition="M" number="1.0234" />, paññāya sayaṃ parehi abhāyanaṃ. Karuṇāya paraṃ rakkhanto attānaṃ rakkhati, paññāya attānaṃ rakkhanto paraṃ rakkhati. Tathā karuṇāya aparantapo, paññāya anattantapo. Tena attahitāya paṭipannādīsu catūsu puggalesu catutthapuggalabhāvo siddho hoti. Tathā karuṇāya lokanāthatā, paññāya attanāthatā. Karuṇāya cassa ninnatābhāvo, paññāya unnamābhāvo. Tathā karuṇāya sabbasattesu janitānuggaho paññānugatattā na ca na sabbattha virattacitto, paññāya sabbadhammesu virattacitto karuṇānugatattā na ca na sabbasattānuggahāya pavatto. Yathā hi karuṇā bhagavato sinehasokavirahitā, evaṃ paññā ahaṃkāramamaṃkāravinimuttāti <pageBreak edition="V" number="1.0221" /> aññamaññavisodhitā paramavisuddhā guṇavisesā vijjācaraṇasampadāhi pakāsitāti daṭṭhabbaṃ.</paragraph>
    <paragraph line="81" number="134"><bold>Gamanampi hi gatanti vuccati</bold> ‘‘gate ṭhite’’tiādīsu (dī. ni. 1.214; 2.376). <bold>Sobhana</bold>nti subhaṃ. Subhabhāvo visuddhatāya, visuddhatā dosavigamenāti āha <bold>‘‘parisuddhamanavajja’’</bold>nti. Gamanañca nāma bahuvidhanti idhādhippetaṃ gamanaṃ dassento <bold>‘‘ariyamaggo’’</bold>ti āha. So hi nibbānassa gati adhigamoti katvā ‘‘gataṃ, gamana’’nti ca vuccati. Idāni tasseva gahaṇe kāraṇaṃ dassetuṃ <bold>‘‘tena hesā’’</bold>tiādi vuttaṃ. <bold>Khemaṃ disa</bold>nti nibbānaṃ. <bold>Asajjamāno</bold>ti paripanthābhāvena sugatigamanepi asajjanto saṅgaṃ akaronto, pageva itarattha. Atha vā ekāsane nisīditvā khippabhiññāvaseneva catunnampi maggānaṃ paṭiladdhabhāvato asajjamāno asajjanto gato. Yaṃ gamanaṃ gacchanto sabbamanatthaṃ apaharati, sabbañca anuttaraṃ sampattiṃ āvahati, tadeva sobhanaṃ nāma. Tena ca bhagavā gatoti āha <bold>‘‘iti sobhanagamanattā sugato’’</bold>ti sobhanattho <bold>su</bold>-saddoti katvā.</paragraph>
    <paragraph line="82">Asundarānaṃ dukkhānaṃ saṅkhārappavattīnaṃ abhāvato accantasukhattā ekantato sundaraṃ nāma asaṅkhatā dhātūti āha <bold>‘‘sundarañcesa ṭhānaṃ gato amataṃ nibbāna’’</bold>nti. Tenāha bhagavā ‘‘nibbānaṃ paramaṃ sukha’’nti (ma. ni. 2.215; dha. pa. 203-204). <bold>Sammā</bold>ti suṭṭhu. Suṭṭhu gamanañca nāma paṭipakkhena anabhibhūtassa gamananti āha <bold>‘‘pahīne kilese puna apaccāgacchanto’’</bold>ti. Idañca sikhāppattaṃ sammāgamanaṃ, yāya āgamanīyapaṭipadāya siddhaṃ, sāpi sammāgamanamevāti evampi <pageBreak edition="M" number="1.0235" /> bhagavā sugatoti dassetuṃ <bold>‘‘sammā vā gato’’</bold>tiādi vuttaṃ. <bold>Sammāpaṭipattiyā</bold>ti sammāsambodhiyā sampāpane aviparītapaṭipattiyā. <bold>‘‘Sabbalokassa hitasukhameva karonto’’</bold>ti etena mahābodhiyā paṭipadā avibhāgena sabbasattānaṃ sabbadā hitasukhāvahabhāveneva pavattatīti dasseti. <bold>‘‘Sassataṃ ucchedanti ime ante anupagacchanto gato’’</bold>ti etena paṭiccasamuppādagatiṃ dasseti. <bold>‘‘Kāmasukhaṃ attakilamathanti ime anupagacchanto gato’’</bold>ti etena ariyamaggagatiṃ dasseti.</paragraph>
    <paragraph line="83"><bold>Tatrā</bold>ti yuttaṭṭhāne yuttasseva bhāsane nipphādetabbe, sādhetabbe cetaṃ bhummaṃ. <bold>Abhūta</bold>nti abhūtatthaṃ. Atthamukhena hi vācāya abhūtatā, bhūtatā vā. <bold>Ataccha</bold>nti tasseva vevacanaṃ. <bold>Abhūta</bold>nti <pageBreak edition="V" number="1.0222" /> vā asantaṃ avijjamānaṃ. <bold>Ataccha</bold>nti atathākāraṃ aññathāsantaṃ. <bold>Anatthasañhita</bold>nti diṭṭhadhammikena, samparāyikena vā anatthena sañhitaṃ, anatthāvahaṃ. Na atthoti anattho, atthassa paṭipakkho, abhāvo ca, tena sañhitaṃ, pisuṇavācaṃ, samphappalāpañcāti attho. Evamettha catubbidhassāpi vacīduccaritassa saṅgaho daṭṭhabbo. Ettha ca paṭhamā vācā sīlavantaṃ ‘‘dussīlo’’ti, acaṇḍālādimeva ‘‘caṇḍālo’’tiādinā bhāsamānassa daṭṭhabbā. Dutiyā dussīlaṃ ‘‘dussīlo’’ti, caṇḍālādimeva ‘‘caṇḍālo’’tiādinā avinayena bhāsamānassa. Tatiyā nerayikādikassa nerayikādibhāvavibhāvanīkathā yathā ‘‘āpāyiko devadatto nerayiko’’tiādikā (cūḷava. 348). Catutthī ‘‘vedavihitena yaññavidhinā pāṇātipātādikataṃ sugatiṃ āvahatī’’ti lokassa byāmohanakathā. Pañcamī bhūtena pesuññūpasaṃhārādikathā. Chaṭṭhā yuttappattaṭṭhāne pavattitā dānasīlādikathā veditabbā. <bold>Evaṃ sammā gadattā</bold>ti yathāvuttaṃ abhūtādiṃ vajjetvā bhūtaṃ tacchaṃ atthasañhitaṃ piyaṃ manāpaṃ tato eva sammā suṭṭhu gadanato <bold>sugato</bold> da-kārassa ta-kāraṃ katvā. Āpāthagamanamattena kassaci appiyampi hi bhagavato vacanaṃ piyaṃ manāpameva atthasiddhiyā lokassa hitasukhāvahattā.</paragraph>
    <paragraph line="84">Apica sobhanaṃ gataṃ gamanaṃ etassāti <bold>sugato</bold>. Bhagavato hi veneyyajanupasaṅkamanaṃ ekantena tesaṃ hitasukhanipphādanato sobhanaṃ bhaddakaṃ <pageBreak edition="M" number="1.0236" />. Tathā lakkhaṇānubyañjanapaṭimaṇḍitarūpakāyatāya dutavilambitakhalitānukaḍḍhananippīḷanukkuṭikakuṭilākulatādidosarahitavilāsitarājahaṃsavasabhavāraṇamigarājagamanaṃ kāyagamanaṃ, ñāṇagamanañca vipulanimmalakaruṇāsativīriyādiguṇavisesasahitaṃ abhinīhārato yāva mahābodhi anavajjatāya, sattānaṃ hitasukhāvahatāya ca sobhanameva. Atha vā sayambhūñāṇena sakalampi lokaṃ pariññābhisamayavasena parijānanto sammā gato avagatoti <bold>sugato</bold>. Tathā lokasamudayaṃ pahānābhisamayavasena pajahanto anuppattidhammataṃ āpādento sammā gato atītoti <bold>sugato</bold>. Lokanirodhaṃ nibbānaṃ sacchikiriyābhisamayavasena sammā gato adhigatoti <bold>sugato</bold>. Lokanirodhagāminiṃ paṭipadaṃ bhāvanābhisamayavasena sammā gato paṭipannoti <bold>sugato</bold>. Tathā yaṃ imassa sadevakassa lokassa diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, sabbaṃ taṃ hatthatale āmalakaṃ viya sammā paccakkhato gato abbhaññāsīti <bold>sugato</bold>.</paragraph>
    <paragraph line="85" number="135"><bold>Sabbathā</bold>ti sabbappakārena. Yo yo loko yathā yathā veditabbo, tathā tathā. Te <pageBreak edition="V" number="1.0223" /> pana pakāre dassetuṃ <bold>‘‘sabhāvato’’</bold>tiādi vuttaṃ. Tattha <bold>sabhāvato</bold>ti dukkhasabhāvato. Sabbo hi loko dukkhasabhāvo. Yathāha ‘‘saṃkhittena pañcupādānakkhandhā dukkhā’’ti (mahāva. 14; dī. ni. 2.387). <bold>Samudayato</bold>ti yato so samudeti, tato taṇhādito. <bold>Nirodhato</bold>ti yattha so nirujjhati, tato visaṅkhārato. <bold>Nirodhūpāyato</bold>ti yena vidhinā so nirodho pattabbo, tato ariyamaggato, ito aññassa pakārassa abhāvā.</paragraph>
    <paragraph line="86">Iti ‘‘sabbathā lokaṃ avedī’’ti vatvā tadatthasādhakaṃ suttaṃ dassento <bold>‘‘yattha kho āvuso’’</bold>tiādimāha. Tattha <bold>‘‘na jāyatī’’</bold>tiādinā ujukaṃ jātiādīni paṭikkhipitvā <bold>‘‘na cavati na upapajjatī’’</bold>ti padadvayena aparāparaṃ cavanupapajjanāni paṭikkhipati. Keci pana ‘‘na jāyatītiādi gabbhaseyyakavasena vuttaṃ, itaraṃ opapātikavasenā’’ti vadanti. <bold>Ta</bold>nti jātiādirahitaṃ. <bold>Gamanenā</bold>ti padasā gamanena. <bold>Ñāteyya</bold>nti jānitabbaṃ. ‘‘Ñātāya’’nti vā pāṭho, ñātā ayaṃ nibbānatthikoti adhippāyo.</paragraph>
    <paragraph line="87">Kāmaṃ <pageBreak edition="M" number="1.0237" /> pādagamanena gantvā lokassantaṃ ñātuṃ, daṭṭhuṃ, pattuṃ vā na sakkā, apica parimitaparicchinnaṭṭhāne taṃ paññāpetvā dassemīti dassento <bold>‘‘apicā’’</bold>tiādimāha. Tattha <bold>sasaññimhī</bold>ti saññāsahite. Tato eva <bold>samanake</bold> saviññāṇake. Aviññāṇake pana utusamuṭṭhānarūpasamudāyamatte paññāpetuṃ na sakkāti adhippāyo. <bold>Loka</bold>nti khandhādilokaṃ. <bold>Lokanirodha</bold>nti tassa lokassa nirujjhanaṃ, nibbānameva vā. Adesampi hi taṃ yesaṃ nirodho, tesaṃ vasena upacārato, desatopi niddisīyati yathā ‘‘cakkhuṃ loke piyarūpaṃ sātarūpaṃ, etthesā taṇhā pahīyamānā pahīyati, ettha nirujjhamānā nirujjhatī’’ti (dī. ni. 2.401; ma. ni. 1.134; vibha. 204).</paragraph>
    <paragraph line="88"><bold>Gamanenā</bold>ti pākatikagamanena. <bold>Lokassanto</bold>ti saṅkhāralokassa anto antakiriyāhetubhūtaṃ nibbānaṃ. <bold>Kudācana</bold>nti kadācipi. <bold>Apatvā</bold>ti aggamaggena anadhigantvā. <bold>Pamocana</bold>nti pamutti nissaraṇaṃ. <bold>Tasmā</bold>ti yasmā lokassantaṃ apatvā vaṭṭadukkhato mutti natthi, tasmā. <bold>Have</bold>ti nipātamattaṃ. <bold>Lokavidū</bold>ti sabhāvādito sabbaṃ lokaṃ jānanto. <bold>Sumedho</bold>ti sundarapañño. <bold>Lokantagū</bold>ti pariññābhisamayena lokaṃ viditvā pahānābhisamayena lokantagū. Maggabrahmacariyavāsassa pariniṭṭhitattā <bold>vusitabrahmacariyo</bold>. Sabbesaṃ kilesānaṃ samitattā, catusaccadhammānaṃ <pageBreak edition="V" number="1.0224" /> vā abhisamitattā <bold>samitāvī. Nāsīsati</bold> na pattheti. Yathā imaṃ lokaṃ, evaṃ parañca lokaṃ appaṭisandhikattā.</paragraph>
    <paragraph line="89" number="136"> Evaṃ yadipi lokavidutā anavasesato dassitā sabhāvato dassitattā, loko pana ekadeseneva vuttoti taṃ anavasesato dassetuṃ <bold>‘‘apica tayo lokā’’</bold>tiādi vuttaṃ. Tattha indriyabaddhānaṃ khandhānaṃ samūho, santāno ca <bold>sattaloko</bold>. Rūpādīsu sattavisattatāya satto, lokīyanti ettha kusalākusalaṃ, tabbipāko cāti lokoti. Anindriyabaddhānaṃ rūpādīnaṃ samūho, santāno ca <bold>okāsaloko</bold> lokiyanti ettha tasā, thāvarā ca, tesañca okāsabhūtoti. Tadādhāratāya hesa ‘‘bhājanaloko’’tipi vuccati. Ubhayepi khandhā <bold>saṅkhāraloko</bold> paccayehi saṅkharīyanti, lujjanti palujjanti cāti. <bold>Āhāraṭṭhitikā</bold>ti paccayaṭṭhitikā, paccayāyattavuttikāti <pageBreak edition="M" number="1.0238" /> attho. Paccayattho hettha <bold>āhāra</bold>-saddo ‘‘ayamāhāro anuppannassa vā kāmacchandassa uppādāyā’’tiādīsu (saṃ. ni. 5.232) viya. Evaṃ hi ‘‘sabbe sattā’’ti iminā asaññasattāpi pariggahitā honti. Sā panāyaṃ āhāraṭṭhitikatā nippariyāyato saṅkhāradhammo, na sattadhammoti āha <bold>‘‘āhāraṭṭhitikāti āgataṭṭhāne saṅkhāraloko veditabbo’’</bold>ti.</paragraph>
    <paragraph line="90">Yadi evaṃ ‘‘sabbe sattā’’ti idaṃ kathanti? Puggalādhiṭṭhānā desanāti nāyaṃ doso. Yathā aññatthāpi ‘‘ekadhamme, bhikkhave, bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṃ abhisamecca diṭṭheva dhamme dukkhassantakaro hoti. Katamasmiṃ ekadhamme? Sabbe sattā āhāraṭṭhitikā’’ti (a. ni. 10.27). Diṭṭhigatikānaṃ sassatādivasena ‘‘attā, loko’’ti ca parikappanā yebhuyyena sattavisayā, na saṅkhāravisayāti āha <bold>‘‘sassato lokoti vā asassato lokoti vā āgataṭṭhāne sattaloko veditabbo’’</bold>ti.</paragraph>
    <paragraph line="91"><bold>Yāvatā candimasūriyā pariharantī</bold>ti yattake ṭhāne candimasūriyā parivattanti paribbhamanti. <bold>Disā bhanti virocamānā</bold>ti tesaṃ paribbhamaneneva tā disā pabhassarā hutvā virocanti. <bold>Tāva sahassadhā loko</bold>ti tattakaṃ sahassappakāro okāsaloko, sahassalokadhātuyoti attho. ‘‘Tāva sahassavā’’ti vā pāṭho.</paragraph>
    <paragraph line="92"><bold>Tampī</bold>ti <pageBreak edition="V" number="1.0225" /> taṃ tividhampi lokaṃ. Tathā hissa sabbathāpi viditoti sambandho. <bold>Eko loko</bold>ti ‘‘sabbe sattā āhāraṭṭhitikā’’ti yāya puggalādhiṭṭhānāya kathāya sabbesaṃ saṅkhārānaṃ paccayāyattavuttitā vuttā, tāya sabbo saṅkhāraloko eko ekavidho pakārantarassa abhāvato. <bold>Dve lokā</bold>tiādīsupi iminā nayena attho veditabbo. <bold>Nāma</bold>-ggahaṇena cettha nibbānassa aggahaṇaṃ, tassa alokasabhāvattā. Nanu ca ‘‘āhāraṭṭhitikā’’ti ettha paccayāyattavuttitāya maggaphaladhammānampi lokatā āpajjatīti? Nāpajjati, pariññeyyānaṃ dukkhasaccadhammānaṃ idha ‘‘loko’’ti adhippetattā. Atha vā ‘‘na lujjati na palujjatī’’ti <pageBreak edition="M" number="1.0239" /> yo gahito tathā na hoti, so lokoti taṃgahaṇarahitānaṃ lokuttarānaṃ natthi lokatā. Upādānānaṃ ārammaṇabhūtā khandhā <bold>upādānakkhandhā. Dasāyatanānī</bold>ti dasa rūpāyatanāni.</paragraph>
    <paragraph line="93">Ettha ca ‘‘āhāraṭṭhitikā’’ti paccayāyattavuttitāvacanena saṅkhārānaṃ aniccatā. Tāya ca ‘‘yadaniccaṃ, taṃ dukkhaṃ. Yaṃ dukkhaṃ, tadanattā’’ti (saṃ. ni. 3.15) vacanato dukkhānattatā ca pakāsitā hontīti tīṇipi sāmaññalakkhaṇāni gahitāni. <bold>Nāma</bold>nti cattāro arūpino khandhā, te ca atthato phassādayo. <bold>Rūpa</bold>nti bhūtupādāyarūpāni, tāni ca atthato pathavīādayoti aviseseneva salakkhaṇato saṅkhārā gahitā. Taggahaṇeneva ye tesaṃ visesā kusalādayo, hetuādayo ca, tepi gahitā eva hontīti āha <bold>‘‘iti ayaṃ saṅkhāralokopi sabbathā vidito’’</bold>ti.</paragraph>
    <paragraph line="94">Āgamma cittaṃ seti etthāti <bold>āsayo</bold> migāsayo viya. Yathā migo gocarāya gantvā paccāgantvā tattheva vanagahane sayatīti so tassa āsayo, evaṃ aññathā pavattitvāpi cittaṃ āgamma yattha seti, so tassa āsayoti vuccati. So pana sassatadiṭṭhiādivasena catubbidho. Vuttañca –</paragraph>
    <gatha1 line="95">‘‘Sassatucchedadiṭṭhi ca, khanti cevānulomikā;</gatha1>
    <gathalast line="96">Yathābhūtañca yaṃ ñāṇaṃ, etaṃ āsayasaddita’’nti.</gathalast>
    <paragraph line="97">Tattha sabbadiṭṭhīnaṃ sassatucchedadiṭṭhīhi saṅgahitattā sabbepi diṭṭhigatikā sattā imā eva dve diṭṭhiyo sannissitā. Yathāha ‘‘dvayanissito khvāyaṃ, kaccāna, loko yebhuyyena atthitañca natthitañcā’’ti <pageBreak edition="V" number="1.0226" /> (saṃ. ni. 2.15). <bold>Atthitā</bold>ti hi sassataggāho adhippeto, <bold>natthitā</bold>ti ucchedaggāho. Ayaṃ tāva vaṭṭanissitānaṃ puthujjanānaṃ āsayo. Vivaṭṭanissitānaṃ pana suddhasattānaṃ anulomikā khanti, yathābhūtañāṇanti duvidho āsayo.</paragraph>
    <paragraph line="98"><bold>Āsayaṃ jānātī</bold>ti catubbidhampi sattānaṃ āsayaṃ jānāti. Jānanto ca tesaṃ diṭṭhigatānaṃ, tesañca ñāṇānaṃ appavattikkhaṇepi jānāti. Vuttañhetaṃ –</paragraph>
    <indent line="99">‘‘Kāmaṃ <pageBreak edition="M" number="1.0240" /> sevantaññeva jānāti ‘ayaṃ puggalo kāmagaruko kāmāsayo kāmādhimutto’ti, kāmaṃ sevantaññeva jānāti ‘ayaṃ puggalo nekkhammagaruko nekkhammāsayo nekkhammādhimutto’ti’’ādi (paṭi. ma. 1.113).</indent>
    <paragraph line="100">Appahīnabhāvena santāne anu anu sayantīti <bold>anusayā,</bold> anurūpaṃ kāraṇaṃ labhitvā uppajjantīti attho. Etena nesaṃ kāraṇalābhe uppajjanārahataṃ dasseti. Appahīnā hi kilesā kāraṇalābhe sati uppajjanti. Ke pana te? Rāgādayo satta anāgatā kilesā, atītā, paccuppannā ca taṃsabhāvattā tathā vuccanti. Na hi dhammānaṃ kālabhedena sabhāvabhedo atthi. Taṃ sattavidhaṃ anusayaṃ tassa tassa sattassa santāne paroparabhāvena pavattamānaṃ jānāti.</paragraph>
    <paragraph line="101"><bold>Carita</bold>nti sucaritaduccaritaṃ. Taṃ hi <bold>vibhaṅge</bold> (vibha. 814, 817) caritaniddese niddiṭṭhaṃ. Atha vā <bold>carita</bold>nti cariyā veditabbā. Tā pana rāgadosamohasaddhābuddhivitakkavasena cha mūlacariyā, tāsaṃ apariyanto antarabhedo, saṃsaggabhedo pana tesaṭṭhividho. Taṃ caritaṃ sabhāvato saṃkilesavodānato samuṭṭhānato phalato nissandatoti evamādinā pakārena <bold>jānāti</bold>.</paragraph>
    <paragraph line="102"><bold>Adhimutti</bold> ajjhāsayadhātu. Sā duvidhā hīnādhimutti paṇītādhimuttīti. Yāya hīnādhimuttikā sattā hīnādhimuttikeyeva sevanti, paṇītādhimuttikā ca paṇītādhimuttikeyeva. Sā ajjhāsayadhātu ajjhāsayasabhāvo adhimutti. Taṃ <bold>adhimuttiṃ jānāti</bold> ‘‘imassa adhimutti hīnā, imassa paṇītā’’ti, tatthāpi ‘‘imassa mudu, imassa mudutarā, imassa mudutamā’’tiādinā. Indriyānaṃ hi tikkhamudubhāvādinā yathārahaṃ adhimuttiyā tikkhamudubhāvādiko veditabbo. Tathā hi vuttaṃ <bold>sammohavinodanīyaṃ</bold> (vibha. aṭṭha. 818, 820) ‘‘heṭṭhā <pageBreak edition="V" number="1.0227" /> gahitāpi adhimutti idha sattānaṃ tikkhindriyamudindriyabhāvadassanatthaṃ puna gahitā’’ti.</paragraph>
    <paragraph line="103">Apparajaṃ akkhaṃ etesanti apparajakkhā, appaṃ vā rajaṃ paññāmaye akkhimhi etesanti apparajakkhā, anussadarāgādirajā sattā, te <bold>apparajakkhe. Mahārajakkhe</bold>ti etthāpi eseva nayo. Ussadarāgādirajā mahārajakkhā.</paragraph>
    <paragraph line="104"><bold>Tikkhindriye</bold>ti <pageBreak edition="M" number="1.0241" /> tikhiṇehi saddhādīhi indriyehi samannāgate. <bold>Mudindriye</bold>ti mudukehi saddhādīhi indriyehi samannāgate. Upanissayaindriyāni nāma idhādhippetāni. <bold>Svākāre</bold>ti sundarākāre kalyāṇapakatike, vivaṭṭajjhāsayeti attho. <bold>Suviññāpaye</bold>ti sammattaniyāmaṃ viññāpetuṃ sukare saddhe, paññavante ca. <bold>Bhabbe abhabbe</bold>ti ettha <bold>bhabbe</bold>ti kammāvaraṇakilesāvaraṇavipākāvaraṇarahite. Vuttavipariyāyena <bold>dvākāraduviññāpayābhabbā</bold> veditabbā. Ettha ca ‘‘imassa rāgarajo appo, imassa dosarajo appo’’tiādinā apparajakkhesu jānanaṃ veditabbaṃ. Sesesupi eseva nayo. <bold>Tasmā</bold>ti yasmā bhagavā aparimāṇe satte āsayādito anavasesetvā jānāti, tasmā assa bhagavato sattalokopi sabbathā vidito.</paragraph>
    <paragraph line="105">Nanu ca sattesu pamāṇādipi jānitabbo atthīti? Atthi. Tassa pana jānanaṃ na nibbidāya virāgāya nirodhāyāti idha na gahitaṃ, bhagavato pana tampi suviditaṃ suvavatthāpitameva, payojanābhāvā desanaṃ nāruḷhaṃ. Tena vuttaṃ –</paragraph>
    <indent line="106">‘‘Atha kho bhagavā parittaṃ nakhasikhāyaṃ paṃsuṃ āropetvā bhikkhū āmantesi ‘taṃ kiṃ maññatha, bhikkhave, katamaṃ nu kho bahutaraṃ – yo vāyaṃ mayā paritto nakhasikhāyaṃ paṃsu āropito, ayaṃ vā mahāpathavī’’’tiādi (saṃ. ni. 5.1121).</indent>
    <paragraph line="107" number="137"> Okāsalokopi sabbathā viditoti sambandho. <bold>Cakkavāḷa</bold>nti lokadhātu. Sā hi nemimaṇḍalasadisena cakkavāḷapabbatena samantato parikkhittattā ‘‘cakkavāḷa’’nti vuccati. <bold>Catutiṃsasatāni cā</bold>ti catuadhikāni tiṃsasatāni, tīṇisahassāni, cattārisatāni cāti attho <pageBreak edition="V" number="1.0228" />. <bold>Aḍḍhuḍḍhānī</bold>ti upaḍḍhacatutthāni, tīṇisatāni, paññāsañcāti attho. <bold>Nahutānī</bold>ti dasasahassāni. <bold>Saṅkhātā</bold>ti kathitā. <bold>Saṇṭhitī</bold>ti heṭṭhā, uparito cāti sabbaso ṭhiti.</paragraph>
    <paragraph line="108"><bold>Evaṃ saṇṭhite</bold>ti evamavaṭṭhite. <bold>Etthā</bold>ti cakkavāḷe. <bold>Accuggato tāvadevā</bold>ti tattakameva caturāsīti yojanasahassāniyeva ubbedho <pageBreak edition="M" number="1.0242" />. Na kevalaṃ cettha ubbedhova, atha kho āyāmavitthārāpissa tattakāyeva. Vuttañhetaṃ –</paragraph>
    <indent line="109">‘‘Sineru, bhikkhave, pabbatarājā caturāsīti yojanasahassāni āyāmena, caturāsīti yojanasahassāni vitthārenā’’ti (a. ni. 7.66).</indent>
    <paragraph line="110"><bold>Tato</bold>ti sinerussa heṭṭhā, upari ca vuttappamāṇato. <bold>Upaḍḍhupaḍḍhenā</bold>ti upaḍḍhena upaḍḍhena. Idaṃ vuttaṃ hoti – dvācattālīsa yojanasahassāni samudde ajjhogāḷho tattakameva ca upari uggato <bold>yugandharapabbato,</bold> ekavīsa yojanasahassāni samudde ajjhogāḷho tattakameva ca upari uggato <bold>īsadharo</bold> pabbatoti iminā nayena sesesupi upaḍḍhupaḍḍhapamāṇatā veditabbā. Yathā mahāsamuddo yāva cakkavāḷapādamūlā anupubbaninno, evaṃ yāva sinerupādamūlāti heṭṭhā sinerupamāṇato upaḍḍhapamāṇopi yugandharapabbato pathaviyaṃ suppatiṭṭhito, evaṃ īsadharādayopīti daṭṭhabbaṃ. Vuttaṃ hetaṃ ‘‘mahāsamuddo, bhikkhave, anupubbaninno anupubbapoṇo anupubbapabbhāro’’ti (udā. 45; cūḷava. 384; a. ni. 8.19). Sineruyugandharādīnaṃ antare <bold>sīdantarasamuddā</bold> nāma. Te vitthārato yathākkamaṃ sineruādīnaṃ accuggatasamānaparimāṇāti vadanti. <bold>Brahā</bold>ti mahanto.</paragraph>
    <paragraph line="111"><bold>Sinerussa samantato</bold>ti parikkhipanavasena sinerussa samantato ṭhitā. Sineruṃ tāva parikkhipitvā ṭhito yugandharo, taṃ parikkhipitvā īsadharo. Evaṃ taṃ taṃ parikkhipitvā ṭhitā ‘‘sinerussa samantato’’ti vuttā.</paragraph>
    <paragraph line="112"><bold>Yojanānaṃ satānucco, himavā pañca pabbato</bold>ti himavā pabbato pañca yojanānaṃ satāni ucco ubbedho. <bold>Nagavhayā</bold>ti <bold>naga</bold>-saddena avhātabbā rukkhābhidhānā. <bold>Paññāsayojanakkhandhasākhāyāmā</bold>ti’ ubbedhato paññāsayojanakkhandhāyāmā, ubbedhato, <bold>samantato</bold> ca paññāsayojanasākhāyāmā <pageBreak edition="V" number="1.0229" /> ca. Tato eva <bold>satayojanavitthiṇṇā, tāvadeva ca uggatā. Yassānubhāvenā</bold>ti yassā mahantatā kappaṭṭhāyitādippakārena pabhāvena.</paragraph>
    <paragraph line="113"><bold>Garuḷānaṃ simbalirukkho</bold> sinerussa dutiyaparibhaṇḍe patiṭṭhito.</paragraph>
    <paragraph line="114"><bold>Sirīsenā</bold>ti <pageBreak edition="M" number="1.0243" /> paccatte karaṇavacanaṃ. <bold>Sattama</bold>nti liṅgavipallāsena vuttaṃ, sirīso bhavati sattamoti attho.</paragraph>
    <paragraph line="115">Tattha <bold>caṇḍamaṇḍalaṃ</bold> heṭṭhā, <bold>sūriyamaṇḍalaṃ</bold> upari. Tassa āsannabhāvena candamaṇḍalaṃ attano chāyāya vikalabhāvena upaṭṭhāti. Tāni yojanantarikāni yugandharaggapamāṇe ākāse vicaranti. <bold>Asurabhavanaṃ</bold> sinerussa heṭṭhā. <bold>Avīci</bold> jambudīpassa. <bold>Jambudīpo</bold> sakaṭasaṇṭhāno. <bold>Aparagoyānaṃ</bold> ādāsasaṇṭhāno. <bold>Pubbavideho</bold> addhacandasaṇṭhāno. <bold>Uttarakuru</bold> pīṭhasaṇṭhāno. Taṃtaṃnivāsīnaṃ, taṃtaṃparivāradīpavāsīnañca manussānaṃ mukhampi taṃtaṃsaṇṭhānanti vadanti. <bold>Tadantaresū</bold>ti tesaṃ cakkavāḷānaṃ antaresu. Tiṇṇaṃ hi pattānaṃ aññamaññaāsannabhāvena ṭhapitānaṃ antarasadise tiṇṇaṃ tiṇṇaṃ cakkavāḷānaṃ antare ekeko <bold>lokantaranirayo</bold>.</paragraph>
    <paragraph line="116"><bold>Anantānī</bold>ti aparimāṇāni, ‘‘ettakānī’’ti aññehi minituṃ asakkuṇeyyāni. <bold>Bhagavā anantena buddhañāṇena avedi</bold> ‘‘ananto ākāso, ananto sattanikāyo, anantāni cakkavāḷānī’’ti tividhampi anantaṃ buddhañāṇaṃ paricchindati sayampi anantattā. Yāvatakaṃ hi ñeyyaṃ, tāvatakaṃ ñāṇaṃ. Yāvatakaṃ ñāṇaṃ, tāvatakaṃ ñeyyaṃ. Ñeyyapariyantikaṃ ñāṇaṃ, ñāṇapariyantikaṃ ñeyyanti. Tena vuttaṃ ‘‘anantena buddhañāṇena avedī’’ti. Anantatā cassa anantañeyyapaṭivijjhaneneva veditabbā tattha appaṭihatacārattā. Nanu cettha vivaṭṭādīnampi viditatā vattabbāti? Saccaṃ vattabbaṃ, sā pana parato abhiññākathāyaṃ āgamissatīti idha na gahitā.</paragraph>
    <paragraph line="117" number="138"><bold>Attanā</bold>ti nissakkavacanametaṃ. Guṇehi attanā visiṭṭhatarassāti sambandho. <bold>Tara</bold>-ggahaṇaṃ cettha <bold>‘‘anuttaro’’</bold>ti padassa atthaniddesatāya kataṃ, na visiṭṭhassa kassaci atthitāya. Sadevake hi loke sadisakappopi nāma koci tathāgatassa natthi, kuto sadiso. Visiṭṭhe pana kā <pageBreak edition="V" number="1.0230" /> kathā. <bold>Kassacī</bold>ti kassacipi. <bold>Abhibhavatī</bold>ti sīlasampadāya upanissayabhūtānaṃ hirottappamettākaruṇānaṃ, visesapaccayānaṃ saddhāsativīriyapaññānañca ukkaṃsappattiyā samudāgamato paṭṭhāya anaññasādhāraṇo savāsanapaṭipakkhassa pahīnattā ukkaṃsapāramippatto satthu sīlaguṇo. Tena bhagavā sadevakaṃ lokaṃ aññadatthu abhibhuyya <pageBreak edition="M" number="1.0244" /> pavattati, na sayaṃ kenaci abhibhuyyatīti adhippāyo. Evaṃ samādhiguṇādīsupi yathārahaṃ vattabbaṃ. Sīlādayo cete lokiyalokuttaramissakā veditabbā. <bold>Vimuttiñāṇadassanaṃ</bold> pana lokiyaṃ kāmāvacarameva.</paragraph>
    <paragraph line="118">Yadi evaṃ, kathaṃ tena sadevakaṃ lokaṃ abhibhavatīti? Tassāpi ānubhāvato asadisattā. Tampi hi visayato, pavattito, pavatti ākārato ca uttaritarameva. Taṃ hi anaññasādhāraṇaṃ satthu vimuttiguṇaṃ ārabbha pavattati, pavattamānañca atakkāvacaraṃ paramagambhīraṃ saṇhasukhumaṃ savisayaṃ paṭipakkhadhammānaṃ suppahīnattā suṭṭhu pākaṭaṃ vibhūtataraṃ katvā pavattati, sammadeva ca vasībhāvassa pāpitattā, bhavaṅgaparivāsassa ca atiparittakattā lahuṃ lahuṃ pavattatīti.</paragraph>
    <paragraph line="119">Evaṃ sīlādiguṇehi bhagavato uttaritarassa abhāvaṃ dassetvā idāni sadisassāpi abhāvaṃ dassetuṃ <bold>‘‘asamo’’</bold>tiādi vuttaṃ. Tattha <bold>asamo</bold>ti ekasmiṃ kāle natthi etassa sīlādiguṇena samā sadisāti asamo. Tathā asamehi atītānāgatabuddhehi samo, asamā vā samā etassāti <bold>asamasamo</bold>. Sīlādiguṇena natthi etassa paṭimāti <bold>appaṭimo</bold>. Sesapadadvayepi eseva nayo. Tattha upamāmattaṃ paṭimā, sadisūpamā paṭibhāgo, yugaggāhavasena ṭhito paṭipuggalo veditabbo.</paragraph>
    <paragraph line="120"><bold>Na kho panāhaṃ samanupassāmī</bold>ti mama samantacakkhunā hatthatale āmalakaṃ viya sabbalokaṃ passantopi tattha sadevake…pe… pajāya attanā attato sīlasampannataraṃ sampannatarasīlaṃ kañci puggalaṃ na kho pana passāmi, tādisassa abhāvatoti adhippāyo. <bold>Aggappasādasuttādīnī</bold>ti ettha –</paragraph>
    <indent line="121">‘‘Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṃ aggamakkhāyati arahaṃ sammāsambuddho. Ye, bhikkhave, buddhe pasannā, agge <pageBreak edition="V" number="1.0231" /> te pasannā. Agge kho pana pasannānaṃ aggo vipāko hotī’’ti (a. ni. 4.34; 5.32; 10.15; itivu90) –</indent>
    <paragraph line="122">Idaṃ <pageBreak edition="M" number="1.0245" /> aggappasādasuttaṃ. <bold>Ādi</bold>-saddena –</paragraph>
    <indent line="123">‘‘Sadevake…pe… sadevamanussāya tathāgato abhibhū anabhibhūto aññadatthudaso vasavattī, tasmā ‘tathāgato’ti vuccatī’’ti (a. ni. 4.24; dī. ni. 3.188) –</indent>
    <unindented line="124">Evamādīni suttapadāni veditabbāni. <bold>Ādikā gāthāyo</bold>ti ettha –</unindented>
    <gatha1 line="125">‘‘Ahaṃ hi arahā loke, ahaṃ satthā anuttaro;</gatha1>
    <gathalast line="126">Ekomhi sammāsambuddho, sītibhūtosmi nibbuto. (mahāva. 11; ma. ni. 1.285; 2.341);</gathalast>
    <gatha1 line="127">‘‘Danto damayataṃ seṭṭho, santo samayataṃ isi;</gatha1>
    <gathalast line="128">Mutto mocayataṃ aggo, tiṇṇo tārayataṃ varo. (itivu. 112);</gathalast>
    <gatha1 line="129">‘‘Nayimasmiṃ loke parasmiṃ vā pana,</gatha1>
    <gatha2 line="130">Buddhena seṭṭho sadiso ca vijjati;</gatha2>
    <gatha3 line="131">Yamāhu dakkhiṇeyyānaṃ aggataṃ gato,</gatha3>
    <gathalast line="132">Puññatthikānaṃ vipulaphalesina’’nti. (vi. va. 1047; kathā. 799) –</gathalast>
    <unindented line="133">Evamādikā gāthā <bold>vitthāretabbā</bold>.</unindented>
    <paragraph line="134" number="139"><bold>Dametī</bold>ti sameti, kāyasamādīhi yojetīti attho. Taṃ pana kāyasamādīhi yojanaṃ yathārahaṃ tadaṅgavinayādīsu patiṭṭhāpanaṃ hotīti āha <bold>‘‘vinetīti vuttaṃ hotī’’</bold>ti. <bold>Dametuṃ yuttā</bold>ti <pageBreak edition="V" number="1.0232" /> damanārahā. <bold>Amanussapurisā</bold>ti ettha na manussāti amanussā. Taṃsadisatā ettha jotīyati, tena manussattamattaṃ natthi, aññaṃ samānanti yakkhādayo ‘‘amanussā’’ti adhippetā, na ye keci manussehi aññe. Tathā hi tiracchānapurisānaṃ visuṃ gahaṇaṃ kataṃ, yakkhādayo eva ca niddiṭṭhā. <bold>Apalālo</bold> himavantavāsī. <bold>Cūḷodaramahodarā</bold> nāgadīpavāsino. <bold>Aggisikhadhūmasikhā</bold> sīhaḷadīpavāsino. <bold>Nibbisā katā</bold> dosavisassa vinodanena. Tenāha <bold>‘‘saraṇesu ca sīlesu ca patiṭṭhāpitā’’</bold>ti. <bold>Kūṭadantādayo</bold>ti <bold>ādi</bold>-saddena ghoṭamukhaupāligahapatiādīnaṃ saṅgaho daṭṭhabbo. <bold>Sakkadevarājādayo</bold>ti <bold>ādi</bold>-saddena ajakalāpayakkhabakabrahmādīnaṃ <pageBreak edition="M" number="1.0246" /> saṅgaho daṭṭhabbo. <bold>Idaṃ cettha sutta</bold>nti idaṃ kesisuttaṃ. <bold>Vinītā vicitrehi vinayanūpāyehī</bold>ti etasmiṃ atthe vitthāretabbaṃ yathārahaṃ saṇhādīhi upāyehi vinayassa dīpanato.</paragraph>
    <paragraph line="135"><bold>Visuddhasīlādīnaṃ paṭhamajjhānādīnī</bold>ti ‘‘visuddhasīlassa paṭhamajjhānaṃ, paṭhamajjhānalābhino dutiyajjhāna’’ntiādinā tassa tassa uparūpari visesaṃ ācikkhantoti sambandho. <bold>Sotāpannādīna</bold>nti etthāpi eseva nayo. <bold>‘‘Dantepi dametiyevā’’</bold>ti idaṃ pubbe ‘‘sabbena sabbaṃ damathaṃ anupagatā purisadammā’’ti vuttāti katvā vuttaṃ. Ye pana vippakatadammabhāvā sabbathā dametabbataṃ nātivattā, te satte sandhāya ‘‘dantepi dametiyevā’’ti vuttaṃ. Tepi hi purisadammā evāti, yato ne satthā dameti.</paragraph>
    <paragraph line="136"><bold>Atthapada</bold>nti atthābhibyañjakapadaṃ, vākyanti attho. Vākyena hi atthābhibyatti, na nāmādipadamattena. Ekapadabhāvena ca anaññasādhāraṇo satthu purisadammasārathibhāvo dassito hoti. Tenāha <bold>‘‘bhagavā hī’’</bold>tiādi. <bold>Aṭṭha disā</bold>ti aṭṭha samāpattiyo. Tā hi aññamaññasambandhāpi asaṃkiṇṇabhāvena dissanti apadissantīti <bold>disā,</bold> disā viyāti vā <bold>disā. Asajjamānā</bold>ti na sajjamānā vasībhāvappattiyā nissaṅgacārā. <bold>Dhāvanti</bold> javanavuttiyogato. <bold>Ekaṃyeva disaṃ dhāvati,</bold> attano kāyaṃ aparivattentoti adhippāyo. Satthārā pana damitā purisadammā ekiriyāpatheneva aṭṭha disā dhāvanti. Tenāha <bold>‘‘ekapallaṅkeneva nisinnā’’</bold>ti. <bold>Aṭṭha disā</bold>ti ca nidassanamattametaṃ, lokiyehi agatapubbaṃ nirodhasamāpattidisaṃ, amatadisañca pakkhandanato.</paragraph>
    <paragraph line="137" number="140"> Diṭṭhadhammo vuccati paccakkho attabhāvo, tattha niyuttoti diṭṭhadhammiko, idhalokattho <pageBreak edition="V" number="1.0233" />. Kammakilesavasena samparetabbato sammā gantabbato samparāyo, paraloko, tattha niyuttoti samparāyiko, paralokattho. Paramo uttamo attho paramattho, nibbānaṃ. Tehi <bold>diṭṭhadhammikasamparāyikaparamatthehi. Yathāraha</bold>nti yathānurūpaṃ. Tesu atthesu yo yo puggalo yaṃ yaṃ arahati, tadanurūpaṃ. <bold>Anusāsatī</bold>ti vineti tasmiṃ atthe patiṭṭhapeti, saha atthena vattatīti <bold>sattho,</bold> bhaṇḍamūlena vāṇijjāya desantaraṃ gacchanto janasamūho. Hitupadesādivasena paripāletabbo sāsitabbo so etassa <pageBreak edition="M" number="1.0247" /> atthīti <bold>satthā,</bold> satthavāho. So viya bhagavāti āha <bold>‘‘satthā viyāti satthā, bhagavā satthavāho’’</bold>ti.</paragraph>
    <paragraph line="138">Idāni tamatthaṃ niddesapāḷinayena dassetuṃ <bold>‘‘yathā satthavāho’’</bold>tiādi vuttaṃ. Tattha <bold>satthe</bold>ti satthike jane. Kaṃ tārenti etthāti <bold>kantāro,</bold> nirudako araññappadeso. Ruḷhīvasena pana itaropi araññappadeso tathā vuccati. <bold>Corakantāra</bold>nti corehi adhiṭṭhitakantāraṃ. Tathā <bold>vāḷakantāraṃ. Dubbhikkhakantāra</bold>nti dullabhabhikkhaṃ kantāraṃ. <bold>Tāretī</bold>ti akhemantaṭṭhānaṃ atikkāmeti. <bold>Uttāretī</bold>tiādi upasaggena padaṃ vaḍḍhetvā vuttaṃ. Atha vā <bold>uttāretī</bold>ti khemantabhūmiṃ upanento tāreti. <bold>Nittāretī</bold>ti akhemantaṭṭhānato nikkhāmento tāreti. <bold>Patāretī</bold>ti pariggahetvā tāreti, hatthena pariggahetvā viya tāretīti attho. Sabbampetaṃ tāraṇuttāraṇādikhemaṭṭhāne ṭhapanamevāti āha <bold>‘‘khemantabhūmiṃ sampāpetī’’</bold>ti. <bold>Satte</bold>ti veneyyasatte. Mahāgahanatāya, mahānatthatāya, dunnittharaṇatāya ca jātiyeva kantāro jātikantāro, taṃ <bold>jātikantāraṃ</bold>.</paragraph>
    <paragraph line="139"><bold>Ukkaṭṭhaparicchedavasenā</bold>ti ukkaṭṭhasattaparicchedavasena. Devamanussā eva hi ukkaṭṭhasattā, na tiracchānādayo. <bold>Bhabbapuggalaparicchedavasenā</bold>ti sammattaniyāmokkamanassa yogyapuggalassa paricchindanavasena. <bold>Eta</bold>nti ‘‘devamanussāna’’nti etaṃ vacanaṃ. <bold>Bhagavato</bold>ti nissakkavacanaṃ yathā ‘‘upajjhāyato ajjhetī’’ti, bhagavato santiketi vā attho. <bold>Upanissayasampatti</bold>nti tihetukapaṭisandhiādikaṃ maggaphalādhigamassa balavakāraṇaṃ.</paragraph>
    <paragraph line="140"><bold>Gaggarāyā</bold>ti gaggarāya nāma rañño deviyā, tāya vā kāritattā ‘‘gaggarā’’ti laddhanāmāya. <bold>Sare nimittaṃ aggahesī</bold>ti ‘‘dhammo eso vuccatī’’ti dhammasaññāya sare nimittaṃ gaṇhi, gaṇhanto ca pasannacitto parisapariyante nipajji. <bold>Sannirumbhitvā aṭṭhāsī</bold>ti tassa sīse daṇḍassa ṭhapitabhāvaṃ apassanto tattha daṇḍaṃ uppīḷetvā aṭṭhāsi. Maṇḍūkopi daṇḍe ṭhapitepi <pageBreak edition="V" number="1.0234" /> uppīḷitepi dhammagatena pasādena vissaramakarontova kālamakāsi. Devaloke nibbattasattānaṃ ayaṃ dhammatā, yā ‘‘kutohaṃ idha nibbatto, tattha kiṃ nu kho kammamakāsi’’nti āvajjanā. Tasmā attano purimabhavassa diṭṭhattā āha <bold>‘‘are ahampi nāma idha</bold><bold>nibbatto’’</bold>ti <pageBreak edition="M" number="1.0248" />. <bold>Bhagavato pāde vandi</bold> kataññutāsaṃvaḍḍhitena pemagāravabahumānena.</paragraph>
    <paragraph line="141"><bold>Bhagavā jānantova</bold> mahājanassa kammaphalaṃ, buddhānubhāvañca paccakkhaṃ kātukāmo ‘‘ko me vandatī’’ti gāthāya <bold>pucchi</bold>. Tattha <bold>ko</bold>ti devanāgayakkhagandhabbādīsu ko, katamoti attho. <bold>Me</bold>ti mama. <bold>Pādānī</bold>ti pāde. <bold>Iddhiyā</bold>ti imāya evarūpāya deviddhiyā. <bold>‘‘Yasasā’’</bold>ti iminā edisena parivārena, paricchedena ca. <bold>Jala</bold>nti vijjotamāno. <bold>Abhikkantenā</bold>ti ativiya kantena kamanīyena sundarena. <bold>Vaṇṇenā</bold>ti chavivaṇṇena sarīravaṇṇanibhāya. <bold>Sabbā obhāsayaṃ disā</bold>ti sabbā dasapi disā pabhāsento, cando viya, sūriyo viya ca ekobhāsaṃ ekālokaṃ karontoti attho.</paragraph>
    <paragraph line="142">Evaṃ pana bhagavatā pucchito devaputto attānaṃ pavedento <bold>‘‘maṇḍūkohaṃ pure āsi’’</bold>nti gāthamāha. Tattha <bold>pure</bold>ti purimajātiyaṃ. <bold>‘‘Udake’’</bold>ti idaṃ tadā attano uppattiṭṭhānadassanaṃ. <bold>‘‘Udake maṇḍūko’’</bold>ti etena uddhamāyikādikassa thale maṇḍūkassa nivattanaṃ kataṃ hoti. Gāvo caranti etthāti gocaro, gunnaṃ ghāsesanaṭṭhānaṃ. Idha pana gocaro viyāti gocaro, vāri udakaṃ gocaro etassāti <bold>vārigocaro</bold>. Udakacārīpi hi koci kacchapādi avārigocaropi hotīti ‘‘vārigocaro’’ti visesetvā vuttaṃ. <bold>Tava dhammaṃ suṇantassā</bold>ti brahmassarena karavīkarutamañjunā desentassa tava dhammaṃ ‘‘dhammo eso vuccatī’’ti sare nimittaggāhavasena suṇantassa. Anādare cetaṃ sāmivacanaṃ. <bold>Avadhi vacchapālako</bold>ti vacche rakkhanto gopāladārako mama samīpaṃ āgantvā daṇḍamolubbha tiṭṭhanto mama sīse daṇḍaṃ sannirumbhitvā maṃ māresīti attho.</paragraph>
    <paragraph line="143"><bold>Sitaṃ katvā</bold>ti ‘‘tathā parittatarenāpi puññānubhāvena evaṃ ativiya uḷārā lokiyalokuttarā sampattiyo labbhantī’’ti pītisomanassajāto bhāsurataradhavalavipphurantadassanakiraṇāvalīhi bhiyyoso mattāya taṃ padesaṃ obhāsento sitaṃ katvā. Pītisomanassavasena hi so –</paragraph>
    <gatha1 line="144">‘‘Muhuttaṃ <pageBreak edition="M" number="1.0249" /> cittapasādassa, iddhiṃ passa yasañca me;</gatha1>
    <gathalast line="145">Ānubhāvañca me passa, vaṇṇaṃ passa jutiñca me.</gathalast>
    <gatha1 line="146">‘‘Ye <pageBreak edition="V" number="1.0235" /> ca te dīghamaddhānaṃ, dhammaṃ assosuṃ gotama;</gatha1>
    <gathalast line="147">Pattā te acalaṭṭhānaṃ, yattha gantvā na socare’’ti. (vi. va. 859-860);</gathalast>
    <unindented line="148">Imā dve gāthā vatvā pakkāmi.</unindented>
    <paragraph line="149" number="141"><bold>Yaṃ pana kiñcī</bold>ti ettha <bold>ya</bold>nti aniyamitavacanaṃ. Tathā <bold>kiñcī</bold>ti. <bold>Panā</bold>ti vacanālaṅkāramattaṃ. Tasmā <bold>yaṃ kiñcī</bold>ti ñeyyassa anavasesapariyādānaṃ kataṃ hoti. <bold>Panā</bold>ti vā visesatthadīpako nipāto. Tena ‘‘sammāsambuddho’’ti iminā saṅkhepato, vitthārato ca satthu catusaccābhisambodho vutto. ‘‘Buddho’’ti pana iminā tadaññassapi ñeyyassāvabodho. Purimena vā satthu paṭivedhañāṇānubhāvo, pacchimena desanāñāṇānubhāvo. <bold>Pī</bold>ti upari vuccamāno viseso jotīyati. Sabbaso paṭipakkhehi vimuccatīti vimokkho, aggamaggo. Tassa anto aggaphalaṃ, tattha bhavaṃ tasmiṃ laddhe laddhabbato <bold>vimokkhantikañāṇaṃ,</bold> sabbaññutaññāṇena saddhiṃ sabbampi buddhañāṇaṃ. <bold>Evaṃ pavatto</bold>ti ettha –</paragraph>
    <indent line="150">‘‘Sabbaññutāya buddho, sabbadassāvitāya buddho, anaññaneyyatāya buddho, visavitāya buddho, khīṇāsavasaṅkhātena buddho, nirupalepasaṅkhātena buddho, ekantavītarāgoti buddho, ekantavītadosoti buddho, ekantavītamohoti buddho, ekantanikkilesoti buddho, ekāyanamaggaṃ gatoti buddho, eko anuttaraṃ sammāsambodhiṃ abhisambuddhoti buddho, abuddhivihatattā buddhipaṭilābhā buddho. Buddhoti netaṃ nāmaṃ mātarā kataṃ, na pitarā kataṃ, na bhātarā kataṃ, na bhaginiyā kataṃ, na mittāmaccehikataṃ, na ñātisālohitehi kataṃ, na samaṇabrāhmaṇehi kataṃ, na devatāhi kataṃ. Vimokkhantikametaṃ buddhānaṃ bhagavantānaṃ bodhiyā mūle saha sabbaññutaññāṇassa paṭilābhā sacchikā paññatti yadidaṃ buddho’’ti (mahāni. 192) –</indent>
    <unindented line="151">Ayaṃ <pageBreak edition="M" number="1.0250" /><bold>niddesapāḷinayo</bold>. Yasmā cettha tassā paṭisambhidāpāḷiyā bhedo natthi, tasmā dvīsu ekenāpi atthasiddhīti dassanatthaṃ <bold>‘‘paṭisambhidānayo vā’’</bold>ti aniyamattho <bold>vā</bold>-saddo vutto.</unindented>
    <paragraph line="152">Tattha <pageBreak edition="V" number="1.0236" /> yathā loke avagantā ‘‘avagato’’ti vuccati, evaṃ <bold>bujjhitā saccānīti buddho</bold> suddhakattuvasena. Yathā paṇṇasosā vātā ‘‘paṇṇasusā’’ti vuccanti, evaṃ <bold>bodhetā pajāyāti buddho</bold> hetukattuvasena, hetuattho cettha antonīto.</paragraph>
    <paragraph line="153"><bold>Sabbaññutāya buddho</bold>ti sabbadhammabujjhanasamatthāya buddhiyā buddhoti attho. <bold>Sabbadassāvitāya buddho</bold>ti sabbadhammānaṃ ñāṇacakkhunā diṭṭhattā buddhoti attho. <bold>Anaññaneyyatāya buddho</bold>ti aññena abodhanīto sayameva buddhattā buddhoti attho. <bold>Visavitāya buddho</bold>ti nānāguṇavisavanato padumamiva vikasanaṭṭhena buddhoti attho. <bold>Khīṇāsavasaṅkhātena buddho</bold>ti evamādīhi chahi pariyāyehi niddakkhayavibuddho puriso viya sabbakilesaniddakkhayavibuddhattā buddhoti vuttaṃ hoti. <bold>Ekāyanamaggaṃ gatoti buddho</bold>ti gamanatthānaṃ buddhiatthatāya buddhiatthānampi gamanatthatā labbhatīti ekāyanamaggaṃ gatattā buddhoti vuccatīti attho. <bold>Eko anuttaraṃ sammāsambodhiṃ abhisambuddhoti buddho</bold>ti na parehi buddhattā buddho, atha kho sayameva anuttaraṃ sammāsambodhiṃ abhisambuddhattā buddhoti attho. <bold>Abuddhivihatattā buddhipaṭilābhā buddho</bold>ti buddhi buddhaṃ bodhoti anatthantaraṃ. Tattha yathā rattaguṇayogato ratto paṭo, evaṃ buddhaguṇayogato buddhoti ñāpanatthaṃ vuttaṃ. Tato paraṃ <bold>buddhoti netaṃ nāma</bold>ntiādi atthānugatāyaṃ paññattīti bodhanatthaṃ vuttanti evamettha imināpi kāraṇena bhagavā buddhoti veditabbaṃ.</paragraph>
    <paragraph line="154" number="142"><bold>Assā</bold>ti bhagavato. <bold>Guṇavisiṭṭhasabbasattuttamagarugāravādhivacana</bold>nti sabbehi sīlādiguṇehi visiṭṭhassa tato eva sabbasattehi uttamassa garuno gāravavasena vuttavacanamidaṃ bhagavāti. Tathā hi lokanātho aparimitanirupamappabhāvasīlādiguṇavisesasamaṅgitāya sabbānatthaparihārapubbaṅgamāya <pageBreak edition="M" number="1.0251" /> niravasesahitasukhavidhānatapparāya niratisayāya payogasampattiyā sadevamanussāya pajāya, accantupakāritāya ca aparimāṇāsu lokadhātūsu aparimāṇānaṃ sattānaṃ uttamagāravaṭṭhānanti.</paragraph>
    <paragraph line="155"><bold>Bhagavāti vacanaṃ seṭṭha</bold>nti seṭṭhavācakaṃ vacanaṃ seṭṭhaguṇasahacaraṇato ‘‘seṭṭha’’nti vuttaṃ. Atha vā vuccatīti vacanaṃ, attho. Tasmā yo ‘‘bhagavā’’ti vacanena vacanīyo attho, so seṭṭhoti attho. <bold>Bhagavāti vacanamuttama</bold>nti etthāpi eseva nayo. <bold>Gāravayutto</bold>ti garubhāvayutto garuguṇayogato, garukaraṇaṃ vā sātisayaṃ arahatīti gāravayutto, gāravārahoti attho.</paragraph>
    <paragraph line="156">Guṇavisesahetukaṃ <pageBreak edition="V" number="1.0237" /> ‘‘bhagavā’’ti idaṃ bhagavato nāmanti saṅkhepato vuttamatthaṃ vitthārato vibhajitukāmo nāmaṃyeva tāva atthuddhāravasena dassento <bold>‘‘catubbidhaṃ vā nāma’’</bold>ntiādimāha. Tattha <bold>āvatthika</bold>nti avatthāya viditaṃ taṃ taṃ avatthaṃ upādāya paññattaṃ voharitaṃ. Tathā <bold>liṅgikaṃ</bold> tena tena liṅgena voharitaṃ. <bold>Nemittika</bold>nti nimittato āgataṃ. <bold>Adhiccasamuppanna</bold>nti yadicchāya pavattaṃ, yadicchāya āgataṃ <bold>yadicchakaṃ</bold>. Paṭhamena <bold>ādi</bold>-saddena bālo, yuvā, vuḍḍhoti evamādiṃ saṅgaṇhāti, dutiyena muṇḍī, jaṭīti evamādiṃ, tatiyena bahussuto, dhammakathiko, jhāyīti evamādiṃ, catutthena aghamarisanaṃ pāvacananti evamādiṃ saṅgaṇhāti. ‘‘Nemittika’’nti vuttamatthaṃ byatirekavasena patiṭṭhāpetuṃ <bold>‘‘na mahāmāyāyā’’</bold>tiādi vuttaṃ. <bold>‘‘Vimokkhantika’’</bold>nti iminā idaṃ nāmaṃ ariyāya jātiyā jātakkhaṇeyeva jātanti dasseti. Yadi vimokkhantikaṃ, atha kasmā aññehi khīṇāsavehi asādhāraṇanti āha <bold>‘‘saha sabbaññutaññāṇassa paṭilābhā’’</bold>ti. Buddhānañhi arahattaphalaṃ nipphajjamānaṃ sabbaññutaññāṇādīhi sabbehi buddhaguṇehi saddhiṃyeva nipphajjati. Tena vuttaṃ ‘‘vimokkhantika’’nti. <bold>Sacchikā paññattī</bold>ti sabbadhammānaṃ sacchikiriyānimittā paññatti. Atha vā <bold>sacchikā paññattī</bold>ti paccakkhasiddhā paññatti. Yaṃguṇanimittā hi sā, te satthu paccakkhabhūtāti guṇā viya sāpi sacchikatā eva nāma hoti, na paresaṃ vohāramattenāti adhippāyo.</paragraph>
    <paragraph line="157" number="143"><bold>Vadantī</bold>ti <pageBreak edition="M" number="1.0252" /> mahātherassa garubhāvato bahuvacanenāha, saṅgītikārehi vā katamanuvādaṃ sandhāya. Issariyādibhedo bhago assa atthīti <bold>bhagī. Akāsi bhagga</bold>nti rāgādipāpadhammaṃ bhaggaṃ akāsi, bhaggavāti attho. <bold>Bahūhi ñāyehī</bold>ti kāyabhāvanādikehi anekehi bhāvanākkamehi. <bold>Subhāvitattano</bold>ti sammadeva bhāvitasabhāvassa. Paccatte cetaṃ sāmivacanaṃ.</paragraph>
    <paragraph line="158"><bold>Niddese vuttanayenā</bold>ti etthāyaṃ niddesanayo –</paragraph>
    <indent line="159">‘‘Bhagavāti gāravādhivacanametaṃ. Apica bhaggarāgoti bhagavā, bhaggadosoti bhagavā, bhaggamohoti bhagavā, bhaggamānoti bhagavā, bhaggadiṭṭhīti bhagavā, bhaggataṇhoti bhagavā, bhaggakilesoti bhagavā, bhaji vibhaji pavibhaji dhammaratananti bhagavā, bhavānaṃ antakaroti bhagavā, bhāvitakāyo bhāvitasīlo bhāvitacitto bhāvitapaññoti bhagavā, bhaji <pageBreak edition="V" number="1.0238" /> vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā, bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā, bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā, bhāgī vā bhagavā catunnaṃ jhānānaṃ catunnaṃ appamaññānaṃ catunnaṃ arūpasamāpattīnanti bhagavā, bhāgī vā bhagavā aṭṭhannaṃ vimokkhānaṃ aṭṭhannaṃ abhibhāyatanānaṃ navannaṃ anupubbavihārasamāpattīnanti bhagavā, bhāgī vā bhagavā dasannaṃ saññābhāvanānaṃ dasannaṃ kasiṇasamāpattīnaṃ ānāpānassatisamādhissa asubhasamāpattiyāti bhagavā, bhāgī vā bhagavā catunnaṃ satipaṭṭhānānaṃ catunnaṃ sammappadhānānaṃ catunnaṃ iddhipādānaṃ pañcannaṃ indriyānaṃ pañcannaṃ balānaṃ sattannaṃ bojjhaṅgānaṃ ariyassa aṭṭhaṅgikassa maggassāti bhagavā, bhāgī vā bhagavā dasannaṃ tathāgatabalānaṃ catunnaṃ vesārajjānaṃ catunnaṃ paṭisambhidānaṃ channaṃ abhiññānaṃ channaṃ buddhadhammānanti bhagavā, bhagavāti netaṃ nāmaṃ…pe… sacchikā paññatti yadidaṃ bhagavā’’ti (mahāni. 83).</indent>
    <paragraph line="160">Ettha <pageBreak edition="M" number="1.0253" /> ca <bold>‘‘gāravādhivacana’’</bold>ntiādīni yadipi gāthāyaṃ āgatapadānukkamena na niddiṭṭhāni, yathārahaṃ pana tesaṃ sabbesampi niddesabhāvena veditabbāni. Tattha <bold>gāravādhivacana</bold>nti garūnaṃ garubhāvavācakaṃ vacanaṃ. <bold>Bhajī</bold>ti bhāgaso kathesi. Tenāha <bold>‘‘vibhajī’’</bold>ti. <bold>Dhammaratana</bold>nti maggaphalādiariyadhammaratanaṃ. Puna <bold>bhajī</bold>ti sevi. <bold>Bhāgī</bold>ti bhāgadheyyavā. Puna <bold>bhāgī</bold>ti bhajanasīlo. <bold>Attharasassā</bold>ti atthasannissayassa rasassa. Vimuttāyatanasīse hi ṭhatvā dhammaṃ kathentassa, suṇantassa ca tadatthaṃ ārabbha uppajjanakapītisomanassaṃ attharaso. Dhammaṃ ārabbha <bold>dhammaraso</bold>. Yaṃ sandhāya vuttaṃ ‘‘labhati atthavedaṃ, labhati dhammaveda’’nti (a. ni. 6.10). <bold>Vimuttirasassā</bold>ti vimuttibhūtassa, vimuttisannissayassa vā rasassa. <bold>Saññābhāvanāna</bold>nti aniccasaññādīnaṃ dasannaṃ saññābhāvanānaṃ. <bold>Channaṃ buddhadhammāna</bold>nti cha asādhāraṇañāṇāni sandhāya vuttaṃ. Tattha tattha ‘‘bhagavā’’ti saddasiddhi niruttinayena veditabbā.</paragraph>
    <paragraph line="161" number="144"> Yadipi ‘‘bhāgyavā’’tiādīhi padehi vuccamāno attho ‘‘bhagī bhajī’’ti niddesagāthāya saṅgahito eva, tathāpi padasiddhi atthavibhāgaatthayojanādisahito saṃvaṇṇanānayo tato aññākāroti vuttaṃ <bold>‘‘ayaṃ pana aparo nayo’’</bold>ti. <bold>Ādika</bold>nti <bold>ādi</bold>-saddena vaṇṇavikāro <pageBreak edition="V" number="1.0239" />, vaṇṇalopo, dhātuatthena niyojanañcāti imaṃ tividhaṃ lakkhaṇaṃ saṅgaṇhāti. <bold>Saddanayenā</bold>ti byākaraṇanayena. Pisodarādīnaṃ saddānaṃ ākatigaṇabhāvato vuttaṃ <bold>‘‘pisodarādipakkhepalakkhaṇaṃ gahetvā’’</bold>ti. Pakkhipanameva lakkhaṇaṃ. Tappariyāpannatākaraṇaṃ hi pakkhipanaṃ. <bold>Pārappatta</bold>nti paramukkaṃsagataṃ pāramibhāvappattaṃ. <bold>Bhāgya</bold>nti kusalaṃ. Tattha maggakusalaṃ lokuttarasukhanibbattakaṃ, itaraṃ lokiyasukhanibbattakaṃ, itarampi vā vivaṭṭūpanissayaṃ pariyāyato lokuttarasukhanibbattakaṃ siyā.</paragraph>
    <paragraph line="162">Lobhādayo ekakavasena gahitā. Tathā viparītamanasikāro vipallāsabhāvasāmaññena, ahirikādayo dukavasena. Lobhādayo ca puna <bold>‘‘tividhākusalamūla’’</bold>nti tikavasena gahitā. Kāyaduccaritādi-taṇhāsaṃkilesādirāgamalādirāgavisamādikāmasaññādikāmavitakkāditaṇhāpapañcādayo <bold>tividhaduccaritā</bold>dayo. Subhasaññādikā <bold>catubbidhavipariyesā</bold>. ‘‘Cīvarahetu vā bhikkhuno taṇhā uppajjamānā uppajjati, piṇḍapāta <pageBreak edition="M" number="1.0254" />, senāsana, itibhavābhavahetu vā’’ti (a. ni. 4.9) evamāgatā <bold>cattāro taṇhuppādā</bold>. ‘‘Buddhe kaṅkhati, dhamme, saṅghe, sikkhāya, sabrahmacārīsu kupito hoti anattamano āhatacitto khīlajāto’’ti (dī. ni. 3.319; ma. ni. 1.185; a. ni. 5.205; 9.71; vibha. 941) evamāgatāni <bold>pañca cetokhīlāni</bold>. ‘‘Kāme avītarāgo hoti, kāye avītarāgo, rūpe avītarāgo, yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati, aññataraṃ devanikāyaṃ paṇidhāya brahmacariyaṃ caratī’’ti (dī. ni. 3.320; ma. ni. 1.186) āgatā <bold>pañca vinibandhā</bold>. Rūpābhinandanādayo <bold>pañcābhinandanā</bold>. Kodho, makkho, issā, sāṭheyyaṃ, pāpicchatā, sandiṭṭhiparāmāsoti imāni <bold>cha vivādamūlāni</bold>. Rūpataṇhādayo <bold>cha taṇhākāyā</bold>.</paragraph>
    <paragraph line="163">Kāmarāgapaṭighadiṭṭhivicikicchābhavarāgamānāvijjā <bold>sattānusayā</bold>. Micchādiṭṭhiādayo <bold>aṭṭha micchattā</bold>. ‘‘Taṇhaṃ paṭicca pariyesanā, pariyesanaṃ paṭicca lābho, lābhaṃ paṭicca vinicchayo, vinicchayaṃ paṭicca chandarāgo, chandarāgaṃ paṭicca ajjhosānaṃ, ajjhosānaṃ paṭicca pariggaho, pariggahaṃ paṭicca macchariyaṃ, macchariyaṃ paṭicca ārakkhā, ārakkhādhikaraṇaṃ daṇḍādānādayo’’ti (dī. ni. 2.103; 3.359) ete <bold>nava taṇhāmūlakā</bold>. Cattāro sassatavādā, cattāro ekaccasassatavādā, cattāro antānantikā, cattāro amarāvikkhepikā, dve adhiccasamuppannikā, soḷasa saññīvādā, aṭṭha asaññīvādā, aṭṭha nevasaññīnāsaññīvādā <pageBreak edition="V" number="1.0240" />, satta ucchedavādā, pañca paramadiṭṭhadhammanibbānavādāti etāni <bold>dvāsaṭṭhi diṭṭhigatāni</bold>. Ajjhattikassa upādāya ‘‘asmī’’ti hoti, ‘‘itthasmī’’ti, ‘‘evasmī’’ti, ‘‘aññathāsmī’’ti, ‘‘bhavissa’’nti, ‘‘itthaṃ bhavissa’’nti, ‘‘evaṃ bhavissa’’nti, ‘‘aññathā bhavissa’’nti, ‘‘asasmī’’ti, ‘‘sātasmī’’ti, ‘‘siya’’nti, ‘‘itthaṃ siya’’nti, ‘‘evaṃ siya’’nti, ‘‘aññathā siya’’nti, ‘‘apāhaṃ siya’’nti, ‘‘apāhaṃ itthaṃ siya’’nti, ‘‘apāhaṃ evaṃ siya’’nti, ‘‘apāhaṃ aññathā siya’’nti hotīti aṭṭhārasa, bāhirassupādāya ‘‘iminā asmī’’ti hoti, ‘‘iminā itthasmī’’ti, ‘‘iminā evasmī’’ti, ‘‘iminā aññathāsmī’’tiādikā (vibha. 975-976) vuttanayā aṭṭhārasāti chattiṃsa, atītā chattiṃsa, anāgatā chattiṃsa, paccuppannā chattiṃsāti <bold>aṭṭhasatataṇhāvicaritāni</bold>.</paragraph>
    <paragraph line="164"><bold>Pabheda</bold>-saddo <pageBreak edition="M" number="1.0255" /> paccekaṃ sambandhitabbo. Tatthāyaṃ yojanā – lobhappabhedā dosappabhedā yāva aṭṭhasatataṇhāvicaritappabhedāti. Sabbāni sattānaṃ darathapariḷāhakarāni kilesānaṃ anekāni satasahassāni abhañjīti yojanā. Ārammaṇādivibhāgato hi pavattiākāravibhāgato ca anantappabhedā kilesāti. <bold>Saṅkhepato</bold>ti ettha samucchedappahānavasena sabbaso appavattikaraṇena <bold>kilesamāraṃ,</bold> samudayappahānapariññāvasena <bold>khandhamāraṃ,</bold> sahāyavekallakaraṇavasena sabbathā appavattikaraṇena <bold>abhisaṅkhāramāraṃ,</bold> balavidhamanavisayātikkamanavasena <bold>devaputtamaccumāra</bold>ñca <bold>abhañji</bold> bhagge akāsi. <bold>Parissayāna</bold>nti upaddavānaṃ. Sampati, āyatiñca sattānaṃ anatthāvahattā māraṇaṭṭhena vibādhanaṭṭhena kilesāva māroti <bold>kilesamāro</bold>. Vadhakaṭṭhena khandhāva māroti <bold>khandhamāro</bold>. Tathā hi vuttaṃ ‘‘vadhakaṃ rūpaṃ ‘vadhakaṃ rūpa’nti yathābhūtaṃ nappajānātī’’tiādi (saṃ. ni. 3.85). Jātijarādimahābyasananibbattanena abhisaṅkhārova māroti <bold>abhisaṅkhāramāro</bold>. Saṃkilesanimittaṃ hutvā guṇamāraṇaṭṭhena devaputtova māroti <bold>devaputtamāro</bold>. Sattānaṃ jīvitassa, jīvitaparikkhārānañca jānikaraṇena mahābādharūpattā maccu eva māroti <bold>maccumāro</bold>.</paragraph>
    <paragraph line="165"><bold>Satapuññalakkhaṇadharassā</bold>ti anekasatapuññanibbattamahāpurisalakkhaṇavahato <bold>rūpakāyasampatti dīpitā hoti,</bold> itarāsaṃ phalasampadānaṃ mūlabhāvato, adhiṭṭhānabhāvato ca. <bold>Dhammakāyasampatti</bold> dīpitā hoti, pahānasampadāpubbakattā ñāṇasampadādīnaṃ. Bhāgyavatāya lokiyānaṃ <bold>bahumatabhāvo</bold>. Bhaggadosatāya parikkhakānaṃ bahumatabhāvoti yojanā. Evaṃ ito paresupi yathāsaṅkhyaṃ yojetabbaṃ. Puññavantaṃ hi <bold>gahaṭṭhā</bold> khattiyādayo abhigacchanti, pahīnadosaṃ <bold>pabbajita</bold>tāpasaparibbājakādayo <pageBreak edition="V" number="1.0241" /> ‘‘dosavinayāya dhammaṃ desetī’’ti. <bold>Abhigatānañca nesaṃ kāyacittadukkhāpanayane paṭibalabhāvo, āmisadānadhammadānehi</bold> upakārasabbhāvato. Rūpakāyaṃ tassa pasādacakkhunā, dhammakāyaṃ paññācakkhunā disvā dukkhadvayassa paṭippassambhanato upagatānañca tesaṃ āmisadānadhammadānehi <bold>upakāritā,</bold> ‘‘pubbe āmisadānadhammadānehi mayā ayaṃ <pageBreak edition="M" number="1.0256" /> lokaggabhāvo adhigato, tasmā tumhehipi evameva paṭipajjitabba’’nti evaṃ sammāpaṭipattiyaṃ niyojanena abhigatānaṃ <bold>lokiyalokuttarasukhehi saṃyojanasamatthatā ca dīpitā hoti</bold>.</paragraph>
    <paragraph line="166"><bold>Sakacitte issariyaṃ</bold> attano cittassa vasībhāvāpādanaṃ, yena paṭikkūlādīsu appaṭikkūlasaññitādivihārasiddhi, adhiṭṭhāniddhiādiko iddhividhopi cittissariyameva cittabhāvanāya vasībhāvappattiyā ijjhanato. <bold>Aṇimālaghimādika</bold>nti <bold>ādi</bold>-saddena mahimā patti pākammaṃ īsitā vasitā yatthakāmāvasāyitāti ime chapi saṅgahitā. Tattha kāyassa aṇubhāvakaraṇaṃ <bold>aṇimā</bold>. Lahubhāvo <bold>laghimā</bold> ākāse padasā gamanādinā. Mahattaṃ <bold>mahimā</bold> kāyassa mahantatāpādanaṃ. Iṭṭhadesappatti <bold>patti</bold>. Adhiṭṭhānādivasena icchitanipphādanaṃ <bold>pākammaṃ</bold>. Sayaṃvasitā issarabhāvo <bold>īsitā</bold>. Iddhividhe vasībhāvo <bold>vasitā</bold>. Ākāsena vā gacchato, aññaṃ vā kiñci karoto yattha katthaci vosānappatti <bold>yatthakāmāvasāyitā</bold>. ‘‘Kumārakarūpādidassana’’ntipi vadanti. Evamidaṃ aṭṭhavidhaṃ <bold>lokiyasammataṃ</bold> issariyaṃ. Taṃ pana bhagavato iddhividhantogadhaṃ, anaññasādhāraṇañcāti āha <bold>‘‘sabbākāraparipūraṃ atthī’’</bold>ti.</paragraph>
    <paragraph line="167">Kesañci padesavutti, ayathābhūtaguṇasannissayattā aparisuddho ca yaso hoti, na evaṃ tathāgatassāti dassetuṃ <bold>‘‘lokattayabyāpako’’</bold>tiādi vuttaṃ. Tattha idha adhigatasatthuguṇānaṃ āruppe uppannānaṃ ‘‘itipi so bhagavā’’tiādinā bhagavato guṇe anussarantānaṃ yaso pākaṭo hotīti āha ‘‘lokattayabyāpako’’ti. Yathābhuccaguṇādhigatattā eva <bold>ativiya parisuddho</bold>. Anavasesalakkhaṇānubyañjanādisampattiyā <bold>sabbākāraparipūrā. Sabbaṅgapaccaṅgasirī</bold> sabbesaṃ aṅgapaccaṅgānaṃ sobhā. ‘‘Tiṇṇo tāreyya’’ntiādinā <bold>yaṃ yaṃ etena</bold> lokanāthena <bold>icchitaṃ</bold> manovacīpaṇidhānavasena, <bold>patthitaṃ</bold> kāyapaṇidhānavasena. <bold>Tathevā</bold>ti paṇidhānānurūpameva. Vīriyapāramibhāvappatto, ariyamaggapariyāpanno ca <bold>sammāvāyāmasaṅkhāto payatto</bold>.</paragraph>
    <paragraph line="168"><bold>Bhedehī</bold>ti sabbattikadukapadasaṃhitehi pabhedehi. <bold>Paṭiccasamuppādādīhī</bold>ti <bold>ādi</bold>-saddena na kevalaṃ <pageBreak edition="V" number="1.0242" /><bold>vibhaṅgapāḷiyaṃ</bold> āgatā satipaṭṭhānādayova saṅgahitā, atha kho saṅgahādayo, samayavimuttādayo, ṭhapanādayo <pageBreak edition="M" number="1.0257" />, tikapaṭṭhānādayo ca saṅgahitāti veditabbaṃ. <bold>Dukkhasaccassa pīḷanaṭṭho</bold> taṃsamaṅgino sattassa hiṃsanaṃ avipphārikatākaraṇaṃ. <bold>Saṅkhataṭṭho</bold> sameccasambhūyapaccayehi katabhāvo. <bold>Santāpaṭṭho</bold> dukkhadukkhatādīhi santappanaṃ paridahanaṃ. <bold>Vipariṇāmaṭṭho</bold> jarāya, maraṇena cāti dvidhā vipariṇāmetabbatā. <bold>Samudayassa āyūhanaṭṭho</bold> dukkhassa nibbattanavasena sampiṇḍanaṃ. <bold>Nidānaṭṭho</bold> ‘‘idaṃ taṃ dukkha’’nti nidadantassa viya samuṭṭhāpanaṃ. <bold>Saṃyogaṭṭho</bold> saṃsāradukkhena saṃyojanaṃ. <bold>Palibodhaṭṭho</bold> maggādhigamassa nivāraṇaṃ. Nirodhassa <bold>nissaraṇaṭṭho</bold> sabbūpadhīnaṃ paṭinissaggasabhāvattā tato vinissaṭatā, tannissaraṇanimittatā vā. <bold>Vivekaṭṭho</bold> sabbasaṅkhāravisaṃyuttatā. <bold>Asaṅkhataṭṭho</bold> kenacipi paccayena anabhisaṅkhatatā. <bold>Amataṭṭho</bold> niccasabhāvattā maraṇābhāvo, sattānaṃ maraṇābhāvahetutā vā. <bold>Maggassa niyyānaṭṭho</bold> vaṭṭadukkhato niggamanaṭṭho. <bold>Hetuattho</bold> nibbānassa sampāpakabhāvo. <bold>Dassanaṭṭho</bold> accantasukhumassa nibbānassa sacchikaraṇaṃ. <bold>Ādhipateyyaṭṭho</bold> catusaccadassane sampayuttānaṃ ādhipaccakaraṇaṃ, ārammaṇādhipatibhāvo vā visesato maggādhipativacanato. Satipi hi jhānādīnaṃ ārammaṇādhipatibhāve ‘‘jhānādhipatino dhammā’’ti evamādiṃ avatvā ‘‘maggādhipatino dhammā’’ icceva vuttaṃ, tasmā viññāyati ‘‘atthi maggassa ārammaṇādhipatibhāve viseso’’ti. Ete ca pīḷanādayo soḷasākārā nāma. Kasmā panettha aññesu rogagaṇṭhādiākāresu vijjamānesu eteva pariggayhantīti? Salakkhaṇato ca saccantaradassanato ca āvibhāvato. Svāyamattho parato saccakathāyameva āvi bhavissati.</paragraph>
    <paragraph line="169"><bold>Dibbavihāro</bold> kasiṇādiārammaṇāni rūpāvacarajjhānāni. Mettādijjhānāni <bold>brahmavihāro</bold>. Phalasamāpatti <bold>ariyavihāro</bold>. Kāmehi vivekaṭṭhakāyatāvasena ekībhāvo <bold>kāyaviveko</bold>. Paṭhamajjhānādinā nīvaraṇādīhi vivittacittatā <bold>cittaviveko. Upadhiviveko</bold> nibbānaṃ. <bold>Aññe</bold>ti lokiyābhiññādike.</paragraph>
    <paragraph line="170">Kilesābhisaṅkhāravasena bhavesu paribbhamanaṃ, so ca taṇhāppadhānoti vuttaṃ <bold>‘‘taṇhāsaṅkhātaṃ gamana’’</bold>nti. <bold>Vanta</bold>nti ariyamaggamukhena uggiritaṃ puna apaccāvamanavasena chaḍḍitaṃ. <bold>Bhagavāti vuccati</bold> niruttinayenāti dassento āha <bold>‘‘yathā…pe… mekhalā’’</bold>ti.</paragraph>
    <paragraph line="171">Aparo <pageBreak edition="M" number="1.0258" /><pageBreak edition="V" number="1.0243" /> nayo – bhāgavāti bhagavā, bhatavāti bhagavā, bhāge vanīti bhagavā, bhage vanīti bhagavā, bhattavāti bhagavā, bhage vamīti bhagavā. Bhāge vamīti bhagavā.</paragraph>
    <gatha1 line="172">Bhāgavā bhatavā bhāge, bhage ca vani bhattavā;</gatha1>
    <gathalast line="173">Bhage vami tathā bhāge, vamīti bhagavā jino.</gathalast>
    <paragraph line="174">Tattha kathaṃ <bold>bhāgavāti bhagavā</bold>? Ye te sīlādayo dhammakkhandhā guṇakoṭṭhāsā, te anaññasādhāraṇā niratisayā tathāgatassa atthi upalabbhanti. Tathā hissa sīlaṃ samādhi paññā vimutti vimuttiñāṇadassanaṃ, hirī ottappaṃ, saddhā vīriyaṃ, sati sampajaññaṃ, sīlavisuddhi diṭṭhivisuddhi, samatho vipassanā, tīṇi kusalamūlāni, tīṇi sucaritāni, tayo sammāvitakkā, tisso anavajjasaññā, tisso dhātuyo, cattāro satipaṭṭhānā, cattāro sammappadhānā, cattāro iddhipādā, cattāro ariyamaggā, cattāri ariyaphalāni, catasso paṭisambhidā, catuyoniparicchedakañāṇāni, cattāro ariyavaṃsā, cattāri vesārajjañāṇāni, pañca padhāniyaṅgāni, pañcaṅgiko sammāsamādhi, pañcañāṇiko sammāsamādhi, pañcindriyāni, pañca balāni, pañca nissāraṇīyā dhātuyo, pañca vimuttāyatanañāṇāni, pañca vimuttiparipācanīyā saññā, cha anussatiṭṭhānāni, cha gāravā, cha nissāraṇīyā dhātuyo, cha satatavihārā, cha anuttariyāni, cha nibbedhabhāgiyā saññā, cha abhiññā, cha asādhāraṇañāṇāni, satta aparihāniyā dhammā, satta ariyadhammā, satta ariyadhanāni, satta bojjhaṅgā, satta sappurisadhammā, satta nijjaravatthūni, satta saññā, sattadakkhiṇeyyapuggaladesanā, sattaviññāṇaṭṭhitidesanā, sattakhīṇāsavabaladesanā, aṭṭhapaññāpaṭilābhahetudesanā, aṭṭha sammattāni, aṭṭhalokadhammātikkamā, aṭṭha ārambhavatthūni, aṭṭhaakkhaṇadesanā, aṭṭha mahāpurisavitakkā, aṭṭhaabhibhāyatanadesanā, aṭṭha vimokkhā, nava yonisomanasikāramūlakā dhammā, nava pārisuddhipadhāniyaṅgāni, navasattāvāsadesanā, nava āghātapaṭivinayā, nava saññā, nava nānattā, nava anupubbavihārā, dasa nāthakāraṇā dhammā, dasa kasiṇāyatanāni, dasa kusalakammapathā, dasa sammattāni, dasa ariyavāsā, dasa asekkhadhammā, dasa tathāgatabalāni, ekādasa mettānisaṃsā, dvādasa <pageBreak edition="M" number="1.0259" /> dhammacakkākārā, terasa dhutaguṇā, cuddasa buddhañāṇāni, pañcadasa vimuttiparipācanīyā dhammā, soḷasavidhā ānāpānassati, soḷasa aparantapanīyā dhammā, aṭṭhārasa buddhadhammā, ekūnavīsati paccavekkhaṇañāṇāni, catucattālīsa ñāṇavatthūni <pageBreak edition="V" number="1.0244" />, paññāsa udayabbayañāṇāni, paropaññāsa kusaladhammā, sattasattatiñāṇavatthūni, catuvīsatikoṭisatasahassasamāpattisañcārimahāvajirañāṇaṃ, anantanayasamantapaṭṭhānapavicayapaccavekkhaṇadesanāñāṇāni, tathā anantāsu lokadhātūsu anantānaṃ sattānaṃ āsayādivibhāvanañāṇāni cāti evamādayo anantāparimāṇabhedā anaññasādhāraṇā niratisayā guṇabhāgā guṇakoṭṭhāsā saṃvijjanti upalabbhanti. Tasmā yathāvuttavibhāgā guṇabhāgā assa atthīti bhāgavāti vattabbe ā-kārassa rassattaṃ katvā ‘‘bhagavā’’ti vutto. Evaṃ tāva bhāgavāti bhagavā.</paragraph>
    <gatha1 line="175">Yasmā sīlādayo sabbe, guṇabhāgā asesato;</gatha1>
    <gathalast line="176">Vijjanti sugate tasmā, ‘‘bhagavā’’ti pavuccati.</gathalast>
    <paragraph line="177">Kathaṃ <bold>bhatavāti bhagavā</bold>? Ye te sabbalokahitāya ussukkamāpannehi manussattādike aṭṭha dhamme samodhānetvā sammāsambodhiyā katamahābhinīhārehi mahābodhisattehi paripūretabbā dānapāramī, sīlanekkhammapaññāvīriyakhantisaccaadhiṭṭhānamettāupekkhāpāramīti dasa pāramiyo, dasa upapāramiyo, dasa paramatthapāramiyoti samatiṃsa pāramiyo, dānādīni cattāri saṅgahavatthūni, saccādīni cattāri adhiṭṭhānāni, attapariccāgo, nayana, dhana, rajja, puttadārapariccāgoti pañca mahāpariccāgā, pubbayogo, pubbacariyā, dhammakkhānaṃ, ñātatthacariyā, lokatthacariyā, buddhatthacariyāti evamādayo, saṅkhepato vā sabbe puññasambhārañāṇasambhārabuddhakārakadhammā, te mahābhinīhārato paṭṭhāya kappānaṃ satasahassādhikāni cattāri asaṅkhyeyāni yathā hānabhāgiyā, saṃkilesabhāgiyā, ṭhitibhāgiyā vā na honti, atha kho uttaruttari visesabhāgiyāva honti, evaṃ sakkaccaṃ nirantaraṃ anavasesato bhatā sambhatā assa atthīti bhatavāti vattabbe ‘‘bhagavā’’ti vutto niruttinayena ta-kārassa ga-kāraṃ katvā. Atha vā <bold>bhatavā</bold>ti teyeva yathāvutte buddhakārakadhamme vuttanayena bhari sambhari, paripūresīti attho. Evampi bhatavāti bhagavā.</paragraph>
    <gatha1 line="178">Sammāsambodhiyā <pageBreak edition="M" number="1.0260" /> sabbe, dānapāramiādike;</gatha1>
    <gathalast line="179">Sambhāre bhatavā nātho, tasmāpi bhagavā mato.</gathalast>
    <paragraph line="180">Kathaṃ <pageBreak edition="V" number="1.0245" /><bold>bhāge vanīti bhagavā</bold>? Ye te catuvīsatikoṭisatasahassasaṅkhā devasikaṃ vaḷañjanakasamāpattibhāgā, te anavasesato lokahitatthaṃ, attano ca diṭṭhadhammasukhavihāratthaṃ niccakappaṃ niccakappaṃ vani bhaji sevi bahulamakāsīti bhāge vanīti bhagavā. Atha vā abhiññeyyadhammesu, kusalādīsu, khandhādīsu ca ye te pariññeyyādivasena saṅkhepato vā catubbidhā abhisamayabhāgā, vitthārato pana ‘‘cakkhuṃ pariññeyyaṃ…pe… jarāmaraṇaṃ pariññeyya’’ntiādinā anekapariññeyyabhāgā, ‘‘cakkhussa samudayo pahātabbo…pe… jarāmaraṇassa samudayo pahātabbo’’tiādinā pahātabbabhāgā, ‘‘cakkhussa nirodho…pe… jarāmaraṇassa nirodho sacchikātabbo’’tiādinā (paṭi. ma. 1.21) sacchikātabbabhāgā, ‘‘cakkhussa nirodhagāminī paṭipadā’’tiādinā, ‘‘cattāro satipaṭṭhānā’’tiādinā ca anekabhedā bhāvetabbabhāgā ca dhammā, te sabbe vani bhaji yathārahaṃ gocarabhāvanāsevanānaṃ vasena sevi. Evampi bhāge vanīti bhagavā. Atha vā ye ime sīlādayo dhammakkhandhā sāvakehi sādhāraṇā guṇakoṭṭhāsā guṇabhāgā, ‘‘kinti nu kho te veneyyasantānesu patiṭṭhapeyya’’nti mahākaruṇāya vani abhipatthayi, sā cassa abhipatthanā yathādhippetaphalāvahā ahosi. Evampi bhāge vanīti bhagavā.</paragraph>
    <gatha1 line="181">Yasmā ñeyyasamāpatti-guṇabhāge tathāgato;</gatha1>
    <gathalast line="182">Bhaji patthayi sattānaṃ, hitāya bhagavā tato.</gathalast>
    <paragraph line="183">Kathaṃ <bold>bhage vanīti bhagavā</bold>? Samāsato tāva katapuññehi payogasampannehi yathāvibhavaṃ bhajīyantīti bhagā, lokiyalokuttarasampattiyo. Tattha lokiye tāva tathāgato sambodhito pubbe bodhisattabhūto paramukkaṃsagate vani bhaji sevi, yattha patiṭṭhāya niravasesato buddhakārakadhamme samannānento buddhadhamme paripācesi. Buddhabhūto <pageBreak edition="M" number="1.0261" /> pana te niravajjasukhūpasaṃhite anaññasādhāraṇe lokuttarepi vani bhaji sevi. Vitthārato pana padesarajjaissariyacakkavattisampattidevarajjasampattiādivasena, jhānavimokkhasamādhisamāpattiñāṇadassanamaggabhāvanāphalasacchikiriyādiuttarimanussadhammavasena ca anekavihite anaññasādhāraṇe bhage vani bhaji sevi. Evampi bhage vanīti bhagavā.</paragraph>
    <gatha1 line="184">Yā <pageBreak edition="V" number="1.0246" /> tā sampattiyo loke, yā ca lokuttarā puthū;</gatha1>
    <gathalast line="185">Sabbā tā bhaji sambuddho, tasmāpi bhagavā mato.</gathalast>
    <paragraph line="186">Kathaṃ <bold>bhattavāti bhagavā</bold>? Bhattā daḷhabhattikā assa bahū atthīti bhattavā. Tathāgato hi mahākaruṇāsabbaññutaññāṇādiaparimitanirupamappabhāvaguṇavisesasamaṅgi bhāvato sabbasattuttamo sabbānatthaparihārapubbaṅgamāya niravasesahitasukhavidhānatapparāya niratisayāya payogasampattiyā sadevamanussāya pajāya accantupakāritāya dvattiṃsamahāpurisalakkhaṇaasītianubyañjanabyāmappabhādianaññasādhāraṇaguṇavisesapaṭimaṇḍitarūpakāyatāya yathābhuccaguṇādhigatena ‘‘itipi so bhagavā’’tiādinayappavattena lokattayabyāpināsuvipulena, suvisuddhena ca thutighosena samannāgatattā, ukkaṃsapāramippattāsu appicchatāsantuṭṭhiādīsu supatiṭṭhitabhāvato, dasabalacatuvesārajjādiniratisayaguṇavisesasamaṅgibhāvato ca ‘‘rūpappamāṇo rūpappasanno, ghosappamāṇo ghosappasanno, lūkhappamāṇo lūkhappasanno, dhammappamāṇo dhammappasanno’’ti evaṃ catuppamāṇike lokasannivāse sabbathāpi pasādāvahabhāvena samantapāsādikattā aparimāṇānaṃ sattānaṃ sadevamanussānaṃ ādarabahumānagāravāyatanatāya paramapemasambhattiṭṭhānaṃ. Ye tassa ovāde patiṭṭhitā aveccappasādena samannāgatā honti, kenaci asaṃhāriyā tesaṃ sambhatti samaṇena vā brāhmaṇena vā devena vā mārena vā brahmunā vāti. Tathā hi te attano jīvitapariccāgepi tattha pasādaṃ na pariccajanti, tassa vā āṇaṃ daḷhabhattibhāvato. Tenevāha –</paragraph>
    <gatha1 line="187">‘‘Yo ve kataññū katavedi dhīro,</gatha1>
    <gathalast line="188">Kalyāṇamitto daḷhabhatti ca hotī’’ti. (jā. 2.17.78);</gathalast>
    <indent line="189">‘‘Seyyathāpi <pageBreak edition="M" number="1.0262" />, bhikkhave, mahāsamuddo ṭhitadhammo velaṃ nātivattati, evameva kho, bhikkhave, yaṃ mayā sāvakānaṃ sikkhāpadaṃ paññattaṃ, taṃ mama sāvakā jīvitahetupi nātikkamantī’’ti (udā. 45; cūḷava. 385) ca.</indent>
    <paragraph line="190">Evaṃ bhattavāti bhagavā niruttinayena ekassa ta-kārassa lopaṃ katvā itarassa ga-kāraṃ katvā.</paragraph>
    <gatha1 line="191">Guṇātisayayuttassa <pageBreak edition="V" number="1.0247" />, yasmā lokahitesino;</gatha1>
    <gathalast line="192">Sambhattā bahavo satthu, bhagavā tena vuccati.</gathalast>
    <paragraph line="193">Kathaṃ <bold>bhage vamīti bhagavā</bold>? Yasmā tathāgato bodhisattabhūtopi purimāsu jātīsu pāramiyo pūrento bhagasaṅkhātaṃ siriṃ, issariyaṃ, yasañca vami uggiri kheḷapiṇḍaṃ viya anapekkho chaḍḍayi. Tathā hissa <bold>somanassakumārakāle</bold> (jā. 1.15.211 ādayo) <bold>hatthipālakumārakāle</bold> (jā. 1.15.337 ādayo) <bold>ayogharapaṇḍitakāle</bold> (jā. 1.15.363 ādayo) <bold>mūgapakkhapaṇḍitakāle</bold> (jā. 2.22.1 ādayo) <bold>cūḷasutasomakāle</bold>ti (jā. 2.17.195 ādayo) evamādīsu nekkhammapāramipūraṇavasena devarajjasadisāya rajjasiriyā pariccattaattabhāvānaṃ parimāṇaṃ natthi. Carimattabhāvepi hatthagataṃ cakkavattisiriṃ devalokādhipaccasadisaṃ catudīpissariyaṃ, cakkavattisampattisannissayaṃ sattaratanasamujjalaṃ yasañca tiṇāyapi amaññamāno nirapekkho pahāya abhinikkhamitvā sammāsambodhiṃ abhisambuddho, tasmā ime siriādike bhage vamīti bhagavā. Atha vā bhāni nāma nakkhattāni, tehi samaṃ gacchanti pavattantīti bhagā, sineruyugandharauttarakuruhimavantādibhājanalokavisesasannissayā sobhā kappaṭṭhiyabhāvato. Tepi bhagavā vami tannivāsasattāvāsasamatikkamanato tappaṭibaddhachandarāgappahānena pajahīti. Evampi bhage vamīti bhagavā.</paragraph>
    <gatha1 line="194">Cakkavattisiriṃ yasmā, yasaṃ issariyaṃ sukhaṃ;</gatha1>
    <gathalast line="195">Pahāsi lokacittañca, sugato bhagavā tato.</gathalast>
    <paragraph line="196">Kathaṃ <bold>bhāge vamīti bhagavā</bold>? Bhāgā nāma sabhāvadhammakoṭṭhāsā, te khandhāyatanadhātādivasena, tatthāpi rūpavedanādivasena, atītādivasena ca anekavidhā, te ca bhagavā ‘‘sabbaṃ papañcaṃ, sabbaṃ yogaṃ, sabbaṃ <pageBreak edition="M" number="1.0263" /> ganthaṃ, sabbaṃ saṃyojanaṃ samucchinditvā amataṃ dhātuṃ samadhigacchanto vami uggiri anapekkho chaḍḍayi na paccāvami. Tathā hesa sabbatthakameva pathaviṃ āpaṃ tejaṃ vāyaṃ, cakkhuṃ sotaṃ ghānaṃ jivhaṃ kāyaṃ manaṃ, rūpe sadde gandhe rase phoṭṭhabbe dhamme, cakkhuviññāṇaṃ…pe… manoviññāṇaṃ, cakkhusamphassaṃ…pe… manosamphassaṃ, cakkhusamphassajaṃ vedanaṃ…pe… manosamphassajaṃ vedanaṃ, cakkhusamphassajaṃ saññaṃ…pe… manosamphassajaṃ saññaṃ, cakkhusamphassajaṃ cetanaṃ…pe… manosamphassajaṃ cetanaṃ, rūpataṇhaṃ <pageBreak edition="V" number="1.0248" /> …pe… dhammataṇhaṃ, rūpavitakkaṃ…pe… dhammavitakkaṃ, rūpavicāraṃ…pe… dhammavicāra’’ntiādinā anupadadhammavibhāgavasenapi sabbeva dhammakoṭṭhāse anavasesato vami uggiri anapekkhapariccāgena chaḍḍayi. Vuttaṃ hetaṃ –</paragraph>
    <indent line="197">‘‘Yaṃ taṃ, ānanda, cattaṃ vantaṃ muttaṃ pahīnaṃ paṭinissaṭṭhaṃ, taṃ tathāgato puna paccāvamissatīti netaṃ ṭhānaṃ vijjatī’’ti (dī. ni. 2.183).</indent>
    <paragraph line="198">Evampi bhāge vamīti bhagavā. Atha vā <bold>bhāge vamī</bold>ti sabbepi kusalākusale sāvajjānavajje hīnapaṇīte kaṇhasukkasappaṭibhāge dhamme ariyamaggañāṇamukhena vami uggiri anapekkho pariccaji pajahi, paresañca tathattāya dhammaṃ desesi. Vuttampi cetaṃ –</paragraph>
    <paragraph line="199">‘‘Dhammāpi vo, bhikkhave, pahātabbā, pageva adhammā (ma. ni. 1.240). Kullūpamaṃ vo, bhikkhave, dhammaṃ desessāmi nittharaṇatthāya, no gahaṇatthāyā’’tiādi (ma. ni. 1.240).</paragraph>
    <unindented line="200">Evampi bhāge vamīti bhagavā.</unindented>
    <gatha1 line="201">Khandhāyatanadhātādi-dhammabhedā mahesinā;</gatha1>
    <gathalast line="202">Kaṇhā sukkā yato vantā, tatopi bhagavā mato.</gathalast>
    <unindented line="203">Tena vuttaṃ –</unindented>
    <gatha1 line="204">‘‘Bhāgavā bhatavā bhāge, bhage ca vani bhattavā;</gatha1>
    <gathalast line="205">Bhage vami tathā bhāge, vamīti bhagavā jino’’ti.</gathalast>
    <paragraph line="206">Ettha ca yasmā saṅkhepato attahitasampattiparahitapaṭipattivasena duvidhā buddhaguṇā, tāsu attahitasampatti pahānasampadāñāṇasampadābhedato duvidhā, ānubhāvasampadādīnaṃ tadavinābhāvena tadantogadhattā. Parahitapaṭipatti payogāsayabhedato <pageBreak edition="M" number="1.0264" /> duvidhā. Tattha payogato lābhasakkārādinirapekkhacittassa sabbadukkhaniyyānikadhammūpadeso, āsayato paṭiviruddhesupi niccaṃ hitesitā, ñāṇaparipākakālāgamanādiparahitapaṭipatti ca, āmisapaṭiggahaṇādināpi atthacariyā <pageBreak edition="V" number="1.0249" /> parahitapaṭipatti hotiyeva. Tasmā tesaṃ vibhāvanavasena pāḷiyaṃ ‘‘araha’’ntiādīnaṃ padānaṃ gahaṇaṃ veditabbaṃ.</paragraph>
    <paragraph line="207">Tattha <bold>‘‘araha’’</bold>nti iminā padena pahānasampadāvasena bhagavato attahitasampatti vibhāvitā. <bold>‘‘Sammāsambuddho, lokavidū’’</bold>ti ca imehi padehi ñāṇasampadāvasena. Nanu ca ‘‘lokavidū’’ti imināpi sammāsambuddhatā vibhāvīyatīti? Saccaṃ vibhāvīyati, atthi pana viseso, ‘‘sammāsambuddho’’ti iminā sabbaññutaññāṇānubhāvo vibhāvito, ‘‘lokavidū’’ti pana iminā āsayānusayañāṇādīnampi ānubhāvo vibhāvitoti. <bold>‘‘Vijjācaraṇasampanno’’</bold>ti iminā sabbāpi bhagavato attahitasampatti vibhāvitā. <bold>‘‘Sugato’’</bold>ti pana iminā samudāgamato paṭṭhāya bhagavato attahitasampatti, parahitapaṭipatti ca vibhāvitā. <bold>‘‘Anuttaro purisadammasārathi satthā devamanussāna’’</bold>nti imehi padehi bhagavato parahitapaṭipatti vibhāvitā. <bold>‘‘Buddho’’</bold>ti iminā bhagavato attahitasampatti, parahitapaṭipatti ca vibhāvitā. Evañca katvā ‘‘sammāsambuddho’’ti vatvā ‘‘buddho’’ti vacanaṃ samatthitaṃ hoti. Tenevāha ‘‘attanāpi bujjhi aññepi satte bodhesī’’tiādi. <bold>‘‘Bhagavā’’</bold>ti ca imināpi samudāgamato paṭṭhāya bhagavato sabbā attahitasampatti, parahitapaṭipatti ca vibhāvitā.</paragraph>
    <paragraph line="208">Aparo nayo – hetuphalasattūpakāravasena saṅkhepato tividhā buddhaguṇā. Tattha ‘‘arahaṃ sammāsambuddho vijjācaraṇasampanno lokavidū’’ti imehi padehi phalasampattivasena buddhaguṇā vibhāvitā. ‘‘Anuttaro purisadammasārathi satthā devamanussāna’’nti imehi sattūpakāravasena buddhaguṇā pakāsitā. ‘‘Buddho’’ti iminā phalavasena, sattūpakāravasena ca buddhaguṇā vibhāvitā. ‘‘Sugato bhagavā’’ti pana imehi padehi hetuphalasattūpakāravasena buddhaguṇā vibhāvitāti veditabbaṃ.</paragraph>
    <paragraph line="209" number="145"><bold>Tassā</bold>ti <pageBreak edition="M" number="1.0265" /> buddhānussatikammaṭṭhānikassa yogino. <bold>Eva</bold>nti ‘‘tatrāyaṃ nayo’’tiādinā vuttappakārena. <bold>Tasmiṃ samaye</bold>ti buddhaguṇānussaraṇasamaye. <bold>Rāgapariyuṭṭhita</bold>nti rāgena pariyuṭṭhitaṃ, pariyuṭṭhānappattehi rāgehi sahitaṃ cittaṃ araññamiva corehi tena pariyuṭṭhitanti vuttaṃ, tassa pariyuṭṭhānaṭṭhānabhāvato, pariyuṭṭhitarāganti attho. Yaṃ vā rāgassa pariyuṭṭhānaṃ, taṃ taṃsahite citte upacaritanti daṭṭhabbaṃ. Etasmiṃ pakkhe <bold>rāgenā</bold>ti rāgena hetunāti <pageBreak edition="V" number="1.0250" /> attho. <bold>Ujugatamevā</bold>ti pageva kāyavaṅkādīnaṃ apanītattā, cittassa ca anujubhāvakarānaṃ māyādīnaṃ abhāvato, rāgādipariyuṭṭhānābhāvena vā onatiunnativirahato ujubhāvameva kataṃ. Atha vā <bold>ujugatamevā</bold>ti kammaṭṭhānassa vīthiṃ otiṇṇatāya līnuddhaccavigamanato majjhimasamathanimittapaṭipattiyā ujubhāvameva gataṃ. <bold>Tathāgataṃ ārabbhā</bold>ti tathāgataguṇe ārammaṇaṃ katvā.</paragraph>
    <paragraph line="210"><bold>Iccassā</bold>ti iti assa. ‘‘So bhagavā itipi araha’’ntiādinā pubbe vuttappakārena buddhaguṇe anuvitakkayatoti sambandho. <bold>Eva</bold>nti ‘‘neva tasmiṃ samaye’’tiādinā vuttanayena. <bold>Buddhaguṇapoṇā</bold>ti buddhaguṇaninnā. <bold>‘‘Vitakkavicārā pavattantī’’</bold>ti etena buddhaguṇasaṅkhātaṃ kammaṭṭhānaṃ vitakkāhataṃ, vitakkapariyāhataṃ, punappunaṃ anumajjanañca karotīti dasseti. <bold>Pīti uppajjatī</bold>ti bhāvanāvasena upacārajjhānanipphādikā balavatī pīti uppajjati. <bold>Pītimanassa</bold> vuttappakārapītisahitacittassa. <bold>Kāyacittadarathā</bold>ti kāyacittapassaddhīnaṃ paṭipakkhabhūtā sukhumāvatthā uddhaccasahagatā kilesā. <bold>Paṭippassambhantī</bold>ti sannisīdanti. <bold>Anukkamena ekakkhaṇe</bold>ti yadā buddhaguṇārammaṇā bhāvanā uparūpari visesaṃ āvahantī pavattati, tadā nīvaraṇāni vikkhambhitāneva honti, kilesā sannisinnāva honti, suvisadāni saddhādīni indriyāni honti, bhāvanāya paguṇatāya vitakkavicārā sātisayaṃ paṭukiccāva honti, balavatī pīti uppajjati, pītipadaṭṭhānā passaddhi savisesā jāyati, passaddhakāyassa samādhipadaṭṭhānaṃ sukhaṃ thirataraṃ hutvā pavattati, sukhena anubrūhitaṃ cittaṃ kammaṭṭhāne sammadeva samādhiyati. Evaṃ anukkamena pubbabhāge vitakkādayo uparūpari paṭupaṭutarabhāvena pavattitvā bhāvanāya majjhimasamathapaṭipattiyā indriyānañca ekarasabhāvena paṭutamāni hutvā ekakkhaṇe <bold>jhānaṅgāni uppajjanti</bold>. Yaṃ sandhāya vuttaṃ bhagavatā –</paragraph>
    <indent line="211">‘‘Yasmiṃ <pageBreak edition="M" number="1.0266" />, mahānāma, samaye ariyasāvako tathāgataṃ anussarati, nevassa tasmiṃ samaye rāgapariyuṭṭhitaṃ cittaṃ hoti…pe… sukhino cittaṃ samādhiyatī’’ti (a. ni. 6.10).</indent>
    <paragraph line="212">Kasmā panettha jhānaṃ appanāpattaṃ na hotīti āha <bold>‘‘buddhaguṇānaṃ pana gambhīratāyā’’</bold>tiādi. Gambhīre hi ārammaṇe gambhīre udake patitanāvā viya samathabhāvanā patiṭṭhaṃ <pageBreak edition="V" number="1.0251" /> na labhati, ‘‘gambhīratāyā’’ti ca iminā sabhāvadhammatāpi saṅgahitā. Sabhāvadhammo hi gambhīro na paññatti. Nanu ca tajjāpaññattivasena sabhāvadhammo gayhatīti? Saccaṃ gayhati pubbabhāge, bhāvanāya pana vaḍḍhamānāya paññattiṃ samatikkamitvā sabhāveyeva cittaṃ tiṭṭhati. Nanu ca sabhāvadhammepi katthaci appanā samijjhati dutiyāruppajjhānādīti? Saccaṃ samijjhati, tañca kho ekappakāre ārammaṇe, idaṃ pana nānappakāranti dassento <bold>‘‘nānappakāraguṇānussaraṇādhimuttatāyā’’</bold>ti āha. Evampi yathā nānappakāresu kesādikoṭṭhāsesu manasikāraṃ pavattentassa ekasmiṃyeva koṭṭhāse appanāvasena bhāvanā avatiṭṭhati, evamidha kasmā na hotīti? Visamoyaṃ upaññāso. Tattha hi satipi koṭṭhāsabahubhāve ekappakāreneva bhāvanā vattati paṭikkūlākārasseva gahaṇato, idha pana nānappakārena guṇānaṃ nānappakārattā, na ayamekasmiṃyeva guṇe ṭhātuṃ sakkoti bhāvanābalena paccakkhato buddhaguṇesu upaṭṭhahantesu saddhāya balavabhāvato. Teneva hi <bold>‘‘adhimuttatāyā’’</bold>ti vuttaṃ. Yadi upacārappattaṃ jhānaṃ hoti, kathaṃ buddhānussatīti vuttanti āha <bold>‘‘tadeta’’</bold>ntiādi.</paragraph>
    <paragraph line="213"><bold>Sagāravo hoti sappatisso,</bold> satthu guṇasarīrassa paccakkhato upaṭṭhahanato. Tatoyeva <bold>saddhāvepullaṃ</bold> aveccappasādasadisaṃ saddhāmahattaṃ. Buddhaguṇānaṃ anussaraṇavasena bhāvanāya pavattattā <bold>sativepullaṃ</bold>. Tesaṃ paramagambhīratāya, nānappakāratāya ca <bold>paññāvepullaṃ</bold>. Tesaṃ uḷārapuññakkhettatāya <bold>puññavepullañca adhigacchati. Pītipāmojjabahulo hoti</bold> pītisambojjhaṅgaṭṭhānīyattā buddhānussatiyā. <bold>Bhayabheravasaho</bold> buddhaguṇārammaṇāya satiyā bhayabheravābhibhavanato. Tenāha bhagavā ‘‘anussaretha sambuddhaṃ, bhayaṃ tumhāka no siyā’’ti (saṃ. ni. 1.249 thokaṃ visadisaṃ). <bold>Dukkhādhivāsanasamattho</bold> buddhānussatiyā sarīradukkhassa padumapalāse udakassa viya vinivaṭṭanato <pageBreak edition="M" number="1.0267" />. <bold>Saṃvāsasañña</bold>nti sahavāsasaññaṃ. <bold>Buddhabhūmiyaṃ cittaṃ namati</bold> buddhaguṇānaṃ mahantabhāvassa paccakkhato upaṭṭhānato. Buddhānussatibhāvanāya sabbadā buddhaguṇānaṃ citte viparivattanato vuttaṃ <bold>‘‘sammukhā satthāraṃ passato viyā’’</bold>ti. <bold>Uttari appaṭivijjhanto</bold>ti imāya bhāvanāya upari taṃ adhiṭṭhānaṃ katvā saccāni appaṭivijjhanto. <bold>Sugatiparāyaṇo</bold>ti sugatisamparāyo.</paragraph>
    <paragraph line="214"><bold>Appamāda</bold>nti appamajjanaṃ sakkaccaṃ anuyogaṃ. <bold>Kayirāthā</bold>ti kareyya. <bold>Sumedhaso</bold>ti sundarapañño <pageBreak edition="V" number="1.0252" />. <bold>Evaṃ mahānubhāvāyā</bold>ti vuttappakārena nīvaraṇavikkhambhanādisamatthena satthari sagāravabhāvādihetubhūtena mahatā sāmatthiyena samannāgatāya.</paragraph>
    <subhead line="215">2. Dhammānussatikathāvaṇṇanā</subhead>
    <paragraph line="216" number="146"><bold>Dhammānussati</bold>nti ettha padattho, sabhāvattho ca ādito vuttoyevāti taṃ anāmasitvā bhāvanāvidhānameva dassetuṃ <bold>‘‘dhammānussatiṃ bhāvetukāmenāpī’’</bold>tiādi āraddhaṃ. Kasmā panettha buddhānussatiyaṃ viya ‘‘aveccappasādasamannāgatenā’’ti na vuttaṃ. Nanu etā paṭipāṭiyā cha anussatiyo ariyasāvakānaṃ vasena desanaṃ āruḷhāti? Saccametaṃ, evaṃ santepi ‘‘parisuddhasīlādiguṇānaṃ puthujjanānampi ijjhantī’’ti dassanatthaṃ ‘‘aveccappasādasamannāgatenā’’ti idha na vuttaṃ, ariyasāvakānaṃ pana sukhena ijjhantīti. Tathāpi pāḷiyaṃ āgatattā ca buddhānussatiniddese vuttanti daṭṭhabbaṃ, ayañca vicāro parato āgamissateva.</paragraph>
    <paragraph line="217" number="147"><bold>Pariyattidhammopī</bold>ti <bold>pi</bold>-saddena lokuttaradhammaṃ sampiṇḍeti. <bold>Itaresū</bold>ti sandiṭṭhikādipadesu. <bold>Lokuttaradhammovā</bold>ti avadhāraṇaṃ nippariyāyena sandiṭṭhikādiatthaṃ sandhāya vuttaṃ, pariyāyato panete pariyattidhammepi sambhavanteva. Tathā hi <bold>pariyattidhammo</bold> bahussutena āgatāgamena paramena satinepakkena samannāgatena paññavatā ādikalyāṇatādivisesato sayaṃ daṭṭhabboti <bold>sandiṭṭhiko</bold>. Ācariyapayirupāsanāya vinā na labbhāti ce? Lokuttaradhammepi samāne kalyāṇamittasannissayeneva sijjhanato, tathā satthusandassanepi. ‘‘Sandiṭṭhiyā jayatī’’ti ayaṃ panattho titthiyanimmaddane nippariyāyatova labbhati <pageBreak edition="M" number="1.0268" />, kilesajaye pariyāyato paramparāhetubhāvato. ‘‘Sandiṭṭhaṃ arahatī’’ti ayampi attho labbhateva, sabbaso saṃkilesadhammānaṃ pahānaṃ, vodānadhammānaṃ paribrūhanañca uddissa pavattattā. Ayañca attho ‘‘ye kho tvaṃ, gotami, dhamme jāneyyāsi, ime dhammā sarāgāya saṃvattanti no virāgāya, saññogāya saṃvattanti no visaññogāya, saupādānāya saṃvattanti no anupādānāya. Ekaṃsena, gotami, dhāreyyāsi ‘neso dhammo, neso vinayo, netaṃ satthusāsana’’’nti (cūḷava. 406; a. ni. 8.53), ‘‘dhammāpi vo, bhikkhave, pahātabbā, pageva adhammā’’ti (ma. ni. 1.240) ca evamādīhi suttapadehi vibhāvetabbo. Akālikādhigamupāyatāya <bold>akāliko</bold>. Vijjamānatāparisuddhatāhi ehipassavidhiṃ arahatīti <bold>ehipassiko</bold>. Tato eva vaṭṭadukkhanittharaṇatthikehi <pageBreak edition="V" number="1.0253" /> attano citte upanayanaṃ, cittassa vā tattha upanayanaṃ arahatīti <bold>opaneyyiko</bold>. Vimuttāyatanasīse ṭhatvā paricayena sammadeva atthavedaṃ, dhammavedañca labhantehi <bold>paccattaṃ veditabbo viññūhī</bold>ti. Evaṃ sandiṭṭhikādipadesu pariyattidhammampi pakkhipitvā manasikāro yujjateva.</paragraph>
    <paragraph line="218"><bold>Sā</bold>ti gāthā. <bold>Samantabhadrakattā</bold>ti sabbabhāgehi sundarattā. <bold>Dhammassā</bold>ti sāsanadhammassa. Kiñcāpi avayavavinimutto samudāyo nāma paramatthato koci natthi, yesu pana avayavesu samudāyarūpena avekkhitesu ‘‘gāthā’’ti samaññā, taṃ tato bhinnaṃ viya katvā saṃsāmivohāraṃ āropetvā dassento <bold>‘‘paṭhamena pādena ādikalyāṇā’’</bold>tiādimāha. <bold>‘‘Ekānusandhika’’</bold>nti idaṃ nātibahuvibhāgaṃ yathānusandhinā ekānusandhikaṃ sandhāya vuttaṃ, itarassa pana teneva desetabbadhammavibhāgena ādimajjhapariyosānabhāgā labbhantīti. <bold>Nidānenā</bold>ti kāladesadesakaparisādiapadisanalakkhaṇena nidānaganthena. <bold>Nigamanenā</bold>ti ‘‘idamavocā’’tiādikena (saṃ. ni. 1.249), ‘‘iti yaṃ taṃ vuttaṃ, idametaṃ paṭicca vutta’’nti (a. ni. 10.27) vā yathāvuttatthanigamanena.</paragraph>
    <paragraph line="219">Ayaṃ kathā visesato suttapiṭakasaṃvaṇṇanāti katvā suttapiṭakavasena dhammassa ādikalyāṇādikaṃ dassetvā idāni suttapiṭakavinayapiṭakānaṃ vasena taṃ dassetuṃ <bold>‘‘sanidānasauppattikattā’’</bold>tiādi vuttaṃ. Tattha <bold>sanidānasauppattikattā</bold>ti yathāvuttanidānena sanidānatāya, saaṭṭhuppattikatāya <pageBreak edition="M" number="1.0269" /> ca. <bold>Veneyyānaṃ anurūpato</bold>ti sikkhāpadapaññattiyā, dhammadesanāya ca taṃtaṃsikkhāpadabhāvena paññāpiyamānassa veneyyajjhāsayānurūpaṃ pavattiyamānassa anurūpato. <bold>Atthassā</bold>ti desiyamānassa ca sīlādiatthassa. ‘‘Taṃ kissa hetu (saṃ. ni. 1.249)? Seyyathāpi, bhikkhave’’tiādinā (saṃ. ni. 3.95) tattha tattha hetūpamāgahaṇena <bold>hetudāharaṇayuttato</bold>.</paragraph>
    <paragraph line="220">Evaṃ suttavinayavasena pariyattidhammassa ādimajjhapariyosānakalyāṇataṃ dassetvā idāni tīṇi piṭakāni ekajjhaṃ gahetvā taṃ dassetuṃ <bold>‘‘sakalopī’’</bold>tiādi vuttaṃ. Tattha <bold>sāsanadhammo</bold>ti –</paragraph>
    <gatha1 line="221">‘‘Sabbapāpassa <pageBreak edition="V" number="1.0254" /> akaraṇaṃ, kusalassa upasampadā;</gatha1>
    <gathalast line="222">Sacittapariyodapanaṃ, etaṃ buddhāna sāsana’’nti. (dha. pa. 183; dī. ni. 2.90) –</gathalast>
    <unindented line="223">Evaṃ vuttassa satthusāsanassa pakāsako pariyattidhammo. <bold>Sīlena ādikalyāṇo</bold> sīlamūlakattā sāsanassa. Samathādīhi <bold>majjhekalyāṇo</bold> tesaṃ sāsanasampattiyā vemajjhabhāvato. <bold>Nibbānena pariyosānakalyāṇo</bold> tadadhigamato uttarikaraṇīyābhāvato. Sāsane sammāpaṭipatti nāma paññāya hoti, tassā ca sīlaṃ, samādhi ca mūlanti āha <bold>‘‘sīlasamādhīhi ādikalyāṇo’’</bold>ti. Paññā pana anubodhapaṭivedhavasena duvidhāti tadubhayampi gaṇhanto <bold>‘‘vipassanāmaggehi majjhekalyāṇo’’</bold>ti āha. Tassa nipphatti phalaṃ, kiccaṃ nibbānasacchikiriyā, tato paraṃ kattabbaṃ natthīti dassento āha <bold>‘‘phalanibbānehi pariyosānakalyāṇo’’</bold>ti. Phalaggahaṇena vā saupādisesanibbānamāha, itarena itaraṃ, tadubhayañca sāsanasampattiyā osānanti āha <bold>‘‘phalanibbānehi pariyosānakalyāṇo’’</bold>ti.</unindented>
    <paragraph line="224">Buddhassa subodhitā sammāsambuddhatā, tāya <bold>ādikalyāṇo</bold> tappabhavattā. Sabbaso saṃkilesappahānaṃ vodānaṃ, pāripūrī ca dhammasudhammatā, tāya <bold>majjhekalyāṇo</bold> taṃsarīrattā. Satthārā yathānusiṭṭhaṃ tathā paṭipatti <bold>saṅghasuppaṭipatti,</bold> tāya <bold>pariyosānakalyāṇo,</bold> tāya sāsanassa loke suppatiṭṭhitabhāvato. <bold>Ta</bold>nti sāsanadhammaṃ. <bold>Tathattāyā</bold>ti yathattāya bhagavatā dhammo desito, tathattāya tathabhāvāya. So pana abhisambodhi paccekabodhi sāvakabodhīti tividho <pageBreak edition="M" number="1.0270" />, ito aññathā nibbānādhigamassa abhāvato. Tattha sabbaguṇehi aggabhāvato, itarabodhidvayamūlatāya ca paṭhamāya bodhiyā <bold>ādikalyāṇatā,</bold> guṇehi vemajjhabhāvato dutiyāya <bold>majjhekalyāṇatā,</bold> tadubhayāvaratāya, tadosānatāya ca sāsanadhammassa tatiyāya <bold>pariyosānakalyāṇatā</bold> vuttā.</paragraph>
    <paragraph line="225"><bold>Eso</bold>ti sāsanadhammo. <bold>Nīvaraṇavikkhambhanato</bold>ti vimuttāyatanasīse ṭhatvā saddhammaṃ suṇantassa nīvaraṇānaṃ vikkhambhanasambhavato. Vuttaṃ hetaṃ –</paragraph>
    <indent line="226">‘‘Yathā yathāvuso, bhikkhuno satthā vā dhammaṃ deseti, aññataro vā garuṭṭhāniyo sabrahmacārī <pageBreak edition="V" number="1.0255" />, tathā tathā so tattha labhati atthavedaṃ labhati dhammaveda’’nti (a. ni. 5.26).</indent>
    <indent line="227">‘‘Yasmiṃ, bhikkhave, samaye ariyasāvako ohitasoto dhammaṃ suṇāti, pañcassa nīvaraṇāni tasmiṃ samaye pahīnāni hontī’’ti (saṃ. ni. 5.219) –</indent>
    <unindented line="228">Ca ādi. <bold>Samathavipassanāsukhāvahanato</bold>ti samathasukhassa ca vipassanāsukhassa ca sampādanato. Vuttampi cetaṃ –</unindented>
    <indent line="229">‘‘So vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukha’’ntiādi (dī. ni. 1.279; ma. ni. 2.138).</indent>
    <unindented line="230">Tathā –</unindented>
    <gatha1 line="231">‘‘Yato yato sammasati, khandhānaṃ udayabbayaṃ;</gatha1>
    <gatha2 line="232">Labhatī pītipāmojjaṃ, amataṃ taṃ vijānataṃ;</gatha2>
    <gathalast line="233">Amānusī ratī hoti, sammā dhammaṃ vipassato’’ti ca. (dha. pa. 374, 373);</gathalast>
    <paragraph line="234"><bold>Tathāpaṭipanno</bold>ti yathā samathavipassanāsukhaṃ āvahati, yathā vā satthārā anusiṭṭhaṃ, tathā paṭipanno sāsanadhammo. <bold>Tādibhāvāvahanato</bold>ti chaḷaṅgupekkhāvasena iṭṭhādīsu tādibhāvassa lokadhammehi anupalepassa āvahanato. Esa bhagavā vuttanayena tividhakalyāṇaṃ dhammaṃ desento yaṃ sāsanabrahmacariyaṃ, maggabrahmacariyañca pakāseti, taṃ yathānurūpaṃ atthasampattiyā sātthaṃ, byañjanasampattiyā sabyañjananti yojanā.</paragraph>
    <paragraph line="235">Tattha <pageBreak edition="M" number="1.0271" /> avisesena tisso sikkhā, sakalo ca tantidhammo <bold>sāsanabrahmacariyaṃ</bold>. Yaṃ sandhāya vuttaṃ ‘‘katamesānaṃ kho, bhante, buddhānaṃ bhagavantānaṃ brahmacariyaṃ naciraṭṭhitikaṃ ahosī’’tiādi (pārā. 18). Sabbasikkhānaṃ maṇḍabhūtasikkhattayasaṅgahito ariyamaggo <bold>maggabrahmacariyaṃ</bold>. Yaṃ sandhāya <pageBreak edition="V" number="1.0256" /> vuttaṃ ‘‘khīṇā jāti, vusitaṃ brahmacariyaṃ, kataṃ karaṇīya’’nti (mahāva. 23; saṃ. ni. 5.186). <bold>Yathānurūpa</bold>nti yathārahaṃ. Sikkhattayasaṅgahaṃ hi sāsanabrahmacariyaṃ atthasampattiyā <bold>sātthaṃ</bold>. Maggabrahmacariye vattabbameva natthi. <bold>Atthasampattiyā</bold>ti sampannatthatāya. Sampattiattho hi idha saha-saddo. Itaraṃ pana yathāvuttenatthena <bold>sātthaṃ, sabyañjana</bold>ñca. Ye panettha ‘‘vacanasabhāvaṃ <bold>sātthaṃ,</bold> atthasabhāvaṃ <bold>sabyañjana’’</bold>nti vibhajitvā vadanti, taṃ na sundaraṃ, tathā vibhattassa pariyattidhammassa abhāvato. Saddatthā hi abhinnarūpā viya hutvā viniyogaṃ gacchanti. Tathā hi nesaṃ lokiyāmissībhāvaṃ paṭijānanti. Satipi vā bhede ‘‘sabyañjana’’nti ettha yadi tulyayogo adhippeto ‘‘saputto āgato’’tiādīsu viya, evaṃ sati ‘‘atthapaṭisaraṇā, bhikkhave, hotha, mā byañjanapaṭisaraṇā’’ti atthappadhānavādo bādhito siyā, atha vijjamānatāmattaṃ ‘‘salomako sapakkhako’’tiādīsu viya byañjanasampatti aggahitā siyā. Tasmā aṭṭhakathāyaṃ vuttanayeneva attho gahetabbo.</paragraph>
    <paragraph line="236"><bold>Sātthaṃ sabyañjana</bold>nti ettha nettinayenāpi atthaṃ dassetuṃ <bold>‘‘saṅkāsana…pe… sabyañjana’’</bold>nti vuttaṃ. Tattha yadipi nettiyaṃ byañjanamukhena byañjanatthaggahaṇaṃ hotīti ‘‘akkharaṃ pada’’ntiādinā (netti. 4 dvādasapada) byañjanapadāni paṭhamaṃ uddiṭṭhāni, idha pana pāḷiyaṃ ‘‘sātthaṃ sabyañjana’’nti āgatattā atthapadāniyeva paṭhamaṃ dassetuṃ <bold>‘‘saṅkāsanapakāsanā’’</bold>tiādi vuttaṃ. Tattha saṅkhepato kāsanaṃ dīpanaṃ <bold>saṅkāsanaṃ</bold> ‘‘maññamāno bhikkhu baddho mārassa, amaññamāno mutto’’tiādīsu (saṃ. ni. 3.64) viya. Tattakena hi tena bhikkhunā paṭividdhaṃ. Tenāha ‘‘aññātaṃ bhagavā’’tiādi. Paṭhamaṃ kāsanaṃ <bold>pakāsanaṃ</bold>. Ādikammasmiṃ hi ayaṃ <bold>pa</bold>saddo ‘‘paññapeti paṭṭhapetī’’tiādīsu (saṃ. ni. 2.20) viya. Tikkhindriyāpekkhaṃ cetaṃ padadvayaṃ uddesabhāvato. Tikkhindriyo hi saṅkhepato paṭhamañca vuttamatthaṃ paṭipajjati <pageBreak edition="M" number="1.0272" />. Saṃkhittassa vitthāravacanaṃ, sakiṃ vuttassa puna vacanañca <bold>vivaraṇavibhajanāni</bold>. Yathā ‘‘kusalā dhammā’’ti saṅkhepato sakiṃyeva ca vuttassa atthassa ‘‘katame dhammā kusalā? Yasmiṃ samaye kāmāvacaraṃ kusalaṃ citta’’ntiādinā (dha. sa. 1) vitthārato vivaraṇavasena, vibhajanavasena ca puna vacanaṃ. Majjhimindriyāpekkhametaṃ padadvayaṃ niddesabhāvato. Vivaṭassa vitthāratarābhidhānaṃ, vibhattassa ca pakārehi ñāpanaṃ veneyyānaṃ cittaparitosanaṃ <bold>uttānīkaraṇapaññāpanāni</bold>. Yathā ‘‘phasso hotī’’tiādinā (dha. sa. 2) vivaṭavibhattassa atthassa ‘‘katamo tasmiṃ samaye phasso? Yo tasmiṃ samaye phasso phusanā samphusanā’’tiādinā <pageBreak edition="V" number="1.0257" /> (dha. sa. 2) uttānīkiriyā, paññāpanā ca. Mudindriyāpekkhametaṃ padadvayaṃ paṭiniddesabhāvato. ‘‘Paññāpanapaṭṭhapanavivaraṇavibhajanauttānīkaraṇapakāsanaatthapadasamāyogato’’tipi pāṭho.</paragraph>
    <paragraph line="237">Kathaṃ panāyaṃ pāṭhavikappo jātoti? Vuccate – nettipāḷiyaṃ āgatanayena purimapāṭho. Tattha hi –</paragraph>
    <gatha1 line="238">‘‘Saṅkāsanā pakāsanā,</gatha1>
    <gatha2 line="239">Vivaraṇā vibhajanuttānīkammapaññatti;</gatha2>
    <gatha3 line="240">Etehi chahi padehi,</gatha3>
    <gathalast line="241">Attho kammañca niddiṭṭha’’nti. (netti. 4 dvādasapada) –</gathalast>
    <unindented line="242">Desanāhārayojanāya ca etassevatthassa ‘‘saṅkāsanā pakāsanā’’tiādinā āgataṃ. Pacchimo pana ‘‘paññapeti paṭṭhapeti vivarati vibhajati uttānīkaroti ‘passathā’ti cāhā’’ti (saṃ. ni. 2.20) sutte āgatanayena byañjanamattakato. Evañca nesaṃ dvinnaṃ pāṭhānaṃ viseso, na atthato. Tathā hi saṅkhepato ‘‘paṭhamaṃ ñāpanaṃ <bold>paññāpanaṃ,</bold> paṭhamameva ṭhapanaṃ <bold>paṭṭhapana’’</bold>nti imāni padāni saṅkāsanapakāsanapadehi atthato avisiṭṭhāni. Yañca purimapāṭhe chaṭṭhaṃ padaṃ ‘‘pakārato ñāpana’’nti paññāpanaṃ vuttaṃ, taṃ dutiyapāṭhe pakāsanapadena ‘‘nibbisesaṃ pakārato kāsana’’nti katvā. Yasmā ñāpanakāsanāni atthāvabhāsanasabhāvatāya abhinnāni, sabbesañca veneyyānaṃ cittassa tosanaṃ, buddhiyā ca nisānaṃ yāthāvato vatthusabhāvāvabhāsane jāyatīti. Evaṃ atthapadarūpattā pariyattiatthassa yathāvuttachaatthapadasamāyogato <bold>sātthaṃ</bold> sāsanaṃ.</unindented>
    <paragraph line="243"><bold>Akkharapadabyañjanākāraniruttiniddesasampattiyā</bold>ti <pageBreak edition="M" number="1.0273" /> ettha uccāraṇavelāyaṃ apariyosite pade vaṇṇo <bold>akkharaṃ</bold>. ‘‘Ekakkharaṃ padaṃ akkhara’’nti eke ‘‘ā evaṃ kira ta’’ntiādīsu ā-kārādayo viya. ‘‘Visuddhakaraṇānaṃ manasā desanāvācāya akkharaṇato akkhara’’nti aññe. Vibhattiyantaṃ atthañāpanato <bold>padaṃ</bold>. Saṅkhepato vuttaṃ padābhihitaṃ atthaṃ byañjetīti <bold>byañjanaṃ,</bold> vākyaṃ. ‘‘Kiriyāpadaṃ abyayakārakavisesanayuttaṃ vākya’’nti hi vadanti. Pakārato vākyavibhāgo <pageBreak edition="V" number="1.0258" /><bold>ākāro</bold>. Ākārābhihitaṃ nibbacanaṃ <bold>nirutti</bold>. Nibbacanavitthāro nissesupadesato <bold>niddeso</bold>. Etesaṃ akkharādīnaṃ byañjanapadānaṃ sampattiyā sampannatāya <bold>sabyañjanaṃ</bold>.</paragraph>
    <paragraph line="244">Tatrāyamassa atthapadasamāyogo, byañjanasampatti ca – akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttānīkaroti, niddesehi paññapeti, tathā akkharehi ugghāṭetvā padehi vineti ugghaṭitaññuṃ, byañjanehi vipañcetvā ākārehi vineti vipañcitaññuṃ, niruttīhi netvā niddesehi vineti neyyaṃ. Evañcāyaṃ dhammo ugghaṭiyamāno ugghaṭitaññuṃ vineti, vipañciyamāno vipañcitaññuṃ, niyyamāno neyyaṃ. Tattha ugghaṭanā ādi, vipañcanā majjhe, nayanamante. Evaṃ tīsu kālesu tidhā desito dosattayavidhamano guṇattayāvaho tividhaveneyyavinayanoti. Evampi tividhakalyāṇoyaṃ dhammo atthabyañjanapāripūriyā ‘‘sāttho sabyañjano’’ti veditabbo ‘‘paripuṇṇo, parisuddho’’ti ca.</paragraph>
    <paragraph line="245"><bold>Atthagambhīratā</bold>tiādīsu <bold>attho</bold> nāma tantiattho. <bold>Dhammo</bold> tanti. <bold>Paṭivedho</bold> tantiyā, tantiatthassa ca yathābhūtāvabodho. <bold>Desanā</bold> manasā vavatthāpitāya tantiyā desanā. Te panete atthādayo yasmā sasādīhi viya mahāsamuddo mandabuddhīhi dukkhogāhā, alabbhaneyyapatiṭṭhā ca, tasmā <bold>gambhīrā</bold>. Atha vā <bold>attho</bold> nāma hetuphalaṃ. <bold>Dhammo</bold> hetu. <bold>Desanā</bold> paññatti, yathādhammaṃ dhammābhilāpo, anulomapaṭilomasaṅkhepavitthārādivasena vā kathanaṃ. <bold>Paṭivedho</bold> abhisamayo, atthānurūpaṃ dhammesu, dhammānurūpaṃ atthesu, paññattipathānurūpaṃ paññattīsu avabodho, tesaṃ tesaṃ vā dhammānaṃ paṭivijjhitabbo salakkhaṇasaṅkhāto aviparītasabhāvo. Tepi cete atthādayo yasmā anupacitakusalasambhārehi duppaññehi <pageBreak edition="M" number="1.0274" /> sasādīhi viya mahāsamuddo dukkhogāhā, alabbhaneyyapatiṭṭhā ca, tasmā <bold>gambhīrā</bold>. Tesu paṭivedhassāpi atthasannissitattā vuttaṃ <bold>‘‘atthagambhīratāpaṭivedhagambhīratāhi sāttha’’</bold>nti atthaguṇadīpanato. Tāsaṃ dhammadesanānaṃ byañjanasannissitattā vuttaṃ <bold>‘‘dhammagambhīratādesanāgambhīratāhi sabyañjana’’</bold>nti tāsaṃ byañjanasampattidīpanato.</paragraph>
    <paragraph line="246">Atthesu pabhedagataṃ ñāṇaṃ <bold>atthapaṭisambhidā</bold>. Atthadhammaniruttipaṭisambhidāsu pabhedagataṃ ñāṇaṃ <bold>paṭibhānapaṭisambhidā</bold>ti imissāpi paṭisambhidāya atthavisayattā āha <bold>‘‘atthapaṭibhānapaṭisambhidāvisayato sāttha’’</bold>nti, atthasampattiyā asati tadabhāvato. <bold>Dhammo</bold>ti tanti <pageBreak edition="V" number="1.0259" />. <bold>Niruttī</bold>ti tantipadānaṃ niddhāretvā vacanaṃ. Tattha pabhedagatāni ñāṇāni dhammaniruttipaṭisambhidāti āha <bold>‘‘dhammaniruttipaṭisambhidāvisayato sabyañjana</bold>nti, asati byañjanasampattiyā tadabhāvato. <bold>Parikkhakajanappasādaka</bold>nti ettha <bold>iti</bold>-saddo hetuattho. Yasmā parikkhakajanānaṃ kiṃkusalagavesīnaṃ pasādāvahaṃ, tasmā <bold>sātthaṃ</bold>. Atthasampannanti phalena hetuno anumānaṃ nadīpūrena viya upari vuṭṭhippavattiyā. Sātthakatā panassa paṇḍitavedanīyatāya, sā paramagambhīrasaṇhasukhumabhāvato veditabbā. Vuttañhetaṃ ‘‘gambhīro duddaso’’tiādi (mahāva. 8). <bold>Lokiyajanappasādakanti sabyañjana</bold>nti yasmā lokiyajanassa pasādāvahaṃ, tasmā <bold>sabyañjanaṃ</bold>. Lokiyajano hi byañjanasampattiyā tussati, idhāpi phalena hetuno anumānaṃ. Sabyañjanatā panassa saddheyyatāya, sā ādikalyāṇādibhāvato veditabbā.</paragraph>
    <paragraph line="247">Atha vā <bold>paṇḍitavedanīyato sāttha’’</bold>nti paññāpadaṭṭhānatāya atthasampannataṃ āha, tato parikkhakajanappasādakaṃ. <bold>Saddheyyato sabyañjana</bold>nti saddhāpadaṭṭhānatāya byañjanasampannataṃ, tato lokiyajanappasādakanti evamettha attho daṭṭhabbo. <bold>Gambhīrādhippāyato sāttha</bold>nti adhippāyato agādhāpāratāya atthasampannaṃ aññathā tadabhāvato. <bold>Uttānapadato sabyañjana</bold>nti subodhasaddatāya byañjanasampannaṃ, paramagambhīrassapi atthassa veneyyānaṃ suviññeyyabhāvāpādanato. Sabbopesa paṭhamassa atthadvayassa pabhedo daṭṭhabbo, tathā ceva tattha tattha saṃvaṇṇitaṃ. Tathā hettha <pageBreak edition="M" number="1.0275" /> vikappassa, samuccayassa vā aggahaṇaṃ. <bold>Upanetabbassā</bold>ti pakkhipitabbassa vodānatthassa avuttassa <bold>abhāvato. Sakalaparipuṇṇabhāvenā</bold>ti sabbabhāgehi paripuṇṇatāya. <bold>Apanetabbassā</bold>ti saṃkilesadhammassa.</paragraph>
    <paragraph line="248"><bold>Paṭipattiyā</bold>ti sīlavisuddhiyādisammāpaṭipattiyā, tannimittaṃ. <bold>Adhigamabyattito</bold>ti saccapaṭivedhena adhigamaveyyattiyasabbhāvato <bold>sātthaṃ</bold> kapilavatādi viya tucchaṃ niratthakaṃ ahutvā atthasampannanti katvā. <bold>Pariyattiyā</bold>ti pariyattidhammaparicayena. <bold>Āgamabyattito</bold>ti durakkhātadhammesu paricayaṃ karontassa viya sammohaṃ ajanetvā bāhusaccaveyyattiyasabbhāvato <bold>sabyañcanaṃ</bold>. Byañjanasampattiyā hi sati āgamabyattīti. <bold>Sīlādipañcadhammakkhandhayuttato</bold>ti sīlādīhi pañcahi dhammakoṭṭhāsehi avirahitattā. <bold>Kevalaparipuṇṇaṃ</bold> anavasesena samantato puṇṇaṃ pūritaṃ. <bold>Nirupakkilesato</bold>ti diṭṭhimānādiupakkilesābhāvato. <bold>Nittharaṇatthāyā</bold>ti vaṭṭadukkhato nissaraṇāya. <bold>Lokāmisanirapekkhato</bold>ti kathañcipi taṇhāsannissayassa anissayanato.</paragraph>
    <paragraph line="249">Evaṃ <pageBreak edition="V" number="1.0260" /> ādikalyāṇatādiapadesena satthu purimavesārajjadvayavasena dhammassa svākkhātataṃ vibhāvetvā idāni pacchimavesārajjadvayavasenāpi taṃ dassetuṃ <bold>‘‘atthavipallāsābhāvato vā suṭṭhu akkhātoti svākkhāto’’</bold>ti vatvā tamatthaṃ byatirekamukhena vibhāvento <bold>‘‘yathā hī’’</bold>tiādimāha. Tattha <bold>vipallāsamāpajjatī</bold>ti tesaṃ dhamme ‘‘antarāyikā’’ti vuttadhammānaṃ vipākādīnaṃ antarāyikattābhāvato ekaṃsena apāyūpapattihetutāya abhāvato. <bold>Niyyānikattābhāvato</bold>ti atammayatābhāvato, saṃsārato ca niyyānikāti vuttadhammānaṃ ekaccayaññakiriyāpakatipurisantaraññāṇādīnaṃ tato niyyānikattābhāvato viparīto eva hoti. <bold>Tenā</bold>ti atthassa vipallāsāpajjanena. <bold>Te</bold> aññatitthiyā. <bold>Tathābhāvānatikkamanato</bold>ti kammantarāyādīnaṃ pañcannaṃ antarāyikabhāvassa ariyamaggadhammānaṃ niyyānikabhāvassa kadācipi anativattanato.</paragraph>
    <paragraph line="250"><bold>Nibbānānurūpāya paṭipattiyā</bold>ti adhigantabbassa sabbasaṅkhatavinissaṭassa nibbānassa anurūpāya sabbasaṅkhāranissaraṇūpāyabhūtāya sapubbabhāgāya sammāpaṭipattiyā <pageBreak edition="M" number="1.0276" /> akkhātattāti yojanā. <bold>Paṭipadānurūpassā</bold>ti sabbadukkhaniyyānikabhūtā ārammaṇakaraṇamattenāpi kilesehi anāmasanīyā yādisī paṭipadā, tadanurūpassa. <bold>Supaññattā</bold>ti sīlādikkhandhattayasaṅgahitā sammādiṭṭhiādippabhedā micchādiṭṭhiādīnaṃ pahāyikabhāvena suṭṭhu sammadeva vihitā. <bold>Saṃsandati</bold> kilesamalavisuddhitāya <bold>sameti</bold>. Evaṃ magganibbānānaṃ paṭipadāpaṭipajjanīyabhāvehi aññamaññānurūpatāya svākkhātataṃ dassetvā idāni tividhassāpi lokuttaradhammassa paccekaṃ svākkhātataṃ dassetuṃ <bold>‘‘ariyamaggo cetthā’’</bold>tiādi vuttaṃ. Tattha <bold>antadvaya</bold>nti sassatucchedaṃ, kāmasukhaattakilamathānuyogaṃ, līnuddhaccaṃ, patiṭṭhānāyūhananti evaṃ pabhedaṃ antadvayaṃ. <bold>Anupagammā</bold>ti anupagantvā, anupagamanahetu vā. <bold>Paṭipassaddhakilesānī</bold>ti suṭṭhu vūpasantakilesāni, paṭipassaddhippahānavasena sammadeva pahīnadosāni. <bold>Sassatādisabhāvavasenā</bold>ti ‘‘sassatañca vo, bhikkhave, dhammaṃ desessāmi amatañca tāṇañca leṇañcā’’tiādinā tesu tesu suttesu sassatādibhāvakittanavasena.</paragraph>
    <paragraph line="251" number="148"><bold>‘‘Rāgādīnaṃ abhāvaṃ karontena ariyapuggalena sāmaṃ daṭṭhabbo’’</bold>ti iminā ‘‘ariyamaggena mama rāgādayo pahīnā’’ti sayaṃ attanā anaññaneyyena daṭṭhabboti sandiṭṭhi, sandiṭṭhi eva <bold>sandiṭṭhiko</bold>.</paragraph>
    <paragraph line="252"><bold>Tena</bold><pageBreak edition="V" number="1.0261" /><bold>tena</bold> ariyasāvakena <bold>parasaddhāya</bold> parassa saddahanena paraneyyena <bold>gantabbataṃ hitvā</bold> ñāpetabbataṃ pahāya <bold>paccavekkhaṇañāṇena</bold> karaṇabhūtena. <bold>Pasatthā diṭṭhi sandiṭṭhi</bold> yathā sambojjhaṅgo. Ariyamaggo attanā sampayuttāya sandiṭṭhiyā kilese jayati, ariyaphalaṃ tāya eva attano kāraṇabhūtāya, nibbānaṃ ārammaṇakaraṇena attano visayībhūtāya sandiṭṭhiyā kilese jayatīti yojanā.</paragraph>
    <paragraph line="253"><bold>Bhāvanābhisamayavasena</bold> maggadhammo. <bold>Sacchikiriyābhisamayavasena</bold> nibbānadhammo. Phalampi heṭṭhimaṃ sakadāgāmivipassanādīnaṃ paccayabhāvena upari maggādhigamassa upanissayabhāvato pariyāyato <bold>‘‘dissamāno vaṭṭabhayaṃ nivattetī’’</bold>ti vattabbataṃ labhati.</paragraph>
    <paragraph line="254" number="149"><bold>Nāssa</bold><pageBreak edition="M" number="1.0277" /><bold>kālo</bold>ti nāssa āgametabbo kālo atthi. Yathā hi lokiyakusalassa ‘‘upapajje, aparapariyāye’’tiādinā phaladānaṃ pati āgametabbo kālo atthi, na evametassāti attho. Tenāha <bold>‘‘na pañcāhā’’</bold>tiādi. <bold>Pakaṭṭho</bold>ti dūro. Phaladānaṃ pati kālo pakaṭṭho assāti <bold>kāliko,</bold> kālantaraphaladāyī. Tenāha <bold>‘‘attano phaladāne’’</bold>ti. <bold>Patto</bold>ti upanīto. <bold>Ida</bold>nti ‘‘akāliko’’ti padaṃ.</paragraph>
    <paragraph line="255" number="150"><bold>Vidhi</bold>nti vidhānaṃ, ‘‘ehi passā’’ti evaṃpavattavidhivacanaṃ. <bold>Vijjamānattā</bold>ti paramatthato upalabbhamānattā. <bold>Parisuddhattā</bold>ti kilesamalavirahena sabbathā visuddhattā. Amanuññampi kadāci payojanavasena yathāsabhāvappakāsanena dassetabbaṃ bhaveyyāti tadabhāvaṃ dassento āha <bold>‘‘manuññabhāvappakāsanenā’’</bold>ti.</paragraph>
    <paragraph line="256" number="151"> Upanetabboti upaneyyo, upaneyyova opaneyyikoti imassa atthassa adhippetattā āha <bold>‘‘upanetabboti opaneyyiko’’</bold>ti. Citte upanayanaṃ uppādananti āha <bold>‘‘idaṃ saṅkhate lokuttaradhamme yujjatī’’</bold>ti. <bold>Citte upanayana</bold>nti pana ārammaṇabhūtassa dhammassa ārammaṇabhāvūpanayane adhippete asaṅkhatepi yujjeyya ‘‘ārammaṇakaraṇasaṅkhātaṃ <bold>upanayanaṃ arahatīti opaneyyiko’’</bold>ti. <bold>Allīyana</bold>nti phusanaṃ. <bold>Nibbānaṃ upaneti</bold> ariyapuggalanti adhippāyo.</paragraph>
    <paragraph line="257" number="152"><bold>Viññūhī</bold>ti <pageBreak edition="V" number="1.0262" /> vidūhi, paṭividdhasaccehīti attho. Te pana ekaṃsato ugghaṭitaññūādayo hontīti āha <bold>‘‘ugghaṭitaññūādīhī’’</bold>ti. <bold>‘‘Paccatta’’</bold>nti etassa ‘‘pati attanī’’ti bhummavasena attho gahetabboti āha <bold>‘‘attani attanī’’</bold>ti. <bold>Veditabbo</bold>ti vuttaṃ, kathaṃ veditabboti āha <bold>‘‘bhāvito me’’</bold>tiādi. Tattha <bold>‘‘me’’</bold>ti iminā ‘‘paccatta’’nti padena vuttamatthaṃ anvayato dassetvā puna byatirekena dassetuṃ <bold>‘‘na hī’’</bold>tiādi vuttaṃ, taṃ suviññeyyameva. <bold>‘‘Viññūhī’’</bold>ti idaṃ antogadhāvadhāraṇanti dassento <bold>‘‘bālānaṃ pana avisayo cesā’’</bold>ti āha.</paragraph>
    <paragraph line="258">Evaṃ ādikalyāṇatādinā aññamaññassa anurūpadesanāya dhammassa svākkhātataṃ dassetvā idāni purimassa purimassa pacchimaṃ pacchimaṃ padaṃ kāraṇavacananti dassento <bold>‘‘apicā’’</bold>tiādimāha. Tattha <bold>sandiṭṭhikattā</bold>ti yasmā <pageBreak edition="M" number="1.0278" /> ayaṃ dhammo vuttanayena sāmaṃ daṭṭhabbo, sandiṭṭhiyā kilese viddhaṃseti, sandassanañca arahati, tasmā <bold>svākkhāto</bold> durakkhāte titthiyadhamme tadabhāvato. Iminā nayena sesapadesupi yathārahaṃ attho daṭṭhabbo.</paragraph>
    <paragraph line="259" number="153"><bold>Tasseva</bold>ntiādīsu yaṃ vattabbaṃ, taṃ buddhānussatiyaṃ vuttanayena veditabbaṃ.</paragraph>
    <subhead line="260">3. Saṅghānussatikathāvaṇṇanā</subhead>
    <paragraph line="261" number="154"><bold>Ariyasaṅghaguṇā</bold>ti ārakattā kilesehi, anaye na iriyanato, aye ca iriyanato, sadevakena ca lokena ‘‘saraṇa’’nti araṇīyato ariyo ca so saṅgho ca, ariyānaṃ vā saṅgho ariyasaṅgho, tassa guṇā.</paragraph>
    <paragraph line="262" number="155"> Yaṃ sammāpaṭipadaṃ paṭipanno ‘‘suṭṭhu paṭipanno’’ti vuccati. Sā ariyamaggapaṭipadā paṭipakkhadhamme anivattidhamme katvā pajahanato payojanābhāvā sayampi anivattidhammā, adhigantabbassa ca nibbānassa ekaṃsato anulomīti. Tato eva apaccanīkā, anudhammabhūtā ca, tassā <bold>ca</bold> paṭipannattā ariyasaṅgho ‘‘suppaṭipanno’’ti vuttoti dassetuṃ <bold>‘‘suṭṭhu paṭipanno’’</bold>tiādi vuttaṃ. Tattha <bold>‘‘anivattipaṭipada’’</bold>nti iminā ujuppaṭipattiṃ dasseti. Punappunaṃ nivattane hi sati ujuppaṭipatti na hoti. <bold>‘‘Anulomapaṭipadaṃ apaccanīkapaṭipada’’</bold>nti <pageBreak edition="V" number="1.0263" /> iminā ñāyappaṭipattiṃ. Paṭipajjitabbassa hi nibbānassa anulomanena, apaccanīkatāya cassā ñāyato. <bold>‘‘Dhammānudhammapaṭipada’’</bold>nti iminā sāmīcippaṭipattiṃ anucchavikabhāvadīpanato. Etena paṭhamapadassa papañcaniddeso, itarāni tīṇi padānīti dasseti. Tenāha <bold>‘‘yasmā panā’’</bold>tiādi.</paragraph>
    <paragraph line="263">Yathānusiṭṭhaṃ paṭipajjanena kiccasiddhito ariyabhāvāvahaṃ savanaṃ sakkaccasavanaṃ nāmāti vuttaṃ <bold>‘‘sakkaccaṃ suṇantīti sāvakā’’</bold>ti, tena ariyā eva nippariyāyato satthu sāvakā nāmāti dasseti. <bold>Sīladiṭṭhisāmaññatāyā</bold>ti ariyena sīlena, ariyāya ca diṭṭhiyā samānabhāvena. Ariyānañhi sīladiṭṭhiyo majjhe bhinnasuvaṇṇaṃ viya ninnānākaraṇaṃ maggenāgatattā. Tena <pageBreak edition="M" number="1.0279" /> te yattha katthaci ṭhitāpi saṃhatāva. Tenāha <bold>‘‘saṅghātabhāvamāpanno’’</bold>ti. Māyāsāṭheyyādipāpadhammasamucchedena <bold>uju</bold>. Tato eva gomuttavaṅkābhāvena <bold>avaṅkā</bold>. Candalekhāvaṅkābhāvena <bold>akuṭilā</bold>. Naṅgalakoṭivaṅkābhāvena <bold>ajimhā</bold>. Avaṅkādibhāvena vā <bold>uju</bold>. Parisuddhaṭṭhena <bold>ariyā</bold>. Apaṇṇakabhāvena ñāyati kamati nibbānaṃ, taṃ vā ñāyati paṭivijjhīyati etenāti <bold>ñāyo</bold>. Vaṭṭadukkhaniyyānāya <bold>anucchavikattā</bold>. Anurūpattā <bold>sāmīci</bold> opāyikātipi <bold>saṅkhaṃ</bold> samaññaṃ <bold>gatā</bold> sammāpaṭipatti, tāya samaṅgitāya <bold>suppaṭipannā</bold> ‘‘sammā paṭipajjantī’’ti katvā. Vattamānattho hi ayaṃ <bold>paṭipanna</bold>-saddo yathā ‘‘sotāpattiphalasacchikiriyāya paṭipanno’’ti (pu. pa. 206). <bold>Atītaṃ paṭipada</bold>nti yathāvuttamaggasammāpaṭipattiṃ vadati. Ubhayena ca sāmaññaniddesena, ‘‘suppaṭipannā ca suppaṭipannā ca suppaṭipannā’’ti ekasesanayena vā gahitānaṃ samūho ‘‘suppaṭipanno’’ti vuttoti dasseti.</paragraph>
    <paragraph line="264">Evaṃ ādipadatthaniddesabhāvena itarapadānaṃ atthaṃ vatvā idāni catunnampi padānaṃ avomissakaṃ atthaṃ dassetuṃ <bold>‘‘apicā’’</bold>tiādi vuttaṃ. Tattha <bold>yathānusiṭṭha</bold>nti satthārā yathā anusiṭṭhaṃ, tathā anusāsanīanurūpanti attho. <bold>Apaṇṇakapaṭipada</bold>nti avirajjhanakapaṭipadaṃ, anavajjapaṭipattinti attho. Ettha ca svākkhāte dhammavinaye apaṇṇakapaṭipadaṃ paṭipannattāti evaṃ sambandhitabbaṃ. Purimapadena sambandhe dutiyapadaṃ na vattabbaṃ siyā, nanu ca dutiyapadena sambandhepi paṭhamaṃ padaṃ na vattabbaṃ siyāti? Na tassa paṭhamaṃ apekkhitattā. Sā pana sāvakānaṃ apaṇṇakapaṭipadā yathānusiṭṭhaṃ paṭipadāti dassanatthaṃ ‘‘yathānusiṭṭhaṃ paṭipannattā’’ti vattabbaṃ <pageBreak edition="V" number="1.0264" />. Ubhayassāpi vā suppaṭipannabhāvasādhanattā ubhayaṃ vuttaṃ. Tathā hi pi-saddena ubhayaṃ samuccinoti.</paragraph>
    <paragraph line="265">Kilesajimhavasena antadvayagāhoti sabbaso taṃ pahāya sammāpaṭipadā kāyādivaṅkappahāyinī ujuppaṭipatti hotīti āha <bold>‘‘majjhimāya paṭipadāya…pe… ujuppaṭipanno’’</bold>ti.</paragraph>
    <paragraph line="266">Ñāyo nāma yuttappattapaṭipatti, nibbānañca, sabbasaṅkhārasamathatāya ādittaṃ celaṃ, sīsaṃ vā ajjhupekkhitvāpi paṭipajjitabbamevāti āha <bold>‘‘ñāyo vuccati nibbāna’’</bold>nti. Nibbāyanakiriyāmukhena cettha nibbānaṃ vuttanti daṭṭhabbaṃ <pageBreak edition="M" number="1.0280" />, maggañāṇādīhi vā ñāyati paṭivijjhīyati sacchikarīyati cāti <bold>ñāyo nibbāna</bold>nti evamettha attho daṭṭhabbo.</paragraph>
    <paragraph line="267">Guṇasambhāvanāya parehi kayiramānaṃ paccupaṭṭhānādisāmīcikammaṃ arahantīti <bold>sāmīcikammārahā</bold>.</paragraph>
    <paragraph line="268" number="156"><bold>Yadida</bold>nti antogadhaliṅgavacanabhedo nipātoti tassa vacanabhedena atthamāha <bold>‘‘yā imānī’’</bold>ti. <bold>Eva</bold>nti pakāratthe nipāto, iminā pakārenāti attho. Tena itarāni tīṇi yugaḷāni dassitāni hontīti āha <bold>‘‘evaṃ cattāri purisayugaḷāni hontī’’</bold>ti. <bold>Eta</bold>nti etaṃ ‘‘purisapuggalā’’ti bahuvacanavasena vuttaṃ padaṃ. Purisā ca te puggalā ca <bold>purisapuggalā</bold>. Tattha <bold>‘‘purisā’’</bold>ti iminā paṭhamāya pakatiyā gahaṇaṃ, <bold>‘‘puggalā’’</bold>ti pana dutiyāyapi sattasāmaññenāti evaṃ vā ettha attho daṭṭhabbo. <bold>Catunnaṃ paccayānaṃ</bold> kīdisānaṃ? Ānetvā hunitabbānanti adhikārato pākaṭoyamattho. <bold>Dātabba</bold>nti vā paccattavacanaṃ ‘‘catunnaṃ paccayāna’’nti padaṃ apekkhitvā sāmivasena pariṇāmetabbaṃ, aññathā yesaṃ kesañci catunnaṃ paccayānaṃ ‘‘āhuna’’nti samaññā siyā. Āhunaṃ arahatīti vā <bold>āhuneyyo. Sakkādīnampi vā āhavana</bold>nti sakkādīhipi diyyamānaṃ dānaṃ. <bold>Yattha hutaṃ mahapphala</bold>nti yasmiṃ āvahanīyaggimhi hutaṃ dadhiādi āhuneyyaggigahapataggidakkhiṇeyyaggīsu hutato uḷāraphalanti <bold>tesaṃ</bold> brāhmaṇānaṃ <bold>laddhi. Huta</bold>nti dinnaṃ. <bold>Nikāyantare</bold>ti sabbatthikavādinikāye.</paragraph>
    <paragraph line="269"><bold>Ṭhapetvā</bold> 165 <bold>te</bold>ti te piyamanāpe ñātimitte apanetvā, tesaṃ adatvāti adhippāyo. <bold>Esa</bold> eso. <bold>Ekabuddhantare ca dissatī</bold>ti ekasmiṃ buddhantare vītivatte dissati. <bold>Ca</bold>-saddena kadāci asaṅkhyeyyepi kappe vītivatteti dasseti. <bold>Abbokiṇṇa</bold>nti paṭipakkhehi avomissaṃ, kiriyāvisesakañcetaṃ. <bold>Piyamanāpattakaradhammā</bold> nāma sīlādayo, te ariyasaṅghe suppatiṭṭhitā. Ayaṃ hettha adhippāyo – ñātimittā vippayuttā na cirasseva samāgacchanti, anavaṭṭhitā ca tesu piyamanāpatā, na evamariyasaṅgho. Tasmā saṅghova <bold>pāhuneyyo</bold>ti. <bold>Pubbakāra</bold>nti aggakiriyaṃ. <bold>Sabbappakārenā</bold>ti ādaragāravabahumānādinā, deyyadhammassa sakkaccakaraṇādinā <pageBreak edition="M" number="1.0281" /> ca sabbena pakārena. Svāyaṃ <bold>pāhavanīya</bold>-saddo ‘‘pāhuneyyo’’ti vuccati pariyāyabhāvena.</paragraph>
    <paragraph line="270">Dakkhanti etāya sattā yathādhippetāhi sampattīhi vaḍḍhantīti <bold>dakkhiṇā</bold>. Tathābhāvakaraṇena <bold>dakkhiṇaṃ arahati</bold>. Yathā uḷārātivipuludrayalābhena visodhitaṃ nāma hoti, evaṃ dakkhiṇā vipulaphalatāyāti vuttaṃ <bold>‘‘mahapphalakaraṇatāya visodhetī’’</bold>ti.</paragraph>
    <paragraph line="271">Puññatthikehi añjali karaṇīyā etthāti <bold>añjalikaraṇīyo</bold>.</paragraph>
    <paragraph line="272">Yadipi pāḷiyaṃ ‘‘anuttara’’nti vuttaṃ. Natthi ito uttaraṃ visiṭṭhanti hi <bold>anuttaraṃ</bold>. Samampissa pana natthīti dassento <bold>‘‘asadisa’’</bold>nti āha. Khittaṃ vuttaṃ bījaṃ mahapphalabhāvakaraṇena tāyati rakkhati, khipanti vapanti ettha bījānīti vā khettaṃ, kedārādi, khettaṃ viya khettaṃ, puññānaṃ khettaṃ <bold>puññakkhettaṃ</bold>. Sesaṃ buddhānussatiyaṃ vuttanayānusārena veditabbaṃ.</paragraph>
    <subhead line="273">4. Sīlānussatikathāvaṇṇanā</subhead>
    <paragraph line="274" number="158"> Aho vata sīlāni akhaṇḍāni, aho vata acchiddānīti evaṃ sabbattha yojetabbaṃ. <bold>Aho vatā</bold>ti ca sambhāvane nipāto. Tenāha <bold>‘‘akhaṇḍatādiguṇavasenā’’</bold>ti. Akhaṇḍabhāvādisampattivasenāti attho. Parassa sīlāni anussariyamānāni piyamanāpabhāvāvahanena kevalaṃ mettāya padaṭṭhānaṃ honti, na visuṃ kammaṭṭhānanti āha <bold>‘‘attano sīlāni anussaritabbānī’’</bold>ti. <bold>Cāgā</bold>dīsupi eseva nayo.</paragraph>
    <paragraph line="275"><bold>Yesa</bold>nti <pageBreak edition="V" number="1.0266" /> sīlādīnaṃ. Paṭipāṭiyā samādāne samādānakkamena, ekajjhaṃ samādāne uddesakkamena sīlānaṃ ādiantaṃ veditabbaṃ. <bold>Pariyante chinnasāṭako viyā</bold>ti vatthante, dasante vā chinnavatthaṃ viya, visadisūdāharaṇaṃ cetaṃ. Evaṃ sesānipi udāharaṇāni. Vinivedhavasena chinnasāṭako <bold>vinividdhasāṭako</bold>. Visabhāgavaṇṇena gāvī viyāti sambandho. Sabalarahitāni vā <bold>asabalāni</bold>. Tathā <bold>akammāsāni</bold>. Sattavidhamethunasaṃyogo heṭṭhā sīlakathāyaṃ vutto eva. <bold>Kodhūpanāhādīhī</bold>ti <bold>ādi</bold>-saddena makkhapaḷāsaissāmacchariyamāyāsāṭheyyamānātimānādayo gahitā. <bold>Tāniyeva</bold> akhaṇḍādiguṇāni sīlāni. Sīlassa <bold>taṇhādāsabyato</bold><pageBreak edition="M" number="1.0282" /> mocanaṃ vivaṭṭūpanissayabhāvāpādanaṃ. Tato eva taṃsamaṅgīpuggalo serī sayaṃvasī bhujisso nāma hoti. Tenāha <bold>‘‘bhujissabhāvakaraṇena bhujissānī’’</bold>ti. ‘‘Imināhaṃ sīlena devo vā bhaveyyaṃ devaññataro vā, tattha nicco dhuvo sassato’’ti, ‘‘sīlena suddhī’’ti ca evamādinā <bold>taṇhādiṭṭhīhi</bold> aparāmaṭṭhattā <bold>ayaṃ te sīlesu doso</bold>ti catūsu vipattīsu yāya kāyaci vipattiyā dassanena <bold>parāmaṭṭhuṃ</bold> anuddhaṃsetuṃ. Samādhisaṃvattanappayojanāni <bold>samādhisaṃvattanikāni</bold>.</paragraph>
    <paragraph line="276" number="159"><bold>Sikkhāya sagāravo</bold>ti sīladhanaṃ nissāya paṭiladdhasamādānattā sātisayaṃ sikkhāya sagāravo sappatisso hoti. <bold>Sabhāgavuttī</bold>ti sampannasīlehi sabhāgavuttiko, tāya eva vā sikkhāya sabhāgavutti. Yo hi sikkhāgāravarahito, so tāya visabhāgavutti nāma hoti vilomanato. Yathā parehi saddhiṃ attano chiddaṃ na hoti, evaṃ dhammāmisehi paṭisantharaṇaṃ <bold>paṭisanthāro</bold>. Sikkhāya sagāravattā eva tattha <bold>appamatto</bold> hoti. Attānuvādabhayaṃ parānuvādabhayaṃ daṇḍabhayaṃ duggatibhayanti evamādīni bhayāni imassa dūrasamussāritānīti āha <bold>‘‘attānuvādādibhayavirahito’’</bold>ti. Sesaṃ suviññeyyameva.</paragraph>
    <subhead line="277">5. Cāgānussatikathāvaṇṇanā</subhead>
    <paragraph line="278" number="160"><bold>Pakatiyā</bold>ti sabhāvena. <bold>Cāgādhimuttenā</bold>ti deyyadhammapariccāge yuttappayuttena tanninnena tappoṇena. Niccaṃ sadā pavattā dānasaṃvibhāgā yassa so <bold>niccapavattadānasaṃvibhāgo,</bold> tena. Idhāpi ‘‘pakatiyā’’ti ānetvā sambandhitabbaṃ. Yaṃ parassa paṭiyattaṃ diyyati, taṃ <bold>dānaṃ</bold>. Yaṃ attanā paribhuñjitabbato saṃvibhajati, so <bold>saṃvibhāgo. Ito dāni pabhutī</bold>ti ito paṭṭhāya dāni ajjatagge ajjadivasaṃ ādiṃ katvā. <bold>Adatvā na bhuñjissāmīti</bold> dāna<bold>samādānaṃ</bold> katvā <pageBreak edition="V" number="1.0267" />. <bold>Taṃdivasa</bold>nti tasmiṃ bhāvanārambhadivase. Tattha <bold>nimittaṃ gaṇhitvā</bold>ti tasmiṃ dāne pariccāgacetanāya pavattiākārassa sallakkhaṇavasena nimittaṃ gahetvā. <bold>Vigatamalamaccheratādiguṇavasenā</bold>ti vigatāni malamaccherāni etasmāti vigatamalamacchero, cāgo, tassa bhāvo <bold>vigatamalamaccheratā</bold>. Tadādīnaṃ guṇānaṃ, sampattīnaṃ, ānisaṃsānaṃ vā vasena.</paragraph>
    <paragraph line="279"><bold>Sataṃ</bold><pageBreak edition="M" number="1.0283" /><bold>dhammaṃ anukkama</bold>nti sādhūnaṃ bodhisattānaṃ dhammaṃ paveṇiṃ anu anu kamanto okkamanto, avokkamanto vā. Ye ime <bold>dāyakassa lābhā</bold> āyuvaṇṇasukhabalapaṭibhānādayo, piyabhāvādayo ca bhagavatā <bold>saṃvaṇṇitā</bold> pakittitā. <bold>Manussattaṃ vā</bold>ti <bold>vā</bold>-saddo avuttavikappattho, tena indriyapāṭavabhāvakammassakatāñāṇādīnaṃ saṅgaho daṭṭhabbo.</paragraph>
    <paragraph line="280"><bold>Maccheramalenā</bold>ti maccherasaṅkhātena malena. Atha vā maccherañca malañca maccheramalaṃ, tena maccherena ceva lobhādimalena cāti attho. <bold>Pajāyanavasenā</bold>ti yathāsakaṃ kammanibbattanavasena. <bold>Kaṇhadhammāna</bold>nti lobhādiekantakāḷakānaṃ pāpadhammānaṃ. <bold>Vigatattā</bold>ti pahīnattā. <bold>Vigatamalamaccherena cetasā</bold>ti itthambhūtalakkhaṇe karaṇavacanaṃ. <bold>Sotāpannassa sato</bold>ti gehaṃ āvasantassa sotāpannassa samānassa. <bold>Nissayavihāra</bold>nti nissāya viharitabbavihāraṃ, devasikaṃ vaḷañjanakakammaṭṭhānanti attho. <bold>Abhibhavitvā</bold>ti agāraṃ āvasantānaṃ aññesaṃ uppajjanakarāgādiupakkilese abhibhuyya.</paragraph>
    <paragraph line="281">Yo kiñci dentopi sāpekkhova deti, so muttacāgo na hoti, ayaṃ pana na evanti <bold>‘‘muttacāgo’’</bold>ti vuttaṃ. <bold>Vissaṭṭhacāgo</bold>ti nirapekkhapariccāgoti attho. Yathā pāṇātipātabahulo puggalo ‘‘lohitapāṇī’’ti vuccati, evaṃ dānabahulo puggalo ‘‘payatapāṇī’’ti vuttoti dassento <bold>‘‘dātuṃ sadā dhotahatthoyevā’’</bold>ti āha. Tattha <bold>sadā</bold>ti niccaṃ, abhiṇhanti attho. <bold>Pariccāgo</bold>ti deyyadhammapariccāgoti adhikārato viññāyati. <bold>Yaṃ yaṃ</bold> deyyadhammaṃ <bold>pare</bold> yācanakā. Yācane yogo <bold>yācanayogo,</bold> parehi yācituṃ yuttoti attho. <bold>Yājena yutto</bold>ti dānena yutto sadā pariccajanato. <bold>Ubhaye</bold>ti yathāvutte dāne, saṃvibhāge ca <bold>rato</bold> abhirato.</paragraph>
    <paragraph line="282" number="161"> Yathā parisuddhasīlassa puggalassa akhaṇḍatādiguṇavasena attano sīlassa anussarantassa sīlānussatibhāvanā ijjhati, evaṃ parisuddhauḷārapariccāgassa puggalassa anupakkiliṭṭhameva <pageBreak edition="V" number="1.0268" /> attano pariccāgaṃ anussarantassa bhāvanā ijjhatīti dassetuṃ <bold>‘‘vigatamalamaccheratādiguṇavasenā’’</bold>tiādi vuttaṃ, taṃ vuttatthameva.</paragraph>
    <paragraph line="283"><bold>Bhiyyoso</bold>ti <pageBreak edition="M" number="1.0284" /> uparipi. <bold>Mattāya</bold> pamāṇassa mahatiyā mattāya, vipulena pamāṇenāti attho. <bold>Cāgādhimutto</bold>ti pariccāge adhimutto ninnapoṇapabbhāro. Tato eva <bold>alobhajjhāsayo</bold> katthacipi anabhisaṅgacitto. Paṭiggāhakesu mettāyanavasena pariccāgo hotīti <bold>mettāya</bold> mettābhāvanāya <bold>anulomakārī</bold> anurūpapaṭipatti. <bold>Visārado</bold>ti visado attanova guṇena katthacipi amaṅkubhūto abhibhuyya vihārī. Sesaṃ suviññeyyameva.</paragraph>
    <subhead line="284">6. Devatānussatikathāvaṇṇanā</subhead>
    <paragraph line="285" number="162"><bold>Ariyamaggavasenā</bold>ti ariyamaggassa adhigamavasena. <bold>Samudāgatehī</bold>ti sammadeva taduppattito uddhaṃ āgatehi. Yādisā hi ariyānaṃ santāne lokiyāpi saddhādayo, na tādisā kadācipi pothujjanikā saddhādayo. Dibbantīti <bold>devā</bold>. Cattāro mahārājāno etesanti catumahārājā, te eva <bold>cātumahārājikā</bold>. Tettiṃsa sahapuññakārino tatthūpapannāti taṃsahacaritaṃ ṭhānaṃ tāvatiṃsaṃ, tannivāsinopi devā taṃsahacaraṇato eva <bold>tāvatiṃsā</bold>. Dukkhato yātā apayātāti <bold>yāmā</bold>. Tusāya pītiyā itā upagatāti <bold>tusitā</bold>. Bhogānaṃ nimmāne rati etesanti <bold>nimmānaratino</bold>. Paranimmitesu bhogesu vasaṃ vattentīti <bold>paranimmitavasavattino</bold>. Brahmānaṃ kāyo samūho brahmakāyo, tappariyāpannatāya tattha bhavāti <bold>brahmakāyikā. Tatuttarī</bold>ti tato brahmakāyikehi uttari, upari parittābhādike sandhāya vadati. <bold>Devatā sakkhiṭṭhāne ṭhapetvā</bold>ti ‘‘yathārūpāya maggenāgatāya <bold>saddhāya samannāgatā, sīlena sutena cāgena paññāya samannāgatā ito cutā tattha upapannā tā devatā,</bold> mayhampi tathārūpā saddhā sīlaṃ sutaṃ cāgo paññā ca saṃvijjatī’’ti devatā sakkhiṭṭhāne ṭhapetvā sakkhiṃ otārentena viya <bold>attano saddhādiguṇā anussaritabbā</bold>.</paragraph>
    <paragraph line="286">Yadi evaṃ <bold>sutte</bold> (a. ni. 6.10) ubhayaguṇānussaraṇaṃ vuttaṃ, taṃ kathanti anuyogaṃ manasi katvā āha <bold>‘‘sutte panā’’</bold>tiādi. Tattha <bold>kiñcāpi vutta</bold>nti ‘‘attano ca, tāsañca devatāna’’nti ubhayaṃ samadhuraṃ viya <bold>sutte</bold> (a. ni. 6.10) kiñcāpi vuttaṃ. Atha <pageBreak edition="M" number="1.0285" /> kho <bold>taṃ</bold> ‘‘devatānaṃ saddhañca sīlañcā’’tiādivacanaṃ. <bold>Sakkhiṭṭhāne ṭhapetabba</bold>nti ‘‘vutta’’nti parato padaṃ <pageBreak edition="V" number="1.0269" /> ānetvā sambandhitabbaṃ. Kimatthaṃ pana sakkhiṭṭhāne ṭhapananti āha <bold>‘‘devatānaṃ attano saddhādīhi samānaguṇadīpanatthanti veditabba’’</bold>nti. Kasmā pana sutte yathārutavasena atthaṃ aggahetvā evaṃ attho gayhatīti āha <bold>‘‘aṭṭhakathāyañhī’’</bold>tiādi.</paragraph>
    <paragraph line="287" number="163"><bold>Tasmā</bold>ti yasmā aṭṭhakathāyaṃ devatā sakkhiṭṭhāne ṭhapetvā attano guṇānussaraṇaṃ daḷhaṃ katvā vuttaṃ, sīlacāgānussatīsu viya idhāpi attano guṇānussaraṇaṃ jhānuppattinimittaṃ yuttaṃ, tasmā. <bold>Pubbabhāge</bold> bhāvanārambhe. <bold>Aparabhāge</bold>ti yathā bhāventassa upacārajjhānaṃ ijjhati, tathā bhāvanākāle. Yadi attano eva idha guṇā anussaritabbā, kathamayaṃ devatānussatīti āha <bold>‘‘devatānaṃ guṇasadisasaddhādiguṇānussaraṇavasenā’’</bold>ti. Tena sadisakappanāya ayaṃ bhāvanā ‘‘devatānussatī’’ti vuttā, na devatānaṃ, tāsaṃ guṇānaṃ vā anussaraṇenāti dasseti. Pubbabhāge vā pavattaṃ devatāguṇānussaraṇaṃ upādāya ‘‘devatānussatī’’ti imissā samaññā veditabbā. Tathā hi vakkhati ‘‘pubbabhāge devatā ārabbha pavattacittavasenā’’ti. Sesaṃ suviññeyyameva.</paragraph>
    <subhead line="288">Pakiṇṇakakathāvaṇṇanā</subhead>
    <paragraph line="289" number="164"><bold>Etāsa</bold>nti etāsaṃ buddhānussatiādīnaṃ channaṃ anussatīnaṃ. <bold>Vitthāradesanāya</bold>nti vitthāravasena pavattadesanāyaṃ, <bold>mahānāmasuttaṃ</bold> (a. ni. 6.10; 11.11) sandhāya vadati. <bold>Bhagavātiādīnaṃ attha</bold>nti bhagavātiādīnaṃ padānaṃ atthaṃ. <bold>Atthaveda</bold>nti vā hetuphalaṃ paṭicca uppannaṃ tuṭṭhimāha. <bold>Dhammaveda</bold>nti hetuṃ paṭicca uppannaṃ tuṭṭhiṃ. ‘‘Ārakattā araha’’nti anussarantassa hi yaṃ taṃ bhagavato kilesehi ārakattaṃ, so hetu. Ñāpako cettha hetu adhippeto, na kārako, sampāpako vā. Yonena ñāyamāno arahattattho, taṃ phalaṃ. Iminā nayena sesapadesupi hetuphalavibhāgo veditabbo. Dhammānussatiādīsupi ‘‘ādimajjhapariyosānakalyāṇattā’’tiādinā, ‘‘yasmā pana sā sammāpaṭipadā’’tiādinā ca tattha tattha hetuapadeso katoyevāti. <bold>Dhammūpasaṃhita</bold>nti yathāvuttahetuhetuphalasaṅkhātaguṇūpasaṃhitaṃ. <bold>Guṇe</bold>ti attano guṇe.</paragraph>
    <paragraph line="290" number="165"><bold>Ariyasāvakānaññeva</bold><pageBreak edition="M" number="1.0286" /><bold>ijjhantī</bold>ti ariyasāvakānaṃ ijjhantiyevāti uttarapadāvadhāraṇaṃ daṭṭhabbaṃ, avadhāraṇañca tesaṃ sukhasiddhidassanatthaṃ. Tenāha <bold>‘‘tesaṃ hī’’</bold>tiādi. Na puthujjanānaṃ sabbena sabbaṃ ijjhantīti. Tathā hi vakkhati ‘‘evaṃ santepī’’tiādi. Yadi evaṃ <pageBreak edition="V" number="1.0270" />, kasmā <bold>mahānāmasuttā</bold>dīsu (a. ni. 6.10; 11.11) bahūsu suttesu ariyasāvakaggahaṇaṃ katanti? Tesaṃ bahulavihāratāyāti ācariyā.</paragraph>
    <paragraph line="291"><bold>Nikkhanta</bold>nti niggataṃ nissaṭaṃ. <bold>Mutta</bold>nti vissaṭṭhaṃ. <bold>Vuṭṭhita</bold>nti apetaṃ. Sabbametaṃ vikkhambhanameva sandhāya vadati. <bold>Gedhamhā</bold>ti palibodhato. <bold>Idampī</bold>ti buddhānussativasena laddhaṃ upacārajjhānamāha. <bold>Ārammaṇaṃ karitvā</bold>ti paccayaṃ katvā, pādakaṃ katvāti attho. <bold>Visujjhantī</bold>ti paramatthavisuddhiṃ pāpuṇanti.</paragraph>
    <paragraph line="292"><bold>Sambādhe</bold>ti taṇhāsaṃkilesādinā sampīḷe saṃkaṭe gharāvāse. <bold>Okāsādhigamo</bold> lokuttaradhammassa adhigamāya adhigantabbaokāso. Anussatiyo eva <bold>anussatiṭṭhānāni. Visuddhidhammā</bold>ti visujjhanasabhāvā, visujjhituṃ vā bhabbā. <bold>Paramatthavisuddhidhammatāyā</bold>ti paramatthavisuddhiyā nibbānassa bhabbabhāvena. <bold>Upakkamenā</bold>ti payogena. <bold>Pariyodapanā</bold>ti visodhanā.</paragraph>
    <paragraph line="293" number="166"><bold>Evaṃ santepīti</bold> evaṃ <bold>mahānāmasuttā</bold>dīsu anekesu suttesu ariyasāvakasseva vasena chasu anussatīsu desitāsupi. <bold>Yassānubhāvenā</bold>ti yassa cittappasādassa balena. <bold>Pītiṃ paṭilabhitvā</bold>ti anussavavasena buddhārammaṇaṃ pītiṃ uppādetvā.</paragraph>
    <centered line="294">Chaanussatiniddesavaṇṇanā niṭṭhitā.</centered>
    <centered line="295">Iti sattamaparicchedavaṇṇanā.</centered>
  </content>
</document>