<?xml version="1.0"?>
<document>
<metadata>
<normativeSource>http://tipitaka.org/romn/cscd/e0103n.att6.xml</normativeSource>
<archivePath>roman/anya/visuddhimagga/visuddhimagga-mahatika-1/6. asubhakammatthananiddesavannana.xml</archivePath>
<title>6. Asubhakammaṭṭhānaniddesavaṇṇanā - Visuddhimagga-mahāṭīkā-1 - Visuddhimagga - Anya</title>
</metadata>
<body>
<chapter line="1">6. Asubhakammaṭṭhānaniddesavaṇṇanā</chapter>
<subhead line="2">Uddhumātakādipadatthavaṇṇanā</subhead>
<paragraph line="3" number="102"><bold>‘‘Aviññāṇakāsubhesū’’</bold>ti <pageBreak edition="M" number="1.0201" /><pageBreak edition="V" number="1.0189" />idaṃ uddhumātakādīnaṃ sabhāvadassanavasena vuttaṃ. Tasmā bhūtakathanamattaṃ daṭṭhabbaṃ, na saviññāṇakaasubhassa akammaṭṭhānabhāvato. Tathā hi vakkhati ‘‘na kevalaṃ matasarīra’’ntiādi (visuddhi. 1.122). <bold>Uddhaṃ jīvitapariyādānā</bold>ti jīvitakkhayato upari maraṇato paraṃ. <bold>Samuggatenā</bold>ti uṭṭhitena. <bold>Uddhumātattā</bold>ti uddhaṃ uddhaṃ dhumātattā sūnattā. <bold>Uddhumātameva uddhumātaka</bold>nti <bold>ka</bold>-kārena padavaḍḍhanamāha anatthantarato yathā ‘‘pītakaṃ lohitaka’’nti. <bold>Paṭikkūlattā</bold>ti jigucchanīyattā. <bold>Kucchitaṃ uddhumātaṃ uddhumātaka</bold>nti kucchanatthe vā ayaṃ <bold>ka</bold>-kāroti dassetuṃ vuttaṃ yathā ‘‘pāpako kittisaddo abbhuggacchatī’’ti (mahāva. 285; pari. 325; dī. ni. 2.149; a. ni. 5.213). <bold>Tathārūpassā</bold>ti ‘‘bhastā viya vāyunā’’tiādinā yathārūpaṃ vuttaṃ, tathārūpassa.</paragraph>
<paragraph line="4">Setarattehi paribhinnaṃ vimissitaṃ nīlaṃ <bold>vinīlaṃ,</bold>purimavaṇṇavipariṇāmabhūtaṃ vā nīlaṃ <bold>vinīlaṃ</bold>.</paragraph>
<paragraph line="5"><bold>Paribhinnaṭṭhānesu</bold>kākakaṅkādīhi. <bold>Vissandamānapubba</bold>nti vissavantapubbaṃ, tahaṃ tahaṃ paggharantapubbanti attho.</paragraph>
<paragraph line="6"><bold>Apadhārita</bold>nti vivaṭaṃ ugghāṭitaṃ. <bold>Khitta</bold>nti chaḍḍitaṃ, soṇasiṅgālādīhi visuṃ katvā khādanena sarīrasaṅghātato luñcitvā tahaṃ tahaṃ chaḍḍitaṃ. Vividhaṃ khittanti <bold>vikkhittaṃ</bold>.</paragraph>
<paragraph line="7"><bold>Purimanayenā</bold>ti ‘‘vividhaṃ khitta’’ntiādinā pubbe vuttanayena. <bold>Satthena hanitvā</bold>ti verīhi khaggakaravālādinā <pageBreak edition="V" number="1.0190" />satthena paharitvā. <bold>Vuttanayenā</bold>ti ‘‘aññena hattha’’ntiādinā pubbe vuttanayena.</paragraph>
<paragraph line="8">Abbhantarato nikkhamantehi kimīhi paggharantakimikulaṃ puḷavakanti āha <bold>‘‘kimiparipuṇṇassā’’</bold>ti.</paragraph>
<paragraph line="9"><bold>Uddhumātakādīni</bold><pageBreak edition="M" number="1.0202" />āmakasusānādīsu chaḍḍitāsubhāni. <bold>Nissāyā</bold>ti paṭicca tānipi ārabbha. <bold>Nimittāna</bold>nti uggahapaṭibhāganimittānaṃ. <bold>Etāneva</bold>uddhumātakādīneva <bold>nāmāni</bold>.</paragraph>
<subhead line="10">Uddhumātakakammaṭṭhānavaṇṇanā</subhead>
<paragraph line="11" number="103"><bold>Bhāvetukāmenā</bold>ti uppādetukāmena. <bold>Tenā</bold>ti ācariyena. <bold>Assā</bold>ti yogino. <bold>Asubhanimittatthāyā</bold>ti asubhanimittassa uggaṇhanatthāya, asubhe vā uggahanimittassa atthāya. <bold>Gamanavidhāna</bold>nti gamanavidhi. Yena vidhinā gantabbaṃ, so vidhi. Uggahanimittassa uppannakālato paṭṭhāya pathavīkasiṇe vuttaṃ paṭipajjanavidhiṃ sandhāyāha <bold>‘‘appanāvidhānapariyosāna’’</bold>nti.</paragraph>
<paragraph line="12" number="104"><bold>Tāvadevā</bold>ti sutakkhaṇeyeva. <bold>Atitthena</bold>puṇṇanadīādiṃ <bold>pakkhandantena viya</bold>anupavisantena viya. <bold>Kedārakoṭiyā</bold>ti kedāramariyādāya. <bold>Visabhāgarūpa</bold>nti khettarakkhikādivisabhāgavatthurūpaṃ. <bold>Sarīra</bold>nti uddhumātakakaḷevaraṃ. <bold>Adhunāmata</bold>nti aciramataṃ uddhumātakabhāvaṃ appattaṃ. <bold>Takkayatī</bold>ti sambhāveti bhāriyaṃ katvā na maññati.</paragraph>
<paragraph line="13" number="105"><bold>Rūpasaddādī</bold>ti ettha amanussānaṃ rūpehi, sīhabyagghādīnaṃ saddādīhi, amanussānampi vā rūpasaddādīhi. Tathā <bold>sīhabyagghādīna</bold>nti yathārahaṃ yojetabbaṃ. <bold>Aniṭṭhārammaṇābhibhūtassā</bold>ti bheravādibhāvena aniṭṭhehi ārammaṇehi abhibhūtassa ajjhotthaṭassa. <bold>Na paṭisaṇṭhātī</bold>ti vidāhavasena āsaye na tiṭṭhati, ucchaḍḍetabbaṃ hotīti attho. <bold>Añño</bold>ti amanussādīnaṃ vasena vā aññathā vā vuttappakārato añño ābādho hoti. <bold>So</bold>ti saṅghatthero, abhiññātabhikkhu vā. Yassānena ārocitaṃ, so. <bold>Katakammā</bold>ti katatheyyakammā. <bold>Akatakammā</bold>ti theyyakammaṃ kātukāmā. Katakammā pana idhādhippetā. Tasmā <bold>te</bold>ti katakammā corā. Saha oḍḍhenāti <bold>sahoḍḍhaṃ,</bold>thenetvā gahiyamānabhaṇḍena saddhinti attho. <bold>Yajamāno</bold>ti yaññaṃ yajanto <pageBreak edition="V" number="1.0191" />yaññasāmiko. ‘‘Addhā imāya paṭipattiyā jarāmaraṇato muccissāmī’’ti <bold>pītisomanassaṃ uppādetvā</bold>.</paragraph>
<paragraph line="14">Evaṃ <pageBreak edition="M" number="1.0203" />gamanavidhānaṃ ekadesena vatvā idāni aṭṭhakathāsu āgatanayena taṃ dassetuṃ <bold>‘‘aṭṭhakathāsu vuttena vidhinā’’</bold>tiādimāha. Tattha <bold>uggaṇhanto</bold>ti uggaṇhanahetu. <bold>Eko</bold>ti ayaṃ <bold>eka</bold>-saddo asahāyattho, na aññādiatthoti <bold>‘‘adutiyo’’</bold>ti vuttaṃ. Yathā vaṇṇādito vavatthānaṃ ekaṃsato samuditameva icchitabbaṃ sabbatthakabhāvato, na tathā sandhiāditoti dassanatthaṃ <bold>‘‘vaṇṇatopī’’</bold>tiādinā chasu ṭhānesu sampiṇḍanattho <bold>pi</bold>-saddo gahito. <bold>Puna eko adutiyo</bold>tiādi gahitanimittassa yogino nivattitvā vasanaṭṭhānagamanaṃ sandhāya vuttaṃ. <bold>Tabbhāgiyaññevā</bold>ti tappakkhiyaṃyeva asubhanimittamanasikārasahitameva. <bold>Āsanaṃ paññapetī</bold>ti nisajjaṃ kappeti. Yaṃ pana ‘‘asubhanimittadisābhimukhe bhūmippadese’’ti (visuddhi. 1.113) vakkhati, tampi imamevatthaṃ sandhāya vuttaṃ. Na hi kevalena disābhimukhabhāvena kiñci ijjhati.</paragraph>
<paragraph line="15"><bold>Samantā nimittupalakkhaṇā</bold>ti uddhumātakassa samantā pāsāṇādinimittasallakkhaṇā. <bold>Asammohatthā</bold>ti uggahanimitte upaṭṭhite uppajjanakasammohavigamatthā. <bold>Ekādasavidhenā</bold>ti vaṇṇādivasena ekādasavidhena. <bold>Upanibandhanattho</bold>ti asubhārammaṇe cittaṃ upanetvā nibandhanattho. <bold>Vīthisampaṭipādanatthā</bold>ti kammaṭṭhānavīthiyā sammadeva paṭipādanatthā. Puññakiriyavatthu adhigataṃ hotīti sambandho.</paragraph>
<paragraph line="16" number="106"><bold>Tasmā</bold>ti yasmā asubhanimittassa uggaṇhanaṃ ariyamaggapadaṭṭhānassa paṭhamajjhānassa adhigamupāyo, yasmā vā ‘‘asubhanimittaṃ uggaṇhanto eko adutiyo gacchatī’’ti vuttaṃ, tasmā. <bold>Cittasaññattatthāyā</bold>ti sarīrasabhāvasallakkhaṇena, saṃvegajananena ca attano cittassa saññattiatthaṃ saññāpanatthaṃ. ‘‘Cittasaññatatthāyā’’ti vā pāṭho, kilesavasena asaṃyatassa cittassa saṃyamanatthaṃ damanatthaṃ, na kammaṭṭhānatthanti attho. <bold>Kammaṭṭhānasīsenā</bold>ti kammaṭṭhānena sīsabhūtena, taṃ uttamaṅgaṃ padhānaṃ kāraṇaṃ katvā. <bold>Mūlakammaṭṭhāna</bold>nti pakatiyā attanā kālena kālaṃ parihariyamānaṃ buddhānussatiādisabbatthakakammaṭṭhānaṃ. ‘‘Kammaṭṭhānasīsena gacchāmī’’ti taṃ <bold>avissajjetvā</bold>. Tenāha <bold>‘‘taṃ manasikarontenevā’’</bold>ti. <bold>Sūpaṭṭhitabhāvasampādanenā</bold>ti mūlakammaṭṭhāne suṭṭhu upaṭṭhitabhāvassa sampādanena. Evaṃ <pageBreak edition="M" number="1.0204" />hi sati asammuṭṭhā nāma hoti. Bahiddhā <pageBreak edition="V" number="1.0192" />puthuttārammaṇe appavattitvā kammaṭṭhāneyeva pavattamānaṃ mānasaṃ <bold>abahigataṃ</bold>nāma. Tathābhūtena cānena rūpindriyāni appavattakiccāni katāni hontīti āha <bold>‘‘manacchaṭṭhānaṃ…pe… gantabba’’</bold>nti.</paragraph>
<paragraph line="17"><bold>Dvāraṃ sallakkhetabba</bold>nti vihāre puratthimādīsu disāsu asukadisāya idaṃ dvāraṃ, tato eva tāya disāya sallakkhitena asukadvārena nikkhantomhīti dvāraṃ upadhāretabbaṃ. <bold>Tato</bold>ti dvārasallakkhaṇato pacchā. <bold>Yena maggena gacchati</bold>sayaṃ. <bold>Nimittaṭṭhāna</bold>nti asubhanimittassa gaṇhanaṭṭhānaṃ. <bold>Āhāraṃ chaḍḍāpeyyā</bold>ti vamanaṃ kārāpeyya. <bold>Kaṇṭakaṭṭhāna</bold>nti kaṇṭakavantaṃ ṭhānaṃ.</paragraph>
<paragraph line="18" number="107"><bold>Disā vavatthapetabbā</bold>ti saṅkhepato vuttamatthaṃ vivarituṃ <bold>‘‘ekasmiṃ hī’’</bold>tiādi vuttaṃ. <bold>Khāyatī</bold>ti upaṭṭhāti. <bold>Kammaniya</bold>nti bhāvanāya kammakkhamaṃ. <bold>Ubbāḷhassā</bold>ti bādhitassa. <bold>Vidhāvatī</bold>ti nānārammaṇe visarati. <bold>Ukkammā</bold>ti ujukaṃ anuvātato apakkamma. Matakaḷevaraṃ puthujjanassa yebhuyyena bhayato upaṭṭhātīti āha <bold>‘‘accāsanne bhayamuppajjatī’’</bold>ti. <bold>Anupāda</bold>nti pādasamīpaṃ. Yattha ṭhitassa sukhena oloketuṃ sakkā, taṃ <bold>olokentassa phāsukaṭṭhānaṃ</bold>.</paragraph>
<paragraph line="19" number="108"><bold>Samantā</bold>ti samantato. Puna <bold>samantā</bold>ti sāmantā samīpe. <bold>Kacchako</bold>ti kāḷakacchako, ‘‘pilakkho’’tipi vadanti. <bold>Kapītano</bold>ti pippalirukkho. <bold>Sindī</bold>ti khuddakakhajjurī. <bold>Karamandā</bold>dayo pākaṭā eva. <bold>Sāmā</bold>ti sāmalatā. <bold>Kāḷavallī</bold>ti kāḷavaṇṇā apattikā ekā latājāti. <bold>Pūtilatā</bold>ti jīvanavalli, yā ‘‘galocī’’ti vuccati.</paragraph>
<paragraph line="20" number="109"><bold>Taṃ</bold>nimittakaraṇādi <bold>idheva</bold>yathāvutte pāsāṇādinimittakaraṇe eva <bold>antogadhaṃ</bold>pariyāpannaṃ. <bold>Sanimittaṃ karotī</bold>ti saha nimittaṃ karoti, asubhaṃ pāsāṇādinimittena saha karoti vavatthapeti. Atha vā asubhanimittaṃ, pāsāṇādinimittañca saha ekajjhaṃ karonto vavatthapento <bold>‘‘sanimittaṃ karotī’’</bold>ti vutto. Samānakālatādīpakena hi saha-saddena ayaṃ samāso yathā ‘‘sacakkaṃ dehī’’ti. Tayidaṃ nimittakaraṇaṃ aparāparaṃ sallakkhaṇena <pageBreak edition="M" number="1.0205" />hoti, na ekavāramevāti āha <bold>‘‘punappunaṃ vavatthapento hi sanimittaṃ karotī’’</bold>ti. <bold>Dve</bold>ti pāsāṇāsubhanimittāni. <bold>Samāsetvā</bold>saṅgahetvā ekajjhaṃ katvā. <bold>Sārammaṇa</bold>nti asubhārammaṇena saddhiṃ pāsāṇādiṃ samānārammaṇaṃ karoti, saha vā ārammaṇaṃ karoti, ekārammaṇaṃ viya ubhayaṃ <pageBreak edition="V" number="1.0193" />ārammaṇaṃ karoti, ekajjhaṃ viya ca aparāparaṃ sallakkhento pāsāṇādiṃ, asubhanimittañcāti dvayaṃ ārammaṇaṃ karotīti attho.</paragraph>
<paragraph line="21"><bold>Attaniyo</bold>ti sako. <bold>Vaṇita</bold>nti sūnaṃ. <bold>Sabhāvena sarasenā</bold>ti uddhumātakabhāvasaṅkhātena attano lakkhaṇena, paresaṃ jigucchuppādanasaṅkhātena attano kiccena ca, sabhāvo eva vā tathā nipphajjanato ‘‘raso’’ti vutto.</paragraph>
<paragraph line="22" number="110"><bold>Chabbidhena nimittaṃ gahetabba</bold>nti vaṇṇādinā chappakārena tāva uddhumātakaasubhanimittaṃ gahetabbaṃ. Keci ‘‘kaḷevarassa dīgharassādippamāṇena saddhiṃ sattavidhenā’’ti vadanti, taṃ aṭṭhakathāyaṃ natthi. <bold>Liṅgato</bold>ti ettha <bold>liṅgaṃ</bold>nāma vayo liṅgaṃ, na thanamassuādi itthipurisaliṅganti dassentena <bold>‘‘itthiliṅgaṃ vā’’</bold>tiādi vuttaṃ. <bold>Ṭhitassa</bold>sattassa <bold>idaṃ sarīra</bold>nti sambandho. <bold>Uddhumātakasaṇṭhānavaseneva,</bold>na pākatikasaṇṭhānavasena. Etena yadi tattha koci anuddhumātakabhāvappatto padeso siyā, so na gahetabboti dasseti. Oḷārikāvayavavasena idaṃ saṇṭhānavavatthānaṃ, na sukhumāvayavavasenāti sīsasaṇṭhānādikaṃ navavidhameva saṇṭhānaṃ gahitaṃ.</paragraph>
<paragraph line="23"><bold>Imissā disāyā</bold>ti imissā puratthimāya, dakkhiṇapacchimauttarāya disāya, anudisāya vā ṭhitoti yojanā. <bold>Imasmiṃ nāma okāse hatthā</bold>ti imasmiṃ nāma bhūmippadese imassa kaḷevarassa hatthā ṭhitāti vavatthapetabbanti yojanā.</paragraph>
<paragraph line="24"><bold>Adho pādatalenā</bold>tiādi nābhiyā heṭṭhā adho, tato uddhaṃ uparīti imassa vavatthānassa vasena vuttaṃ. <bold>Hatthaparicchedo</bold>heṭṭhā aṅguliaggena upari aṃsakūṭasandhinā tiriyaṃ tacapariyantena gahetabbo. Esa nayo <bold>pādaparicchedā</bold>dīsupi. <bold>Yattakaṃ vā pana ṭhānaṃ gaṇhatī</bold>ti sace sabbaṃ sarīraṃ paricchinditvā gahetuṃ na sakkoti, padeso tassa uddhumāto, so <pageBreak edition="M" number="1.0206" />yattakaṃ sarīrappadesaṃ uddhumātakavasena ñāṇena pariggaṇhāti, <bold>tattakameva</bold>yathāpariggahitameva. <bold>Idaṃ īdisa</bold>nti idaṃ hatthādikaṃ īdisaṃ evamākāraṃ. <bold>Uddhumātaka</bold>nti yathāsabhāvato <bold>paricchinditabbaṃ. Visabhāge sarīre ārammaṇa</bold>nti kammaṭṭhānaṃ paṭikkūlākāro <bold>na upaṭṭhāti</bold>na khāyati, subhato upaṭṭhaheyya. Tenāha <bold>‘‘vipphandanasseva paccayo hotī’’</bold>ti, kilesaparipphandanasseva nimittaṃ hotīti attho. <bold>Ugghāṭitāpī</bold>ti <pageBreak edition="V" number="1.0194" />uddhumātabhāvappattāpi, sabbaso kuthitasarīrāpīti vā attho. Svāyamattho <bold>paṭhamapārājike</bold>(pārā. 67 ādayo) vinītavatthūhi dīpetabbo.</paragraph>
<paragraph line="25" number="111"><bold>Āsevitakammaṭṭhāno</bold>ti asubhakammaṭṭhāne kataparicayo. Sosānikaṅgādīnaṃ vasena <bold>parihatadhutaṅgo</bold>. Catudhātuvavatthānavasena <bold>parimadditamahābhūto</bold>. Salakkhaṇato ñāṇena <bold>pariggahitasaṅkhāro</bold>. Paccayapariggahavasena <bold>vavatthāpitanāmarūpo</bold>. Salakkhaṇārammaṇikavipassanāya ukkaṃsanena suññatānupassanābalena <bold>ugghāṭitasattasañño</bold>. Vipassanāya paṭipadāñāṇadassanavisuddhisampāpanena <bold>katasamaṇadhammo</bold>. Tato eva sabbaso kusalavāsanāya, kusalabhāvanāya ca pūraṇena <bold>vāsitavāsano bhāvitabhāvano</bold>. Vivaṭṭūpanissayakusalabījena <bold>sabījo</bold>. Ñāṇassa paripakkabhāvena <bold>ñāṇuttaro</bold>. Yathāvuttāya paṭipattiyā kilesānaṃ tanukaraṇena <bold>appakileso. Olokitolokitaṭṭhāneyevā</bold>ti uddhumātakādiasubhassa yattha yattha olokitolokitaṭṭhāne eva, tādisassa kālaviseso, asubhassa padesaviseso vā apekkhitabbo natthīti attho. <bold>No ce evaṃ upaṭṭhātī</bold>ti evaṃ yathāvuttapurisavisesassa viya paṭibhāganimittaṃ no ce upaṭṭhāti. <bold>Evaṃ chabbidhenā</bold>ti evaṃ vuttākārena vaṇṇādivasena chabbidhena. <bold>Punapī</bold>ti <bold>pi</bold>-saddo sampiṇḍanattho. Tena nimittaggahaṇavidhiṃ sampiṇḍeti, na pañcavidhataṃ. Chabbidhena hi pubbe nimittaggahaṇaṃ vihitaṃ.</paragraph>
<paragraph line="26" number="112"><bold>Asītisatasandhito</bold>ti sabbepi sandhayo tadāpi atthevāti dassanatthaṃ vatvā uddhumātabhāvena yebhuyyena na paññāyanti. Ye pana paññāyanti, te vavatthapetabbāti dassetuṃ <bold>‘‘uddhumātake panā’’</bold>tiādi vuttaṃ. Tattha <bold>tayo dakkhiṇahatthasandhī</bold>ti aṃsakapparamaṇibandhānaṃ vasena <pageBreak edition="M" number="1.0207" />tayo dakkhiṇahatthasandhayo. Tathā vāmahatthasandhayo. Kaṭijaṇṇugopphakānaṃ vasena tayo dakkhiṇapādasandhayo. Tathā vāmapādasandhayo. <bold>Eko kaṭisandhī</bold>ti kaṭiyā saddhiṃ piṭṭhikaṇṭakasandhiṃ sandhāya vadati. <bold>Hatthantara</bold>nti dakkhiṇahatthadakkhiṇapassānaṃ, vāmahatthavāmapassānañca antaraṃ vivaraṃ. <bold>Pādantara</bold>nti ubhinnaṃ pādānaṃ vemajjhaṃ. <bold>Udarantara</bold>nti nābhiṭṭhānasaññitaṃ kucchivemajjhaṃ, udarassa vā abbhantaraṃ. <bold>Kaṇṇantara</bold>nti kaṇṇachiddaṃ. <bold>Iti</bold>-saddo ādiattho, tena nāsacchiddādīnampi saṅgaho daṭṭhabbo. Akkhīnaṃ, mukhassa ca vasenāpi vivaraṃ labbhatevāti dassetuṃ <bold>‘‘akkhīnampī’’</bold>tiādi vuttaṃ. <bold>Samantato</bold>ti evaṃ sandhiādito uddhumātakaṃ vavatthapentassa ce nimittaṃ upatiṭṭhati, iccetaṃ kusalaṃ. No ce, samantato vavatthapetabbanti vavatthāpanavidhiṃ dassetuṃ <bold>‘‘sakalasarīre’’</bold>tiādi vuttaṃ. Tattha <bold>ñāṇaṃ cāretvā</bold>ti sabbatthakameva sarīraṃ <pageBreak edition="V" number="1.0195" />āvajjetvā tattha paṭikkūlākārasahitaṃ uddhumātakabhāvaṃ ārabbha nirantaraṃ bhāvanāñāṇaṃ pavattetvā. <bold>Yaṃ ṭhāna</bold>nti evaṃ pana ñāṇaṃ cārentassa tasmiṃ sarīre yo padeso vibhūto hutvā uddhumātakākārena vibhūtabhāvena upaṭṭhāti. <bold>Udarapariyosānaṃ</bold>uparimasarīraṃ.</paragraph>
<subhead line="27">Vinicchayakathāvaṇṇanā</subhead>
<paragraph line="28" number="113"><bold>Vinicchayakathā</bold>ti vinicchayasahitā atthavaṇṇanā. <bold>Yathāvuttanimittaggāhavasenā</bold>ti vaṇṇādito, sandhiādito ca vuttappakārauddhumātakanimittaggahaṇavasena. <bold>Suṭṭhu nimittaṃ gaṇhitabba</bold>nti yathā uggahanimittaṃ upaṭṭhahati, evaṃ sammadeva asubhanimittaṃ gahetabbaṃ. Idāni tameva nimittassa suṭṭhu gahaṇākāraṃ upadisanto <bold>‘‘satiṃ sūpaṭṭhitaṃ katvā’’</bold>tiādimāha. Tattha <bold>evaṃ punappunaṃ karontenā</bold>ti yathā ‘‘imāya paṭipadāya jarāmaraṇato muccissāmī’’ti sañjātādarena satisampajaññañca suṭṭhu upaṭṭhapetvā uddhumātakaasubhaṃ paṭhamaṃ āvajjitaṃ, evaṃ punappunaṃ tattha āvajjanaṃ karontena. <bold>Sādhukaṃ upadhāretabbañceva vavatthapetabbañcā</bold>ti sakkaccaṃ satiyā sallakkhetabbañceva paññāya nicchetabbañca. Sati hi ‘‘dhāraṇā’’ti niddiṭṭhā, <bold>dhāraṇa</bold>ñcettha sallakkhaṇaṃ. Paññā ‘‘pavicayo’’ti (dha. sa. 16) niddiṭṭhā, <bold>pavicayo</bold>cettha nicchayoti. Atha vā <bold>upadhāretabba</bold>nti satipubbaṅgamāya paññāya upalakkhetabbaṃ <pageBreak edition="M" number="1.0208" />. Na hi kadāci satirahitā paññā atthi. <bold>Vavatthapetabba</bold>nti paññāpubbaṅgamāya satiyā nicchinitabbaṃ. Paññāsahitā eva hi sati idhādhippetā, na tabbirahitā. Addhakkhiapaṅgādivasenāpi olokanaṃ atthīti <bold>‘‘ummīletvā oloketvā’’</bold>ti vuttaṃ. Tena paribyattameva olokanaṃ dasseti. <bold>Evaṃ punappunaṃ karontassā</bold>ti vuttappakārena cakkhuṃ ummīletvā olokanaṃ, nimmīletvā āvajjanañca aparāparaṃ anekavāraṃ karontassa. <bold>Uggahanimitta</bold>nti uddhumātake uggaṇhananimittaṃ. <bold>Suggahita</bold>nti suṭṭhu gahitaṃ. Yathā na vinassati na pamuṭṭhaṃ hoti, evaṃ gahitaṃ. <bold>Ekasadisa</bold>nti samānasadisaṃ. Samānattho hi ayaṃ <bold>eka</bold>-saddo, yathā ‘‘ariyavinayeti vā, sappurisavinayeti vā, esese eke ekaṭṭhe same samabhāge tajjāte taññe vā’’ti.</paragraph>
<paragraph line="29"><bold>Āgamanakāle</bold>ti vihārato susānaṃ uddissa āgamanakāle. <bold>Vuttanayenevā</bold>ti atidesavasena dīpitampi atthaṃ ‘‘ekakenā’’tiādinā sarūpato dasseti. Tattha <bold>tadeva kammaṭṭhāna</bold>nti uddhumātakakammaṭṭhānaṃ. Mūlakammaṭṭhānanti eke, tadayuttaṃ. Upaṭṭhitanimittaṃ hi kammaṭṭhānaṃ vissajjetvā <pageBreak edition="V" number="1.0196" />kammaṭṭhānantaramanasikāro rañño rajjaṃ chaḍḍetvā videsagamanaṃ viyāti. <bold>Āgatenā</bold>ti attano vasanaṭṭhānaṃ āgatena.</paragraph>
<paragraph line="30" number="114"><bold>Avelāya</bold>nti sañjhāvelādiayuttavelāyaṃ. <bold>Bībhaccha</bold>nti virūpaṃ. <bold>Bheravārammaṇa</bold>nti vetāḷasadisaṃ bhayānakaṃ visayaṃ. <bold>Vikkhittacitto</bold>ti bhīrukapuriso viya pisācādiṃ disvā cittavikkhepaṃ patto. <bold>Ummattako viyā</bold>ti yakkhummattako viya ekacco hoti. <bold>Jhānavibbhantako</bold>ti jhānato viccutako sīlavibbhantakamantavibbhantakā viya. <bold>Santhambhetvā</bold>ti uppannaparittāsavūpasamanena vigatakampatāya niccalo hutvā. <bold>Satiṃ sūpaṭṭhita</bold>ntiādi santhambhanassa upāyadassanaṃ. <bold>Matasarīraṃ uṭṭhahitvā anubandhanakaṃ</bold>nāma natthi asati tādise mantappayoge. Sopi uddhumātakādibhāvamappatte avinaṭṭharūpe eva ijjhati, tathā devatādhiggaho, na evarūpeti adhippāyo. <bold>Saññajo</bold>ti bhāvanāparikappasaññāya jāto. Tato eva <bold>saññāsambhavo</bold>saññāmattasamuṭṭhāno. <bold>Tāsaṃ vinodetvā</bold>ti nimittupaṭṭhānanimittaṃ uppannacittasantāsaṃ vuttappakārena vinodetvā vūpasametvā <pageBreak edition="M" number="1.0209" />. ‘‘Idāni tava parissamo sapphalo jāto’’ti <bold>hāsaṃ</bold>pītiṃ pamodanaṃ <bold>uppādetvā. Cittaṃ sañcarāpetabba</bold>nti bhāvanācittaṃ pavattetabbaṃ manasikātabbaṃ.</paragraph>
<paragraph line="31"><bold>Nimittaggāha</bold>nti nimittassa uggaṇhanaṃ, uggahanimittaṃ. <bold>Sampādento</bold>ti sādhento nipphādento. <bold>Kammaṭṭhānaṃ upanibandhatī</bold>ti bhāvanaṃ yathāvutte nimitte upanento nibandhati. Yogakammaṃ hi yogino sukhavisesānaṃ kāraṇabhāvato ‘‘kammaṭṭhāna’’nti adhippetaṃ, yogakammassa vā pavattiṭṭhānatāya yathāupaṭṭhitanimittaṃ kammaṭṭhānaṃ, taṃ bhāvanācitte upanibandhati. Taṃ panassa upanibandhanaṃ sandhāya cittaṃ sañcarāpetabbaṃ. Evaṃ ‘‘visesamadhigacchatī’’ti vuttanti dassento <bold>‘‘tassa hī’’</bold>tiādimāha. Tattha <bold>tassā</bold>ti yogino, tassa vā uddhumātakāsubhassa. <bold>Mānasaṃ cārentassā</bold>ti bhāvanācittaṃ aparāparaṃ pavattentassa, uggahanimittaṃ punappunaṃ manasi karontassāti attho.</paragraph>
<paragraph line="32" number="115"><bold>‘‘Vīthisampaṭipādanatthā’’</bold>ti padassa ‘‘kammaṭṭhānavīthiyā sampaṭipādanatthā’’ti atthaṃ vatvā taṃ pana kammaṭṭhānavīthiṃ, tassā ca sampaṭipādanavidhiṃ vitthārato dassetuṃ <bold>‘‘sace hī’’</bold>tiādi vuttaṃ. Tattha <bold>katimī</bold>ti pakkhassa katamī, kiṃ dutiyā, tatiyādīsu vā aññatarāti attho. <bold>Tuṇhībhūtena gantuṃ na vaṭṭati</bold>pucchantānaṃ cittassa aññathattapariharaṇatthaṃ. Appasannānañhi pasādāya, pasannānañca bhiyyobhāvāya sāsanasampaṭipatti. <bold>Nassatī</bold>ti na dissati <pageBreak edition="V" number="1.0197" />, na upaṭṭhātīti attho. <bold>‘‘Āgantukapaṭisanthāro kātabbo’’</bold>ti iminā āgantukavattaṃ ekadesena dassitanti ‘‘avasesānipī’’ti vatvā āgantukavattaṃ paripuṇṇaṃ gahetuṃ puna <bold>āgantuka</bold>ggahaṇaṃ kataṃ. <bold>Gamikavattādīnī</bold>ti <bold>ādi</bold>-saddena āvāsikaanumodanapiṇḍacārikaanumodanapiṇḍacārikaāraññikasenāsanavaccakuṭivattādīnaṃ saṅgaho daṭṭhabbo. <bold>Vattakkhandhake</bold>(cūḷava. 356) hi āgatāni mahāvattāni idha <bold>‘‘khandhakavattānī’’</bold>ti vuttāni. Tajjanīyakammakatādikāle pana pārivāsikādikāle ca caritabbāni imassa bhikkhuno asambhavato idha nādhippetāni. <bold>Nimittaṃ vā antaradhāyatī</bold>ti susāne ṭhitaṃ asubhanimittaṃ uddhumātakabhāvāpagamena antaradhāyati. Tenāha <bold>‘‘uddhumātaka’’</bold>ntiādi. <bold>Tasmā</bold>ti tena <pageBreak edition="M" number="1.0210" />kāraṇena, imassa kammaṭṭhānassa dullabhattāti attho. Nisīditvā paccavekkhitabboti sambandho.</paragraph>
<paragraph line="33">Nimittaṃ gahetuṃ gamane viya nimittaṃ gahetvā nivattanepi yathāsallakkhitadisādipaccavekkhaṇaṃ yāva nimittavināsā pavattitakiriyāya avicchedena upadhāraṇatthaṃ. Sati hi tassa nirantarūpadhāraṇe vihāraṃ pavisitvā nisinnakāle kammaṭṭhānassa upaṭṭhitākāro samathanimittassa gahaṇe cittassa samāhitākāro viya pākaṭo hutvā upatiṭṭheyyāti. Tenāha <bold>‘‘tassevaṃ…pe… vīthiṃ paṭipajjatī’’</bold>ti. Purimākārena nimittassa pākaṭabhāvena upaṭṭhitattā purimākāreneva kammaṭṭhānamanasikāro bhāvanāvīthiṃ paṭipajjati.</paragraph>
<paragraph line="34" number="116">Uddhumātakaṃ nāma ativiya asuciduggandhajegucchapaṭikkūlaṃ bībhacchaṃ bhayānakañca, evarūpe ārammaṇe bhāvanamanuyuñjantassa evaṃ ābaddhaparikammassa thirībhūtasseva yogino adhippāyo samijjhatīti dassetuṃ <bold>‘‘ānisaṃsadassāvī’’</bold>tiādi vuttaṃ. <bold>Eva</bold>nti evameva vuttappakāreneva ānisaṃsadassāvinā. <bold>Taṃ rakkheyyā</bold>ti ‘‘addhā iminā sukhaṃ jīvissāmī’’ti attano jīvitaṃ viya taṃ maṇiratanaṃ rakkheyya. <bold>Catudhātukammaṭṭhāniko</bold>tiādi nesaṃ kammaṭṭhānānaṃ sulabhatādassanaṃ. Tattha <bold>catudhātukammaṭṭhāniko</bold>ti catudhātukammaṭṭhānaṃ vā tattha vā niyutto, catudhātukammaṭṭhānaṃ vā pariharanto. <bold>Itarānī</bold>ti vuttāvasiṭṭhāni anussatibrahmavihārādīni. <bold>Taṃ nimitta</bold>nti taṃ yathāladdhaṃ uggahanimittaṃ. <bold>‘‘Rakkhitabba’’</bold>nti vatvā rakkhaṇavidhiṃ puna dassetuṃ <bold>‘‘rattiṭṭhāne’’</bold>tiādi vuttaṃ.</paragraph>
<paragraph line="35" number="117">Nānā karīyati etenāti <bold>nānākaraṇaṃ,</bold>bhedo. <bold>Bībhacchaṃ bheravadassanaṃ hutvā upaṭṭhāti</bold>manasikārassa <pageBreak edition="V" number="1.0198" />anuḷāratāya, anupasantatāya ca ārammaṇassa. Tabbipariyāyato ‘‘paṭibhāganimittaṃ thūlaṅgapaccaṅgapuriso viya upaṭṭhātī’’ti ānetvā sambandhitabbaṃ. <bold>Bahiddhā</bold>ti gocarajjhattato bahiddhā. <bold>Kāmānaṃ amanasikārā</bold>ti asubhabhāvanānubhāvena kāmasaññāya dūrasamussāritattā kāmaguṇe ārabbha manasikārasseva abhāvā. <bold>Amanasikārā</bold>ti vā manasikārapaṭipakkhahetu. Yāya hi kāmasaññāya vasena sattā kāme manasi karonti, tassā paṭipakkhabhūtā asubhasaññā kāmānaṃ amanasikāro, tannimittanti attho. Tenāha <pageBreak edition="M" number="1.0211" /><bold>‘‘vikkhambhanavasena kāmacchando pahīyatī’’</bold>ti. Paṭibhāganimittārammaṇāya hi asubhasaññāya saddhiṃ balappatto samādhi uppajjamānova kāmacchandaṃ vikkhambheti, anurodhamūlako āghāto mūlakāraṇe vikkhambhite vikkhambhitoyeva hotīti āha <bold>‘‘anunaya…pe… pahīyatī’’</bold>ti. Na hi kadāci pahīnānunayassa byāpādo sambhavati. Yathāvuttaasubhasaññāsahagatā hi pīti sātisayā pavattamānāva byāpādaṃ vikkhambhentī pavattati. <bold>Tathā āraddhavīriyatāyā</bold>ti yathā upacārajjhānaṃ uppajjati, tathā kammaṭṭhānamanasikāravasena paggahitavīriyatāya. Vīriyañhi paggaṇhantassa sammāsaṅkappo micchāsaṅkappaṃ viya savipphāratāya <bold>thinamiddhaṃ</bold>vikkhambhentameva uppajjati.</paragraph>
<paragraph line="36">Vippaṭisāro pacchānutāpo, tappaṭipakkhato <bold>avippaṭisāro</bold>darathapariḷāhābhāvena cittassa nibbutatā. Tassa avippaṭisārassa paccayabhūtaṃ sīlaṃ, taṃsahagatā tadupanissayā ca pītipassaddhisukhādayo sabhāvato, hetuto ca santasabhāvā, tesaṃ anuyuñjanena avūpasantasabhāvaṃ uddhaccakukkuccaṃ pahīyatīti āha <bold>‘‘avippaṭisārakarasantadhammānuyogavasena uddhaccakukkuccaṃ pahīyatī’’</bold>ti. Bhāvanāya hi pubbenāparaṃ visesaṃ āvahantiyā yaṃ sātisayaṃ sukhaṃ labbhati, taṃ anupasantasabhāvaṃ uddhaccakukkuccaṃ vikkhambhentameva uppajjati. <bold>Adhigatavisesassā</bold>ti yathādhigatassa bhāvanāvisesassa. <bold>Paccakkhatāyā</bold>ti paṭipajjantassa yogino paccakkhabhāvato ‘‘sammāsambuddho vata so bhagavā, yo evarūpiṃ sammāpaṭipattiṃ desetī’’ti <bold>paṭipattidesake satthari. Paṭipattiya</bold>nti paṭipajjamānajjhānapaṭipattiyaṃ. <bold>Paṭipattiphale</bold>ti tāya sādhetabbe lokiyalokuttaraphale. <bold>Vicikicchā pahīyati</bold>dhammanvayavicārāhitabalena vicārabalena. <bold>Iti pañca nīvaraṇāni pahīyantī</bold>ti evaṃ paṭibhāganimittapaṭilābhasamakālameva heṭṭhā pavattabhāvanānubhāvanipphannehi samādhiādīhi kāmacchandādīni pañca nīvaraṇāni vikkhambhanavasena pahīyanti. Na hi paṭipakkhena vinā pahātabbassa pahānaṃ sambhavati, paṭipakkhā <pageBreak edition="V" number="1.0199" />ca samādhiādayo kāmacchandādīnaṃ. Yathāha <bold>peṭake</bold>‘‘samādhi kāmacchandassa paṭipakkho’’tiādi.</paragraph>
<paragraph line="37">Teneva <pageBreak edition="M" number="1.0212" />ca ‘‘imehi tesaṃ nīvaraṇānaṃ pahāna’’nti pahānaparidīpanamukhena jhānaṅgāni sarūpato dassetuṃ <bold>‘‘tasmiññeva cā’’</bold>tiādi vuttaṃ. Tattha <bold>tasmiññeva cā</bold>ti yaṃ taṃ yathāupaṭṭhitaṃ uggahanimittaṃ bhinditvā viya upaṭṭhitaṃ, tassa paṭicchannabhūtaṃ paṭibhāganimittaṃ, tasmiññeva nimitte. <bold>Cetaso</bold>ti attanā sampayuttacittassa. <bold>Abhiniropanalakkhaṇo</bold>ti āropanalakkhaṇo, appanāsabhāvoti attho. Nimittānumajjanaṃ paṭibhāganimitte anuvicaraṇaṃ. Ārammaṇe hi bhamarassa padumassūpari anuparibbhamanaṃ viya vicārassa anuvicāraṇākārena pavatti <bold>anumajjanakiccaṃ</bold>. Viseso eva adhigantabbato visesādhigamo, paṭiladdho ca so visesādhigamo cāti paṭi…pe… gamo, tappaccayā taṃhetukā <bold>paṭiladdhavisesādhigamapaccayā pīti. Pītimanassa</bold>pītisahitacittassa. <bold>Passaddhisambhavato</bold>ti kāyacittapassaddhīnaṃ saṃsijjhanato. ‘‘Pītimanassa kāyo passambhatī’’ti hi vuttaṃ. <bold>Passaddhinimittaṃ</bold>passaddhihetukaṃ <bold>sukhaṃ</bold>‘‘passaddhakāyo sukhaṃ vediyatī’’ti vacanato. <bold>Sukhanimittā</bold>sukhapaccayā <bold>ekaggatā</bold>. ‘‘Sukhino cittaṃ samādhiyatī’’ti (dī. ni. 1.466; a. ni. 3.96; 11.12) hi vuttaṃ. <bold>Iti jhānaṅgāni pātubhavantī</bold>ti evaṃ etāni vitakkādīni jhānaṅgāni tasmiṃyeva nimitte uppajjanti. <bold>Paṭhamajjhānapaṭibimbabhūta</bold>nti paṭhamajjhānassa paṭicchannabhūtaṃ. <bold>Taṅkhaṇaññeva</bold>paṭibhāganimittapaṭilābhasamakālameva upacārajjhānampi <bold>nibbattati,</bold>na nīvaraṇappahānamevāti adhippāyo.</paragraph>
<subhead line="38">Vinīlakādikammaṭṭhānavaṇṇanā</subhead>
<paragraph line="39" number="118"><bold>Vinīlakādīsu</bold>pi kammaṭṭhānesu. <bold>Lakkhaṇaṃ vutta</bold>nti yaṃ taṃ nimittaggahaṇalakkhaṇaṃ vuttaṃ. <bold>Vuttanayenevā</bold>ti uddhumātake vuttanayeneva. Saha vinicchayena, adhippāyena cāti <bold>savinicchayādhippāyaṃ. Taṃ sabbaṃ</bold>lakkhaṇaṃ <bold>veditabba</bold>nti sambandho.</paragraph>
<paragraph line="40"><bold>Kabarakabaravaṇṇa</bold>nti yebhuyyena sabalavaṇṇaṃ. <bold>Ussadavasenā</bold>ti rattasetanīlavaṇṇesu ussadassa vaṇṇassa vasena.</paragraph>
<paragraph line="41"><bold>Sannisinna</bold>nti <pageBreak edition="V" number="1.0200" />niccalabhāveneva sabbaso thirataṃ.</paragraph>
<paragraph line="42"><bold>Corāṭaviya</bold>nti corehi pariyuṭṭhitaaraññe. <bold>Yatthā</bold>ti yasmiṃ āghātane. <bold>Chinnapurisaṭṭhāne</bold>ti chinnapurisavante ṭhāne. <bold>Nānādisāyaṃ patitampī</bold>ti <pageBreak edition="M" number="1.0213" />chinnaṃ hutvā sarīrassa khaṇḍadvayaṃ visuṃ disāsu patitampi. <bold>Ekāvajjanenā</bold>ti ekasamannāhārena. <bold>Āpāthamāgacchatī</bold>ti ekajjhaṃ āpāthaṃ āgacchati. <bold>Vissāsaṃ āpajjatī</bold>ti ajegucchitaṃ upagaccheyya seyyathāpi chavaḍāhako. Sahatthā aparāmasane jigucchā saṇṭhātiyevāti āha <bold>‘‘kattarayaṭṭhiyā vā daṇḍakena vā…pe… upanāmetabba’’</bold>nti. Vicchiddakabhāvapaññāyanatthaṃ ekaṅgulantarakaraṇaṃ. <bold>Upanāmetabba</bold>nti upanetabbaṃ.</paragraph>
<paragraph line="43"><bold>Khāyitasadisamevā</bold>ti khāyitāsubhasadisameva. <bold>Aṅgulaṅgulantara</bold>nti vividhaṃ khittaṃ sarīrāvayavaṃ aṅgulantaraṃ aṅgulantaraṃ. <bold>Katvā vā</bold>ti kattarayaṭṭhiyā vā daṇḍakena vā sayaṃ katvā vā.</paragraph>
<paragraph line="44"><bold>Laddhappahārāna</bold>nti laddhāvudhappahārānaṃ mukhatoti sambandho. <bold>Mukhato</bold>ti pahārādimukhato. <bold>Paggharamānakāle</bold>ti lohitaṃ paggharamānakāle. Lohitakaṃ labbhatīti yojanā.</paragraph>
<paragraph line="45"><bold>Ta</bold>nti puḷavakaṃ. <bold>Tesū</bold>ti soṇādisarīresu. <bold>Aṭṭhika</bold>nti aṭṭhikaasubhaṃ nānappakārato vuttanti sambandho. <bold>Purimanayenevā</bold>ti pubbe uddhumātake vuttanayeneva.</paragraph>
<paragraph line="46" number="119"><bold>Ta</bold>nti aṭṭhikaṃ. <bold>Na upaṭṭhātī</bold>ti sabhāvato na upaṭṭhāti, paṭikkūlavasena na upaṭṭhātīti attho. Tenāha <bold>‘‘odātakasiṇasambhedo hotī’’</bold>ti. Aṭṭhike paṭhamavayādisaṃlakkhaṇaṃ na sakkāti <bold>‘‘liṅganti idha hatthādīnaṃ nāma’’</bold>nti vuttaṃ. Aṭṭhikasaṅkhalikā pana ‘‘ayaṃ daharassa, ayaṃ yobbane ṭhitassa, ayaṃ avayavehi vuddhipattissā’’ti evaṃ vayavasena vavatthapetuṃ sakkuṇeyyāva, abyāpitāya pana na gahitanti veditabbaṃ. Yadipi aṭṭhikasaṅkhalikāyaṃ sandhito vavatthāpanaṃ labbhati, aṭṭhike pana na labbhatīti tassa aniyatabhāvadīpanatthaṃ kamavilaṅghanaṃ katvā <bold>‘‘tassa tassa aṭṭhino ninnaṭṭhānathalaṭṭhānavasenā’’</bold>tiādi vuttaṃ. Tattha <bold>ninnaṭṭhānaṃ</bold>nāma aṭṭhino vinatappadeso. <bold>Thalaṭṭhānaṃ</bold>unnatappadeso. <bold>Ghaṭitaghaṭitaṭṭhānavasenā</bold>ti anupagatanhārubandhānaṃ, itaresañca aññamaññaṃ saṃkiliṭṭhasaṃkiliṭṭhaṭṭhānavasena. <bold>Antaravasenā</bold>ti aññamaññassa antaravasena, susiravasena ca. <bold>Sabbatthevā</bold>ti sakalāya aṭṭhisaṅkhalikāya, sabbasmiṃ vā aṭṭhike.</paragraph>
<paragraph line="47" number="120"><bold>Etthā</bold>ti <pageBreak edition="M" number="1.0214" /><pageBreak edition="V" number="1.0201" />etasmiṃ aṭṭhikāsubhe. <bold>Yujjamānavasena sallakkhetabba</bold>nti yaṃ nimittaggahaṇaṃ yattha yujjati, taṃ tattha uggaṇhanatthaṃ nimittaggahaṇavasena upalakkhetabbaṃ. <bold>Sakalāyā</bold>ti anavasesabhāgāya paripuṇṇāvayavāya. <bold>Sampajjati</bold>nimittupaṭṭhānavasena. <bold>Tesū</bold>ti aṭṭhikasaṅkhalikaṭṭhikesu. <bold>Vuttaṃ</bold>aṭṭhakathāyaṃ. <bold>Ta</bold>nti ‘‘ekasadisamevā’’ti vacanaṃ. <bold>Ekasmiṃ aṭṭhike yutta</bold>nti idaṃ yathā vinīlakādīsu ubhinnaṃ nimittānaṃ yathārahaṃ vaṇṇavisesato, paripuṇṇāparipuṇṇato, savivarāvivarato, calācalato ca viseso labbhati, na evametassāti katvā vuttaṃ, na pana sabbena sabbaṃ visesābhāvato. Tenevāha <bold>‘‘ekaṭṭhikepi cā’’</bold>tiādi. Tattha <bold>bībhacchenā</bold>ti suvibhūtaaṭṭhirūpattā aṭṭhibhāveneva virūpena. <bold>Bhayānakenā</bold>ti teneva pākatikasattānaṃ bhayāvahena. <bold>Pītisomanassajanakenā</bold>ti saṇhamaṭṭhabhāvena upaṭṭhānato, bhāvanāya ca savisesattā pītiyā, somanassassa ca uppādakena. Tenevāha <bold>‘‘upacārāvahattā’’</bold>ti.</paragraph>
<paragraph line="48"><bold>Imasmiṃ okāse</bold>ti uggahapaṭibhāganimittānaṃ vuttaṭṭhāne. <bold>Dvāraṃ datvā vā</bold>ti ‘‘paṭikkūlabhāveyeva diṭṭhe nimittaṃ nāma hotī’’ti ettake eva aṭṭhatvā anantarameva ‘‘duvidhaṃ idha nimitta’’ntiādinā uggahapaṭibhāganimittāni vibhajitvā vacanena yathāvuttassa nimittavibhāgassa dvāraṃ datvāva vuttaṃ. <bold>Nibbikappa</bold>nti ‘‘subha’’nti vikappena nibbikappaṃ, asubhantvevāti attho. <bold>Vicāretvā</bold>ti ‘‘ekasmiṃ aṭṭhike yutta’’ntiādinā vicāretvā.</paragraph>
<paragraph line="49"><bold>Mahātissattherassā</bold>ti cetiyapabbatavāsīmahātissattherassa. <bold>Nidassanānī</bold>ti dantaṭṭhikamattadassanena sakalassāpi tassā itthiyā <bold>sarīrassa aṭṭhisaṅghātabhāvena upaṭṭhānādīni ettha</bold>aṭṭhikakammaṭṭhāne uggahapaṭibhāganimittānaṃ visesavibhāvanāni udāharaṇāni.</paragraph>
<paragraph line="50"><bold>Subhaguṇo</bold>ti savāsanānaṃ kilesānaṃ pahīnattā suparisuddhaguṇo. <bold>Dasasatalocanenā</bold>ti sahassakkhena devānamindena. So hi ekāsaneneva sahassaatthānaṃ vicāraṇasamatthena paññācakkhunā samannāgatattā ‘‘sahassakkho’’ti vuccati. <bold>Thutakittī</bold>ti ‘‘yo dhīro sabbadhi danto’’tiādinā (mahāva. 58) abhitthutakittisaddo.</paragraph>
<subhead line="51">Pakiṇṇakakathāvaṇṇanā</subhead>
<paragraph line="52" number="121">Ujupaṭipakkhena <pageBreak edition="M" number="1.0215" /><pageBreak edition="V" number="1.0202" />pahīnabhāvaṃ sandhāyāha <bold>‘‘suvikkhambhitarāgattā’’</bold>ti. <bold>Asubhappabhedo</bold>ti uddhumātakādiasubhavibhāgo. <bold>Sarīrasabhāvappattivasenā</bold>ti sarīrassa attano sabhāvūpagamanavasena. Sarīrañhi vinassamānaṃ aññarūpena ṭhitassa rakkhasassa viya sabhāvappattivaseneva vinassati. <bold>Rāgacaritabhedavasenā</bold>ti rāgacaritavibhāgavasena. Yadi sarīrasabhāvappattivasena ayamasubhappabhedo vutto, <bold>mahāsatipaṭṭhānādīsu</bold>(dī. ni. 2.372 ādayo; ma. ni. 1.105 ādayo) kathaṃ navappabhedoti? So sarasato eva sabhāvappattivasena vutto, ayaṃ pana parūpakkamenāpi. Tattha ca idhāgatesu dasasu asubhesu ekaccāneva gahitāni, aṭṭhikañca pañcavidhā vibhattaṃ. Tāni ca vipassanāvasena, imāni samathavasenāti pākaṭoyaṃ bhedoti.</paragraph>
<paragraph line="53">Imesaṃ pana dassanampi asubhabhāvasāmaññena satipi avisesato rāgacaritānaṃ sappāyabhāve yaṃ vuttaṃ ‘‘rāgacaritabhedavasena cā’’ti, taṃ vibhajitvā dassetuṃ <bold>‘‘visesato’’</bold>tiādi vuttaṃ. Sūnabhāvena susaṇṭhitampi sarīraṃ dussaṇṭhitameva hotīti uddhumātakasarīre saṇṭhānavipattiṃ dīpetīti āha <bold>‘‘sarīrasaṇṭhānavipattippakāsanato’’</bold>ti. Saṇṭhānasampattiyaṃ ratto <bold>saṇṭhānarāgī,</bold>tassa <bold>sappāyaṃ</bold>saṇṭhānarāgassa vikkhambhanupāyabhāvato. Kāyo eva <bold>kāyavaṇo,</bold>tattha <bold>paṭibaddhassa</bold>nissitassa. <bold>Susirabhāvappakāsanato</bold>ti susirassa vivarassa atthibhāvappakāsanato. <bold>Sarīre ghanabhāvarāgino</bold>ti sarīre aṅgapaccaṅgānaṃ thirabhāvaṃ paṭicca uppajjanakarāgavato. <bold>Vikkhepappakāsanato</bold>ti soṇasiṅgālādīhi ito cito ca vikkhepassa pakāsanato <bold>aṅgapaccaṅgalīlārāgino sappāyaṃ</bold>. Īdisānaṃ kira anavaṭṭhitarūpānaṃ avayavānaṃ ko līḷāvilāsoti virāgasambhavato. <bold>Saṅghātabhedavikārappakāsanato</bold>ti saṅghātassa aṅgapaccaṅgānaṃ saṃhatabhāvassa susambandhatāya bhedo eva vikāro saṅghātabhedavikāro, tassa pakāsanato. Lohitaṃ makkhitaṃ hutvā paṭikkūlabhāvo <bold>lohitamakkhitapaṭikkūlabhāvo,</bold>tassa <bold>pakāsanato. Mamattarāgino</bold>ti ‘‘mama aya’’nti uppajjanakarāgavato. <bold>Dantasampattirāgino</bold>ti dantasampattiyaṃ rajjanasīlassa.</paragraph>
<paragraph line="54">Kasmā <pageBreak edition="M" number="1.0216" />panettha uddhumātakādike paṭhamajjhānameva uppajjati, na dutiyādīnīti anuyogaṃ <pageBreak edition="V" number="1.0203" />manasi katvā āha <bold>‘‘yasmā panā’’</bold>tiādi. <bold>Aparisaṇṭhitajalāyā</bold>ti sotavasena pavattiyā samantato aṭṭhitajalāya asannisinnasalilāya. <bold>Arittabalenā</bold>ti pājanadaṇḍabalena. <bold>Dubbalattā ārammaṇassā</bold>ti paṭikkūlabhāvena attani cittaṃ ṭhapetuṃ asamatthabhāvo ārammaṇassa dubbalatā. Paṭikkūle hi ārammaṇe sarasato cittaṃ pavattituṃ na sakkoti, abhiniropanalakkhaṇena pana vitakkena abhiniropiyamānameva cittaṃ ekaggataṃ labhati. <bold>Na vinā vitakkenā</bold>ti vitakkarahitāni dutiyādijjhānāni tattha patiṭṭhaṃ na labhanti. Tenāha <bold>‘‘vitakkabalenevā’’</bold>tiādi.</paragraph>
<paragraph line="55">Yadi paṭikkūlabhāvato uddhumātādiārammaṇe dutiyādijjhānāni na pavattanti, evaṃ sante paṭhamajjhānenāpi tattha na uppajjitabbaṃ. Na hi tattha pītisomanassānaṃ sambhavo yuttoti codanaṃ sandhāyāha <bold>‘‘paṭikkūlepi ca etasmi’’</bold>ntiādi. Tattha ānisaṃsadassāvitānīvaraṇasantāparogavūpasamānaṃ yathākkamaṃ pupphacchaḍḍaka, vamanavirecanaupamā yojetabbā.</paragraph>
<paragraph line="56" number="122">Yathāvuttakāraṇena dasadhā vavatthitampi sabhāvato ekavidhamevāti dassetuṃ <bold>‘‘dasavidhampi ceta’’</bold>ntiādiṃ vatvā svāyaṃ sabhāvo yathā aviññāṇakesu, evaṃ saviññāṇakesupi labbhateva. Tasmā tatthāpi yonisomanasikāravato bhāvanā ijjhatevāti dassento <bold>‘‘tadetaṃ iminā lakkhaṇenā’’</bold>tiādimāha. <bold>Etthā</bold>ti etasmiṃ jīvamānakasarīre. <bold>Alaṅkārenā</bold>ti paṭijagganapubbakena alaṅkaraṇena. <bold>Na paññāyati</bold>pacurajanassāti adhippāyo. <bold>Atirekatisataaṭṭhikasamussayaṃ</bold>dantaṭṭhikehi saddhiṃ, tehi pana vinā ‘‘timattāni aṭṭhisatānī’’ti (visuddhi. 1.190) kāyagatāsatiyaṃ vakkhati. <bold>Chiddāvachidda</bold>nti khuddānukhuddachiddavantaṃ. <bold>Medakathālikā</bold>medabharitabhājanaṃ. <bold>Niccuggharitapaggharita</bold>nti niccakālaṃ upari, heṭṭhā ca vissavantaṃ. <bold>Vematta</bold>nti nānattaṃ. <bold>Nānāvatthehī</bold>ti nānāvaṇṇehi vatthehi. Hiriyā lajjāya kopanato vināsanato <bold>hirikopinaṃ,</bold>uccārapassāvamaggaṃ. <bold>Yāthāvasarasa</bold>nti yathābhūtaṃ sabhāvaṃ. Yāthāvato rasīyati ñāyatīti hi <bold>raso,</bold>sabhāvo. <bold>Rati</bold>nti abhiratiṃ abhiruciṃ. Attasinehasaṅkhātena <pageBreak edition="M" number="1.0217" />rāgena rattā <bold>attasineharāgarattā. Vihaññamānenā</bold>ti icchitālābhena vighātaṃ āpajjantena.</paragraph>
<paragraph line="57"><bold>Kiṃsuka</bold>nti pālibhaddakaṃ, palāsoti keci, simbalīti apare. <bold>Atilolupo</bold>ti ativiya lolasabhāvo <pageBreak edition="V" number="1.0204" />. <bold>Adu</bold>nti etaṃ. <bold>Na</bold>nti kesādisarīrakoṭṭhāsaṃ. <bold>Mucchitā</bold>ti mohitā, mucchāpāpikāya vā taṇhāya vasena mucchaṃ pattā. <bold>Sabhāva</bold>nti paṭikkūlabhāvaṃ.</paragraph>
<paragraph line="58"><bold>Ukkarūpamo</bold>ti uccārapassāvaṭṭhānasamo, vaccakūpasamo vā. <bold>Cakkhubhūtehī</bold>ti cakkhuṃ pattehi paṭiladdhapaññācakkhukehi, lokassa vā cakkhubhūtehi. <bold>Allacammapaṭicchanno</bold>ti allacammapariyonaddho.</paragraph>
<paragraph line="59"><bold>Dabbajātikenā</bold>ti uttarimanussadhamme paṭiladdhuṃ bhabbarūpena. <bold>Yattha yattha</bold>sarīre, sarīrassa vā yattha yattha koṭṭhāse. <bold>Nimittaṃ gahetvā</bold>ti asubhākārassa suṭṭhu sallakkhaṇavasena yathā uggahanimittaṃ uppajjati, evaṃ uggaṇhanavasena nimittaṃ gahetvā, uggahanimittaṃ uppādetvāti attho. <bold>Kammaṭṭhānaṃ appanaṃ pāpetabba</bold>nti yathāladdhe uggahanimitte kammaṃ karontena paṭibhāganimittaṃ uppādetvā upacārajjhāne ṭhitena tameva bhāvanaṃ ussukkāpentena asubhakammaṭṭhānaṃ appanaṃ pāpetabbaṃ. Adhigatappano hi paṭhamajjhāne ṭhito tameva jhānaṃ pādakaṃ katvā vipassanaṃ ārabhitvā saṅkhāre sammasanto nacirasseva sabbāsave khepetīti.</paragraph>
<centered line="60">Asubhakammaṭṭhānaniddesavaṇṇanā niṭṭhitā.</centered>
<centered line="61">Iti chaṭṭhaparicchedavaṇṇanā.</centered>
</body>
</document>