<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0103n.att5.xml</normativeSource>
    <archivePath>roman/anya/visuddhimagga/visuddhimagga-mahatika-1/5. sesakasinaniddesavannana.xml</archivePath>
    <baseFileName>5. sesakasinaniddesavannana</baseFileName>
    <titlePath>5. Sesakasiṇaniddesavaṇṇanā - Visuddhimagga-mahāṭīkā-1 - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">5. Sesakasiṇaniddesavaṇṇanā</chapter>
    <subhead line="2">Āpokasiṇakathāvaṇṇanā</subhead>
    <paragraph line="3" number="91"> Yathāvitthāritassa <pageBreak edition="M" number="1.0195" /><pageBreak edition="V" number="1.0183" /> atthassa atidesopi vitthāraṭṭhāneyeva tiṭṭhatīti āha <bold>‘‘vitthārakathā hotī’’</bold>ti. <bold>Āpokasiṇa</bold>nti āpokasiṇajjhānaṃ, āpokasiṇakammaṭṭhānaṃ vā. <bold>Sabbaṃ vitthāretabba</bold>nti pathavīkasiṇakammaṭṭhāne vuttanayena vitthāretabbaṃ. <bold>Ettakampī</bold>ti ‘‘kate vā akate vāti sabbaṃ vitthāretabba’’nti ettakampi avatvā. Sāmuddikena loṇudakena bharito jalāsayo <bold>loṇī</bold>. Nīlādivaṇṇasaṅkarapariharaṇatthaṃ <bold>‘‘suddhavatthena gahita’’</bold>nti vuttaṃ. <bold>Añña</bold>nti bhūmiṃ sampattaṃ. <bold>Tathārūpa</bold>nti yādisaṃ ākāsajaṃ udakaṃ, tādisaṃ. Tenāha <bold>‘‘vippasannaṃ anāvila’’</bold>nti, yaṃ pana udakanti sambandho. <bold>‘‘Na vaṇṇo paccavekkhitabbo’’</bold>tiādīsu yaṃ vattabbaṃ, taṃ pathavīkasiṇakathāyaṃ vuttameva. <bold>Lakkhaṇaṃ</bold> pana idha paggharaṇalakkhaṇaṃ veditabbaṃ.</paragraph>
    <paragraph line="4"><bold>Vuttanayenevā</bold>ti pathavīkasiṇabhāvanāyaṃ vuttanayeneva. Taraṅguṭṭhānādi, pheṇamissatādi ca idha <bold>kasiṇadoso. So</bold>ti yogāvacaro. <bold>Tassā</bold>ti paṭibhāganimittassa.</paragraph>
    <subhead line="5">Tejokasiṇakathāvaṇṇanā</subhead>
    <paragraph line="6" number="92"><bold>Siniddhāni</bold> sinehavantāni. <bold>Sāradārūni</bold> na pheggudārūni. Jālāya ciraṭṭhitatthaṃ siniddhasāradāruggahaṇaṃ. <bold>Ghaṭikaṃ ghaṭikaṃ katvā</bold>ti khandhaso karitvā. <bold>Ālimpetvā</bold>ti jāletvā. <bold>Ghanajālāyā</bold>ti aviraḷavasena pavattaaggijālāyaṃ.</paragraph>
    <paragraph line="7"><bold>Patanasadisa</bold>nti patamānasadisaṃ. <bold>Akate gaṇhantassā</bold>ti vuttanayena yathā kasiṇamaṇḍalaṃ paññāyati, evaṃ anabhisaṅkhate kevale tejasmiṃ nimittaṃ gaṇhantassa.</paragraph>
    <subhead line="8">Vāyokasiṇakathāvaṇṇanā</subhead>
    <paragraph line="9" number="93"><bold>Vuttañheta</bold>nti <pageBreak edition="V" number="1.0184" /> ettha <bold>hi</bold>-saddo hetuattho, yasmāti attho. Tassa ‘‘tasmā’’ti iminā sambandho. <bold>Ucchagga</bold>nti ucchukhette yathāṭhitānaṃ aggaṃ. <bold>Erita</bold>nti <pageBreak edition="M" number="1.0196" /> vātena calitaṃ. <bold>Samerita</bold>nti sabbaso calitaṃ. <bold>Tasmā</bold>ti yasmā ‘‘vāyokasiṇaṃ…pe… upalakkhetī’’ti evaṃ vuttaṃ aṭṭhakathāyaṃ, tasmā. <bold>Samasīsaṭṭhita</bold>nti upari pattānaṃ vasena samasīsaṃ hutvā ṭhitaṃ. <bold>Veḷuṃ vā rukkhaṃ vā</bold>ti etthāpi ‘‘samasīsaṃ ṭhitaṃ ghanapattaveḷuṃ vā ghanapattarukkhaṃ vā’’ti ānetvā yojetabbaṃ. Ekaṅgulādippamāṇesu kesesu rassabhāvato, dīghataresu olambanato, viraḷesu anuppavesato vātappahāro na paññāyatīti <bold>caturaṅgulappamāṇa</bold>ggahaṇaṃ, <bold>ghana</bold>ggahaṇañca kataṃ. <bold>Etasmiṃ ṭhāne paharatīti satiṃ ṭhapetvā</bold>ti ucchaggādīnaṃ pacalanākāraggahaṇamukhena tesaṃ pahārake vātasaṅghāte satiṃ upaṭṭhapetvā. <bold>Tattha satiṃ ṭhapetvā</bold>ti tasmiṃ kāyapadesassa saṅghaṭṭanavasena pavatte vāyupiṇḍe saṅghaṭṭanākāraggahaṇamukhena satiṃ upaṭṭhapetvā. ‘‘Usumavaṭṭisadisa’’nti etena purimakasiṇassa viya imassāpi nimittassa saṃviggahataṃ dasseti. ‘‘Niccala’’nti iminā niccalabhāvoyeva uggahanimittato imassa visesoti paṭibhāganimittassāpi usumavaṭṭisadisatāva vibhāvitā hoti.</paragraph>
    <subhead line="10">Nīlakasiṇakathāvaṇṇanā</subhead>
    <paragraph line="11" number="94"> Añjanarājivaṭṭādi <bold>vaṇṇadhātuyā vā. Tathārūpaṃ mālāgaccha</bold>nti aviraḷavikasitanīlavaṇṇapupphasañchannaṃ pupphagacchaṃ. <bold>Itarenā</bold>ti akatādhikārena. <bold>Girikaṇṇika</bold>ggahanena nīlaṃ girikaṇṇikamāha. <bold>Karaṇḍapaṭalaṃ</bold> samuggapidhānaṃ. <bold>Pattehiyevā</bold>ti nīluppalādīnaṃ kesaravaṇṭāni apanetvā kevalehi pattehiyeva. <bold>Pūretabba</bold>nti nīlavaṇṇaṃ vatthaṃ gahetvā bhaṇḍikaṃ viya bandhitvā yathā nīlamaṇḍalaṃ hutvā paññāyati, tathā <bold>caṅkoṭakaṃ vā karaṇḍapaṭalaṃ vā pūretabbaṃ. Mukhavaṭṭiyaṃ vā assā</bold>ti assa caṅkoṭakassa, karaṇḍapaṭalassa vā mukhavaṭṭiyaṃ <bold>bandhitabbaṃ. Maṇitālavaṇṭaṃ</bold> indanīlamaṇimayaṃ tālavaṇṭaṃ.</paragraph>
    <subhead line="12">Pītakasiṇakathāvaṇṇanā</subhead>
    <paragraph line="13" number="95"> Pītakasiṇe <bold>mālāgaccha</bold>nti ikkaṭādimālāgacchaṃ. Haritālaṃ, manosilā vā <bold>dhātu. Pattaṅgapupphehī</bold>ti <pageBreak edition="V" number="1.0185" /> pattaṅganāmikā pītavaṇṇapupphā ekā gacchajāti, tassa pupphehi. <bold>Āsanapūja</bold>nti cetiyaṅgaṇe kataṃ āsanapūjaṃ <pageBreak edition="M" number="1.0197" />. <bold>Kaṇikārapupphādinā</bold>ti <bold>ādi</bold>-saddena ākulikiṅkirātapupphādīnaṃ saṅgaho daṭṭhabbo.</paragraph>
    <subhead line="14">Lohitakasiṇakathāvaṇṇanā</subhead>
    <paragraph line="15" number="96"><bold>Lohitamaṇi</bold> lohitaṅgamaṇiādi. <bold>Lohitadhātu</bold> gerukajātihiṅgulikādi.</paragraph>
    <subhead line="16">Odātakasiṇakathāvaṇṇanā</subhead>
    <paragraph line="17" number="97"> Odātakasiṇe <bold>mālāgaccha</bold>nti nandiyāvattādimālāgacchaṃ. <bold>Dhātu</bold> kakkaṭimuttasetikādi.</paragraph>
    <subhead line="18">Ālokakasiṇakathāvaṇṇanā</subhead>
    <paragraph line="19" number="98"><bold>Tathā asakkontenā</bold>ti yathā sūriyālokādivasena obhāsanimittuppādanaṃ vuttaṃ, tassa obhāsamaṇḍalassa na ciraṭṭhititāya tathā nimittuppādanaṃ kātuṃ asakkontena. Ghaṭamukhena niggacchanakaobhāsassa mahantabhāvato <bold>‘‘ghaṭamukhaṃ pidahitvā’’</bold>ti vuttaṃ. <bold>Bhittimukha</bold>nti bhittiabhimukhaṃ. <bold>Uṭṭhitamaṇḍalasadisa</bold>nti bhittiādīsu uṭṭhitapākatikaālokamaṇḍalasadisaṃ. <bold>Ghanavippasannaṃ ālokapuñjasadisa</bold>nti bhagavato byāmappabhā viya bahalo, vippasanno ca hutvā puñjabhūto āloko atthi ce, taṃsadisoti attho.</paragraph>
    <subhead line="20">Paricchinnākāsakasiṇakathāvaṇṇanā</subhead>
    <paragraph line="21" number="99"><bold>Chiddasadisameva hotī</bold>ti yehi bhittipariyantādīhi paricchinnaṃ, taṃ chiddaṃ, taṃsadisaṃ, tenavākārena uggahanimittaṃ upaṭṭhātīti attho. <bold>‘‘Vaḍḍhiyamānampi na vaḍḍhatī’’</bold>ti uggahanimittassa avaḍḍhanīyataṃ dassetuṃ vuttaṃ. Sabbampi hi uggahanimittaṃ vaḍḍhiyamānaṃ na vaḍḍhatiyeva. Satipi ca vaḍḍhetukāmatāyaṃ vaḍḍhanā na sambhavati bhāvanāya paridubbalattā. Bhāvanāvasena hi nimittavaḍḍhanā <pageBreak edition="V" number="1.0186" />. Paṭibhāganimittaṃ pana tasmiṃ uppanne bhāvanā thirāti katvā <bold>‘‘vaḍḍhiyamānaṃ vaḍḍhatī’’</bold>ti vuttaṃ.</paragraph>
    <paragraph line="22">Kiñcāpi <pageBreak edition="M" number="1.0198" /><bold>pāḷiyaṃ</bold> ‘‘pathavīkasiṇādīni rūpajhānārammaṇāni aṭṭheva kasiṇāni sarūpato āgatāni, odātakasiṇe pana ālokakasiṇaṃ, ākāsakasiṇe ca paricchinnākāsakasiṇaṃ antogadhaṃ katvā desanā katā’’ti adhippāyenāha <bold>‘‘iti kasiṇāni dasabalo, dasa yāni avocā’’</bold>ti. <bold>Pakiṇṇakakathāpi viññeyyā</bold>ti pubbe viya asādhāraṇaṃ tasmiṃ tasmiṃ kasiṇe paṭiniyatameva atthaṃ aggahetvā asādhāraṇato, sādhāraṇato ca tattha tattha pakiṇṇakaṃ visaṭaṃ atthaṃ gahetvā pavattā pakiṇṇakakathāpi vijānitabbā.</paragraph>
    <subhead line="23">Pakiṇṇakakathāvaṇṇanā</subhead>
    <paragraph line="24" number="100"><bold>Ādibhāvo</bold>ti ettha <bold>ādi</bold>-saddena yassa kassaci pathavīpakkhiyassa vatthuno nimmānādiṃ saṅgaṇhāti. <bold>Ṭhānanisajjādikappanaṃ vā</bold>ti etthāpi ‘‘ākāse vā udake vā’’ti ānetvā sambandhitabbaṃ. <bold>Parittaappamāṇanayenā</bold>ti nīlādivaṇṇaṃ anāmasitvā parittaappamāṇanayeneva. <bold>Evamādīnī</bold>ti <bold>ādi</bold>-saddena sarīrato udakadhārānimmānādiṃ saṅgaṇhāti.</paragraph>
    <paragraph line="25"><bold>Yadeva so icchati tassa ḍahanasamatthatā</bold>ti bahūsu kappāsapicusāradāruādīsu ekajjhaṃ rāsibhūtesu ṭhitesu yaṃ yadeva icchati, tassa tasseva ḍahanasamatthatā. Idha <bold>ādi</bold>-saddena andhakāravidhamanādiṃ saṅgaṇhāti.</paragraph>
    <paragraph line="26">Vāyugatiyā gamanaṃ <bold>vāyugatigamanaṃ,</bold> atisīghagamanaṃ. Idha <bold>ādi</bold>-saddena yadicchitadesantaraṃ pāpuṇanādiṃ saṅgaṇhāti.</paragraph>
    <paragraph line="27"><bold>Suvaṇṇanti adhimuccanā</bold> suvaṇṇabhāvādhiṭṭhānaṃ seyyathāpi āyasmā pilindavaccho (pārā. 619-620) tiṇaṇḍupagapāsādādīnaṃ. <bold>Vuttanayenā</bold>ti suvaṇṇadubbaṇṇanayena.</paragraph>
    <paragraph line="28">Vaṇṇakasiṇesu <pageBreak edition="V" number="1.0187" /> tattha tattha <bold>ādi</bold>-saddena nīlobhāsanimmānādīnaṃ saṅgaho daṭṭhabbo. <bold>Pathavīpabbatādī</bold>ti <bold>ādi</bold>-saddena samuddādīnaṃ saṅgaho daṭṭhabbo.</paragraph>
    <paragraph line="29"><bold>Sabbāneva</bold><pageBreak edition="M" number="1.0199" /> dasapi kasiṇāni. <bold>Imaṃ pabhedaṃ labhantī</bold>ti imaṃ vaḍḍhanādivisesaṃ pāpuṇanti. <bold>Eko</bold>ti ekacco. <bold>Sañjānātī</bold>ti bhāvanāpaññāya sañjānāti. <bold>Ādi</bold>-saddena ‘‘āpokasiṇa’’ntiādipāḷiṃ saṅgaṇhāti.</paragraph>
    <paragraph line="30"><bold>Uparigaganatalābhimukhaṃ</bold> ‘‘pathavīkasiṇameko sañjānātī’’ti pāḷipadāni ānetvā sambandhitabbaṃ. Tañca kho vaḍḍhanavasena. Tenāha <bold>‘‘ekacco hi uddhameva kasiṇaṃ vaḍḍhetī’’</bold>ti. <bold>Heṭṭhābhūmitalābhimukha</bold>ntiādīsupi eseva nayo. Pubbe vaḍḍhanakāle payojanaṃ anapekkhitvā vaḍḍhentānaṃ vasena vuttattā idāni <bold>‘‘tena tena vā kāraṇena evaṃ pasāretī’’</bold>ti āha, kasiṇaṃ vaḍḍhetīti attho. Yathā kinti āha <bold>‘‘ālokamiva dibbacakkhunā rūpadassanakāmo’’</bold>ti. Uddhañce rūpaṃ daṭṭhukāmo uddhaṃ ālokaṃ pasāreti, adho ce rūpaṃ daṭṭhukāmo adho ālokaṃ pasāreti, samantato ce rūpaṃ daṭṭhukāmo samantato ālokaṃ pasāreti, evamayaṃ kasiṇanti attho.</paragraph>
    <paragraph line="31"><bold>Ekassā</bold>ti pathavīkasiṇādīsu ekekassa. <bold>Aññabhāvānupagamanattha</bold>nti aññakasiṇabhāvānupagamanadīpanatthaṃ, na aññaṃ pathavīādi. Na hi udakena ṭhitaṭṭhāne sasambhārapathavī atthi. <bold>Añño kasiṇasambhedo</bold>ti āpokasiṇādinā saṅkaro. <bold>Sabbatthā</bold>ti sabbesu āpokasiṇādīsu sesakasiṇesu. Ekadese aṭṭhatvā anavasesena pharaṇappamāṇassa aggahaṇato pharaṇaṃ <bold>appamāṇaṃ</bold>. Teneva hi nesaṃ kasiṇasamaññā. Tathā cāha <bold>‘‘tañhī’’</bold>tiādi. Tattha <bold>cetasā pharanto</bold>ti bhāvanācittena ālambanaṃ karonto. Bhāvanācittañhi kasiṇaṃ parittaṃ vā vipulaṃ vā ekakkhaṇe sakalameva manasi karoti, na ekadesanti.</paragraph>
    <paragraph line="32" number="101"><bold>Ānantariyakammasamaṅgino</bold>ti pañcasu ānantariyakammesu yena kenaci samannāgatā. <bold>Niyatamicchādiṭṭhikā</bold>ti ahetukadiṭṭhi akiriyadiṭṭhi natthikadiṭṭhīti tīsu micchādiṭṭhīsu yāya kāyaci niyatāya micchādiṭṭhiyā samannāgatā. <bold>Ubhatobyañjanakapaṇḍakā</bold>ti ubhatobyañjanakā, paṇḍakā ca. Kāmañcete ahetukapaṭisandhikattā vipākāvaraṇena samannāgatā honti, tathāpi tibbakilesattā kilesāvaraṇena samannāgatā vuttā. <bold>Ahetukadvihetukapaṭisandhikā</bold>ti ahetukapaṭisandhikā <pageBreak edition="V" number="1.0188" />, dvihetukapaṭisandhikā ca. Duhetukapaṭisandhikānampi hi ariyamaggapaṭivedho, jhānapaṭilābho <pageBreak edition="M" number="1.0200" /> ca natthi, tasmā tepi vipākāvaraṇena samannāgatā eva.</paragraph>
    <paragraph line="33"><bold>Apaccanīkapaṭipadāya</bold>nti maggassa anulomapaṭipadāyaṃ saccānulomikāyaṃ vipassanāyaṃ. <bold>Acchandikā</bold>ti ‘‘kattukamyatāchandarahitā’’ti <bold>sammohavinodaniyaṃ</bold> vuttaṃ, tampi nibbānādhigamatthameva kattukamyatāchandaṃ sandhāya vuttanti daṭṭhabbaṃ. Uttarakurukāpi manussā mārādayo viya acchandikaṭṭhānaṃ paviṭṭhā nibbutichandarahitattā. <bold>Duppaññā</bold>ti bhavaṅgapaññāya parihīnā. ‘‘Bhavaṅgapaññāya paripuṇṇāyapi yassa bhavaṅgaṃ lokuttarassa pādakaṃ na hoti, sopi duppaññoyevā’’ti <bold>sammohavinodaniyaṃ</bold> vuttaṃ. Yasmiṃ hi bhavaṅge vattamāne taṃsantatiyaṃ lokuttaraṃ nibbattati, taṃ tassa pādakaṃ nāma hoti.</paragraph>
    <paragraph line="34"><bold>Kusalesu dhammesū</bold>ti anavajjadhammesu, sukhavipākadhammesu vā. <bold>Okkamitu</bold>nti adhigantuṃ. <bold>Kasiṇeyevā</bold>ti kasiṇakammaṭṭhāneyeva. <bold>Etesa</bold>nti kammāvaraṇasamannāgatādīnaṃ. <bold>Tasmā</bold>ti yasmā ete vipākantarāyādayo evaṃ atthajānikarā, anatthahetubhūtā ca, tasmā. Tiṇṇameva cettha antarāyānaṃ gahaṇaṃ itarassa sappaṭikārattā, kammantarāyapakkhikattā vāti daṭṭhabbaṃ. <bold>Sappurisūpanissayādīhī</bold>ti <bold>ādi</bold>-saddena tajjaṃ yonisomanasikārādiṃ saṅgaṇhāti. <bold>Saddha</bold>nti kammaphalasaddhaṃ, ratanattayasaddhañca. <bold>Chanda</bold>nti bhāvanānuyoge tibbakattukamyatāsaṅkhātaṃ kusalacchandaṃ. <bold>Pañña</bold>nti pārihāriyapaññaṃ. <bold>Vaḍḍhetvā</bold>ti yathā bhāvanā ijjhati, tathā paribrūhetvā. Yaṃ panettha atthato na vibhattaṃ, taṃ suviññeyyattā, heṭṭhā vuttanayattā ca na vibhattaṃ.</paragraph>
    <centered line="35">Sesakasiṇaniddesavaṇṇanā niṭṭhitā.</centered>
    <centered line="36">Iti pañcamaparicchedavaṇṇanā.</centered>
  </content>
</document>