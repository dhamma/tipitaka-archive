<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0103n.att9.xml</normativeSource>
    <source>roman/anya/visuddhimagga/visuddhimagga-mahatika-1/9. brahmaviharaniddesavannana.xml</source>
    <script>roman</script>
    <directory>/anya/visuddhimagga/visuddhimagga-mahatika-1</directory>
    <basename>9. brahmaviharaniddesavannana</basename>
    <titlePath>9. Brahmavihāraniddesavaṇṇanā - Visuddhimagga-mahāṭīkā-1 - Visuddhimagga - Anya</titlePath>
  </metadata>
<content>
    <chapter line="1">9. Brahmavihāraniddesavaṇṇanā</chapter>
    <subhead line="2">Mettābhāvanākathāvaṇṇanā</subhead>
    <paragraph line="3" number="240"><bold>Mettaṃ</bold><pageBreak edition="Myanmar" number="1.0350" /><pageBreak edition="Vipassana Research Institut" number="1.0330" /> brahmavihāraṃ. <bold>Bhāvetukāmenā</bold>ti uppādetukāmena paccavekkhitabboti sambandho. <bold>Sukhanisinnenā</bold>ti visamaṃ anisīditvā pallaṅkābhujanena sukhanisinnena.</paragraph>
    <paragraph line="4"><bold>Kasmā</bold>ti paccavekkhaṇāya kāraṇapucchā, aññaṃ adhigantukāmena aññattha ādīnavānisaṃsapaccavekkhaṇā kimatthiyāti adhippāyo. Mettā nāma atthato adoso. Tathā hi <bold>adosaniddese</bold> ‘‘metti mettāyanā mettāyitatta’’nti (dha. sa. 1062) niddiṭṭhaṃ. <bold>Khantī</bold>ti ca idha adhivāsanakkhanti adhippetā. Sā pana atthato adosappadhānā cattāro arūpakkhandhāti mettāya sijjhamānāya titikkhākhanti siddhā eva hotīti āha <bold>‘‘khanti adhigantabbā’’</bold>ti. Tena khantiyaṃ ānisaṃsapaccavekkhaṇā satthikāvāti dasseti. <bold>Abhibhūto</bold> pariyuṭṭhānena. <bold>Pariyādinnacitto</bold> kusaluppattiyā okāsālābhena. <bold>Ādīnavo daṭṭhabbo</bold> pāṇaghātādivasena diṭṭhadhammikasamparāyikādianatthamūlabhāvato.</paragraph>
    <paragraph line="5"><bold>Khantī paramaṃ tapo</bold>ti parāpakārasahanādikā titikkhalakkhaṇā khanti uttamaṃ tapo akattabbākaraṇakattabbakaraṇalakkhaṇāya sammāpaṭipattiyā mūlabhāvato. <bold>Khantibalaṃ balānīka</bold>nti paramaṃ maṅgalabhūtā khanti eva balaṃ etassāti khantibalaṃ. Vuttañhi ‘‘khantibalā samaṇabrāhmaṇā’’ti. Dosādipaṭipakkhavidhamanasamatthatāya anīkabhūtena teneva ca khantibalena balānīkaṃ. <bold>Khantyā bhiyyo na vijjatī</bold>ti attano paresañca anatthapaṭibāhano, atthāvaho ca khantito uttari apassayo natthi.</paragraph>
    <paragraph line="6"><bold>Vivecanatthāyā</bold>ti vikkhambhanatthāya. <bold>Khantiyā saṃyojanatthāya</bold> attānanti adhippāyo. Bhāvanaṃ <pageBreak edition="Vipassana Research Institut" number="1.0331" /> dūsentīti dosā, puggalāyeva dosā <bold>puggaladosā</bold>. Yesu bhāvanā na sampajjati, aññadatthu vipajjateva, te eva <pageBreak edition="Myanmar" number="1.0351" /> vuttā. <bold>Paṭhama</bold>nti vakkhamānena koṭṭhāsato koṭṭhāsantarupasaṃharaṇanayena vinā sabbapaṭhamaṃ.</paragraph>
    <paragraph line="7">Piyāyitabbo piyo, tappaṭipakkho <bold>appiyo</bold>. So saṅkhepato duvidho atthassa akārako, anatthassa kārakoti. Tattha yo attano, piyassa ca anatthassa kārako, so veripuggalo daṭṭhabbo. Yo pana attano, piyassa ca atthassa akārako, appiyassa ca atthassa kārako, ‘‘atthaṃ me nācarī’’tiādinā (dha. sa. 1237), ‘‘appiyassa me amanāpassa atthaṃ acarī’’tiādinā ca āghātavatthubhūto, so <bold>appiyo,</bold> ananukūlavuttiko aniṭṭhoti attho. <bold>Liṅgavisabhāge</bold>ti itthiliṅgādinā liṅgena visadise. <bold>Odhiso</bold>ti bhāgaso. ‘‘Tissa dattā’’tiādinā odhisakanti attho.</paragraph>
    <paragraph line="8">Idāni yathāvuttesu chasu puggalesu abhāvetabbatāya kāraṇaṃ dassento <bold>‘‘appiyaṃ hī’’</bold>tiādimāha. Tattha <bold>appiyaṃ hi piyaṭṭhāne ṭhapento kilamatī</bold>ti dosena bhāvanāya saparissayatamāha. Appiyatā hi piyabhāvassa ujupaṭipakkhā, na ca tassa piyaṭṭhāne ṭhapanena vinā bhāvanā sijjhati. <bold>Atippiyasahāyakaṃ majjhattaṭṭhāne ṭhapento kilamatī</bold>ti rāgena bhāvanāya saparissayatamāha atippiyasahāyassa gehassitapemaṭṭhānabhāvato. Tenāha <bold>‘‘appamattakepī’’</bold>tiādi. <bold>Majjhattaṃ</bold> iṭṭhāniṭṭhatāhi majjhasabhāvaṃ neva piyaṃ nāppiyanti attho. <bold>Garuṭṭhāne piyaṭṭhāne ca ṭhapento kilamati</bold> majjhatte sambhāvanīyapiyāyitabbatānaṃ abhāvā. Na hi ajjhupekkhitabbe bhāvanīyatā, manāpatā vā paccupaṭṭhāti, piyagarubhāvasampanne ca paṭhamaṃ mettā bhāvetabbā. <bold>Kodho uppajjati</bold> koṭṭhāsantarabhāvānupanayanato.</paragraph>
    <paragraph line="9"><bold>Tamevā</bold>ti visabhāgaliṅgameva. Liṅgasabhāgeti avisesetvā <bold>‘‘piyapuggale’’</bold>ti āha. <bold>Bhittiyuddhamakāsī</bold>ti sīlaṃ adhiṭṭhāya pihitadvāre gabbhe sayanapīṭhe nisīditvā mettaṃ bhāvento mettāmukhena uppannarāgena andhīkato bhariyāya santikaṃ gantukāmo dvāraṃ asallakkhetvā bhittiṃ bhinditvāpi nikkhamitukāmatāya bhittiṃ pahari. Tenāha <pageBreak edition="Myanmar" number="1.0352" /> ‘‘mettāyanāmukhena rāgo vañcetī’’ti (netti. aṭṭha. 21), ‘‘andhatamaṃ tadā hoti, yaṃ rāgo sahate nara’’nti ca.</paragraph>
    <paragraph line="10">Ādānanikkhepaparicchinne <pageBreak edition="Vipassana Research Institut" number="1.0332" /> addhāpaccuppannabhūte dharamānatāya paccakkhato viya upalabbhamāne khandhappabandhe idha sattādiggahaṇaṃ, na tiyaddhagateti āha <bold>‘‘kālakate panā’’</bold>tiādi. Kasmā pana kālakate mettābhāvanā na ijjhatīti? Mettābyāpārassa ayogyaṭṭhānabhāvato. Na hi matapuggalo hitūpasaṃhārāraho. Yattha sati sambhave payogato hitūpasaṃhāro labbheyya, tattheva mānaso hitūpasaṃhāro yujjeyya. Dukkhāpanayanamodappavattīsupi eseva nayoti karuṇābhāvanādīnampi kālakate anijjhanaṃ vuttanti daṭṭhabbaṃ. Aññattha paguṇamettājhāno ācariyassa kālakatabhāvaṃ ajānanto taṃ mettāya pharitukāmo <bold>‘‘ācariyaṃ ārabbha mettaṃ ārabhatī’’</bold>ti vutto. Tenāha <bold>‘‘paguṇāva me mettājhānasamāpattī’’</bold>ti. <bold>Nimitta</bold>nti ārammaṇaṃ. <bold>Gavesāhī</bold>ti ‘‘yaṃ puggalaṃ uddissamettaṃ ārabhasi, so jīvati na jīvatī’’ti jānāhīti attho. <bold>Mettāyanto</bold>ti mettaṃ karonto, mettaṃ bhāventoti attho.</paragraph>
    <paragraph line="11" number="241"> Attani bhāvanā nāma sakkhibhāvatthāti nānāvidhasukhānubandhaanavajjasukhaabyāsekasukhādi yaṃ attani upalabbhati, taṃ nidassento tassa vattamānatāya āha <bold>‘‘ahaṃ sukhito homī’’</bold>ti. Sarīrasukhaṃ nāma anekantikaṃ, īdisassa puggalassa anokāsaṃ cittadukkhanti tadabhāvaṃ sandhāyāha <bold>‘‘niddukkhoti vā’’</bold>ti. Homīti sambandho. Tathā <bold>avero</bold>tiādīsu, visesato ca dukkhābhāve sukhasaññā. Sā panāyaṃ niddukkhatā verīnaṃ puggalānaṃ verasaññitānaṃ pāpadhammānaṃ abhāvato, visesato byāpādavirahato īghasaññitāya ītiyā abhāvato, anavajjakāyikasukhasamaṅgitāya ca hotīti dassento āha <bold>‘‘avero abyāpajjo anīgho sukhī’’</bold>ti. <bold>Attānaṃ pariharāmī</bold>ti evaṃbhūto hutvā mama attabhāvaṃ pavattemi, yāpemīti attho.</paragraph>
    <paragraph line="12">Evaṃ sante yaṃ vibhaṅge vuttaṃ, taṃ virujjhatīti sambandho. <bold>Evaṃ sante</bold>ti evaṃ sati, yadi attanipi mettā bhāvetabbāti attho. ‘‘Yaṃ vibhaṅge vutta’’nti vatvā <pageBreak edition="Myanmar" number="1.0353" /> vibhaṅgadesanāya samānagatikaṃ suttapadaṃ āharanto <bold>‘‘kathañca bhikkhū’’</bold>tiādimāha. Tassattho parato āgamissati.</paragraph>
    <paragraph line="13"><bold>Ta</bold>nti vibhaṅgādīsu vacanaṃ. <bold>Appanāvasenā</bold>ti appanāvahabhāvanāvasena. <bold>Ida</bold>nti ‘‘ahaṃ sukhito homī’’tiādivacanaṃ. <bold>Sakkhibhāvavasenā</bold>ti ahaṃ viya sabbe sattā attano sukhakāmā, tasmā tesu mayā attani viya sukhūpasaṃhāro kātabboti evaṃ tattha attānaṃ sakkhibhāve <pageBreak edition="Vipassana Research Institut" number="1.0333" /> ṭhapanavasena. Tenāha <bold>‘‘sacepi hī’’</bold>tiādi. Kasmā pana attani bhāvanā appanāvahā na hotīti? Attasinehavasena saparissayabhāvato. Koṭṭhāsantare pana bhāvitabhāvanassa tatthāpi sīmasambhedo hotiyeva.</paragraph>
    <paragraph line="14"><bold>Sabbā disā</bold>ti anavasesā dasapi disā. <bold>Anuparigamma cetasā</bold>ti cittena pariyesanavasena anugantvā. <bold>Nevajjhagā piyataramattanā kvacī</bold>ti sabbussāhena pariyesanto atisayena attato piyataraṃ aññaṃ sattaṃ katthaci disāya neva adhigaccheyya na passeyya. <bold>Evaṃ piyo puthu attā paresa</bold>nti evaṃ kassaci attato piyatarassa anupalabbhanavasena puthu visuṃ visuṃ tesaṃ tesaṃ sattānaṃ attā piyo. <bold>Tasmā</bold> tena kāraṇena, <bold>attakāmo</bold> attano hitasukhaṃ icchanto, <bold>paraṃ</bold> sattaṃ antamaso kunthakipillikampi, <bold>na hiṃse</bold> na haneyya, na viheṭheyyāti attho.</paragraph>
    <paragraph line="15"><bold>Ayaṃ nayo</bold>ti sabbehi sattehi, attano ca piyatarabhāvaṃ nidassetvā tesu karuṇāyanaṃ vadatā bhagavatā sukhesitāya ‘‘attānaṃ sakkhibhāve ṭhapetvā sattesu mettā bhāvetabbā’’ti mettābhāvanāya nayadassanaṃ katamevāti attho.</paragraph>
    <paragraph line="16" number="242"><bold>Sukhapavattanattha</bold>nti sukhena akicchena mettāya pavattanatthaṃ. <bold>Yvāssā</bold>ti yo puggalo assa yogino. <bold>Piyo</bold>ti iṭṭho. <bold>Manāpo</bold>ti manavaḍḍhanako. <bold>Garū</bold>ti guṇavisesavasena garukātabbo. <bold>Bhāvanīyo</bold>ti sambhāvetabbo. <bold>Ācariyamatto</bold>ti sīlādinā ācariyappamāṇo. <bold>Piyavacanādīnī</bold>ti <bold>ādi</bold>-saddena atthacariyādike saṅgaṇhāti. <bold>Sīlasutādīnī</bold>ti <bold>ādi</bold>-saddena saddhādike, dhutadhammajāgariyānuyogādike ca saṅgaṇhāti.</paragraph>
    <paragraph line="17"><bold>Kāma</bold>nti <pageBreak edition="Myanmar" number="1.0354" /> yuttappattakāritāsukhasiddhidīpanoyaṃ nipāto. Tenetaṃ dīpeti – tādisaṃ puggalaṃ uddissa bhāvanaṃ ārabhanto yogī yuttappattakārī, sukhena cassa tattha bhāvanā ijjhati, tena pana yoginā tāvatā santoso na kātabboti. Tenāha <bold>‘‘appanā sampajjatī’’</bold>tiādi. <bold>Sīmāsambheda</bold>nti mariyādāpanayanaṃ, attā piyo majjhatto verīti vibhāgākaraṇanti attho. <bold>Tadanantara</bold>nti tato piyamanāpagarubhāvanīyato, tattha vā mettādhigamato anantaraṃ. Atippiyasahāyake mettā bhāvetabbāti sambandho, garuṭṭhānīye paṭiladdhaṃ mettāmanasikāraṃ atippiyasahāyake upasaṃharitabbanti attho. Sukhūpasaṃhārakatassa taṃ hoti pageva paṭipakkhadhammānaṃ <pageBreak edition="Vipassana Research Institut" number="1.0334" /> vikkhambhitattā. Atippiyasahāyakato anantaraṃ majjhatte mettā bhāvetabbā majjhattaṃ piyagaruṭṭhāne ṭhapetuṃ sukarabhāvato. ‘‘Atippiyasahāyakato’’ti ca idaṃ purimāvatthaṃ gahetvā vuttaṃ. Paguṇamanasikārādhigamato paṭṭhāya hissa sopi piyaṭṭhāne eva tiṭṭhati. <bold>Majjhattato verīpuggale</bold>ti majjhattapuggale mettāyantena tattha paguṇamanasikārādhigamena piyabhāvaṃ upasaṃharitvā tadanantaraṃ verīpuggalaṃ bhāvanāya majjhatte ṭhapetvā tato majjhattato piyabhāvūpasaṃhārena verīpuggale <bold>mettā bhāvetabbā</bold>. ‘‘Verīpuggale’’ti ca idaṃ purimāvatthaṃ gahetvā vuttaṃ. <bold>Ekekasmiṃ koṭṭhāse muduṃ kammaniyaṃ cittaṃ katvā</bold>ti piyagaruṭṭhānīyo, atippiyo, majjhatto, verīti catūsu puggalakoṭṭhāsesu paṭhamaṃ tāva piyagaruṭṭhānīye mettābhāvanaṃ adhigantvā vasībhāvappattiyā tathāpavattaṃ cittaṃ koṭṭhāsantarūpasaṃhāratthaṃ muduṃ kammaniyaṃ katvā tadanantaraṃ atippiyasahāye atippiyabhāvaṃ vikkhambhetvā piyabhāvamatte cittaṃ ṭhapentena bhāvanā upasaṃharitabbā, tampi vasībhāvāpādanena muduṃ kammaniyaṃ katvā tadanantaraṃ majjhatte udāsinabhāvaṃ vikkhambhetvā piyabhāvaṃ upaṭṭhapetvā bhāvanā upasaṃharitabbā, puna tampi vasībhāvāpādanena muduṃ kammaniyaṃ katvā tadanantaraṃ verimhi verīsaññaṃ vikkhambhetvā majjhattabhāvūpaṭṭhapanamukhena piyabhāvaṃ uppādentena bhāvanā upasaṃharitabbā. Tena vuttaṃ <bold>‘‘tadanantare tadanantare upasaṃharitabba’’</bold>nti, jhānacittaṃ upanetabbaṃ uppādetabbanti attho.</paragraph>
    <paragraph line="18"><bold>Verīpuggalo vā natthi</bold> kammabalena vā etarahi payogasampattiyā vā sabbaso anatthakarassa abhāvato. <bold>Mahāpurisajātikattā</bold>ti mahāpurisasabhāvattā <pageBreak edition="Myanmar" number="1.0355" /> cirakālaparicayasamiddhakhantimettānuddayādiguṇasampannatāya uḷārajjhāsayattāti attho. Tādiso hi sabbasaho parāparādhaṃ tiṇāyapi na maññati. Tena vuttaṃ <bold>‘‘anatthaṃ karontepi pare verīsaññāva nuppajjatī’’</bold>ti. <bold>Tenā</bold>ti tena yoginā. Atthi verīpuggaloti sambandho.</paragraph>
    <paragraph line="19" number="243"><bold>Purimapuggalesū</bold>ti piyādīsu jhānassa ārammaṇabhūtesu purimesu puggalesu. <bold>Mettaṃ samāpajjitvā</bold>ti paṭighaṃ vikkhambhetvā uppāditaṃ mettājhānaṃ samāpajjitvā. <bold>Mettāyantena paṭighaṃ paṭivinodetabba</bold>nti ettha keci pana ‘‘upacārajjhānaṃ sampādetvā’’ti atthaṃ vadanti, tesaṃ upacārajjhānato vuṭṭhānampi icchitabbaṃ siyā ‘‘vuṭṭhahitvā’’ti vuttattā. Pubbe tasmiṃ puggale asatiyā amanasikārena paṭighaṃ anuppādentassa sādhāraṇato taṃ vikkhambhetvā jhānassa uppādanaṃ, samāpajjanañca vuttaṃ. Idāni pana taṃ anussarantassapi manasi karontassapi yathā paṭighaṃ <pageBreak edition="Vipassana Research Institut" number="1.0335" /> na uppajjati, taṃ vidhiṃ dassetuṃ idaṃ vuttaṃ <bold>‘‘taṃ puggalaṃ mettāyantena paṭighaṃ vinodetabba’’</bold>nti. Mettāyanameva hi idha paṭighavinodanaṃ adhippetaṃ. <bold>Na nibbātī</bold>ti na vūpasammati.</paragraph>
    <paragraph line="20"><bold>Anusārato</bold>ti anugamanato, paccavekkhaṇatoti attho. <bold>Ghaṭitabba</bold>nti vāyamitabbaṃ.</paragraph>
    <paragraph line="21"><bold>Tañca kho</bold> ghaṭanaṃ vāyamanaṃ. <bold>Iminā</bold> idāni vakkhamānena ākārena.</paragraph>
    <paragraph line="22">Ubhato dvīsu ṭhānesu daṇḍo etassāti <bold>ubhatodaṇḍakaṃ,</bold> tena. <bold>Ocarakā</bold> lāmakācārā pāpapurisā. <bold>Tatrāpī</bold>ti tesupi aṅgamaṅgāni okkantesupi. <bold>Tenā</bold>ti manopadosena. <bold>Na sāsanakaro</bold>. Sabbapāpassa akaraṇaṃ hi sāsanaṃ. <bold>Tassevā</bold>ti tatopi. Nissakke hi idaṃ sāmivacanaṃ, samuccaye ca <bold>eva</bold>-saddo, paṭhamaṃ kuddhapurisatopīti attho. <bold>Tenā</bold>ti kujjhanena. <bold>Pāpiyo</bold>ti pāpataro. Sārambhādikassa kilesānubandhassa vatthubhāvato kodhassa sāvajjataṃ ñatvāpi kujjhanato sace kodhe anavajjasaññī kuddhassa puggalassa na paṭikujjheyyāti keci. <bold>Ubhinna</bold>nti dvinnaṃ puggalānaṃ. Tenāha <bold>‘‘attano ca parassa cā’’</bold>ti. Atha vā <bold>ubhinna</bold>nti ubhayesaṃ lokānaṃ, idhalokaparalokānanti attho.</paragraph>
    <paragraph line="23"><bold>Sapattakantā</bold>ti <pageBreak edition="Myanmar" number="1.0356" /> paṭisattūhi icchitā. <bold>Sapattakaraṇā</bold>ti tehi kātabbā. <bold>Kodhana</bold>nti kujjhanasīlaṃ. <bold>Kodhanāya</bold>nti kodhano ayaṃ, <bold>aya</bold>nti ca nipātamattaṃ. <bold>Kodhapareto</bold>ti kodhena anugato, parābhibhūto vā. <bold>Dubbaṇṇova hotī</bold>ti pakatiyā vaṇṇavāpi alaṅkatapaṭiyattopi mukhavikārādivasena virūpo eva hoti etarahi, āyatiṃ cāti. Kodhābhibhavassa ekantikamidaṃ phalanti dīpetuṃ ‘‘dubbaṇṇo vā’’ti avadhāraṇaṃ katvā puna <bold>‘‘kodhābhibhūto’’</bold>ti vuttaṃ. <bold>Na pacurattho</bold>ti na pahūtadhano. <bold>Na bhogavā</bold>ti upabhogaparibhogavatthurahito. <bold>Na yasavā</bold>ti na kittimā.</paragraph>
    <paragraph line="24"><bold>Chavālāta</bold>nti chavadahanālātaṃ, citakāyaṃ santajjanummukkantipi vadanti. <bold>Ubhatopaditta</bold>nti ubhosu koṭīsu daḍḍhaṃ. <bold>Majjhe gūthagata</bold>nti vemajjhaṭṭhāne sunakhassa vā siṅgālassa vā uhadena gūthena makkhitaṃ. <bold>Kaṭṭhattha</bold>nti dārukiccaṃ. <bold>Neva pharati</bold> na sādheti. <bold>Tathūpamāha</bold>nti tathūpamaṃ tādisaṃ ahaṃ. <bold>Ima</bold>nti ‘‘so ca hoti abhijjhālū’’tiādinā (itivu. 92) heṭṭhā vuttaṃ sandhāya satthā <pageBreak edition="Vipassana Research Institut" number="1.0336" /> vadati, tasmā kāmesu tibbasārāgatādinā sīlarahitanti adhippāyo. Idha pana byāpannacittaṃ paduṭṭhamanasaṅkappatāvasena yojetabbaṃ.</paragraph>
    <paragraph line="25"><bold>So dāni tva</bold>ntiādi yathāvuttehi suttapadehi attano ovadanākāradassanaṃ.</paragraph>
    <paragraph line="26" number="244"><bold>Yo yo dhammo</bold>ti kāyasamācārādīsu yo yo sucaritadhammo. <bold>Vūpasanto</bold>ti saṃyato. <bold>Parisuddho</bold>ti kilesamalavigamena visuddho. Kilesadāhābhāvena vā upasanto, anavajjabhāvena parisuddho, kāyasamācārasseva upasamo cirakālaṃ saṃyatakāyakammatāya veditabbo. Evaṃ sesesupi.</paragraph>
    <paragraph line="27"><bold>Te</bold>ti vacīmanosamācāre.</paragraph>
    <paragraph line="28"><bold>So</bold>ti upasantavacīsamācāro puggalo. <bold>Paṭisanthārakusalo</bold>ti yathā parehi chiddaṃ na hoti, evaṃ paṭisantharaṇe kusalo. <bold>Sakhilo</bold>ti adhivāsanakhantisaṅkhātena <pageBreak edition="Myanmar" number="1.0357" /> sakhilabhāvena samannāgato. <bold>Sukhasambhāso</bold>ti piyakatho. <bold>Sammodako</bold>ti sammodanīyakathāya sammodanasīlo. <bold>Uttānamukho</bold>ti vikuṇitamukho ahutvā pītisomanassavasena vikasitamukho. <bold>Pubbabhāsī</bold>ti yena kenaci samāgato paṭisanthāravasena paṭhamaṃyeva ābhāsanasīlo. <bold>Madhurena sarena dhammaṃ osāreti</bold> sarabhaññavasena. Sarabhāṇaṃ pana karonto <bold>parimaṇḍalehi</bold> paripuṇṇehi padehi ca byañjanehi ca abyākulehi dhammakathaṃ katheti.</paragraph>
    <paragraph line="29"><bold>Sabbajanassa pākaṭo</bold> sakkaccakiriyāyāti adhippāyo. Tenāha <bold>‘‘yo hī’’</bold>tiādi. <bold>Okappetvā</bold>ti saddahitvā. Okappanalakkhaṇā hi saddhā. <bold>Ohitasoto</bold>ti avahitasoto, sussusantoti attho. <bold>Aṭṭhiṃkatvā</bold> atthaṃ katvā, atthiko vā hutvā.</paragraph>
    <paragraph line="30"><bold>‘‘Ekopi na vūpasanto hotī’’</bold>ti pāṭho, evarūpo puggalo nirayato nirayaṃ upapajjanto bahukālaṃ tattheva saṃsaratīti dassetuṃ <bold>‘‘aṭṭhamahānirayasoḷasaussadanirayaparipūrako bhavissatī’’</bold>ti vuttaṃ. Tattha sañjīvādayo aṭṭha mahānirayā. Avīcimahānirayassa dvāre dvāre cattāro cattāro katvā kukkuḷādayo soḷasa ussadanirayā. <bold>Kāruññaṃ upaṭṭhapetabbaṃ</bold> mahādukkhabhāgibhāvato. Yasmiṃ <pageBreak edition="Vipassana Research Institut" number="1.0337" /> puggale avihesābhūtā dukkhāpanayanakāmatā upatiṭṭhati, tattha paṭigho anokāsovāti āha <bold>‘‘kāruññampi paṭicca āghāto vūpasammatī’’</bold>ti.</paragraph>
    <paragraph line="31"><bold>Imassa ca atthassā</bold>ti ‘‘yo yo dhammo’’tiādinā vuttassa atthassa.</paragraph>
    <paragraph line="32" number="245"> Yaṃ verī dukkhāpetuṃ sakkoti, so tassa vasena <bold>‘‘attano visaye’’</bold>ti vutto bhikkhuno kāyo. <bold>Ki</bold>nti kiṃ kāraṇaṃ. <bold>Tassā</bold>ti verino. <bold>Avisaye</bold>ti dukkhaṃ uppādetuṃ asakkuṇeyyatāya agocare. <bold>Sacitte</bold>ti attano citte. <bold>Mahānatthakara</bold>nti idhalokatthaparalokatthaparamatthānaṃ virādhanavasena mahato vipulassa, nānāvidhassa ca diṭṭhadhammikādibhedassa anatthassa kāraṇaṃ. <bold>Mūlanikantana</bold>nti sīlassa mūlāni nāma hirottappakhantimettānuddayā, tesaṃ chindanaṃ. Kodho hi uppajjamānova pāṇātipātādivasena hirottappādīni ucchindati. <bold>Jaḷo</bold>ti andhabālo.</paragraph>
    <paragraph line="33"><bold>Anariyaṃ</bold><pageBreak edition="Myanmar" number="1.0358" /><bold>kamma</bold>nti verinā katamahāparādhamāha. <bold>Yo saya</bold>nti yo tvaṃ sayampi. <bold>Dosetukāmo</bold>ti kodhaṃ uppādetukāmo. <bold>Yadi kari</bold> yadi akāsi. <bold>Dosuppādenā</bold>ti dosassa uppādanena. <bold>Dukkhaṃ tassa ca nāmā</bold>ti dukkhañca nāma tassa aparādhakassa. <bold>Nāmā</bold>ti asambhāvane nipāto, tena tassa kāraṇaṃ anekantikanti dasseti. Tenāha <bold>‘‘kāhasi vā na vā’’</bold>ti, karissasi na vā karissasīti attho. <bold>Ahitaṃ magga</bold>nti attano ahitāvahaṃ duggatimaggaṃ.</paragraph>
    <paragraph line="34"><bold>Aṭṭhāne</bold>ti doso tava appiyassa kārāpako, sattu pana tassa vasavattitāya dāsasadisoti aṭṭhānaṃ paccāpakiriyāya. Tasmā <bold>tameva dosaṃ chindassu</bold> ucchinda. <bold>Khaṇikattā</bold>ti udayavayaparicchinno attano pavattikālasaṅkhāto khaṇo etesaṃ atthīti khaṇikā, tabbhāvato khaṇapabhaṅgubhāvatoti attho. <bold>Kassa dānīdha kujjhasī</bold>ti aparādhakassa santāne yehi khandhehi te aparādho kato, te taṃkhaṇaṃyeva sabbaso niruddhā. Idāni pana aññe tiṭṭhantīti kassa tvaṃ idha kujjhasi. Na hi yuttaṃ anaparādhesu kujjhananti adhippāyo. <bold>Taṃ vinā kassa so kare</bold>ti yo puggalo yassa dukkhaṃ karoti, taṃ dukkhakiriyāya visayabhūtaṃ puggalaṃ vinā kassa nāma so dukkhakārako dukkhaṃ kare kareyya. <bold>Sayampi dukkhahetu tvamitī</bold>ti evaṃ sayampi tvaṃ etassa dukkhassa <pageBreak edition="Vipassana Research Institut" number="1.0338" /> hetu, evaṃ samāne tassa tuyhañca tassa dukkhassa hetubhāve <bold>kiṃ</bold> kāraṇā <bold>tassa kujjhasi</bold> na tuyhanti attho.</paragraph>
    <paragraph line="35" number="246"> Paralokepi anugāmibhāvato kammaṃyeva sakaṃ santakaṃ etesanti kammassakā, tesaṃ bhāvo <bold>kammassakatā</bold>. Paccavekkhaṇā nāma nisedhanatthā, nisedhanañca bhāvino kammassāti āha <bold>‘‘yaṃ kammaṃ karissasī’’</bold>ti. Paṭighavasena pana pavattakammaṃ pākaṭabhāvato āsannaṃ, paccakkhañcāti āha <bold>‘‘idañcā’’</bold>ti. <bold>Ca</bold>-saddo byatireke, so tassa kammassa phalanissandena <bold>‘‘neva sammāsambodhi’’</bold>ntiādinā byatirekato vuccamānamevatthaṃ joteti. Neva samatthanti sambandho. Niraye niyuttaṃ, jātanti vā <bold>nerayikaṃ. Attānaṃyeva okirati</bold> dosarajenāti adhippāyo.</paragraph>
    <paragraph line="36" number="247"><bold>Satthu</bold><pageBreak edition="Myanmar" number="1.0359" /><bold>pubbacariyaguṇā</bold> paccavekkhitabbā, satthu gāravenāpi paṭighaṃ vūpasameyyāti.</paragraph>
    <paragraph line="37"><bold>Bodhisattopi samāno</bold> nanu te satthā cittaṃ nappadūsesi, pageva abhisambuddhoti adhippāyo. <bold>Deviyā paduṭṭhenā</bold>ti deviyā saddhiṃ padubbhinā micchācāravasena aparaddhena. Yattha susāne chavasarīraṃ chaḍḍīyati, taṃ <bold>āmakasusānaṃ. Nikhaññamāno</bold>ti nikhaṇiyamāno. <bold>Purisakāraṃ katvā</bold>ti āvāṭato nikkhamanatthāya bāhubalena purisakāraṃ katvā. <bold>Yakkhānubhāvenā</bold>ti aḍḍavinicchayena ārādhitacittassa yakkhassa ānubhāvena. <bold>Sirigabbha</bold>nti vāsāgāre.</paragraph>
    <paragraph line="38"><bold>Āsīsethevā</bold>ti yathādhippete atthe ñāyato anavajjato āsaṃ kareyya. <bold>Na nibbindeyyā</bold>ti ‘‘evaṃ kicchāpannassa me kuto sotthibhāvo’’ti na nibbindeyya. Vuttañhi ‘‘āpadāsu kho, mahārāja, thāmo veditabbo’’ti (udā. 53). <bold>Yathā icchi</bold>nti yena pakārena kassaci pīḷaṃ akatvā rajje patiṭṭhitaṃ attānaṃ icchiṃ, <bold>tathā ahaṃ ahu</bold>nti <bold>passāmi. Vo</bold>ti hi nipātamattaṃ.</paragraph>
    <paragraph line="39"><bold>Kāsiraññā</bold>ti kalābunā kāsirājena. <bold>Sakaṇṭakāhī</bold>ti ayakaṇṭakehi sakaṇṭakāhi.</paragraph>
    <paragraph line="40"><bold>Mahallako</bold>ti vuddho vayoanuppatto. <bold>Rujjhantī</bold>ti nirujjhanti.</paragraph>
    <paragraph line="41"><bold>Cittapariggaṇhanakālo</bold>ti <pageBreak edition="Vipassana Research Institut" number="1.0339" /> visevanaṃ kātuṃ adatvā cittassa sammadeva damanakālo.</paragraph>
    <paragraph line="42"><bold>Puthusallenā</bold>ti vipulena sallena. <bold>Nāgo</bold>ti hatthināgo. <bold>Vadhī</bold>ti vijjhi, māresīti vā attho. Imaṃ ṭhānaṃ āgantvā mayi evaṃ karaṇaṃ nāma na tava vasena hoti, tasmā <bold>kassa vā</bold> rañño, rājamattassa vā <bold>ayaṃ payogo</bold> uyyojanāti attho.</paragraph>
    <paragraph line="43"><bold>Chabbaṇṇarasmī</bold>ti nīlapītalohitādivasena chabbaṇṇamayūkhā. Chabbaṇṇakiraṇavantadantatāya hi te hatthī ‘‘chaddantā’’ti vuccanti, na chaddantavantatāya.</paragraph>
    <paragraph line="44"><bold>Chāto</bold>ti jighacchito. <bold>Khādeyyā</bold>ti khādeyyaṃ, ayameva vā pāṭho. <bold>Āhito</bold>ti <pageBreak edition="Myanmar" number="1.0360" /> suhito. <bold>Sambala</bold>nti maggāhāraṃ. Taṃ pana yasmā upacārena pathassa hitanti vuccati, tasmā <bold>‘‘pātheyya’’</bold>ntipi vuttaṃ. ‘‘Mittadubbhī vatāyaṃ andhabālo’’ti kāruññena <bold>assupuṇṇehi nettehi taṃ purisaṃ udikkhamāno</bold>.</paragraph>
    <paragraph line="45"><bold>Mā ayyosi me bhadante</bold>ti ettha <bold>mā</bold>ti nipātamattaṃ, <bold>mā</bold>ti vā paṭikkhepo, tena upari tena kātabbaṃ vippakāraṃ paṭisedheti. <bold>Ayyo me</bold>ti ayyirako tvaṃ mama atithibhāvato. <bold>Bhadante</bold>ti piyasamudācāro. <bold>Tvaṃ nāmetādisaṃ karī</bold>ti tvampi evarūpaṃ akāsi nāma.</paragraph>
    <paragraph line="46">Tiracchānabhūtopi pana mahākapi hutvā khemantabhūmiṃ sampāpesīti yojanā.</paragraph>
    <paragraph line="47"><bold>Peḷāya pakkhipantepī</bold>ti khuddakāya peḷāya pādehi koṭetvā pakkhipantepi. <bold>Maddantepī</bold>ti dubbalabhāvakaraṇatthaṃ nānappakārehi maddantepi. <bold>Alampāne</bold>ti evaṃnāmake ahituṇḍike.</paragraph>
    <paragraph line="48"><bold>Pītaṃ vā</bold>ti ettha <bold>vā</bold>-saddo avuttatthavikappe, tena odātamañjiṭṭhādiṃ avuttaṃ saṅgaṇhāti. <bold>Cittānuvattanto</bold>ti cittaṃ anuvattanto. <bold>Homi cintitasannibho</bold> evamayaṃ bahulābhaṃ labhatūti. Ānubhāvena pana <bold>thalaṃ kareyya udakaṃ…pe… chārikaṃ kare. Evaṃ</bold> pana <bold>yadi cittavasī hessaṃ…pe… uttamattho na sijjhatī</bold>ti tadā attanā tattha diṭṭhaṃ ādīnavaṃ dasseti bhagavā. Tattha <bold>uttamattho</bold>ti buddhabhāvamāha. <bold>Bhojaputtehī</bold>ti luddaputtehi.</paragraph>
    <paragraph line="49"><bold>Aḷārā</bold>ti <pageBreak edition="Vipassana Research Institut" number="1.0340" /> yena sayaṃ tadā luddahatthato mocito, taṃ satthavāhaṃ nāmena ālapati. <bold>Atikassā</bold>ti nāsāya āvutarajjuṃ ākaḍḍhitvā. <bold>Samparigayhā</bold>ti kāḷavettalatādīhi sabbaso pariggahetvā, acchariyāni dussahānaṃ sahanavasenāti adhippāyo.</paragraph>
    <paragraph line="50"><bold>Ativiya ayuttaṃ appatirūpaṃ</bold> paṭighacittuppādanena kenaci appaṭisamakhantiguṇassa satthusāsanāvokkamanappasaṅgato.</paragraph>
    <paragraph line="51" number="248"> ‘‘Anamataggoyaṃ, bhikkhave, saṃsāro’’tiādinā (saṃ. ni. 2.124; 3.99, 100; 3.5.520; kathā. 75) āgatāni suttapadāni anamataggasaddo, tadattho vā etesanti <bold>anamataggiyāni</bold>.</paragraph>
    <paragraph line="52">Ajehi <pageBreak edition="Myanmar" number="1.0361" /> gamanamaggo <bold>ajapatho</bold>. Saṅkū laggāpetvā te ālambitvā gamanamaggo <bold>saṅkupatho. Saṅkū</bold>ti aṅkusākārena katadīghadaṇḍo vuccati. <bold>Ādi</bold>-saddena papātamaggaduggamaggādike saṅgaṇhāti. <bold>Ubhatobyūḷhe</bold>ti sampahāratthaṃ dvīhipi pakkhehi gāḷhasannāhe. <bold>Aññāni ca dukkarāni karitvā</bold> dhanāsāya pabbatavidugganadīviduggādipakkhandanavasenāti adhippāyo. <bold>Maṃ posesi, upakāraṃ akāsi, tatra nappatirūpaṃ manaṃ padūsetu</bold>nti evaṃ cittaṃ uppādetabbanti sambandho. Evaṃ cittuppādanañca etarahi dissamānena puttādīnaṃ posanādinā atītassa anumānato gahaṇavasena veditabbaṃ.</paragraph>
    <paragraph line="53" number="249"><bold>Mettāyā</bold>ti mettāsaṅkhātāya, mettāsahitāya vā. <bold>Cetovimuttiyā</bold>ti cittasamādhāne. <bold>Āsevitāyā</bold>ti ādarena sevitāya. <bold>Bhāvitāyā</bold>ti vaḍḍhitāya. <bold>Bahulīkatāyā</bold>ti punappunaṃ katāya. <bold>Yānīkatāyā</bold>ti yuttayānaṃ viya katāya. <bold>Vatthukatāyā</bold>ti adhiṭṭhānavatthuṃ viya katāya. <bold>Anuṭṭhitāyā</bold>ti adhiṭṭhitāya. <bold>Paricitāyā</bold>ti pariciṇṇāya ciṇṇavasībhāvāya. <bold>Susamāraddhāyā</bold>ti suṭṭhu sampāditāya. <bold>Pāṭikaṅkhā</bold>ti icchitabbā avassaṃbhāvino. Sesaṃ parato āgamissati.</paragraph>
    <paragraph line="54" number="250"><bold>Dhātuvinibbhogo</bold>ti sasambhārasaṅkhepādinā dhātūnaṃ vinibbhujanaṃ. Aparādho nāma aparajjhantassa puggalassa rūpadhammamukhena gayhatīti katvā āha <bold>‘‘kiṃ kesānaṃ kujjhasī’’</bold>tiādi, kesādivinimuttassa aparajjhanakassa puggalassa abhāvato. Idāni nibbattitaparamatthadhammavaseneva <pageBreak edition="Vipassana Research Institut" number="1.0341" /> vinibbhogavidhiṃ dassetuṃ <bold>‘‘atha vā panā’’</bold>tiādi vuttaṃ. Pañcakkhandhe upādāya, dvādasāyatanāni upādāyāti paccekaṃ <bold>upādāya</bold>-saddo yojetabbo. <bold>Kodhassa patiṭṭhānaṭṭhānaṃ na hotī</bold>ti yathā āragge sāsapassa, ākāse ca cittakammassa patiṭṭhānaṭṭhānaṃ natthi, evamassa ‘‘verī’’ti parikappite puggale kodhassa patiṭṭhānaṭṭhānaṃ na hoti, kesādīnaṃ akujjhitabbato, tabbinimuttassa ca puggalassa abhāvato.</paragraph>
    <paragraph line="55" number="251"><bold>Saṃvibhāgo</bold>ti āmisasaṃvibhāgo. <bold>Parassā</bold>ti paccatthikassa. <bold>Bhinnājīvo</bold>ti aparisuddhājīvo. <bold>Tassevaṃ karoto</bold>ti evaṃ saṃvibhāgaṃ karontassa tassa dāyakassa. <bold>Itarassā</bold>ti paṭiggāhakassa. <bold>‘‘Mama mātarā</bold><bold>upāsikāya</bold><pageBreak edition="Myanmar" number="1.0362" /><bold>dinno’’</bold>ti idaṃ <bold>‘‘dhammiyalābho’’</bold>ti etassa kāraṇavacanaṃ. Tena pana tassa āgamanasuddhiṃ dasseti.</paragraph>
    <paragraph line="56"><bold>Sabbatthasādhaka</bold>nti ‘‘attattho parattho diṭṭhadhammiko attho samparāyiko attho’’ti (mahāni. 69; cūḷani. mogharājamāṇavapucchāniddesa 85; paṭi. ma. 3.5) evamādīnaṃ sabbesaṃ atthānaṃ, hitānaṃ, payojanānañca nipphādakaṃ. <bold>Unnamanti</bold> dāyakā. <bold>Namanti</bold> paṭiggāhakā.</paragraph>
    <paragraph line="57" number="252"><bold>Eva</bold>nti yathāvuttehi kakacūpamovādānussaraṇādīhi attano ovadanākārehi. <bold>Vūpasantapaṭighassā</bold>ti paṭisaṅkhānabalena vinoditāghātassa. <bold>Tasmimpī</bold>ti verīpuggalepi. <bold>Verī</bold>-gahaṇeneva cettha appiyapuggalassāpi gahaṇaṃ daṭṭhabbaṃ verimhi mettāya siddhāya tasmimpi mettāsiddhito, piyato pana atippiyasahāyakassa visuṃ gahaṇaṃ āsannapaccatthikassa dubbinimocayabhāvadassanatthaṃ. <bold>Mettāvasenā</bold>ti mettāyanavasena. <bold>Samacittata</bold>nti hitūpasaṃhārena samānacittataṃ. <bold>Sīmāsambhedo</bold> sā eva samacittatā. <bold>Imasmiṃ puggale</bold>ti mettākammaṭṭhānikapuggale. <bold>Nisinne</bold>ti bhāvenabhāvalakkhaṇe bhummaṃ.</paragraph>
    <paragraph line="58"><bold>Hitamajjhatte</bold>ti piye, majjhatte ca. <bold>Catubbidhe</bold>ti catubbidhe jane, yattha katthacīti adhippāyo. <bold>Nānatta</bold>nti piyamajjhattādinānākaraṇaṃ. <bold>Hitacittova pāṇina</bold>nti kevalaṃ sattesu hitacitto evāti pavuccati, na pana ‘‘mettāya nikāmalābhī’’ti vā ‘‘kusalī’’ti vā pavuccati. Kasmā? Yasmā attādīsu passati nānattanti. Kasmā panāyaṃ hitacitto kusalīti na vuccatīti? Sātisayassa kusalassa vasena kusalibhāvassa adhippetattā. Imassa ca <pageBreak edition="Vipassana Research Institut" number="1.0342" /> puggalassa mettābhāvanā na visesavatī. Atha vā <bold>na nikāmalābhī mettāya</bold> yato attādīsu passati nānattaṃ. <bold>Kusalī</bold>ti pavuccati, yasmā hitacittova pāṇinanti evamettha attho daṭṭhabbo. Gāmasīmādayo viya gāmantarādīhi sattasaṅkhāte mettāvisaye bhāvanāya pubbe aññamaññaṃ asaṃkiṇṇamariyādārūpena ṭhitattā attādayo idha sīmā nāmāti āha <bold>‘‘catasso sīmāyo’’</bold>ti. <bold>Sambhinnā hontī</bold>ti ettha vuttaṃ sambhedaṃ dassetuṃ <bold>‘‘samaṃ pharati mettāyā’’</bold>tiādi vuttaṃ. <bold>Mahāviseso</bold>ti mahanto bhāvanāya viseso atisayo. <bold>Purimena</bold> purimato attādinānattadassinā. <bold>Na nāyatī</bold>ti na ñāyati.</paragraph>
    <paragraph line="59" number="253"><bold>Nimitta</bold>nti <pageBreak edition="Myanmar" number="1.0363" /> yathā kasiṇakammaṭṭhānādīsu taṃtaṃkasiṇamaṇḍalādipariggahamukhena bhāvanāvasena laddhaṃ uggahanimittaṃ nissāya jhānassa gocarabhāvena paṭibhāganimittaṃ upatiṭṭhati, na evamidha upaṭṭhitaṃ nimittaṃ nāma atthi. Yo panāyaṃ yathāvutto sīmāsambhedo laddho, sveva nimittaṃ viyāti nimittaṃ. Tasmiṃ hi laddhe bhāvanāya sātisayattā nīvaraṇāni vikkhambhitāneva honti, kilesā sannisinnāva, upacārasamādhinā cittaṃ samāhitameva. Tenāha <bold>‘‘nimittañca upacārañca laddhaṃ hotī’’</bold>ti. <bold>Tameva nimitta</bold>nti sīmāsambhedavasena pavattasamathanimittaṃ. <bold>Appakasireneva</bold> akiccheneva, pageva paripanthassa visodhitattā.</paragraph>
    <paragraph line="60"><bold>Ettāvatā</bold>ti ettakena bhāvanānuyogena. <bold>Anena</bold> yoginā. <bold>Pañcaṅgavippahīna</bold>ntiādīnaṃ padānaṃ attho heṭṭhā vutto eva.</paragraph>
    <paragraph line="61"><bold>‘‘Paṭhamajjhānādīnaṃ aññataravasenā’’</bold>ti idaṃ vakkhamānāya vikubbanāya tesaṃ sādhāraṇatāya vuttaṃ. <bold>Appanāppattacittasseva</bold> na upacāramattalābhino. Paguṇabalavabhāvāpādanena vepullādivisesappattassa odhiso, anodhiso ca disāpharaṇādivasena jhānassa pavijambhanā vikubbanā vividhā kiriyāti katvā.</paragraph>
    <paragraph line="62" number="254"><bold>Mettāsahagatenā</bold>ti uppādato yāva bhaṅgā mettāya saha pavattena saṃsaṭṭhena sampayuttenāti attho. Yasmā pana taṃ vuttanayena mettāya sahagataṃ, tāya ekuppādādividhinā sammadeva āgataṃ hoti, tasmā vuttaṃ <bold>‘‘mettāya samannāgatenā’’</bold>ti. <bold>Ceto</bold>-saddo ‘‘adhicetaso’’tiādīsu (pāci. 153; udā. 37) samādhipariyāyopi hotīti tato visesetuṃ <pageBreak edition="Vipassana Research Institut" number="1.0343" /><bold>‘‘cetasāti cittenā’’</bold>ti vuttaṃ. <bold>Eta</bold>nti etaṃ padaṃ. Disodhipariggaho sattodhipariggahamukheneva hotīti dassento āha <bold>‘‘ekissā disāya paṭhamapariggahitaṃ sattaṃ upādāyā’’</bold>ti. Disāsu hi ṭhitasattā disāgahaṇena gahitā. Tenāha <bold>‘‘ekadisāpariyāpannasattapharaṇavasena vutta’’</bold>nti. Pharaṇañca sārammaṇassa dhammassa attano ārammaṇassa phassanā paccakkhato dassanaṃ gahaṇaṃ ārammaṇakaraṇamevāti āha <bold>‘‘pharitvāti phusitvā ārammaṇaṃ katvā’’</bold>ti. <bold>Brahmavihārādhiṭṭhita</bold>nti mettājhānupatthambhitaṃ. <bold>Tathā</bold>ti niyamanaṃ. Taṃ <pageBreak edition="Myanmar" number="1.0364" /> aniyamāpekkhasambandhībhāvato upamākāraniyamanaṃ. <bold>Dutiya</bold>nti upameyyadassanaṃ, upameyyañca nāma upamaṃ, tena sambandhañca vinā natthīti tadubhayampi dassetuṃ <bold>‘‘yathā puratthimādīsū’’</bold>tiādi vuttaṃ. Tattha <bold>tathā dutiya</bold>nti ettha pharitvā viharatīti ānetvā sambandhitabbaṃ. Evaṃ <bold>tatiyaṃ catuttha</bold>nti etthāpi. <bold>Tadanantara</bold>nti ca pharaṇāpekkhaṃ anantaraggahaṇaṃ, na pharitabbadisāpekkhaṃ disānaṃ aniddiṭṭharūpattā. Pharaṇānukkamena hi tāsaṃ dutiyāditā, na sarūpato. Tenevāha <bold>‘‘yaṃ kiñci ekaṃ disa’’</bold>nti. <bold>Itī</bold>ti evaṃ yathāvuttaṃ catasso, evaṃ uddhaṃ disaṃ pharitvā viharatīti attho. Tenāha <bold>‘‘eteneva nayenā’’</bold>ti. Idampi iti-saddasseva atthadassanaṃ. <bold>Pāḷiyaṃ</bold> (ma. ni. 3.309; 3.230; vibha. 642) <bold>adho tiriya</bold>nti ettha pi-saddo luttaniddiṭṭhoti dassetuṃ <bold>‘‘adhodisampi tiriyaṃ disampī’’</bold>ti vuttaṃ. Eteneva <bold>‘‘dutiya’’</bold>ntiādīsupi pi-saddassa luttaniddiṭṭhatā dīpitāti veditabbaṃ. <bold>Evamevā</bold>ti idampi iti-saddasseva atthadassanaṃ. Ettha ca <bold>‘‘adho’’</bold>ti iminā yathā nirayesu, nāgabhavanādīsu, yattha tattha vā attano heṭṭhimadisāya sattā gayhanti, evaṃ <bold>‘‘uddha’’</bold>nti iminā devaloke, yattha tattha vā attano uparimadisāyaṃ sattā gahitāti veditabbaṃ.</paragraph>
    <paragraph line="63"><bold>Majjhattādī</bold>ti <bold>ādi</bold>-saddena itthipurisaariyānariyadevamanussādike pabhede saṅgaṇhāti. <bold>Īsakampi bahi avikkhipamāno</bold>ti appakampi kammaṭṭhānato bahi vikkhepaṃ anāpajjanto hitūpasaṃhārato aññathā thokampi avattamāno. <bold>Sabbattatāyā</bold>ti vā sabbena attabhāvena yathā sabbabhāvena attani attano attabhāve hitesitā, evaṃ sabbadhi sabbasattesu mettāya pharitvā viharatīti attho. Mettāya vuccamānattā sattavisayo <bold>sabba</bold>-saddo, so ca dīghaṃ katvā vutto, tasmā sabbasattakāyasaṅkhātā pajā etassa atthīti sabbāvantoti padatthato dassento <bold>‘‘sabbāvantanti sabbasattavanta’’</bold>nti āha. Ettha ca <bold>sabbadhī</bold>ti disodhinā, desodhinā ca anodhisopharaṇaṃ vuttaṃ, <bold>sabbattatāya sabbāvanta</bold>nti sattodhinā. Tathā hi vuttaṃ ‘‘anodhiso dassanattha’’nti <pageBreak edition="Vipassana Research Institut" number="1.0344" />. Ekamevatthaṃ pakārato pariyāyenti ñāpentīti <bold>pariyāyā,</bold> vevacanāni. Vipulādisaddā cettha tādisāti adhippāyo. Tenāha <bold>‘‘vipulenāti evamādipariyāyadassanato’’</bold>ti. Pariyāyadassane ca pubbe gahitapadānipi <pageBreak edition="Myanmar" number="1.0365" /> puna gayhanti, yathā ‘‘saddhā saddahanā’’ti (dha. sa. 12) ettha vuttampi saddhāpadaṃ puna indriyādipariyāyadassane ‘‘saddhā saddhindriya’’nti (dha. sa. 12) vuttaṃ. <bold>Tathāsaddo vā itisaddo vā na vutto</bold>ti ‘‘mettāsahagatena cetasā ekaṃ disaṃ pharitvā viharatī’’ti etassa anuvattako tathā-saddo ca iti-saddo ca tesaṃ pharaṇānantarādiṭṭhānaṃ aṭṭhānanti katvā te na vuttāti puna <bold>‘‘mettāsahagatena cetasāti vutta’’</bold>nti attho. Vuttassevatthassa puna vacanaṃ nigamananti āha <bold>‘‘nigamanavasena vā etaṃ vutta’’</bold>nti. Nanu ca samāpanavasena vuttassevatthassa puna vacanaṃ nigamananti? Nāyaṃ doso odhisoanodhisopharaṇānaṃ samāpane eva vuttattā. <bold>Vipulenā</bold>ti mahantena, mahattañcassa asubhakammaṭṭhānādīsu viya ārammaṇassa ekadesameva aggahetvā anavasesaggahaṇavasenāti āha <bold>‘‘pharaṇavasena vipulatā daṭṭhabbā’’</bold>ti.</paragraph>
    <paragraph line="64">Kilesavikkhambhanasamatthatādīhi mahattaṃ gataṃ, mahantehi vā uḷāracchandacittavīriyapaññehi gataṃ paṭipannanti <bold>mahaggataṃ</bold>. Tayidaṃ yasmā ekantato rūpāvacaraṃ, tasmā vuttaṃ <bold>‘‘bhūmivasena mahaggata’’</bold>nti. Niruḷho hi rūpārūpāvacaresu mahaggatavohāro. <bold>Paguṇavasenā</bold>ti pakārato guṇitaṃ bahulīkataṃ paguṇaṃ, tassa vasena, subhāvitabhāvenāti attho. Taṃ hi pamāṇaṃ gahetuṃ asakkuṇeyyatāya appamāṇaṃ nāma hoti. <bold>Appamāṇasattārammaṇavasenā</bold>ti aparimāṇasattārammaṇakaraṇavasena. Sayampi verarahitattā, taṃsamaṅgino verābhāvahetuttā ca <bold>averaṃ</bold>. Tayidaṃ dvayaṃ yato labhati, taṃ dassetuṃ <bold>‘‘byāpādapaccatthikappahānenā’’</bold>ti vuttaṃ. Cetaso byāpattivasena hananato byāpajjaṃ, cetasikaṃ asātaṃ, tadabhāvato <bold>abyāpajjaṃ</bold>. Tenāha <bold>‘‘niddukkha’’</bold>nti. Taṃ panassa abyāpajjattaṃ pañcaviññāṇādīnaṃ viya na sabhāvato, atha kho paccatthikavivekatoti dassento <bold>‘‘domanassappahānato’’</bold>ti āha. <bold>Aya</bold>nti idha yathānītaṃ <bold>appamaññāvibhaṅge</bold> (vibha. 642), tesu tesu ca <bold>suttapadesesu</bold> (ma. ni. 1.459; 2.309, 315) āgataṃ mettābrahmavihāravikubbanamāha.</paragraph>
    <paragraph line="65" number="255"><bold>‘‘Tathā’’</bold>ti iminā imissā ‘‘pañcahākārehi, sattahākārehi, dasahākārehī’’ti ākāravibhāgena <bold>paṭisambhidāyaṃ</bold> (paṭi. ma. 2.22) vuttāya ca vikubbanāya <pageBreak edition="Myanmar" number="1.0366" /> majjhe bhinnasuvaṇṇassa <pageBreak edition="Vipassana Research Institut" number="1.0345" /> viya bhedābhāvamupasaṃharati odhisopharaṇaanodhisopharaṇadisāpharaṇavasena desanāya āgatattā. Kevalaṃ panettha <bold>paṭisambhidāmagge</bold> (paṭi. ma. 2.22) viya sattodhi na gahitoti ayameva viseso. <bold>Yampī</bold>ti vikubbanaṃ sandhāyāha.</paragraph>
    <paragraph line="66">Idāni bhedābhāvadassanamukhena uddesato ānītaṃ <bold>paṭisambhidāmaggapāḷiṃ</bold> niddesato dassetvā tassā anuttānapadavaṇṇanaṃ kātuṃ <bold>‘‘tattha cā’’</bold>tiādimāha.</paragraph>
    <paragraph line="67" number="256"> Tattha <bold>sabbe sattā</bold>ti <bold>sabba</bold>-saddo kāmaṃ padesasabbavisayo, na sabbasabbavisayo yathā ‘‘sabbaṃ jānātīti sabbaññutaññāṇa’’nti (paṭi. ma. 1.119-120), ‘‘sattā’’ti pana padena paricchinnaṃ attano visayaṃ asesetvāva pariyādiyatīti āha <bold>‘‘anavasesapariyādānameta’’</bold>nti.</paragraph>
    <paragraph line="68"><bold>Tatrā</bold>ti tasmiṃ rūpe. <bold>Satto</bold>ti sajjanakiccena chandādipariyāyena lobhena āsatto laggo. <bold>Tatrā</bold>ti vā karaṇe bhummaṃ, tena chandādināti attho.</paragraph>
    <paragraph line="69">Yadi sattatāya sattā, kathaṃ vītarāgesūti āha <bold>‘‘ruḷhīsaddenā’’</bold>tiādi. Avītarāgesu ruḷhena, avītarāgesu vā pavattitvā indriyabaddhakhandhasantānatāya taṃsadisesu vītarāgesu ruḷhena saddena. Atha vā kiñci nimittaṃ gahetvā satipi aññasmiṃ tannimittayutte katthaci visaye sammutiyā cirakālatāya nimittavirahepi pavatti ruḷhī nāma yathā ‘‘gacchantīti gāvo’’ti, evaṃ sattasaddassāpi ruḷhībhāvo daṭṭhabbo. Bhūtapubbagatiyā vā vītarāgesu sattavohāro daṭṭhabbo. <bold>Satvayogato</bold>ti ettha <bold>satvaṃ</bold> nāma buddhi, vīriyaṃ, tejo vā, tena yogato sattā, yathā ‘‘nīlaguṇayogato nīlo paṭo’’ti.</paragraph>
    <paragraph line="70">Pāṇanti etenāti pāṇanaṃ, assāsapassāsā, tassa kammaṃ <bold>pāṇanatā,</bold> tāya, assāsapassāsasampayogenāti attho. <bold>Bhūtattā</bold>ti kammakilesehi jātattā. Pūraṇato, galanato ca <bold>puggalā</bold>ti neruttā. Sattā hi nibbattantā taṃtaṃsattanikāyaṃ pūrentā viya honti, sabbāvatthanipātitāya ca galanti cavantīti attho. Apariññātavatthukānaṃ ‘‘attā’’ti <pageBreak edition="Myanmar" number="1.0367" /> bhavati ettha abhidhānaṃ, cittañcāti <bold>attabhāvo, sarīraṃ, khandhapañcakameva vā. Ta</bold>nti khandhapañcakaṃ <pageBreak edition="Vipassana Research Institut" number="1.0346" />. <bold>Upādāyā</bold>ti gahetvā upādānaṃ nissayaṃ katvā. <bold>Paññattimattasambhavato</bold>ti paramatthato asantepi sattasaññite paññattimattena sambhavato.</paragraph>
    <paragraph line="71"><bold>Yathā ca sattāti vacana</bold>nti yathā satta-saddo yathāvuttenaṭṭhena nippariyāyato padesavuttipi ruḷhīvasena anavasesapariyādāyako. <bold>Sesānipī</bold>ti pāṇādivacanānipi. Tānipi hi rūpārūpabhavūpagacatutthajjhānādisamaṅgīnaṃ assāsapassāsābhāvato avinipātadhammānaṃ pugalanassa abhāvato padesavuttīni. <bold>Ruḷhīvasena āropetvā</bold> yathāvuttāya ruḷhiyā vasena katthaci visaye avijjamānampi pāṇapuggalabhāvaṃ āropetvā. Yadi sādhāraṇato sattavevacanānīti gahetvā anodhisopharaṇā mettā vuccati, atha kasmā pañcaheva ākārehi vuttāti anuyogaṃ sandhāyāha <bold>‘‘kāmañcā’’</bold>tiādi. Keci panāhu ‘‘na kho panetāni ‘‘sattā’’tiādīni padāni vevacanatāmattaṃ upādāya gahitāni, yato jantuādīnampi gahaṇaṃ āpajjeyya, atthavisesaṃ pana nimittabhūtaṃ upādāya gahitānī’’ti, te sandhāyāha <bold>‘‘ye panā’’</bold>tiādi. Tattha <bold>atthato</bold>ti sajjanaṭṭhena sattā, pāṇanaṭṭhena pāṇāti evamādiatthato. Tesaṃ taṃ matimattanti dassento āha <bold>‘‘anodhisopharaṇā virujjhatī’’</bold>ti. Kasmā? Keci sattā, keci pāṇā, keci puggalāti āpajjanato. <bold>Tathā atthaṃ aggahetvā</bold>ti sattādisaddā sappadesavisayāti evamatthaṃ aggahetvā pubbe vuttanayena nippadesavisayāti evamatthaṃ gahetvāti adhippāyo. Tenāha <bold>‘‘imesū’’</bold>tiādi. <bold>Pañcasu ākāresū</bold>ti ‘‘sabbe sattā’’tiādinā <bold>pāḷiyaṃ</bold> (paṭi. ma. 2.22) āgatesu pañcasu bhāvanākāresu. <bold>Aññataravasenā</bold>ti yassa kassaci vasena.</paragraph>
    <paragraph line="72" number="257"> Idāni dvāvīsatiyā bhāvanākāresu appanā pariggahetvā dassetuṃ <bold>‘‘ettha cā’’</bold>tiādi vuttaṃ. <bold>Byāpādarahitā</bold>ti domanassabyāpādarahitā. <bold>Tasmā</bold>ti yasmā na kevalaṃ yathāvuttaākāravibhāgamattato appanāvibhāgo, tasmā. <bold>Imesupi padesū</bold>ti ‘‘sabbe sattā averā hontū’’tiādikoṭṭhāsesupi. <bold>Yaṃ yaṃ pākaṭaṃ hotī</bold>ti yadipi pubbabhāge <pageBreak edition="Myanmar" number="1.0368" /> tattha tattha abhinivese anekakoṭṭhāsavaseneva manasikāraṃ pavatteti, bhāvanāya samijjhanakkhaṇe pana tattha yaṃ paguṇataratāya supākaṭaṃ hoti, tassa vasena appanā hoti, yathā taṃ dvattiṃsākāre. Tattha pana ārammaṇaṃ, idha bhāvanākāroti ayameva viseso. <bold>Catunna</bold>nti catunnaṃ catunnaṃ. Byāpanicchālopena hi niddiṭṭhaṃ. Esa nayo sesesupi.</paragraph>
    <paragraph line="73"><bold>Liṅgavasena</bold><pageBreak edition="Vipassana Research Institut" number="1.0347" /><bold>vuttaṃ</bold> tesaṃ pacurato labbhamānattā. Tatiyā pana pakati yadipi paṭhamadukena na saṅgahitā, dutiyadukena pana tikena ca saṅgahitā eva.</paragraph>
    <paragraph line="74"><bold>Iti sabbānipī</bold>ti anodhisopharaṇe vīsati, odhisopharaṇe aṭṭhavīsati, disāpharaṇe cattāri satāni, asīti cāti evaṃ sabbānipi. Sata-saddāpekkhāya napuṃsakaniddeso.</paragraph>
    <paragraph line="75" number="258"> Evaṃ mettābhāvanaṃ vibhāvetvā idāni tattha ānisaṃse vibhāvetuṃ <bold>‘‘itī’’</bold>tiādi āraddhaṃ. Tattha <bold>sesā janā</bold>ti mettāya cetovimuttiyā alābhino. <bold>Samparivattamānā</bold>ti dakkhiṇena passena asayitvā sabbaso parivattamānā. <bold>Kākacchamānā</bold>ti ghurughurupassāsavasena vissaraṃ karontā. <bold>Sukhaṃ supatī</bold>ti ettha duvidhāsupanā sayane piṭṭhippasāraṇalakkhaṇā, kiriyāmayacittehi avokiṇṇabhavaṅgappavattilakkhaṇā ca. Tatthāyaṃ ubhayathāpi sukhameva supati. Yasmā saṇikaṃ nipajjitvā aṅgapaccaṅgāni samodhāya pāsādikena ākārena sayati, niddokkamanepi jhānaṃ samāpanno viya hoti. Tenāha <bold>‘‘evaṃ asupitvā’’</bold>tiādi.</paragraph>
    <paragraph line="76">Niddākāle sukhaṃ alabhitvā dukkhena suttattā eva paṭibujjhanakāle sarīrakhedena nitthunanaṃ, vijambhanaṃ, ito cito viparivattanañca hotīti āha <bold>‘‘nitthunantā vijambhantā samparivattantā dukkhaṃ paṭibujjhantī’’</bold>ti. Ayaṃ pana sukhena suttattā sarīrakhedābhāvato nitthunanādirahitova paṭibujjhati. Tena vuttaṃ <bold>‘‘evaṃ appaṭibujjhitvā’’</bold>tiādi. Sukhapaṭibodho ca sarīravikārābhāvenāti āha <bold>‘‘sukhaṃ nibbikāra’’</bold>nti.</paragraph>
    <paragraph line="77"><bold>‘‘Bhaddakameva</bold><pageBreak edition="Myanmar" number="1.0369" /><bold>supinaṃ passatī’’</bold>ti idaṃ anubhūtapubbavasena, devatūpasaṃhāravasena cassa bhaddakameva supinaṃ hoti, na pāpakanti katvā vuttaṃ. Tenāha <bold>‘‘cetiyaṃ vandanto viyā’’</bold>tiādi. Dhātukkhobhahetukampi cassa bahulaṃ bhaddakameva siyā yebhuyyena cittajarūpānuguṇatāya utuāhārajarūpānaṃ.</paragraph>
    <paragraph line="78"><bold>Ure āmuttamuttāhāro viyā</bold>ti gīvāya bandhitvā ure lambitamuttāhāro viyāti kehici vuttaṃ. Taṃ ekāvalivasena vuttaṃ siyā, anekaratanāvalisamūhabhūto pana muttāhāro aṃsappadesato paṭṭhāya yāva kaṭippadesassa heṭṭhābhāgā palambanto ure āmukkoyeva nāma hoti.</paragraph>
    <paragraph line="79"><bold>Tatthevā</bold>ti <pageBreak edition="Vipassana Research Institut" number="1.0348" /> pāṭaliputteyeva. <bold>Sakkā nisīdituṃ vā nipajjituṃ vā</bold> desassa khematāya, tassa tassa padesassa ramaṇīyatāya ca.</paragraph>
    <paragraph line="80">Dasāva anto <bold>dasanto,</bold> vatthassa osānanto.</paragraph>
    <paragraph line="81"><bold>Samappavattavāsa</bold>nti tattha tattha vihāre samappavattavattavāsaṃ. Thero kira attanā paviṭṭhapaviṭṭhavihāre ‘‘ahamettha āgantuko’’ti acintetvā tattha tattha yathārahaṃ attanā kātabbavattāni paripūrento eva vihāsi. Apare pana bhaṇanti sabbasattesu samappavattamettāvihāravāsaṃ. Ayaṃ hi thero arahattādhigamato pubbepi mettāvihārī ahosi.</paragraph>
    <paragraph line="82"><bold>Vanantare ṭhito</bold>ti thero kira tathā samappavattavāsavasena caramāno ekadivasaṃ aññataraṃ ramaṇīyaṃ vanantaraṃ disvā tattha aññatarasmiṃ rukkhamūle samāpattiṃ samāpajjitvā yathāparicchedena tato uṭṭhito attano guṇāvajjanahetukena pītisomanassena udānento ‘‘yāvatā upasampanno’’ti gāthaṃ abhāsi. Tamatthaṃ dassetuṃ <bold>‘‘vanantare ṭhito’’</bold>ti paṭhamagāthā ṭhapitā. Tattha <bold>gajjamānako</bold>ti sīhagajjitaṃ gajjanto. <bold>Guṇamesanto</bold>ti attano guṇasamudayaṃ gavesanto paccavekkhanto.</paragraph>
    <paragraph line="83">Maṇilarukkhe nivāsitāya taṃ devataṃ <bold>‘‘maṇiliyā’’</bold>ti voharanti, tasmā sā devatāpi <bold>‘‘ahaṃ, bhante, maṇiliyā’’</bold>ti āha. Rukkhadevatānaṃ hi yebhuyyena nivāsarukkhavasena vohāro yathā phandanadevatāti. <bold>Tatthevā</bold>ti cittalapabbateyeva.</paragraph>
    <paragraph line="84"><bold>‘‘Balavapiyacittatāyā’’</bold>ti <pageBreak edition="Myanmar" number="1.0370" /> iminā balavapiyacittatāmattenapi satthaṃ na kamati, pageva mettāya cetovimuttiyāti dasseti.</paragraph>
    <paragraph line="85"><bold>Khippameva cittaṃ samādhiyati</bold> kenaci paripanthena parihīnajjhānassa byāpādassa dūrasamussāritabhāvato khippameva samādhiyati. Āsavānaṃ khayāyāti keci. Sesaṃ suviññeyyameva. Ettha ca kiñcāpi ito aññakammaṭṭhānavasena adhigatajjhānānampi sukhasupanādayo ānisaṃsā labbhanti, yathāha –</paragraph>
    <gatha1 line="86">‘‘Sukhaṃ <pageBreak edition="Vipassana Research Institut" number="1.0349" /> supanti munayo, ajjhattaṃ susamāhitā;</gatha1>
    <gathalast line="87">Suppabuddhaṃ pabujjhanti, sadā gotamasāvakā’’ti. –</gathalast>
    <unindented line="88">Ca ādi, tathāpime ānisaṃsā brahmavihāralābhino anavasesā labbhanti byāpādādīnaṃ ujuvipaccanīkabhāvato brahmavihārānaṃ. Tenevāha ‘‘nissaraṇaṃ hetaṃ, āvuso, byāpādassa, yadidaṃ mettā cetovimuttī’’tiādi (dī. ni. 3.326; a. ni. 6.13). Byāpādādivasena ca sattānaṃ dukkhasupanādayoti tappaṭipakkhabhūtesu brahmavihāresu siddhesu sukhasupanādayo hatthagatā eva hontīti.</unindented>
    <subhead line="89">Karuṇābhāvanāvaṇṇanā</subhead>
    <paragraph line="90" number="259"><bold>Karuṇa</bold>nti karuṇābrahmavihāraṃ. <bold>Nikkaruṇatāyā</bold>ti vihesāya, ‘‘idhekacco pāṇinā vā leḍḍunā vā daṇḍena vā satthena vā aññataraññatarena vā sattānaṃ viheṭhanajātiko hotī’’ti evaṃ vuttaviheṭhaneti attho. <bold>Ādīnava</bold>nti dosaṃ. Yathā tathā sattānaṃ viheṭhanāya pāpako vipāko idha ceva samparāye ca. Tathā hi yo satte jīvitā voropanena vā aṅgapaccaṅgacchedanena vā dhanajāniyā vā alābhāya vā avāsāya vā anatthāya vā ayasatthāya vā parisaṃsakkanena vā antamaso yathāvajjadassanenapi viheṭheti, tassa so pamādavihāro diṭṭheva dhamme alābhāyapi hoti, laddhassa parihānāyapi hoti, tannimittaṃ pāpako kittisaddo abbhuggacchati, avisārado <pageBreak edition="Myanmar" number="1.0371" /> parisaṃ upasaṅkamati maṅkubhūto, sammūḷho kālaṃ karoti, kāyassa bhedā duggati pāṭikaṅkhā, sugatiyampi manussabhūto dujjaccopi hoti nīcakuliko, dubbaṇṇopi hoti duddasiko, bahvābādhopi hoti rogabahulo, duggatopi hoti appannapāno, appāyukopi hoti parittajīvitoti evamādianekānatthānubandhitā vihesāya paccavekkhitabbā, tappaṭipakkhato karuṇāya ānisaṃsā paccavekkhitabbā. Tena vuttaṃ <bold>‘‘nikkaruṇatāya ādīnavaṃ karuṇāya ca ānisaṃsaṃ paccavekkhitvā’’</bold>ti. <bold>‘‘Piyo hī’’</bold>tiādinā paṭhamaṃ piyapuggalādīsu anārambhassa kāraṇamāha. Piyaṃ hi puggalaṃ karuṇāyitumārabhantassa na tāva piyabhāvo vigacchati, avigate ca tasmiṃ kuto karuṇāyanā. Tenāha <bold>‘‘piyaṭṭhāneyeva tiṭṭhatī’’</bold>ti. Sesapuggalesupi eseva nayo. <bold>Liṅgavisabhāgakālakatānaṃ</bold> akhettabhāve kāraṇaṃ heṭṭhā vuttameva.</paragraph>
    <paragraph line="91">Yattha <pageBreak edition="Vipassana Research Institut" number="1.0350" /> pana paṭhamaṃ ārabhitabbā, taṃ pāḷinayeneva dassetuṃ <bold>‘‘kathañca bhikkhū’’</bold>tiādi āraddhaṃ. Tattha <bold>duggata</bold>nti daliddaṃ. So hi bhogapārijuññato sukhasādhanānaṃ abhāvena dukkhaṃ gato upagato duggatoti vuccati. Atha vā <bold>duggata</bold>nti dukkhena samaṅgibhāvaṃ gataṃ. <bold>Durupeta</bold>nti kāyaduccaritādīhi upetaṃ. Gatikularūpādivasena vā tamabhāve ṭhito <bold>duggato</bold>. Kāyaduccaritādīhi upetattā tamaparāyaṇabhāve ṭhito <bold>durupeto</bold>ti evamettha attho veditabbo. <bold>Paramakicchappatta</bold>nti ativiya kicchamāpannaṃ mahābyasanaṃ nimuggaṃ. <bold>Appeva nāmā</bold>ti sādhu vata.</paragraph>
    <paragraph line="92"><bold>Vadhetha na</bold>nti ‘‘ghātetha naṃ cora’’nti evaṃ pahitāya <bold>rañño āṇāya khādanīyampi…pe… denti</bold> ‘‘idāneva māriyamāno ettakampi sukhaṃ labhatū’’ti. <bold>Susajjito</bold>ti sukhānubhavane sannaddho.</paragraph>
    <paragraph line="93"><bold>Eteneva upāyenā</bold>ti yena yena vidhinā etarahi yathāvutte paramakicchāpanne āyatiṃ vā dukkhabhāgimhi puggale karuṇāyituṃ karuṇā uppāditā, eteneva nayena. <bold>Piyapuggale</bold>ti piyāyitabbapuggale. Etarahi vā dissamānaṃ āyatiṃ vā bhāviniṃ dukkhappattiṃ gahetvā karuṇā pavattetabbāti sambandho. Majjhattaverīsupi eseva nayo. Yo hi so karuṇāya vatthubhūto duvidho puggalo vutto, kāmaṃ tattha karuṇābhāvanā sukheneva ijjhati, iminā pana bhikkhunā tattha bhāvanaṃ paguṇataraṃ katvā <pageBreak edition="Myanmar" number="1.0372" /> sīmāsambhedaṃ kātuṃ tadanantaraṃ piyapuggale, tato majjhatte, tato veripuggale karuṇā bhāvetabbā. Bhāventena ca ekekasmiṃ koṭṭhāse muduṃ kammaniyaṃ cittaṃ katvā tadanantare tadanantare upasaṃharitabbaṃ. Yassa pana veripuggalo vā natthi, mahāpurisajātikattā vā anatthaṃ karontepi verisaññāva nuppajjati, tena majjhatte me cittaṃ kammaniyaṃ jātaṃ, idāni verimhi upasaṃharāmīti byāpārova na kātabbo. Yassa pana atthi, taṃ sandhāyāha <bold>‘‘sace panā’’</bold>tiādi.</paragraph>
    <paragraph line="94">Tattha <bold>pubbe vuttanayenevā</bold>ti mettākammaṭṭhānikassa (visuddhi. 1.240 ādayo) vuttanayena. <bold>Taṃ mettāya vuttanayeneva. Vūpasametabba</bold>nti ‘‘athānena purimapuggalesū’’tiādinā (visuddhi. 1.243), ‘‘kakacūpamaovādādīnaṃ anussarato’’tiādinā (visuddhi. 1.243) ca mettābhāvanāya vuttena nayena taṃ paṭighaṃ vūpasametabbaṃ. Evaṃ etarahi mahādukkhappatte sukhitepi akatakusalatāya āyatiṃ dukkhappattiyā vasena karuṇāyanavidhiṃ dassetvā idāni katakalyāṇepi taṃ dassetuṃ <bold>‘‘yopi cetthā’’</bold>tiādi vuttaṃ. <bold>Tesa</bold>nti byasanānaṃ. <bold>Vaṭṭadukkhaṃ anatikkantattā</bold>ti <pageBreak edition="Vipassana Research Institut" number="1.0351" /> sammāsambuddhenāpi akkhānena pariyosāpetuṃ asakkuṇeyyassa anāgatassa āpāyikassa sugatīsupi jātijarādibhedassāti aparimitassa saṃsāradukkhassa anatikkantabhāvato. <bold>Sabbathāpi karuṇāyitvā</bold>ti dukkhappattiyā, sukhappattiyā akatakusalatāya vā katākusalatāya vāti sabbapakārenapi karuṇāya vatthubhāvassa sallakkhaṇena tasmiṃ tasmiṃ puggale karuṇaṃ katvā karuṇābhāvanaṃ vaḍḍhetvā. <bold>Vuttanayenevā</bold>ti ‘‘athānena punappunaṃ mettāyantenā’’tiādinā (visuddhi. 1.243) <bold>mettābhāvanāyaṃ</bold> vuttena nayena. <bold>Taṃ nimitta</bold>nti sīmāsambhedavasena pavattaṃ samathanimittaṃ. <bold>Mettāya vuttanayenevā</bold>ti yathā mettābhāvanāyaṃ ‘‘appakasirenevā’’tiādinā (visuddhi. 1.253) <bold>tikacatukkajjhānavasena appanā</bold> ‘‘ekaṃ disaṃ pharitvā viharatī’’tiādinā (visuddhi. 1.253-254) tassā vaḍḍhanā ca vuttā, evamidha karuṇābhāvanāyaṃ tikacatukkajjhānavasena appanā veditabbā ca vaḍḍhetabbā ca, tathevassā vaḍḍhanāvidhipi veditabbāti adhippāyo. <bold>Vuttanayenevā</bold>ti avadhāraṇena ‘‘paṭhamaṃ veripuggalo karuṇāyitabbo’’ti idaṃ yathā pāḷiviruddhaṃ, evaṃ yuttiviruddhampīti imamatthaṃ <pageBreak edition="Myanmar" number="1.0373" /> dīpeti. Paṭhamaṃ hi veriṃ samanussarato kodho uppajjeyya, na karuṇā. Attāpi sakkhibhāvena karuṇāyanavasena gahetabbo, so kimiti pacchā gayhatīti. <bold>‘‘Appanā vaḍḍhetabbā’’</bold>ti iminā ca appanāppattacittasseva ‘‘karuṇāsahagatena cetasā ekaṃ disaṃ pharitvā viharatī’’tiādinā (dī. ni. 3.308; ma. ni. 1.77, 509; 2.309, 315, 452, 471; 3.230) vuttavikubbanā ijjhatīti ayamattho dassito.</paragraph>
    <paragraph line="95">Karuṇāpadamattameva cassā pāḷiyā visesoti taṃ anāmasitvā paṭisambhidāyaṃ vuttavikubbanā, mettāya vuttaānisaṃsā ca idha labbhantīti dassetuṃ <bold>‘‘tato paraṃ…pe… veditabbā’’</bold>ti vuttaṃ. Tattha <bold>tato para</bold>nti ‘‘karuṇāsahagatena cetasā’’ti (dī. ni. 3.308; ma. ni. 1.77, 509; 2.309, 315, 452, 471; 3.230) vuttavikubbanato upari. Sesaṃ vuttanayameva.</paragraph>
    <subhead line="96">Muditābhāvanāvaṇṇanā</subhead>
    <paragraph line="97" number="260"><bold>Piyapuggalādīsū</bold>ti piyamajjhattaverīsu na ārabhitabbā. Muditābhāvanāti vibhattiṃ pariṇāmetvā yojanā. <bold>Na hī</bold>tiādi tattha kāraṇavacanaṃ. <bold>Piyabhāvamattenā</bold>ti ettha <bold>matta</bold>-saddo <pageBreak edition="Vipassana Research Institut" number="1.0352" /> visesanivatti attho, tena somanassapaṭisandhikatādisiddhā niccappahaṃsitamukhatā, pubbabhāsitā, sukhasambhāsatā, sakhilatā, sammodakatāti evamādike muditāya padaṭṭhānabhūte visese ulliṅgeti, īdisehi visesehi virahitoti vuttaṃ hoti. <bold>Eva</bold>-kārena pana piyapuggalassa sukhasamappitatādiṃ, muditāya ca hetubhūtaṃ pamodappavattiṃ nivatteti. Piyapuggalepi hi paramāya sampattiyā pamudite haṭṭhatuṭṭhe bhikkhuno muditokāsaṃ labheyya. Vakkhati hi ‘‘piyapuggalaṃ vā’’tiādi. Ādito majjhattapuggalaṃ anussarantassa udāsinatā saṇṭhāti, veriṃ samanussarantassa kodho uppajjati. Tenāha <bold>‘‘pageva majjhattaverino’’</bold>ti.</paragraph>
    <paragraph line="98">Pamodappavattiyā soṇḍasadiso sahāyo <bold>soṇḍasahāyo. Muditamuditovā</bold>ti pasādasommatāya ativiya mudito eva. Pasāde hi idaṃ āmeḍitaṃ. Evaṃ aṭṭhakathānayena ādito muditābhāvanāya vatthuṃ dassetvā idāni pāḷinayena dassetuṃ <bold>‘‘piyapuggalaṃ vā’’</bold>tiādi vuttaṃ. Tattha <bold>sukhita</bold>nti sañjātasukhaṃ, sukhappattanti attho. <bold>Sajjita</bold>nti sukhānubhavane sannaddhaṃ paṭiyattasukhasādhanaṃ. <bold>Aho sādhū</bold>ti tassa sattassa sampattiyaṃ <pageBreak edition="Myanmar" number="1.0374" /> sampajaññapubbapamodanākāradassanaṃ. Puna <bold>aho suṭṭhū</bold>ti tassa pamodanassa bahulīkāradassanaṃ. <bold>Piyaṃ manāpa</bold>nti ettha <bold>manāpa</bold>-ggahaṇena pāḷiyampi atippiyasahāyako adhippetoti eke.</paragraph>
    <paragraph line="99"><bold>Atīte</bold>ti tasmiṃyeva attabhāve atīte. <bold>Anāgate</bold>ti etthāpi eseva nayo. Na hi bhavantaragate brahmavihārabhāvanā ruhati. Yadi evaṃ, atītānāgate kathanti? Nāyaṃ doso. ‘‘So evāyaṃ datto tisso’’ti addhāpaccuppannatāya vijjamānabhāvena gahetabbato. Kathaṃ panassa anāgate sampatti ārammaṇaṃ hotīti? Ādesādito, paccuppannāya vā payogasampattiyā anumānato laddhāya gahetabbato.</paragraph>
    <paragraph line="100"><bold>Piyapuggale</bold>ti soṇḍasahāyasaññite atippiyapuggale, piyapuggale ca. Duvidhopi cesa idha piyabhāvasāmaññato ‘‘piyapuggalo’’ti vutto. <bold>Anukkamenā</bold>ti atippiyapuggalo piyapuggalo majjhatto verīti catūsu koṭṭhāsesu ekekasmiṃ kammaṭṭhānaṃ paguṇaṃ, muduṃ, kammaniyañca katvā sesesu upasaṃharaṇānukkamena. Kiñcāpi catūsu janesu samacittatāva <bold>sīmāsambhedo</bold> sīmā sambhijjati etāyāti katvā. Bhāvanāya pana tathā bahuso pavattamānāya purimasiddhaṃ hetuṃ, itaraṃ phalañca katvā <pageBreak edition="Vipassana Research Institut" number="1.0353" /> vuttaṃ <bold>‘‘samacittatāya sīmāsambhedaṃ katvā’’</bold>ti. Yathāvuttasīmābhāvo vā sīmāsambhedoti vuttaṃ <bold>‘‘samacittatāya sīmāsambhedaṃ katvā’’</bold>ti. Sesamettha yaṃ vattabbaṃ, taṃ heṭṭhā vuttanayameva.</paragraph>
    <subhead line="101">Upekkhābhāvanāvaṇṇanā</subhead>
    <paragraph line="102" number="261"><bold>Upekkhābhāvana</bold>nti upekkhābrahmavihārabhāvanaṃ. Yasmā purimabrahmavihārattayanissando catutthabrahmavihāro, tasmā vuttaṃ <bold>‘‘mettādīsu paṭiladdhatikacatukkajjhānenā’’</bold>ti. <bold>Paguṇatatiyajjhānā</bold>ti subhāvitaṃ vasībhāvaṃ pāpitaṃ paguṇaṃ, tathārūpā tatiyabrahmavihārajjhānato. Appaguṇaṃ hi uparijhānassa padaṭṭhānaṃ na hoti. Catukkanayavasena cettha tatiyaggahaṇaṃ. <bold>Sukhitā hontūtiādivasenā</bold>ti <bold>ādi</bold>-saddena ‘‘niddukkhā hontū’’ti evamādīnaṃ saṅgaho daṭṭhabbo. <bold>Sattakelāyanaṃ</bold> sattesu mamāyanaṃ <pageBreak edition="Myanmar" number="1.0375" /> mamattakaraṇaṃ, tathā manasikārena yogo <bold>sattakelāyanamanasikārayuttattaṃ,</bold> tasmā. Mettādīnaṃ rāgagehassitadomanassasomanassānaṃ āsannavuttitāya yathārahaṃ <bold>paṭighānunayasamīpacāritā</bold> veditabbā. Atha vā ‘‘sukhitā hontu, dukkhato muccantu modantū’’ti hitesitabhāvappattiyā tissannampi anunayassa āsannacāritā. Sati ca tabbipariyāye lohitappakope pubbo viya laddhokāsamevettha paṭighanti avisesena tāsaṃ paṭighānunayasamīpacāritā daṭṭhabbā.</paragraph>
    <paragraph line="103"><bold>‘‘Somanassayogena oḷārikattā’’</bold>ti idaṃ tatiyajjhānassa vasena vuttaṃ, tato vuṭṭhitassa idamādīnavadassananti. Mettādivasena pana oḷārikabhāve vuccamāne vitakkavicārapītiyogeneva oḷārikatā vattabbā siyā, tāhipi tāsaṃ samāyogasambhavato, upekkhāya ca tadabhāvato. Na vā vattabbā tatiyajjhānikānaṃyeva mettādīnaṃ idhādhippetattā, taṃtaṃjhānasamatikkameneva ca taṃtaṃjhānikā mettādayopi samatikkantā eva nāma honti, jhānasāmaññena viya mettādisāmaññena vohāramattaṃ. <bold>Purimāsū</bold>ti mettākaruṇāmuditāsu. <bold>Santabhāvato</bold>ti yathāvuttasattakelāyanādianupasantabhāvābhāvato upekkhāya santabhāvato. ‘‘Santabhāvato’’ti ca idaṃ nidassanamattaṃ daṭṭhabbaṃ. Sukhumatā paṇītatā vidūrakilesatā vipulaphalatāti evamādayopi upekkhāya ānisaṃsā daṭṭhabbā. <bold>Pakatimajjhatto</bold>ti kiñci kāraṇaṃ anapekkhitvā pakatiyā sabhāveneva imassa bhikkhuno udāsinapakkhe ṭhito. <bold>Ajjhupekkhitvā</bold>ti attanā katakammavaseneva ayamāyasmā āgato gacchati ca, tvampi attanā katakammavaseneva āgato <pageBreak edition="Vipassana Research Institut" number="1.0354" /> gacchasi ca, na tassa tava payogena kiñci sukhaṃ vā upanetuṃ, dukkhaṃ vā apanetuṃ labbhā, kevalaṃ panetaṃ cittassa anujukammaṃ, yadidaṃ mettāyanādinā sattesu kelāyanaṃ. Buddhādīhi ariyehi gatamaggo cesa apaṇṇakapaṭipadābhūto, yadidaṃ sabbasattesu majjhattatāti evaṃ paṭipakkhajigucchāmukhena majjhattatāya samupajātagāravabahumānādaro taṃ puggalaṃ punappunaṃ ajjhupekkhati, tattha ca savisesaṃ upekkhaṃ paccupaṭṭhapeti, tassa tathā paṭipajjato pakatiyāpi udāsinattā sātisayaṃ tattha majjhattatā saṇṭhāti <pageBreak edition="Myanmar" number="1.0376" />. Bhāvanābalena nīvaraṇāni vikkhambhitāneva honti, kilesā sannisinnā eva honti, so taṃ upekkhaṃ piyapuggalādīsu upasaṃharati. Tenāha <bold>‘‘upekkhā uppādetabbā. Tato piyapuggalādīsū’’</bold>ti. <bold>Ekaṃ puggala</bold>nti ettha aññattho <bold>eka</bold>-saddo ‘‘ittheke abhivadantī’’tiādīsu (ma. ni. 3.27) viya. Ekavacaneneva cettha saṅkhyāviseso siddho, tasmā aññaṃ ekaṃ puggalanti ayamettha attho. Tena attānaṃ nivatteti. <bold>‘‘Neva manāpa’’</bold>nti iminā piyapuggalaṃ, atippiyasahāyakañca nivatteti, attānampi vā attani amanāpatāya abhāvato. <bold>‘‘Na amanāpa’’</bold>nti iminā appiyaṃ, veripuggalañca, pārisesato majjhattapuggalassa gahaṇaṃ āpannaṃ. Iti <bold>‘‘ekaṃ puggalaṃ neva manāpaṃ nāmanāpa’’</bold>nti iminā attano, piyādīnañca paṭikkhepamukhena udāsinapuggalaṃ dasseti.</paragraph>
    <paragraph line="104"><bold>Vuttanayenā</bold>ti ‘‘yvāssa pakatimajjhatto’’tiādinā anantaraṃ vuttena nayena. Attasinehassa balavabhāvato veritopi attani majjhattatāya durūpasaṃhārattā ‘‘imesu ca attani cā’’ti attā pacchā vutto. <bold>Pathavīkasiṇe vuttanayenevā</bold>ti ‘‘ayaṃ samāpatti āsannapītipaccatthikā’’tiādinā (visuddhi. 1.87) pathavīkasiṇe vuttanayena. Yaṃ hi heṭṭhā ‘‘paguṇatatiyajjhānā vuṭṭhāyā’’tiādi (visuddhi. 1.87) vuttaṃ, taṃ heṭṭhā tīsu brahmavihāresu, catutthabrahmavihāre ca ādīnavānisaṃsadassanavasena vuttaṃ. Idaṃ pana tatiyajjhāne ādīnavaṃ, catutthajjhāne ca ānisaṃsaṃ disvā catutthādhigamāya yogaṃ karontassa catutthajjhānassa uppajjanākāradassanaṃ. Tasmā tattha vuttaṃ ‘‘pathavīsaddaṃ apanetvā tadeva nimittaṃ ārammaṇaṃ katvā manodvārāvajjanaṃ uppajjatī’’tiādinā yojetabbaṃ.</paragraph>
    <paragraph line="105"><bold>Pathavīkasiṇādīsū</bold>ti <bold>ādi</bold>-saddena sesakasiṇāni, assāsapassāsanimittañca saṅgaṇhāti. Kāmaṃ kasiṇānāpānesu uppannassāpi tatiyajjhānassa upekkhābrahmavihārena rūpāvacarajjhānāditāya attheva sabhāgatā, taṃ pana akāraṇaṃ ārammaṇassa visadisatāyāti āha <pageBreak edition="Vipassana Research Institut" number="1.0355" /><bold>‘‘ārammaṇavisabhāgatāyā’’</bold>ti. Nanu ca aññathāva kasiṇādibhāvanā, aññathā brahmavihārabhāvanāti bhāvanāvasenāpi yathāvuttajjhānānaṃ attheva visadisatāti? Saccametaṃ, bhāvanāvasena pana visadisatā anuppattiyā na ekantikaṃ kāraṇaṃ. Tathā hi aññathāva mettādibhāvanā <pageBreak edition="Myanmar" number="1.0377" />, aññathā upekkhābhāvanā. Tathāpi sattesu yathāpavattitaṃ hitesitādiākāraṃ byatirekamukhena āmasantī, tato vinivattamānarūpena ajjhupekkhanākārena brahmavihārupekkhā pavattati. Tathā hi vakkhati ‘‘kammassakā sattā, te kassa ruciyā sukhitā vā bhavissantī’’tiādi (visuddhi. 1.263). Ārammaṇasabhāgatāpi cettha atthīti mettādivasena paṭiladdhatatiyajjhānassa ijjhati upekkhābrahmavihāro. Tena vuttaṃ <bold>‘‘mettādīsū’’</bold>tiādi. Tattha <bold>mettādīsū</bold>ti mettādīsu nipphādetabbesu, mettādivasenāti attho. Sesaṃ heṭṭhā vuttanayameva.</paragraph>
    <subhead line="106">Pakiṇṇakakathāvaṇṇanā</subhead>
    <paragraph line="107" number="262"><bold>Brahmuttamenā</bold>ti ettha sammutibrahmāno upapattibrahmāno visuddhibrahmānoti tividhā brahmāno.</paragraph>
    <gatha1 line="108">‘‘Sampannaṃ sālikedāraṃ, suvā bhuñjanti kosiya;</gatha1>
    <gathalast line="109">Paṭivedemi te brahme, na ne vāretumussahe. (jā. 1.14.1);</gathalast>
    <gathalast line="110">Paribbaja mahābrahme, pacantaññepi pāṇino’’ti. (pāci. 647) –</gathalast>
    <unindented line="111">Ca evamādīsu hi brahmasaddena sammutibrahmāno vuttā.</unindented>
    <gatha1 line="112">‘‘Apārutā tesaṃ amatassa dvārā,</gatha1>
    <gatha2 line="113">Ye sotavanto pamuñcantu saddhaṃ;</gatha2>
    <gatha3 line="114">Vihiṃsasaññī paguṇaṃ na bhāsiṃ,</gatha3>
    <gathalast line="115">Dhammaṃ paṇītaṃ manujesu brahme’’.</gathalast>
    <paragraph line="116">‘‘Atha kho brahmā sahampatī’’ti (dī. ni. 2.71; ma. ni. 1.283; 2.340; saṃ. ni. 1.172; mahāva. 9) ca <pageBreak edition="Vipassana Research Institut" number="1.0356" /> evamādīsu brahmasaddena upapattibrahmāno vuttā. ‘‘Brahmacakkaṃ pavattetī’’tiādi (ma. ni. 1.148; saṃ. ni. 2.21; a. ni. 4.8; 5.11; paṭi. ma. 2.44) vacanato ‘‘brahma’’nti ariyadhammo vuccati, tato nibbattattā avisesena sabbepi ariyā visuddhibrahmāno nāma paramatthabrahmatāya. Visesato pana ‘‘brahmāti, bhikkhave, tathāgatassetaṃ adhivacana’’nti vacanato sammāsambuddho uttamabrahmā nāma sadevake loke brahmabhūtehi guṇehi ukkaṃsapāramippattito. Iti brahmānaṃ uttamo, brahmā ca so uttamo cāti vā <pageBreak edition="Myanmar" number="1.0378" /><bold>brahmuttamo,</bold> bhagavā. Tena <bold>kathite</bold> ‘‘so mettāsahagatena cetasā’’tiādinā (dī. ni. 1.556; 3.308; ma. ni. 1.77, 459, 509; 2.309, 315, 451, 471) tattha tattha veneyyānaṃ desite. <bold>Itī</bold>ti evaṃ yathāvuttena bhāvanākkamena ceva atthavaṇṇanākkamena ca <bold>viditvā</bold> jānitvā. <bold>Pakiṇṇakakathāpi viññeyyā</bold>ti pubbe viya asādhāraṇaṃ taṃtaṃbrahmavihārapaṭiniyatameva atthaṃ aggahetvā sādhāraṇabhāvato tattha tattha pakiṇṇakaṃ visaṭaṃ atthaṃ gahetvā pavattitā pakiṇṇakakathāpi vijānitabbā.</paragraph>
    <paragraph line="117"><bold>Mejjatī</bold>ti dhammato aññassa kattunivattanatthaṃ dhammameva kattāraṃ katvā niddisati. <bold>Siniyhatī</bold>ti ettha sattesu byāpajjanavasena lūkhabhāvassa paṭipakkhabhūtaṃ ñāṇapubbaṅgamaṃ hitākārapavattivasena sinehanaṃ daṭṭhabbaṃ, na taṇhāyanavasena. Taṃ hi mohapubbaṅgamaṃ lubbhanasabhāvaṃ, idaṃ pana adussanasabhāvaṃ alobhasampayuttaṃ. Nanu ca taṇhāsinehopi byāpādavirodhī tena sahānavaṭṭhānato. Yadipi tena saha ekasmiṃ citte nappavattati, virodhī pana na hoti appahāyakato. Mejjatīti <bold>mitto,</bold> hitajjhāsayo khandhappabandho, tappariyāpannatāya mitte bhavā, mitte vā ārammaṇabhūte piye puggale bhavā, mittassa esā pavatti mejjanavasena vāti veditabbā.</paragraph>
    <paragraph line="118"><bold>Karotīti karuṇā,</bold> kiṃ karoti, kesaṃ, kiṃ nimittanti āha <bold>‘‘paradukkhe sati sādhūnaṃ hadayakampana’’</bold>nti. <bold>Kampana</bold>nti ca paresaṃ dukkhaṃ disvā tassa apanetukāmassa asahanākārena cittassa aññathattaṃ. Tayidaṃ sappurisānaṃyeva hotīti āha <bold>‘‘sādhūna’’</bold>nti. Sappurisā hi saparahitasādhanena ‘‘sādhū’’ti vuccanti. <bold>Vināsetī</bold>ti adassanaṃ gameti, apanetīti attho. Tenettha hiṃsanaṃ apanayananti dasseti. Paradukkhāpanayanākārappavattilakkhaṇā hi karuṇā. <bold>Pharaṇavasenā</bold>ti <pageBreak edition="Vipassana Research Institut" number="1.0357" /> phusanavasena, ārammaṇakaraṇavasenāti attho. Ārammaṇakaraṇañcettha dukkhitesu dukkhāpanayanākārenevāti daṭṭhabbaṃ.</paragraph>
    <paragraph line="119"><bold>Modanti tāyā</bold>ti modanakiriyāya muditāya karaṇabhāvaniddeso, svāyaṃ upacārasiddho, muditāvinimutto natthi tattha koci kattāti tameva kattubhāvena niddisati <bold>‘‘sayaṃ vā modatī’’</bold>ti, ayampi upacāraniddesova. Dhammānaṃ avasavattanatoti vasavattibhāvanivāraṇatthaṃ <bold>‘‘modanamattameva vā tanti muditā’’</bold>ti āha.</paragraph>
    <paragraph line="120">Piyādīsu <pageBreak edition="Myanmar" number="1.0379" /> pakkhapātupacchedanamukhena udāsinabhāvasaṅkhātā upapattito ikkhā upekkhā. Tenāha <bold>‘‘averā hontū’’</bold>tiādi. Tattha <bold>upekkhatī</bold>ti kattuniddese kāraṇaṃ heṭṭhā vuttameva.</paragraph>
    <paragraph line="121" number="263"><bold>Hito</bold> nāma atthacaro, tasmā <bold>hitākārappavattilakkhaṇā</bold>ti sattānaṃ hitacaraṇākārena pavattilakkhaṇā, hitākārassa vā pavattanalakkhaṇā. <bold>Hitūpasaṃhārarasā</bold>ti sattesu hitassa upanayanakiccā, upanayanasampattikā vā. ‘‘Anatthaṃ me acarī’’tiādinā (dha. sa. 1237; vibha. 909) pavattanakassa āghātassa vinayanākārena paccupatiṭṭhati, ñāṇassa gocarabhāvaṃ gacchati, yattha vā sayaṃ uppajjati, tattha āghātavinayanaṃ paccupaṭṭhapetīti <bold>āghātavinayapaccupaṭṭhānā</bold>. Amanāpānampi sattānaṃ paṭikkūle appaṭikkūlasaññitārūpena, pageva manāpānaṃ yaṃ manāpabhāvadassanaṃ, tathāpavatto yonisomanasikāro, taṃ padaṭṭhānaṃ etissāti <bold>manāpabhāvadassanapadaṭṭhānā. Byāpādūpasamo</bold>ti byāpādassa vikkhambhanavasena vūpasamo. <bold>Sampattī</bold>ti sampajjanaṃ sammadeva nibbatti. <bold>Sinehasambhavo</bold>ti taṇhāsinehassa uppatti. <bold>Vipattī</bold>ti vināso. Mettāmukhena hi rāgo vañceti.</paragraph>
    <paragraph line="122">Karuṇādīnaṃ lakkhaṇādīsu iminā nayena attho veditabbo. Visesamattameva vaṇṇayissāma. Sattānaṃ pavattadukkhassa apanayanākāro. Apanayanaṃ pana hotu vā mā vā, yo dukkhāpanayanākāro, tathāpavattilakkhaṇā <bold>dukkhāpanayanākārappavattilakkhaṇā</bold>. Apanetukāmatāya paresaṃ dukkhassa asahanaṃ anadhivāsanaṃ <bold>paradukkhāsahanaṃ</bold>. Na vihiṃsā avihiṃsā, sattānaṃ aviheṭhanaṃ. Taṃ paccupaṭṭhapeti, vihiṃsāya vā paṭipakkhabhāvena paccupatiṭṭhatīti <bold>avihiṃsāpaccupaṭṭhānā. Vihiṃsūpasamo</bold>ti ettha vihiṃsanti etāya satte, vihiṃsanaṃ vā nesaṃ tanti vihiṃsā <pageBreak edition="Vipassana Research Institut" number="1.0358" />, sattānaṃ viheṭhanākārena pavatto karuṇāya paṭipakkhabhūto paṭighacittuppādo. Karuṇāmukhena soko vañcetīti āha <bold>‘‘sokasambhavo vipattī’’</bold>ti.</paragraph>
    <paragraph line="123"><bold>Pamodanalakkhaṇā</bold>ti parasampattiyā pamodanalakkhaṇā. <bold>Anissāyanarasā</bold>ti issāyanassa usūyanassa paṭipakkhabhāvakiccā. Sattānaṃ sampattiyā, pantasenāsanesu, adhikusaladhammesu ca asahanaṃ aramaṇaṃ aratiicceva <pageBreak edition="Myanmar" number="1.0380" /> saṅgahaṃ gacchati, tassā vihananākārena paccupatiṭṭhati, tassa vā vighātaṃ vūpasamaṃ paccupaṭṭhapetīti <bold>arativighātapaccupaṭṭhānā</bold>.</paragraph>
    <paragraph line="124">Pahāso gehasitapītivasena pahaṭṭhabhāvo uppilāvitattaṃ. <bold>Sattesu samabhāvadassanarasā</bold>ti piyādibhedesu sabbasattesu udāsinavuttiyā samabhāvasseva dassanakiccā, upapattito ikkhaṇato samabhāveneva tesaṃ gahaṇakiccāti attho. Sattesu paṭikkūlāpaṭikkūlākārānaṃ aggahaṇato tattha paṭighānunayānaṃ vūpasamanākārena vuttiyā tesaṃ vūpasamaṃ vikkhambhanaṃ paccupaṭṭhapetīti <bold>paṭighānunayavūpasamapaccupaṭṭhānā. Evaṃ pavattakammassakatādassanapadaṭṭhānā</bold>ti ettha <bold>‘‘eva’’</bold>nti iminā byatirekamukhena hitūpasaṃhāradukkhāpanayanasampattipamodanākārena paccāmasanto mettādīnaṃ tissannaṃ pavattiākārapaṭisedhanamukhena pavattaṃ kammassakatāñāṇaṃ upekkhābrahmavihārassa āsannakāraṇaṃ, na yaṃ kiñcīti dasseti.</paragraph>
    <paragraph line="125" number="264"><bold>Vipassanāsukhañceva bhavasampatti cā</bold>ti ettha diṭṭhadhammasukhavihāro cāti vattabbaṃ. Tampi hi nesaṃ sādhāraṇapayojanaṃ. Tathā ‘‘sukhaṃ supatī’’tiādayo (a. ni. 8.1; 11.15) ekādasānisaṃsā. Te pana heṭṭhā vuttā evāti idha na gahitā.</paragraph>
    <paragraph line="126">Nissarati apagacchati etenāti <bold>nissaraṇaṃ,</bold> pahāyakaṃ. Kāmañcetehi pañcapi nīvaraṇāni, tadekaṭṭhā ca pāpadhammā vikkhambhanavasena pahīyanti, ujuvipaccanīkadassanavasena pana byāpādādayo <bold>pāḷiyaṃ</bold> (dī. ni. 3.326; a. ni. 6.13) vuttā. Evañca katvā rāganissaraṇatāvacanaṃ upekkhābrahmavihārassa suṭṭhu samatthitaṃ daṭṭhabbaṃ.</paragraph>
    <paragraph line="127" number="265"><bold>Etthā</bold>ti etesu brahmavihāresu. Mettā sattesu yathārahaṃ dānapiyavacanādisīlasutādiguṇagahaṇavasena pavattati. Tena vuttaṃ ‘‘sattānaṃ manāpabhāvadassanapadaṭṭhānā’’ti. Rāgopi <pageBreak edition="Vipassana Research Institut" number="1.0359" /> tattha yathā tathā guṇaggahaṇamukheneva pavattati manāpasaññāpalobhatoti āha <bold>‘‘guṇadassanasabhāgatāyā’’</bold>ti. Tasmā mittamukhasapatto viya tulyākārena dūsanato <bold>rāgo</bold> mettāya <bold>āsannapaccatthiko, so lahuṃ otāraṃ labhati</bold> satisammosamattenāpi mettaṃ apanīya tassā vatthusmiṃ uppajjanārahattā <pageBreak edition="Myanmar" number="1.0381" />. <bold>Tato</bold>ti rāgato, rāgassa vā otāralābhato. <bold>Sabhāgavisabhāgatāyā</bold>ti sabhāgassa, sabhāgena vā visabhāgatāya. Sattesu hi manāpākāragāhino mettāsabhāgassa tabbiparītasabhāvo byāpādo tena visabhāgo. Tasmā so otāraṃ labhamāno cireneva labheyyāti purisassa dūre ṭhitasapatto viya mettāya dūrapaccatthiko. <bold>Tato</bold>ti byāpādato. <bold>Nibbhayenā</bold>ti anussaṅkanaparisaṅkanena, laddhapatiṭṭhāya mettāya byāpādena duppadhaṃsiyattāti adhippāyo. Tenāha <bold>‘‘mettāyissatī’’</bold>tiādi.</paragraph>
    <paragraph line="128"><bold>Iṭṭhāna</bold>nti piyānaṃ. <bold>Kantāna</bold>nti kamanīyānaṃ. <bold>Manāpāna</bold>nti manavaḍḍhanakānaṃ. Tato eva mano ramentīti <bold>manoramānaṃ. Lokāmisapaṭisaṃyuttāna</bold>nti taṇhāsannissitānaṃ. <bold>Appaṭilābhato samanupassato</bold>ti appaṭilābhena ahamime na labhāmīti paritassato. <bold>Atīta</bold>nti atikkantaṃ. <bold>Niruddha</bold>nti nirodhappattaṃ. <bold>Vipariṇata</bold>nti sabhāvavigamena vigataṃ. <bold>Samanussarato</bold>ti anutthunanavasena cintayato. <bold>Gehasita</bold>nti kāmaguṇanissitaṃ. <bold>‘‘Ādinā’’</bold>ti iminā ‘‘sotaviññeyyānaṃ saddāna’’nti evamādiṃ saṅgaṇhāti. <bold>Vipattidassanasabhāgatāyā</bold>ti yesu sattesu bhogādivipattidassanamukhena karuṇā pavattati, tesu tannimittameva ayoniso ābhoge sati yathāvuttadomanassamukhena soko uppajjeyya, so karuṇāya āsannapaccatthiko. Soko hi idha domanassasīsena vutto. <bold>Sabhāgavisabhāgatāyā</bold>ti ettha sattesu dukkhāpanayanakāmatākārassa karuṇāsabhāgassa tesu dukkhūpanayanākāro vihesāsabhāvo visabhāgoti tāya sabhāgavisabhāgatāya sā otāraṃ labhamānā cireneva labheyyāti purisassa dūre ṭhitasapatto viya karuṇāya dūrapaccatthikā vuttā.</paragraph>
    <paragraph line="129"><bold>Sampattidassanasabhāgatāyā</bold>ti yesu sattesu bhogādisampattidassanamukhena muditā pavattati, tesu tannimittameva ayoniso ābhoge sati ‘‘cakkhuviññeyyānaṃ rūpāna’’ntiādinā (ma. ni. 3.306) vuttasomanassamukhena pahāso uppajjeyya, so ca muditāya āsannapaccatthiko. Pahāso hi idha somanassasīsena vutto. <bold>Sabhāgavisabhāgatāyā</bold>ti bhogādisampattīhi <pageBreak edition="Myanmar" number="1.0382" /> muditesu sattesu pamodanākārassa muditāsabhāgassa tattha anabhiramanākārā arati visabhāgāti tāya sabhāgavisabhāgatāya <pageBreak edition="Vipassana Research Institut" number="1.0360" /> sā otāraṃ labhamānā cireneva labheyyāti purisassa dūre ṭhitasapatto viya muditāya dūrapaccatthikā vuttā. <bold>Pamudito cā</bold>tiādi muditāya siddhāya ayampi arati na hotīti laddhabbaguṇadassanavasena vuttaṃ, na idhādhippetaaratiniggahadassanavasena. Kāyacittavivekapaṭipakkhāya vā aratiyā vikkhambhitāya muditāya paṭipakkhā arati suvikkhambhaneyyā hotīti dassanatthaṃ ekadesena arati dassitāti daṭṭhabbaṃ. <bold>Adhikusaladhammesū</bold>ti samathavipassanādhammesu.</paragraph>
    <paragraph line="130">Bālakaradhammayogato <bold>bālassa</bold>. Attahitaparahitabyāmūḷhatāya <bold>mūḷhassa</bold>. Puthūnaṃ kilesādīnaṃ jananādīhi kāraṇehi <bold>puthujjanassa</bold>. Kilesodhīnaṃ maggodhīhi ajitattā <bold>anodhijinassa,</bold> odhijinā vā sekkhā odhisova kilesānaṃ jitattā. Tena imassa odhijitabhāvaṃ paṭikkhipati. Sattamabhavādito uddhaṃ pavattanavipākassa ajitattā <bold>avipākajinassa,</bold> vipākajinā vā arahanto appaṭisandhikattā. Tenassa asekkhattaṃ paṭikkhipati. Anekādīnave sabbesampi pāpadhammānaṃ mūlabhūte sammohe ādīnavānaṃ adassanasīlatāya <bold>anādīnavadassāvino</bold>. Āgamādhigamābhāvā <bold>assutavato</bold>. Ediso ekaṃsena andhaputhujjano nāma hotīti tassa andhaputhujjanabhāvadassanatthaṃ punapi <bold>‘‘puthujjanassā’’</bold>ti vuttaṃ. <bold>Evarūpā</bold>ti vuttākārena sammohapubbikā. <bold>Rūpaṃ sā nātivattatī</bold>ti rūpānaṃ samatikkamanāya kāraṇaṃ na hoti, rūpārammaṇe kilese nātivattatīti adhippāyo. Somanassadomanassarahitaṃ aññāṇameva <bold>aññāṇupekkhā. Dosaguṇāvicāraṇavasena sabhāgattā</bold>ti yathā brahmavihārupekkhā mettādayo viya sattesu hitūpasaṃhārādivasena guṇadose avicārentī kevalaṃ ajjhupekkhanavaseneva pavattati, evaṃ aññāṇupekkhā sattesu vijjamānampi guṇadosaṃ acintentī kevalaṃ ajjhupekkhanavaseneva pavattatīti dosaguṇāvicāraṇavasena sabhāgā. Tasmā sā lahuṃ otāraṃ labhatīti brahmavihārupekkhāya āsannapaccatthikā vuttā. <bold>Sabhāgavisabhāgatāyā</bold>ti iṭṭhāniṭṭhesu majjhattākārassa upekkhāsabhāgassa <pageBreak edition="Myanmar" number="1.0383" /> tattha anurodhavirodhapavattiākārā rāgapaṭighā visabhāgāti tāya sabhāgavisabhāgatāya te otāraṃ labhamānā cireneva labheyyunti purisassa dūre ṭhitasapatto viya upekkhābrahmavihārassa dūrapaccatthikā vuttā.</paragraph>
    <paragraph line="131" number="266"><bold>Kattukāmatā chando ādi</bold> ‘‘chandamūlakā kusalā dhammā’’ti (a. ni. 8.83) vacanato, atha vā sattesu hitesitādukkhāpanayanakāmatādinā anavajjābhipatthanāvasena <pageBreak edition="Vipassana Research Institut" number="1.0361" /> pavattanato ‘‘kattukāmatā chando ādī’’ti vuttaṃ. Upekkhābrahmavihāropi hi sattesu anirākatahitacchandoyeva ‘‘tattha abyāvaṭatā apaṇṇakapaṭipadā’’ti ajjhupekkhanākārena pavattati mātā viya sakiccapasute putte. <bold>Nīvaraṇādī</bold>ti <bold>ādi</bold>-saddena tadekaṭṭhakilesānaṃ saṅgaho daṭṭhabbo. Katthaci sattaggahaṇampi saṅkhāraggahaṇameva hoti puggalādhiṭṭhānāya desanāya yathā ‘‘sabbe sattā āhāraṭṭhitikā’’ti (a. ni. 10.27; khu. pā. 4.1), na evamidhāti āha <bold>‘‘paññattidhammavasena eko vā satto aneke vā sattā ārammaṇa’’</bold>nti. <bold>Paññattidhammavasenā</bold>ti paññattisaṅkhātadhammavasena. Kāmañcettha ‘‘sukhitā hontū’’tiādinā (paṭi. ma. 2.23) bhāvanāyaṃ sukhādiggahaṇampi labbhati. Taṃ pana ‘‘sabbe saṅkhārā aniccā’’ti (dha. pa. 255; theragā. 676; netti. 5) vipassanāya aniccalakkhaṇagahaṇaṃ viya appadhānabhūtaṃ, sattapaññatti eva padhānabhāvena gayhatīti daṭṭhabbaṃ. <bold>Upacāre vā</bold> patte <bold>ārammaṇavaḍḍhanaṃ</bold> tatthāpi sīmāsambhedasiddhitoti adhippāyo.</paragraph>
    <paragraph line="132"><bold>Ekamāvāsaṃ paricchinditvā</bold>ti ettha ‘‘satte mettāya pharissāmī’’ti evaṃ ñāṇena paricchedaṃ katvā ekā racchā paricchinditabbāti yojanā. Racchāgahaṇena racchāvāsino sattā gahitā yathā ekaṃ disanti. Evaṃ sabbattha.</paragraph>
    <paragraph line="133" number="267"><bold>Kasiṇānaṃ nissando</bold>ti kasiṇajjhānānaṃ nissandaphalasadisā <bold>āruppā</bold> arūpajjhānāni, kasiṇajjhānānaṃ pāripūriyāva sijjhanato. Tehi vinā asijjhanatoti keci. <bold>Samādhinissando</bold>ti rūpajjhānasamādhīnaṃ, heṭṭhimānaṃ tiṇṇaṃ arūpajjhānasamādhīnañca nissando paṭipāṭiyā te adhigantvāva paṭilabhitabbato <pageBreak edition="Myanmar" number="1.0384" />. <bold>Vipassanānissando</bold> vipassanānubhāvena laddhabbato, vipassanāvaseneva ca samāpajjitabbato. <bold>Samathavipassanānissando nirodhasamāpatti</bold>. Yathāha ‘‘dvīhi balehi samannāgatattā’’tiādi (visuddhi. 2.868). <bold>‘‘Purimabrahmavihārattayanissando’’</bold>ti iminā mettādivasena tīṇi jhānāni adhigantvā ṭhitasseva upekkhābrahmavihāro, na itarassāti dasseti. Tamevatthaṃ upamāya pākaṭataraṃ katvā dassetuṃ <bold>‘‘yathā hī’’</bold>tiādi vuttaṃ. Yaṃ panettha vattabbaṃ, taṃ heṭṭhā vuttameva.</paragraph>
    <paragraph line="134" number="268"><bold>Siyā</bold>ti vuccamānākārena siyā kassaci parivitakko. <bold>Etthā</bold>ti etesu mettādīsu brahmavihāratā veditabbā, itarakammaṭṭhānāni attahitapaṭipattimattāni. Imāni pana ‘‘sabbe <pageBreak edition="Vipassana Research Institut" number="1.0362" /> sattā sukhitā hontū’’tiādinā (paṭi. ma. 2.22) parahitapaṭipattibhūtāni. Tasmā sattesu sammā paṭipattibhāvena seṭṭhā ete vihārā. <bold>Brahmāno</bold>ti upapattibrahmāno. Te hi idha jhānabhāvanāya vinīvaraṇacittā hutvā brahmaloke uppannā tattha yāvatāyukaṃ vinīvaraṇacittāva honti. Tasmā <bold>‘‘niddosacittā viharantī’’</bold>ti vadanti. <bold>Brahmāno</bold>ti vā sakalabuddhaguṇahetubhūtānaṃ dānapāramitādīnaṃ buddhakaradhammānaṃ paripūraṇavasena brūhitaguṇā mahāsattā bodhisattā. Te hi sabbasattānaṃ hitesanena, ahitāpanayanena, sampattipamodanena, sabbattha vivajjitāgatigamanamajjhattabhāvādhiṭṭhānena ca niddosacittā viharanti. <bold>Eva</bold>nti yathā te upapattibrahmāno, mahābodhisattabrahmāno vā, evaṃ etehi brahmavihārehi sampayuttā samaṅgībhūtā.</paragraph>
    <paragraph line="135" number="269"><bold>Catassovātiādipañhassā</bold>ti catassotiādikassa tividhassa pañhassa. <bold>Visuddhimaggādivasā</bold>ti ettha byāpādasaṃkilesādito visujjhanupāyo visuddhimaggo. <bold>Ādi</bold>-saddena hitūpasaṃhārādimanasikāravisesā saṅgahitā. <bold>Āsaṃ</bold> mettādīnaṃ. <bold>Appamāṇe</bold>ti pamāṇarahite. <bold>Yenā</bold>ti yena kāraṇena. <bold>Ta</bold>nti tasmā. <bold>Da</bold>-kāro padasandhikaro.</paragraph>
    <paragraph line="136">Byāpādabahulassa visuddhimaggoti ānetvā sambandhitabbaṃ, ujuvipaccanīkabhāvatoti adhippāyo. Esa nayo sesesupi. Pakkhapātavasena anābhujanamanābhogo majjhattākāroti adhippāyo. Yvāyaṃ catubbidho sattesu <pageBreak edition="Myanmar" number="1.0385" /> manasikāro vutto, tameva upamāya dassetuṃ <bold>‘‘yasmā ca yathā mātā’’</bold>tiādi vuttaṃ. Tattha vuttassāpi hitūpasaṃhārādiatthassa upameyyabhāvaṃ upanetvā dassetuṃ atthupanayanattho <bold>‘‘yasmā cā’’</bold>ti <bold>ca</bold>-saddo. <bold>Pariyāye</bold>ti vāre, tasmiṃ tasmiṃ kiccavasena parivattanakkameti attho. <bold>Abyāvaṭā</bold>ti anussukkā. <bold>Tathā</bold>ti yathā mātā daharādīsu puttesu, tathā sabbasattesu mettādivasena mettāyanādivasikena bhavitabbanti yojanā. <bold>Tasmā</bold>ti yasmā sabbepi saṃkilesadhammā yathārahaṃ dosamoharāgapakkhiyā, tehi ca visujjhanupāyo appamaññā, hitūpasaṃhārādivasena catubbidho ca sattesu manasikāro, tasmā visuddhimaggādivasā catassova appamaññā. <bold>Catassopi etā bhāvetukāmena</bold> na ekekanti adhippāyo. Sati hi sabbasaṅgahe kamena bhavitabbaṃ. Hitesitā mettāyananti āha <bold>‘‘evaṃ patthitahitāna’’</bold>nti. <bold>Sambhāvetvā vā</bold>ti ‘‘imāya paṭipattiyā ayaṃ nirayādīsu nibbatteyyā’’ti parikappetvā vā. Dukkhāpanayanākaārappavattivasena <pageBreak edition="Vipassana Research Institut" number="1.0363" /> paṭipajjitabbanti sambandho. <bold>Tato para</bold>nti tato hitākārappavattiādito paraṃ. <bold>Kattabbābhāvato</bold>ti catutthassa pakārassa kattabbassa abhāvato. <bold>Ayaṃ kamo</bold>ti ayaṃ imāsaṃ appamaññānaṃ yebhuyyena pavattanakkamoti katvā vuttaṃ, na ‘‘imināva kamena etāsaṃ pavatti, na aññathā’’ti. Mettādīnaṃ hi tissannaṃ bhāvanānaṃ kamaniyamo natthi, yaṃ vā taṃ vā paṭhamaṃ bhāvetuṃ labbhā, desanākkamavasena vā evaṃ vuttaṃ.</paragraph>
    <paragraph line="137"><bold>Ekasattassāpī</bold>ti ekassāpi sattassa. Appaṭibhāganimittattā paricchedaggahaṇaṃ natthi, na ca sammutisaccavasena pavattaṃ sattaggahaṇaṃ paricchinnarūpādiggahaṇaṃ hotīti appanāppattiyā aparāmāsasattaggahaṇamuddhabhūtānaṃ mettādīnaṃ ekasattārammaṇānampi appamāṇagocaratā vuttā. <bold>Evaṃ pamāṇaṃ aggahetvā</bold>ti yathā uddhumātakādīsu atirekuddhumātakādibhāvappatte padese nimittaṃ gayhati, evaṃ pamāṇaṃ aggahetvā. <bold>Sakalapharaṇavasenā</bold>ti niravasesapharaṇavasena.</paragraph>
    <paragraph line="138" number="270"><bold>Nissaraṇattā</bold>ti ettha yaṃ yassa nissaraṇaṃ, taṃ tassa ujupaṭipakkhabhūtameva hoti. Yathā kāmānaṃ nekkhammaṃ, rūpānaṃ āruppā, saṅkhārānaṃ nibbānaṃ <pageBreak edition="Myanmar" number="1.0386" />, evaṃ domanassasahitānaṃ byāpādavihiṃsāratīnaṃ nissaraṇabhūtā mettākaruṇāmuditā na somanassarahitā honti. Nissaraṇaggahaṇeneva ca pubbabhāgiyānaṃ tāsaṃ upekkhāsampayogopi anuññātoti daṭṭhabbaṃ anissaraṇabhāvato. Tathā hi aṭṭhavīsatiyā cittuppādesu karuṇāmuditānaṃ pavattiṃ ācariyā icchanti. Na hi brahmavihārupekkhā upekkhāvedanaṃ vinā vattati pārisuddhiupekkhā viya. Na hi kadāci pārisuddhiupekkhā vedanupekkhaṃ vinā vattatīti.</paragraph>
    <paragraph line="139" number="271"><bold>Sātasahagata</bold>nti sukhasahagataṃ. <bold>Tasmā</bold>ti yasmā ‘‘tato tvaṃ bhikkhū’’tiādikāya (a. ni. 8.63) desanāya catunnampi appamaññānaṃ savitakkādibhāvo viya upekkhāsahagatabhāvopi viññāyati, tasmā. <bold>Catassopi appamaññā catukkapañcakajjhānikā</bold>ti codakassa adhippāyo. <bold>Evañhi satī</bold>ti yadi mūlasamādhimhi vuttamatthaṃ anantaraṃ vuttatāya brahmavihāresu pakkhipati, evaṃ sante kāyānupassanādayopi catukkapañcakajjhānikā siyuṃ, na pana honti vipassanāvasena desitattāti adhippāyo, hontu kāyānupassanādayo ānāpānabhāvanāvasena catukkapañcakajjhānikāti vadeyyāti āsaṅkanto āha <bold>‘‘vedanādīsū’’</bold>tiādi. <bold>Byañjanacchāyāmattaṃ gahetvā</bold>ti ‘‘mettā me cetovimutti bhāvitā bhavissatī’’tiādīhi <pageBreak edition="Vipassana Research Institut" number="1.0364" /> byañjanehi pakāsito eva cittasamādhi ‘‘ajjhattaṃ me cittaṃ ṭhitaṃ bhavissatī’’tiādīhipi byañjanehi pakāsitoti byañjanato labbhamānasamādhicchāyāmattaṃ gahetvā ubhayattha labbhamānaṃ adhippāyaṃ aggahetvāti attho. Suttatthaṃ hi aññathā vadanto ayathāvāditāya satthāraṃ apavadanto nāma hoti. Tenāha <bold>‘‘mā bhagavantaṃ abbhācikkhī’’</bold>ti.</paragraph>
    <paragraph line="140" number="272"> ‘‘Tayimaṃ dosaṃ pariharitukāmena na sabbaṃ suttaṃ nītatthameva, tasmā garukulato adhippāyo maggitabbo’’ti dassento <bold>‘‘gambhīraṃ hī’’</bold>tiādiṃ vatvā tattha ādito paṭṭhāya adhippāyaṃ dassetuṃ <bold>‘‘ayañhī’’</bold>tiādimāha. Āyācitā dhammadesanā etenāti āyācitadhammadesano, taṃ <bold>āyācitadhammadesanaṃ. Evamevā</bold>ti garahane nipāto, mudā evāti attho. <bold>Ajjhatta</bold>nti gocarajjhatte, kammaṭṭhānārammaṇeti attho <pageBreak edition="Myanmar" number="1.0387" />. Yasmā cittekaggatā nāma sasantatipariyāpannā hoti, tasmā atthavaṇṇanāyaṃ <bold>‘‘niyakajjhattavasenā’’</bold>ti vuttaṃ. <bold>Cittaṃ ṭhitaṃ bhavissatī</bold>ti bahiddhā avikkhippamānaṃ ekaggabhāve ṭhitaṃ bhavissati. Tato eva <bold>susaṇṭhitaṃ,</bold> suṭṭhu samāhitanti attho. <bold>Uppannā</bold>ti avikkhambhitā. <bold>Pāpakā</bold>ti lāmakā. <bold>Akusalā dhammā</bold>ti kāmacchandādayo akosallasambhūtaṭṭhena akusalā dhammā. Cittaṃ pariyādāya pavattituṃ okāsādānena kusalacittaṃ khepetvā na ca ṭhassantīti yojanā. Iminā yathāvuttassa samādhānassa kāraṇamāha.</paragraph>
    <paragraph line="141"><bold>Cittekaggatāmatto</bold>ti bhāvanamanuyuttena paṭiladdhamattaṃ nātisubhāvitaṃ samādhānaṃ. Taṃ pana upari vuccamānānaṃ samādhivisesānaṃ mūlakāraṇabhāvato <bold>‘‘mūlasamādhī’’</bold>ti vutto. Svāyaṃ cittekaggatāmatto ‘‘ajjhattameva cittaṃ saṇṭhapemi sannisādemi ekodiṃ karomi samādahāmī’’tiādīsu viya khaṇikasamādhi adhippeto. Yatheva hi aññatthāpi ‘‘āraddhaṃ kho pana me, bhikkhave, vīriyaṃ ahosi asallīnaṃ…pe… samāhitaṃ cittaṃ ekagga’’nti (a. ni. 8.11; pārā. 11) vatvā ‘‘vivicceva kāmehī’’tiādivacanato (a. ni. 8.11) paṭhamaṃ vuttacittekaggatā ‘‘khaṇikasamādhī’’ti viññāyati, evamidhāpīti. <bold>So eva samādhī</bold>ti mūlasamādhimāha.</paragraph>
    <paragraph line="142"><bold>Assā</bold>ti bhikkhuno, assa vā mūlasamādhissa. <bold>Bhāvana</bold>nti vaḍḍhanaṃ. <bold>Ayaṃ samādhī</bold>ti ca mūlasamādhiyeva adhippeto. <bold>Evaṃ bhāvito</bold>ti yathā araṇisahitena uppādito aggi gomayacuṇṇādīhi <pageBreak edition="Vipassana Research Institut" number="1.0365" /> vaḍḍhito gomayaggiādibhāvaṃ pattopi araṇisahitena uppāditamūlaggītveva vuccati, evamidhāpi mūlasamādhi eva mettādivasena vaḍḍhitoti katvā vuttaṃ.</paragraph>
    <paragraph line="143"><bold>Aññesupi ārammaṇesu</bold> pathavīkasiṇādīsu. Tattha yathā mettābhāvanāpubbaṅgamena bhāvanānayena pathavīkasiṇādīsu savitakkādibhāvavasena catukkapañcakajjhānasampāpanavidhinā mūlasamādhissa bhāvanā vuttā, evaṃ karuṇādibhāvanāpubbaṅgamaṃ pathavīkasiṇādīsupi bhāvanāvidhiṃ dassetvā pacchā kāyānupassanādipubbaṅgamaṃ bhāvanāvidhiṃ dassento āsavakkhayāya dhammaṃ desesi. Tena vuttaṃ <bold>‘‘karuṇā me cetovimuttī’’</bold>tiādi. Yadi evaṃ dhammānupassanāpariyosānāya desanāya arahattādhigamāya kammaṭṭhānassa <pageBreak edition="Myanmar" number="1.0388" /> kathitattā puna ‘‘tato tvaṃ, bhikkhu, imaṃ samādhiṃ savitakkampī’’tiādi (a. ni. 8.63) kasmā vuttanti? Dhammānupassanāya matthakappattidassanatthaṃ. Sā hi saṅkhārupekkhābhāvena vattamānā yathāvuttajjhānadhamme sammasantī visesato matthakappattā nāma hoti. Phalasamāpattibhūmidassanatthaṃ vuttanti keci.</paragraph>
    <paragraph line="144">Puna <bold>yato kho te</bold>tiādi arahattappattito uddhaṃ laddhabbaphāsuvihāradassanaṃ. Tattha <bold>gagghasī</bold>ti gamissasi. <bold>Tasmā</bold>ti yasmā ‘‘savitakkampī’’tiādikā desanā mettādīnaṃ ārammaṇato aññasmiṃ ārammaṇe samādhiṃ sandhāya vuttā, na appamaññā, tasmā. <bold>‘‘Tathevā’’</bold>tiādinā ganthantarenapi tamevatthaṃ samattheti. Tattha <bold>tathevā</bold>ti tikacatukkajjhānavaseneva. <bold>Abhidhamme</bold>ti cittuppādakaṇḍe (dha. sa. 251 ādayo), appamaññāvibhaṅgādīsu (vibha. 684 ādayo) ca tattha tattha abhidhammappadesesu.</paragraph>
    <paragraph line="145" number="273"><bold>Subhaparamādivasenā</bold>ti <bold>subha</bold>-saddo ‘‘subhanteva adhimutto hotī’’ti (paṭi. ma. 1.212; a. ni. 8.66) evaṃ vuttasubhavimokkhaṃ sandhāya vutto uttarapadalopena. <bold>Parama</bold>-saddo ukkaṃsattho. Subho subhavimokkho paramo ukkaṃso paramā koṭi etissāti subhaparamā, mettācetovimutti, tato paraṃ tāya sādhetabbaṃ natthīti attho. Asādhāraṇassa atthassa adhippetattā vipassanāsukhādayo idha anavasarā. Itaretaravisiṭṭhāpete visesā, pageva parehi. Tenāha <bold>‘‘aññamaññaṃ asadiso ānubhāvaviseso veditabbo’’</bold>ti. <bold>Visesetvā</bold>ti aññamaññaṃ visiṭṭhaṃ katvā.</paragraph>
    <paragraph line="146"><bold>Tassa</bold><pageBreak edition="Vipassana Research Institut" number="1.0366" /><bold>tassa upanissayattā</bold>ti subhavimokkhādikassa tassa tassa vimokkhassa pakatūpanissayavasena upanissayapaccayabhāvato. Idāni tamatthaṃ pākaṭataraṃ katvā dassetuṃ <bold>‘‘mettāvihārissā’’</bold>tiādi vuttaṃ. Assa mettāvihārissa cittaṃ upasaṃharatoti sambandho. <bold>Appaṭikkūlaparicayā</bold>ti mettābhāvanāvasena sattasaññite yattha katthaci ārammaṇe appaṭikkūlākāreneva gahaṇassa paricitattā. Tassa saṅkhārabhūtampi yaṃ kiñci ārammaṇaṃ appaṭikkūlākāreneva paccupatiṭṭhati, pageva sabhāvato. ‘‘Appaṭikkūla’’nti <pageBreak edition="Myanmar" number="1.0389" /> tatthassa cittaṃ abhirativasena nirāsaṅkaṃ pavattati, paccanīkadhammehi ca sukhena, suṭṭhu ca vimuccati, yatassa jhānassa vimokkhapariyāyo vutto. Tenāha <bold>‘‘appaṭikkūlesū’’</bold>tiādi. Yathāvutto ca attho anatthacaraṇādiadhippāyena sacetane ārammaṇe āghātaṃ uppādentassa paṭikkūlaparicayā acetanepi vātātapādike āghātuppattiyā vibhāvetabbo. <bold>Na tato para</bold>nti tato subhavimokkhato paraṃ kassaci vimokkhassa upanissayo na hotīti attho.</paragraph>
    <paragraph line="147">Abhihananti etenāti abhighāto, daṇḍo abhighāto yassa taṃ daṇḍābhighātaṃ, taṃ ādi yassa taṃ daṇḍābhighātādi, daṇḍābhighātādi rūpaṃ nimittaṃ yassa taṃ <bold>daṇḍābhighātādirūpanimittaṃ</bold>. Kiṃ pana tanti āha <bold>‘‘sattadukkha’’</bold>nti, daṇḍappahārādijanitaṃ karajarūpahetukaṃ sattānaṃ uppajjanakadukkhanti attho. <bold>Rūpe ādīnavo suparividito hoti</bold> karuṇāvihārissa rūpanimittattā, dukkhassa karuṇāya ca paradukkhāsahanarasattāti adhippāyo. <bold>Tattha</bold> ākāse. <bold>Cittaṃ pakkhandati</bold> sabbaso rūpānaṃ abhāvo vivaramapagamoti.</paragraph>
    <paragraph line="148"><bold>Tena tenā</bold>tiādīsu ayaṃ yojanā – tena tena bhogasampattiādinā pāmojjakāraṇena pamuditānaṃ sattānaṃ uppannapāmojjaviññāṇaṃ samanupassantassa yogino ‘‘sādhu vatāyaṃ satto pamodatī’’ti muditāya pavattisambhavato pamuditaviññāṇassa dassanena viññāṇaggahaṇaparicitaṃ cittaṃ hotīti.</paragraph>
    <paragraph line="149"><bold>Anukkamādhigata</bold>nti ākāsakasiṇavajje yattha katthaci kasiṇe rūpāvacarajjhānādhigamānukkamena rūpavirāgabhāvanāya adhigataṃ. Ākāsanimittaṃ gocaro etassāti ākāsanimittagocaraṃ, tasmiṃ <bold>ākāsanimittagocare</bold> paṭhamāruppaviññāṇe. <bold>Cittaṃ upasaṃharato</bold>ti dutiyāruppādhigamāya bhāvanācittaṃ nentassa, tathā bhāvayatoti attho. <bold>Tatthā</bold>ti tasmiṃ <pageBreak edition="Vipassana Research Institut" number="1.0367" /> paṭhamāruppaviññāṇe. <bold>Citta</bold>nti viññāṇañcāyatanacittaṃ. <bold>Pakkhandatī</bold>ti anupavisati vimokkhabhāvena appeti.</paragraph>
    <paragraph line="150"><bold>Ābhogābhāvato</bold>ti ‘‘sukhitā hontū’’tiādinā (paṭi. ma. 2.23) sukhāsīsanādivasena ābhujanābhāvato. Sattānaṃ sukhāsīsanādivasena pavattamānā <pageBreak edition="Myanmar" number="1.0390" /> mettādibhāvanāva paramatthaggahaṇamukhena satte ārammaṇaṃ karoti, upekkhābhāvanā pana tathā appavattitvā kevalaṃ ajjhupekkhanavaseneva satte ārammaṇaṃ karotīti āha <bold>‘‘upekkhāvihārissa sukhadukkhādiparamatthaggāhavimukhabhāvato avijjamānaggahaṇadukkhaṃ cittaṃ hotī’’</bold>ti. Nanu ca ‘‘kammassakā sattā, te kassa ruciyā sukhitā vā bhavissantī’’tiādinā paṭikkhepavasenapi paramatthaggahaṇamukheneva upekkhābrahmavihāropi satte ārammaṇaṃ karotīti? Saccametaṃ, taṃ pana bhāvanāya pubbabhāge, matthakappattiyaṃ pana kevalaṃ ajjhupekkhanavaseneva satte ārammaṇaṃ karotīti savisesaṃ paramatthato avijjamāne eva visaye tassa pavatti. Avijjamānaggahaṇadukkhatā ca ajjhupekkhanavasena appanāppattiyā aparāmāsasattaggahaṇamuddhabhūtatāya veditabbā. Sesaṃ vuttanayameva.</paragraph>
    <paragraph line="151" number="274"><bold>Sabbāpetā</bold>ti sabbāpi etā appamaññā. <bold>Dānādīna</bold>nti pāramibhāvappattānaṃ dānādīnaṃ buddhakaradhammānaṃ. <bold>Sabbakalyāṇadhammāna</bold>nti sabbesaṃ anavajjadhammānaṃ, samatiṃsāya pāramitānaṃ, tannimittānaṃ buddhayāniyānañca, sabbehi vā sundarasabhāvānaṃ. Na hi lokiyadhammā buddhakaradhammehi ānubhāvato ukkaṭṭhā nāma atthi, buddhadhammesu vattabbameva natthi. <bold>Paripūrikā</bold>ti parivuddhikarā. Adhiṭṭhānāni viya hi appamaññā sabbāsaṃ pāramitānaṃ pāripūrikarā. <bold>‘‘Hitajjhāsayatāyā’’</bold>tiādinā mettābrahmavihārādīnaṃ upekkhābrahmavihārassa adhiṭṭhānabhāvadassanamukhena catūhi appamaññāhi attano santānassa pageva abhisaṅkhatattā mahābodhisattā dānādipāramiyo pūretuṃ samatthā honti, nāññathāti imamatthaṃ dasseti. <bold>Imassa dātabbaṃ, imassa na dātabba</bold>nti nidassanamattaṃ daṭṭhabbaṃ, ‘‘idaṃ dātabbaṃ, idaṃ na dātabbanti ca vibhāgaṃ akatvā’’ti vattabbato. Deyyapaṭiggāhakavikapparahitā hi dānapāramitā. Yathāha –</paragraph>
    <gatha1 line="152">‘‘Yathāpi kumbho sampuṇṇo, yassa kassaci adhokato;</gatha1>
    <gathalast line="153">Vamatevudakaṃ nissesaṃ, na tattha parirakkhatī’’ti. (bu. vaṃ. 2.118);</gathalast>
    <paragraph line="154">‘‘Sabbasattāna’’nti <pageBreak edition="Vipassana Research Institut" number="1.0368" /> idaṃ ‘‘sukhanidāna’’nti imināpi sambandhitabbaṃ, ‘‘dentī’’ti iminā ca. Tena deyyadhammena viya dānadhammenāpi mahāsattānaṃ lokassa bahūpakāratā <pageBreak edition="Myanmar" number="1.0391" /> vuttā hoti, tathā tassa pariṇāmanato. Tadatthadīpanatthaṃ hi ‘‘vibhāgaṃ akatvā’’ti vatvāpi ‘‘sabbasattāna’’nti vuttaṃ. <bold>Tesa</bold>nti sabbasattānaṃ. <bold>Upaghāta</bold>nti etthāpi ‘‘vibhāgaṃ akatvā’’ti ānetvā sambandhitabbaṃ. Ayaṃ hettha padayojanā – vibhāgaṃ akatvā upaghātaṃ parivajjayantā sabbasattānaṃ sukhanidānaṃ sīlaṃ samādiyantīti. Sattakālavikapparahitā hi sīlapāramitā, lokatthameva cassa phalaṃ pariṇamīyati. <bold>Nekkhammaṃ bhajantī</bold>ti pabbajjaṃ upagacchanti. Pabbajitassa hi sabbaso sīlaṃ paripūrati, na gahaṭṭhassa. Idhāpi ‘‘vibhāgaṃ akatvā sabbasattānaṃ sukhanidāna’’nti idaṃ ānetvā sambandhitabbaṃ. Na hi bodhisattā kālavibhāgaṃ katvā pabbajjaṃ anutiṭṭhanti, sīlaṃ vā samādiyanti, nidassanamattañcetaṃ jhānādinekkhammabhajanassāpi icchitabbattā. Sabbasattānaṃ sukhanidānatā heṭṭhā vuttanayāva. Esa nayo sesesupi. <bold>Hitāhitesū</bold>ti atthānatthesu. <bold>Asammohatthāyā</bold>ti sammohaviddhaṃsanāya. <bold>Paññaṃ pariyodapentī</bold>ti yogavihitaṃ vijjāṭṭhānādiṃ assutaṃ suṇantā sutaṃ vodapentā ahaṃkāramamaṃkārādiṃ vidhunantā ñāṇaṃ visodhenti. ‘‘Ahaṃ mamā’’ti vikapparahitā hi paññāpāramitā. <bold>Hitasukhatthāyā</bold>ti sattānaṃ hitasukhādivuddhiyatthameva. <bold>Nicca</bold>nti satataṃ avicchedena paṭipakkhena avokiṇṇaṃ. <bold>Vīriyamārabhantī</bold>ti yathā sattānaṃ anuppannaṃ hitasukhaṃ uppajjati, uppannaṃ abhivaḍḍhati, evaṃ parakkamaṃ karonti. Saṅkocavikkheparahitā hi vīriyapāramitā. <bold>‘‘Vīrabhāvaṃ pattāpī’’</bold>ti iminā aparaddhānaṃ niggahasamatthataṃ dasseti. <bold>Nānappakārakaṃ aparādhaṃ khamantī</bold>ti mammacchedanākārena attani pavattitaṃ nānāvidhaṃ aparādhaṃ sahanti. Attaparavikappavirahitā hi dosasahanā khantipāramitā.</paragraph>
    <paragraph line="155"><bold>Paṭiññaṃ na visaṃvādentī</bold>ti avisaṃvādanasāmaññena sabbassapi anariyavohārassa akaraṇamāha. Paṭiññāte, apaṭiññāte ca diṭṭhādike micchāvikapparahitā hi saccapāramitā. <bold>Avicalādhiṭṭhānā</bold>ti yathāsamādinnesu dānādidhammesu niccalādhiṭṭhāyino acalasamādānādhiṭṭhānā, samādinnesu ca buddhakaradhammesu sammadeva avaṭṭhānaṃ adhiṭṭhānapāramitā. <bold>Tesū</bold>ti sattesu. <bold>Avicalāyā</bold>ti paṭipakkhena akampanīyāya. <bold>Eva</bold>nti yathāvuttena sattesu hitajjhāsayatādiākārena. Yathā ca brahmavihārādhiṭṭhānā pāramiyo, evaṃ adhiṭṭhānādhiṭṭhānāpi. Tathā hi yathāpaṭiññaṃ parānuggahāya pāramīnaṃ <pageBreak edition="Myanmar" number="1.0392" /> anuṭṭhānena saccādhiṭṭhānaṃ, tappaṭipakkhapariccāgato <pageBreak edition="Vipassana Research Institut" number="1.0369" /> cāgādhiṭṭhānaṃ, pāramīhi sacittupasamato upasamādhiṭṭhānaṃ, tāhi parahitūpāyakosallato paññādhiṭṭhānaṃ. Evaṃ paccekampi pāramitāsu yathārahaṃ netabbaṃ. Ayamettha saṅkhepo, vitthārato pana pāramitāsu yaṃ vattabbaṃ, taṃ paramatthadīpaniyaṃ <bold>cariyāpiṭakavaṇṇanāyaṃ</bold> vuttanayeneva veditabbaṃ, ativitthārabhayena na vitthārayimha. Tathā dasabalañāṇādiketi. <bold>Etāva hontī</bold>ti etā honti evāti yojanā.</paragraph>
    <centered line="156">Brahmavihāraniddesavaṇṇanā niṭṭhitā.</centered>
    <centered line="157">Iti navamaparicchedavaṇṇanā.</centered>
  </content>
</document>