<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0103n.att3.xml</normativeSource>
    <archivePath>roman/anya/visuddhimagga/visuddhimagga-mahatika-1/3. kammatthanaggahananiddesavannana.xml</archivePath>
    <baseFileName>3. kammatthanaggahananiddesavannana</baseFileName>
    <titlePath>3. Kammaṭṭhānaggahaṇaniddesavaṇṇanā - Visuddhimagga-mahāṭīkā-1 - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">3. Kammaṭṭhānaggahaṇaniddesavaṇṇanā</chapter>
    <paragraph line="2" number="38"><bold>Appicchatādīhī</bold>ti <pageBreak edition="Myanmar" number="1.0107" /><pageBreak edition="Vipassana Research Institut" number="1.0100" /> appicchatāsantuṭṭhisallekhapavivekāpacayavīriyārambhādīhi. <bold>Pariyodāte</bold>ti suvisuddhe nirupakkilese. <bold>Imasmiṃ sīle</bold>ti yathāvutte catupārisuddhisīle. ‘‘Cittaṃ bhāvaya’’nti imameva desanaṃ sandhāyāha <bold>‘‘atisaṅkhepadesitattā’’</bold>ti. <bold>Ko samādhī</bold>ti sarūpapucchā. <bold>Kenaṭṭhena samādhī</bold>ti kena atthena samādhīti vuccati, ‘‘samādhī’’ti padaṃ kaṃ abhidheyyatthaṃ nissāya pavattanti attho. <bold>Katividho</bold>ti pabhedapucchā.</paragraph>
    <paragraph line="3">‘‘Ko samādhī’’ti kāmañcāyaṃ sarūpapucchā, vibhāgavantānaṃ pana sarūpavibhāvanaṃ vibhāgadassanamukheneva hotīti vibhāgo tāva anavasesato dassetabbo. Taṃdassane ca ayamādīnavoti dassetuṃ <bold>‘‘samādhi bahuvidho’’</bold>tiādi vuttaṃ. Tattha <bold>bahuvidho</bold>ti kusalādivasena anekavidho. <bold>Nānappakārako</bold>ti ālambanamanasikārachandapaṇidhiadhimokkhaabhinīhārasaññānānattādinānappakāro. <bold>Na sādheyyā</bold>ti lokiyasamādhissa bhāvanā idha adhippetattho, tañca na sādheyya. Jhānavimokkhādīsu hi samādhiṃ uddharitvā tassa labbhamānehi vibhāgehi vissajjane kariyamāne <bold>jhānavibhaṅgādīsu</bold> (vibha. 508 ādayo) āgato sabbo samādhipabhedo vissajjetabbo siyā. Tathā ca sati yvāyaṃ lokiyasamādhissa bhāvanāvidhi adhippeto, tassa vissajjanāya okāsova na bhaveyya. Kiñca yenassa tikacatukkajhānikena hīnādibhedabhinnena pavattivibhāgena brahmapārisajjādivasena navavidho, pañcamajjhānikena vehapphalādivasena dasavidho vā ekādasavidho vā bhavappabhedo nippajjati. Svāssa pavattivibhāgo ayaṃ soti niddhāretvā vuccamāno vikkhepāya siyā, yathā taṃ avisaye. Tenāha <bold>‘‘uttari ca vikkhepāya saṃvatteyyā’’</bold>ti. <bold>Kusalacittekaggatā</bold>ti <bold>kusalā</bold> anavajjasukhavipākalakkhaṇā <bold>cittekaggatā</bold>.</paragraph>
    <paragraph line="4">Cittacetasikānaṃ samaṃ avisāravasena sampiṇḍentassa viya ādhānaṃ <bold>samādhānaṃ</bold>. Avisāralakkhaṇo <pageBreak edition="Vipassana Research Institut" number="1.0101" /> hi samādhi, sampiṇḍanaraso ca. Sammā avikkhipanavasena ādhānaṃ samādhānaṃ. Avikkhepalakkhaṇo vā hi <pageBreak edition="Myanmar" number="1.0108" /> samādhi, vikkhepaviddhaṃsanaraso cāti. Svāyaṃ yasmā ekārammaṇe cittassa ṭhitihetu, tasmā <bold>‘‘ṭhapananti vuttaṃ hotī’’</bold>ti āha. Tathā hesa ‘‘cittassa ṭhiti saṇṭhiti avaṭṭhitī’’ti (dha. sa. 15) niddiṭṭho. Ekārammaṇaggahaṇañcettha samādhissa santānaṭṭhitibhāvadassanatthaṃ. Tathā hissa <bold>aṭṭhakathāyaṃ</bold> dīpacciṭṭhiti nidassitā. <bold>Ānubhāvenā</bold>ti balena, paccayabhāvenāti attho. <bold>Avikkhipamānā</bold>ti na vikkhipamānā vūpasamamānā. Upasamapaccupaṭṭhāno hi samādhi. Etenassa vikkhepapaṭipakkhataṃ dasseti. <bold>Avippakiṇṇā</bold>ti avisaṭā. Etena avisāralakkhaṇataṃ.</paragraph>
    <paragraph line="5">Sayaṃ na vikkhipati, sampayuttā vā na vikkhipanti etenāti avikkhepo, so lakkhaṇaṃ etassāti <bold>avikkhepalakkhaṇo</bold>. Vikkhepaṃ viddhaṃseti, tathā vā sampajjatīti <bold>vikkhepaviddhaṃsanaraso</bold>. Uddhacce avikampanavasena paccupatiṭṭhati, sampayuttānaṃ vā taṃ paccupaṭṭhapetīti <bold>avikampanapaccupaṭṭhāno. Sukha</bold>nti nirāmisaṃ sukhaṃ daṭṭhabbaṃ.</paragraph>
    <paragraph line="6" number="39"> Avikkhepalakkhaṇaṃ nāma samādhissa āveṇiko sabhāvo, na tenassa koci vibhāgo labbhatīti āha <bold>‘‘avikkhepalakkhaṇena tāva ekavidho’’</bold>ti. Sampayuttadhamme ārammaṇe appento viya pavattatīti vitakko <bold>appanā</bold>. Tathā hi so ‘‘appanā byappanā’’ti (dha. sa. 7) niddiṭṭho. Tappamukhatāvasena pana sabbasmiṃ mahaggatānuttare jhānadhamme ‘‘appanā’’ti <bold>aṭṭhakathā</bold>vohāro. Tathā tassa anuppattiṭṭhānabhūte parittajhāne upacāravohāro. Gāmādīnaṃ samīpaṭṭhāne gāmūpacārādisamaññā viyāti āha <bold>‘‘upacārappanāvasena duvidho’’</bold>ti. Idha pana samādhivasena veditabbaṃ. Lujjanapalujjanaṭṭhena lokoti vuccati vaṭṭaṃ, tappariyāpannatāya loke niyutto, tattha vā viditoti <bold>lokiyo</bold>. Tattha apariyāpannatāya lokato uttaro uttiṇṇoti <bold>lokuttaro</bold>. Kāmañcettha lokiyasamādhi bhāvetabbabhāvena gayhati, ubhayaṃ pana ekajjhaṃ gahetvā tato itaraṃ niddhāretuṃ <bold>‘‘lokiyalokuttaravasena duvidho’’</bold>ti vuttaṃ. <bold>Sappītikanippītikavasenā</bold>ti saha pītiyā vattatīti sappītiko, pītisampayutto. Natthi etassa pītīti nippītiko, pītivippayutto. Tesaṃ vasena. Sukhena saha ekuppādādibhāvaṃ gatoti <bold>sukhasahagato</bold><pageBreak edition="Myanmar" number="1.0109" />, sukhasampayuttoti attho. <bold>Upekkhāsahagate</bold>pi eseva nayo. <bold>Upekkhā</bold>ti cettha adukkhamasukhavedanā adhippetā. Sā hi sukhadukkhākārapavattiṃ upekkhati majjhattākārasaṇṭhitattā. Sukhasahagata-padena <pageBreak edition="Vipassana Research Institut" number="1.0102" /> cettha sappītiko, nippītikekadeso ca saṅgahito, upekkhāsahagata-padena pana nippītikekadesovāti ayametesaṃ padānaṃ viseso.</paragraph>
    <paragraph line="7">Sabhāvato, paccayato, phalato ca majjhimapaṇītehi nihīno, tesaṃ vā guṇehi parihīnoti <bold>hīno,</bold> attano paccayehi padhānabhāvaṃ nīto <bold>paṇīto,</bold> ubhinnaṃ majjhe bhavo <bold>majjhimo</bold>. Sampayogavasena pavattamānena saha vitakkena savitakko, saha vicārena savicāro, savitakko ca so savicāro cāti <bold>savitakkasavicāro. Ādi</bold>-saddena avitakkavicāramatto, avitakkāvicāro ca gahito. Tattha vicārato uttari vitakkena sampayogābhāvato avitakko ca so vicāramatto cāti <bold>avitakkavicāramatto</bold>. Visesanivattiattho vā <bold>matta</bold>-saddo. Savitakkasavicāro hi samādhi vitakkavisiṭṭhena vicārena savicāro, ayaṃ pana vicāramattena vitakkasaṅkhātavisesarahitena, tasmā avitakkavicāramatto. Atha vā bhāvanāya pahīnattā vitakkābhāvenāyaṃ vicāramatto, na vicārato aññassa attano sampayuttadhammassa kassaci abhāvāti dassetuṃ avitakka-vacanena vicāramatta-padaṃ visesetvā vuttaṃ. Ubhayarahito <bold>avitakkāvicāro. Pītisahagatādivasenā</bold>ti pītisahagatasukhasahagataupekkhāsahagatavasena. Yadettha vattabbaṃ, taṃ sukhasahagataduke vuttanayameva. Paṭipakkhehi samantato khaṇḍitattā <bold>paritto</bold>. Parittanti vā appamattakaṃ vuccati, ayampi appānubhāvatāya paritto viyāti <bold>paritto</bold>. Kilesavikkhambhanato, vipulaphalato, dīghasantānato ca mahantabhāvaṃ gato, mahantehi vā uḷāracchandādīhi gato paṭipannoti <bold>mahaggato</bold>. Ārammaṇakaraṇavasenāpi natthi etassa pamāṇakaradhammā, tesaṃ vā paṭipakkhoti <bold>appamāṇo</bold>.</paragraph>
    <paragraph line="8">Paṭipajjati jhānaṃ etāyāti paṭipadā, pubbabhāgabhāvanā. Dukkhā kicchā paṭipadā etassāti <bold>dukkhāpaṭipado</bold>. Pakatipaññāya abhivisiṭṭhattā abhiññā nāma appanāvahā bhāvanāpaññā, dandhā mandā abhiññā etassāti <bold>dandhābhiñño</bold>. Dukkhāpaṭipado ca so dandhābhiñño cāti <bold>dukkhāpaṭipadādandhābhiñño</bold><pageBreak edition="Myanmar" number="1.0110" />, samādhi. Tadādivasena. <bold>Catujhānaṅgavasenā</bold>ti catunnaṃ jhānānaṃ aṅgabhāvavasena, catukkanayavasena cetaṃ vuttaṃ. <bold>Hānabhāgiyādivasenā</bold>ti hānakoṭṭhāsikādivasena.</paragraph>
    <subhead line="9">Samādhiekakadukavaṇṇanā</subhead>
    <paragraph line="10"><bold>Channaṃ</bold><pageBreak edition="Vipassana Research Institut" number="1.0103" /><bold>anussatiṭṭhānāna</bold>nti buddhānussatiādīnaṃ channaṃ anussatikammaṭṭhānānaṃ. <bold>Imesaṃ vasenā</bold>ti imesaṃ dasannaṃ kammaṭṭhānānaṃ vasena. ‘‘Pubbabhāge ekaggatā’’ti iminā appanāya upakārakanānāvajjanupacārassapi saṅgaho daṭṭhabbo, na ekāvajjanasseva. <bold>Appanāsamādhīna</bold>nti upakattabbaupakārakasambandhe sāmivacanaṃ ‘‘purisassa attho’’tiādīsu viya. <bold>Parikamma</bold>nti gotrabhu. Aparitto samādhīti dassetuṃ <bold>‘‘paṭhamassa jhānassā’’</bold>tiādi vuttaṃ.</paragraph>
    <paragraph line="11"><bold>Tīsu bhūmīsū</bold>ti kāmarūpārūpabhūmīsu. Kusalacittekaggatāya adhippetattā <bold>‘‘ariyamaggasampayuttā’’</bold>ti vuttaṃ. <bold>Siyā sappītiko, siyā nippītiko</bold>ti aniyamavacanaṃ upacārasamādhisāmaññena sabbesampi vā jhānānaṃ nānāvajjanavīthiyaṃ upacārasamādhi siyā sappītiko, siyā nippītiko. Ekāvajjanavīthiyaṃ pana ādito dukatikajjhānānaṃ upacārasamādhi sappītikova, itaresaṃ nippītikova, visabhāgavedanassa cittassa āsevanapaccayatābhāvato, ekavīthiyaṃ vedanāparivattanābhāvato ca. <bold>Siyā sukhasahagato, siyā upekkhāsahagato</bold>ti etthāpi vuttanayeneva attho veditabbo. Tattha pana ‘‘dukatikajjhānāna’’nti vuttaṃ, idha ‘‘tikacatukkajjhānāna’’nti vattabbaṃ.</paragraph>
    <subhead line="12">Samādhitikavaṇṇanā</subhead>
    <paragraph line="13"><bold>Paṭiladdhamatto</bold>ti adhigatamatto anāsevito abahulīkato. So hi paridubbalabhāvena hīno hoti. <bold>Nātisubhāvito</bold>ti ativiya paguṇabhāvaṃ apāpito. <bold>Subhāvito</bold>ti suṭṭhu bhāvito sammadeva paguṇataṃ upanīto. Tenāha <bold>‘‘vasippatto’’</bold>ti. Chandādīnaṃ hīnatādivasenāpi imesaṃ hīnāditā veditabbā. Tathā hi uḷārapuññaphalakāmatāvasena pavattito <bold>hīno,</bold> lokiyābhiññāsampādanāya pavattito <bold>majjhimo,</bold> vivekakāmatāya ariyabhāve ṭhitena pavattito <bold>paṇīto</bold><pageBreak edition="Myanmar" number="1.0111" />. Attahitāya bhavasampattiatthaṃ pavattito vā <bold>hīno,</bold> kevalaṃ alobhajjhāsayena pavattito <bold>majjhimo,</bold> parahitāya pavattito <bold>paṇīto</bold>. Vaṭṭajjhāsayena vā pavattito <bold>hīno,</bold> vivekajjhāsayena pavattito <bold>majjhimo,</bold> vivaṭṭajjhāsayena lokuttarapādakatthaṃ pavattito <bold>paṇīto</bold>.</paragraph>
    <paragraph line="14"><bold>Saddhiṃ upacārasamādhinā</bold>ti sabbesampi jhānānaṃ upacārasamādhinā saha. <bold>Vitakkamatteyeva ādīnavaṃ</bold><pageBreak edition="Vipassana Research Institut" number="1.0104" /><bold>disvā</bold>ti vitakkeyeva oḷārikato upaṭṭhahante ‘‘cittassa khobhakaradhammo aya’’nti ādīnavaṃ disvā vicārañca santato manasi karitvā. Tenāha <bold>‘‘vicāre adisvā’’</bold>ti. <bold>Taṃ sandhāyā</bold>ti taṃ evaṃ paṭiladdhaṃ samādhiṃ sandhāya. <bold>Etaṃ</bold> ‘‘avitakkavicāramatto samādhī’’ti dutiyapadaṃ <bold>vuttaṃ. Tīsū</bold>ti ādito tīsu.</paragraph>
    <paragraph line="15"><bold>Tesvevā</bold>ti tesu eva catukkapañcakanayesu. <bold>Tatiye catutthe</bold>ti catukkanaye tatiye, pañcakanaye catuttheti yojetabbaṃ. <bold>Avasāne</bold>ti dvīsupi nayesu pariyosānajjhāne. Yathākkamaṃ catutthe, pañcame vā. <bold>Pītisukhasahagato vā</bold>ti etthāpi heṭṭhā vuttanayeneva attho veditabbo. Ettha ca satipi pītisahagatassāpi samādhissa sukhasahagatatte tīṇipi padāni asaṅkarato dassetuṃ nippītikasukhato sappītikasukhassa visesadassanatthaṃ satthu pītitikadesanāti nippītikasseva sukhassa vasena sukhasahagato samādhi gahitoti daṭṭhabbo.</paragraph>
    <paragraph line="16"><bold>Upacārabhūmiya</bold>nti upacārajjhānasampayuttacittuppāde. Cittuppādo hi sahajātadhammānaṃ uppattiṭṭhānatāya ‘‘bhūmī’’ti vuccati ‘‘sukhabhūmiyaṃ kāmāvacare’’tiādīsu (dha. sa. 988) viya. <bold>Paritto samādhi</bold> kāmāvacarabhāvato.</paragraph>
    <subhead line="17">Samādhicatukkavaṇṇanā</subhead>
    <paragraph line="18"><bold>Paṭhamasamannāhāro</bold> bhāvanaṃ ārabhantassa ‘‘pathavī pathavī’’tiādinā kammaṭṭhāne paṭhamābhiniveso. <bold>Tassa tassa jhānassa upacāra</bold>nti nīvaraṇavitakkavicāranikantiādīnaṃ vūpasame thirabhūtaṃ kāmāvacarajjhānaṃ. ‘‘Yāva appanā’’ti iminā pubbabhāgapaññāya eva abhiññābhāvo vutto viya dissatīti vadanti <pageBreak edition="Myanmar" number="1.0112" />. Appanāpaññā pana <bold>abhiññāva</bold>. Yadaggena hi pubbabhāgapaññāya dandhasīghatā, tadaggena appanāpaññāyapīti. <bold>Samudācāragahaṇatāyā</bold>ti samudācārassa gahaṇabhāvena, pavattibāhullatoti attho. <bold>Asukhāsevanā</bold>ti kasirabhāvanā.</paragraph>
    <paragraph line="19"><bold>Palibodhupacchedādīnī</bold>ti <bold>ādi</bold>-saddena bhāvanāvidhānāparihāpanādiṃ saṅgaṇhāti. <bold>Asappāyasevī</bold>ti upacārādhigamato pubbe asappāyasevitāya <bold>dukkhā paṭipadā</bold>. Pacchā asappāyasevitāya <bold>dandhā abhiññā hoti. Sappāyasevino</bold>ti etthāpi eseva nayo. <bold>Pubbabhāge</bold>ti upacārajjhānādhigamato <pageBreak edition="Vipassana Research Institut" number="1.0105" /> orabhāge. <bold>Aparabhāge</bold>ti tato uddhaṃ. <bold>Tassa vomissakatā</bold>ti yo pubbabhāge asappāyaṃ sevitvā aparabhāge sappāyasevī, tassa dukkhā paṭipadā khippābhiññā. Itarassa sukhā paṭipadā dandhābhiññā hoti. Evaṃ paṭhamacatutthānaṃ vomissakatāya dutiyatatiyāti attho. Akatapalibodhupacchedassa saparipanthatāya paṭipadā dukkhā hoti, itarassa sukhā. Asampāditaappanākosallassa ñāṇassa avisadatāya <bold>dandhā abhiññā hoti,</bold> visadatāya <bold>khippā abhiññā</bold>.</paragraph>
    <paragraph line="20"><bold>Taṇhāavijjāvasenā</bold>ti taṇhāavijjānaṃ abhibhavānabhibhavavasena. <bold>Samathavipassanādhikāravasenā</bold>ti samathavipassanāsu asato, sato ca adhikārassa vasena. Taṇhāya samādhissa ujupaṭipakkhattā sā samathapaṭipadāya paripanthinīti āha <bold>‘‘taṇhābhibhūtassa hi dukkhā paṭipadā hotī’’</bold>ti. Abhibhavo cassā itarakilesehi adhikatāya <bold>anabhibhūtassa</bold> taṇhāyāti adhikārato veditabbaṃ. Tathā avijjā paññāya ujupaṭipakkhāti tadabhibhūtassa dandhābhiññatā vuttā. <bold>Akatādhikāro</bold>ti bhavantare akataparicayo yathā paguṇaṃ katvā vissaṭṭhagantho appamattakena payogena suppavatti vācuggatova hoti, evaṃ pubbe kataparicayassa bhāvanā appakasireneva ijjhatīti āha <bold>‘‘katādhikārassa sukhā’’</bold>ti. Svāyaṃ akato, kato ca adhikāro samathanissito paṭipadāyaṃ vutto samādhippadhānattā paṭipadāya. Vipassanānissito abhiññāyaṃ ñāṇappadhānattā appanāya. <bold>Kilesindriyavasenā</bold>ti tikkhātikkhānaṃ kilesindriyānaṃ vasena. Tenāha <bold>‘‘tibbakilesassā’’</bold>tiādi <pageBreak edition="Myanmar" number="1.0113" />. Tattha <bold>kilesā</bold> kāmacchandādayo, <bold>indriyāni</bold> saddhādīni.</paragraph>
    <paragraph line="21">Yathāvuttā paṭipadābhiññā puggalādhiṭṭhānāti dhammaniddesampi puggalādhiṭṭhānamukhena dassetuṃ <bold>‘‘yo puggalo’’</bold>tiādi vuttaṃ. <bold>Appaguṇo</bold>ti na subhāvito vasībhāvaṃ apāpito. Tenāha <bold>‘‘uparijhānassa paccayo bhavituṃ na sakkotī’’</bold>ti. <bold>Ayaṃ paritto</bold>ti ayaṃ samādhi appānubhāvatāya paritto. <bold>Avaḍḍhite</bold>ti ekaṅguladvaṅgulamattampi na vaḍḍhite yathāupaṭṭhite ārammaṇe. Ekaṅgulamattampi hi vaḍḍhitaṃ appamāṇamevāti vadanti. ‘‘Paguṇo subhāvito’’ti vatvā ‘‘uparijhānassa paccayo bhavituṃ sakkotī’’ti iminā yathā paguṇopi uparijhānassa paccayo bhavituṃ asakkonto samādhi parittoyeva hoti, na appamāṇo, evaṃ ñāṇuttarassa ekāsaneneva uparijhānanibbattanenāti subhāvitopi uparijhānassa paccayabhāvasaṅkhātāya subhāvitakiccasiddhiyā <bold>‘‘appamāṇo’’</bold>tveva vuccati. Apare pana sace subhāvito paguṇo vasībhāvaṃ patto <pageBreak edition="Vipassana Research Institut" number="1.0106" /> uparijhānassa paccayo ahontopi appamāṇo eva, pamāṇakarānaṃ rāgādipaṭipakkhānaṃ suvidūrabhāvatoti vadanti. <bold>Vuttalakkhaṇavomissatāyā</bold>ti yo appaguṇo uparijhānassa paccayo bhavituṃ na sakkoti, vaḍḍhite ārammaṇe pavatto, ayaṃ paritto appamāṇārammaṇo. Yo pana paguṇo uparijhānassa paccayo bhavituṃ sakkoti, avaḍḍhite ārammaṇe pavatto, ayaṃ appamāṇo parittārammaṇoti evaṃ paṭhamacatutthasamādhīnaṃ vuttalakkhaṇassa vomissakabhāvena dutiyatatiyasamādhisaṅgāhako vomissakanayo veditabbo.</paragraph>
    <paragraph line="22"><bold>Tato</bold>ti tato paṭhamajjhānato uddhaṃ. <bold>Virattapītika</bold>nti atikkantapītikaṃ vā jigucchitapītikaṃ vā. Avayavo samudāyassa aṅganti vuccati, ‘‘senaṅgaṃ rathaṅga’’ntiādīsu viyāti āha <bold>‘‘catunnaṃ jhānānaṃ aṅgabhūtā cattāro samādhī’’</bold>ti.</paragraph>
    <paragraph line="23">Hānaṃ bhajatīti <bold>hānabhāgiyo,</bold> hānabhāgo vā etassa atthīti <bold>hānabhāgiyo,</bold> parihānakoṭṭhāsikoti attho. Ālayassa apekkhāya apariccajanato ṭhitiṃ bhajatīti <bold>ṭhitibhāgiyo</bold>. Visesaṃ bhajatīti <bold>visesabhāgiyo. Paccanīkasamudācāravasenā</bold>ti tassa tassa <pageBreak edition="Myanmar" number="1.0114" /> jhānassa paccanīkānaṃ nīvaraṇavitakkavicārādīnaṃ pavattivasena. <bold>Tadanudhammatāyā</bold>ti tadanurūpabhūtāya satiyā. <bold>Saṇṭhānavasenā</bold>ti saṇṭhahanavasena patiṭṭhānavasena. ‘‘Sā pana tadassādasaṅkhātā, tadassādasampayuttakkhandhasaṅkhātā vā micchāsatī’’ti <bold>sammohavinodaniyaṃ</bold> (vibha. aṭṭha. 799) vuttaṃ. Tattha sāpekkhassa upari visesaṃ nibbattetuṃ asakkuṇeyyattā avigatanikantikā taṃtaṃpariharaṇasatītipi vattuṃ vaṭṭati. Evañca katvā ‘‘satiyā vā nikantiyā vā’’ti vikappavacanañca yuttaṃ hoti. <bold>Visesādhigamavasenā</bold>ti visesādhigamassa paccayabhāvavasena, visesaṃ vā adhigacchati etenāti visesādhigamo, tassa vasena. <bold>Nibbidāsahagatasaññāmanasikārasamudācāravasenā</bold>ti ādīnavadassanapubbaṅgamanibbindanañāṇasampayuttasaññāya ca ābhogassa ca pavattivasena. <bold>Nibbedhabhāgiyatā</bold>ti saccānaṃ nibbijjhanapakkhikatā vipassanāya saṃvattatīti attho.</paragraph>
    <paragraph line="24"><bold>Kāmasahagatā</bold>ti kāmārammaṇā, kāmasaññāhi vā vokiṇṇā. <bold>Avitakkasahagatā</bold>ti ‘‘kathaṃ nu kho me avitakkaṃ jhānaṃ bhaveyyā’’ti evaṃ avitakkārammaṇā avitakkavisayā. Kāmañcāyaṃ ‘‘paṭhamassa jhānassā’’tiādiko pāṭho paññāvasena āgato, samādhissāpi panettha saṅgaho <pageBreak edition="Vipassana Research Institut" number="1.0107" /> atthevāti udāharaṇassa sātthakataṃ dassetuṃ <bold>‘‘tāya pana paññāya sampayuttā samādhīpi cattāro hontī’’</bold>ti tesaṃ vasena evaṃ vuttanti attho.</paragraph>
    <paragraph line="25">Bhāvanāmayassa samādhissa idhādhippetattā upacārekaggatā <bold>‘‘kāmāvacaro samādhī’’</bold>ti vuttaṃ. <bold>Adhipatiṃ karitvā</bold>ti ‘‘chandavato ce samādhi hoti, mayhampi evaṃ hotī’’ti chandaṃ adhipatiṃ, chandaṃ dhuraṃ jeṭṭhakaṃ pubbaṅgamaṃ katvā. <bold>Labhati samādhi</bold>nti evaṃ yaṃ samādhiṃ labhati, <bold>ayaṃ vuccati chandasamādhi,</bold> chandādhipatisamādhīti attho. Evaṃ vīriyasamādhiādayopi veditabbā.</paragraph>
    <paragraph line="26"><bold>Catukkabhede</bold>ti catukkavasena samādhippabhedaniddese. Aññattha sampayogavasena vicārena saha vattamāno vitakko pañcakanaye dutiyajjhāne viyojitopi na suṭṭhu viyojitoti, tena saddhiṃyeva vicārasamatikkamaṃ dassetuṃ vuttaṃ <bold>‘‘vitakkavicārātikkamena tatiya’’</bold>nti. Dvidhā <pageBreak edition="Myanmar" number="1.0115" /> bhinditvā catukkabhede vuttaṃ dutiyaṃ jhānanti yojanā. <bold>Pañcajhānaṅgavasenā</bold>ti pañcannaṃ jhānānaṃ aṅgabhāvavasena samādhissa pañcavidhatā veditabbā.</paragraph>
    <paragraph line="27" number="40"><bold>Vibhaṅge</bold>ti ñāṇavibhaṅge. Tattha hi ‘‘jhānavimokkhasamādhisamāpattīnaṃ saṃkilesavodāna’’nti, ettha <bold>‘‘saṃkilesa’’</bold>ntiādi vuttaṃ. Tattha <bold>hānabhāgiyo dhammo</bold>ti apaguṇehi paṭhamajjhānādīhi vuṭṭhitassa saññāmanasikārānaṃ kāmādianupakkhandanaṃ. <bold>Visesabhāgiyo dhammo</bold>ti paguṇehi paṭhamajjhānādīhi vuṭṭhitassa saññāmanasikārānaṃ dutiyajjhānādianupakkhandanaṃ. Tenāha <bold>‘‘paṭhamassa jhānassa lābhi’’</bold>ntiādi. Tassattho (vibha. aṭṭha. 828) – apaguṇassa paṭhamassa jhānassa lābhīnaṃ tato vuṭṭhitaṃ ārammaṇavasena kāmasahagatā hutvā <bold>saññāmanasikārā samudācaranti</bold> codenti tudanti, tassa kāmānupakkhandānaṃ saññāmanasikārānaṃ vasena sā paṭhamajjhānapaññā hāyati, tasmā <bold>hānabhāginī paññā. Avitakkasahagatā</bold>ti avitakkaṃ dutiyaṃ jhānaṃ santato paṇītato manasi karoto ārammaṇavasena <bold>avitakkasahagatā samudācaranti</bold> paguṇapaṭhamajjhānato vuṭṭhitaṃ dutiyajjhānādhigamatthāya codenti tudanti, tassa dutiyajjhānānupakkhandānaṃ saññāmanasikārānaṃ vasena paṭhamajjhānapaññā visesabhūtassa dutiyajjhānassa uppattiyā padaṭṭhānatāya <bold>visesabhāginī paññā</bold>. Taṃsampayutto samādhi idhādhippeto. <bold>Iminā nayenā</bold>ti iminā paṭhamajjhāne vuttena vidhinā dutiyajjhānādīsupi hānabhāgiyadhammo, visesabhāgiyadhammo ca veditabbo.</paragraph>
    <subhead line="28">Dasapalibodhavaṇṇanā</subhead>
    <paragraph line="29" number="41"><bold>Ariyamaggasampayutto</bold>ti <pageBreak edition="Vipassana Research Institut" number="1.0108" /> lokuttaraappamāṇaapariyāpannaggahaṇena lokiyehi asādhāraṇato, sappītikādiggahaṇena sādhāraṇato ca ariyamaggasampayutto <bold>samādhi vutto. Bhāvito hoti</bold> saññāya sampayuttattā. <bold>Ta</bold>nti ariyamaggasamādhiṃ. <bold>Visu</bold>nti paññābhāvanāya visuṃ katvā <bold>na vadāma</bold>.</paragraph>
    <paragraph line="30">Kammaṭṭhānabhāvanaṃ <pageBreak edition="Myanmar" number="1.0116" /> paribundheti uparodheti pavattituṃ na detīti <bold>palibodho</bold> ra-kārassa la-kāraṃ katvā, paripanthoti attho. <bold>Upacchinditvā</bold>ti samāpanena, saṅgahaṇena vā uparundhitvā, apalibodhaṃ katvāti attho.</paragraph>
    <paragraph line="31">Āvasanti etthāti <bold>āvāso</bold>. Paricchedavasena veṇiyati dissatīti pariveṇaṃ. Vihāre bhikkhūnaṃ taṃ taṃ vasanaṭṭhānaṃ. <bold>Svāyaṃ</bold> āvāso. <bold>Navakammādīsū</bold>ti <bold>ādi</bold>-saddena āvāsassa tadaññaṃ abhivuddhikāraṇaṃ saṅgaṇhāti. <bold>Kāraṇenā</bold>ti ‘‘chāyūdakasampannaṃ sulabhabhikkha’’ntiādinā kāraṇena. <bold>Apekkhavā</bold>ti sālayo.</paragraph>
    <paragraph line="32"><bold>Tatrā</bold>ti tasmiṃ palibodhābhāve. <bold>Pācīnakhaṇḍarāji</bold>nti puratthimadisāyaṃ pabbatakhaṇḍānaṃ antare vanarājiṭṭhānaṃ. ‘‘Nāmā’’ti iminā tassa padesassa ayaṃ samaññāti dasseti. <bold>Paṭisāmitamevā</bold>ti niccakālaṃ paṭisāmetvāva vihārato nikkhamāmīti dasseti. <bold>Dhātunidhānaṭṭhāna</bold>nti kāyabandhanadhammakaraṇanhānasāṭikaakkhakadhātusaṅkhātānaṃ paribhogasarīradhātūnaṃ nidahitaṭṭhānaṃ. Īdisassa ayaṃ thero viya alaggacittassa. Etena ‘‘bhikkhunā nāma āvāse evarūpena bhavitabba’’nti ovādo dinno hoti. Ito paresupi vatthūsu eseva nayo.</paragraph>
    <paragraph line="33"><bold>Kula</bold>nti kulaggahaṇena kulamanussānaṃ gahaṇaṃ gāmaggahaṇena gāmavāsīnaṃ viya. <bold>Upaṭṭhākakulampī</bold>ti <bold>pi</bold>-saddena pageva ñātikulanti dasseti. <bold>Uddesattha</bold>nti uddisāpanatthaṃ, pāṭhaṃ uddisāpetvā sajjhāyitunti attho. <bold>Idhevā</bold>ti imasmiṃyeva padese, yattha katthaci vihāreti attho. <bold>Taṃ vihāra</bold>nti taṃ koraṇḍakavihāraṃ.</paragraph>
    <paragraph line="34"><bold>Upagato</bold>ti <pageBreak edition="Vipassana Research Institut" number="1.0109" /> vassaṃ upagato. <bold>Sadā</bold>ti gatakālato pabhuti visesato pavāritadivasato paṭṭhāya sabbadā divase divase. <bold>Paridevamānā</bold>ti taṃtaṃvilapanavasena vividhaṃ paridevantī. <bold>Sabbaṃ pavatti</bold>nti attanā tattha diṭṭhakālato paṭṭhāya pacchā samāgamapariyosānaṃ daharassa sabbaṃ pavattiṃ.</paragraph>
    <paragraph line="35"><bold>Kāyasakkhi</bold>nti <pageBreak edition="Myanmar" number="1.0117" /> ‘‘passa ima’’nti mukhapaṭiggāhakaṃ katvā. <bold>Rathavinītapaṭipada</bold>nti dasakathāvatthukittanapubbikaṃ rathavinītūpamāhi vibhāvitaṃ <bold>rathavinītasutte</bold> (ma. ni. 1.252) āgataṃ sattavisuddhipaṭipadaṃ. <bold>Nālakapaṭipada</bold>nti ‘‘moneyyaṃ te upaññissa’’ntiādinā (su. ni. 706) satthārā <bold>nālakattherassa</bold> desitapaṭipadaṃ. <bold>Tuvaṭakapaṭipada</bold>nti ‘‘mūlaṃ papañcasaṅkhāyā’’tiādinā (su. ni. 922) bhagavatā desitapaṭipadaṃ. Tattha hi yathākkamaṃ –</paragraph>
    <gatha1 line="36">‘‘Na munī gāmamāgamma, kulesu sahasā care;</gatha1>
    <gathalast line="37">Ghāsesanaṃ chinnakatho, na vācaṃ payutaṃ bhaṇe’’. (su. ni. 716);</gathalast>
    <gathalast line="38">‘‘Gāme ca nābhisajjeyya, lābhakamyā janaṃ na lapayeyyā’’ti. (su. ni. 935) –</gathalast>
    <unindented line="39">Evamādikā paramappicchakathā āgatā. <bold>Catupaccayasantosabhāvanārāmatādīpaka</bold>nti cīvarādīsu catūsu paccayesu santosassa, bhāvanārāmatāya ca pakāsakaṃ.</unindented>
    <paragraph line="40">Labbhatīti <bold>lābho</bold>. Tenāha <bold>‘‘cattāro paccayā’’</bold>ti. <bold>Mahāparivāre</bold>ti vipulaparivāre. Piṇḍapātaṃ tāva dentā buddhapūjāpattacīvarādīni tassa parivārāni katvā denti, tathā cīvarādidānepi. <bold>Bāhullikapiṇḍapātikā</bold>ti piṇḍapātikā hutvā paccayabāhullikā. <bold>Vadantī</bold>ti purimadivase bhikkhāya āhiṇḍanakāle yathāsutaṃ vadanti. <bold>Niccabyāvaṭo</bold> upāsakādīnaṃ saṅgaṇhane.</paragraph>
    <paragraph line="41"><bold>Tassā</bold>ti gaṇassa. <bold>So</bold>ti gaṇapalibodho. <bold>Eva</bold>nti idāni vuccamānākārena gaṇavācakassa pariyesanampi lahukameva icchitabbanti āha <bold>‘‘yojanato paraṃ agantvā’’</bold>ti. <bold>Attano kamma</bold>nti samaṇadhammamāha.</paragraph>
    <paragraph line="42"><bold>Katākate</bold>ti <pageBreak edition="Vipassana Research Institut" number="1.0110" /> kate ca akate ca kamme jānanavasena <bold>ussukkaṃ āpajjitabbaṃ, katākate</bold>ti vā appake ca mahante ca kate, yathā ‘‘phalāphale’’ti. Sace bahuṃ avasiṭṭhanti sambandho. <bold>Bhārahārā</bold> saṅghakiccapariṇāyakā.</paragraph>
    <paragraph line="43"><bold>Pabbajjāpekkho</bold>ti <pageBreak edition="Myanmar" number="1.0118" /> sīhaḷadīpe kira kuladārakānaṃ pabbajjā āvāhavivāhasadisā, tasmā taṃ paricchinnadivasaṃ atikkametuṃ na sakkā. <bold>‘‘Sace taṃ alabhanto na sakkoti adhivāsetu’’</bold>ntiādinā samāpanena palibodhupacchedo vutto, byatirekato pana ‘‘sace taṃ alabhanto sakkoti adhivāsetuṃ, araññaṃ pavisitvā samaṇadhammova kātabbo’’ti ayamattho dassitoti saṅgahaṇena palibodhupacchedo veditabbo. Esa nayo sesesupi.</paragraph>
    <paragraph line="44"><bold>Tathā</bold>ti yathā upajjhāyo gilāno yāvajīvaṃ upaṭṭhātabbo, tathā upasampāditaantevāsiko attano kammavācaṃ vatvā upasampādito.</paragraph>
    <paragraph line="45"><bold>Yo koci rogo</bold>ti mūlabhūto, anubandho vā attano uppanno. <bold>Anamatagge</bold>ti anu anu amatagge anādimati.</paragraph>
    <paragraph line="46">‘‘Gantho’’ti iminā ganthapalibodho idha vuttoti āha <bold>‘‘pariyattiharaṇa’’</bold>nti. <bold>Sajjhāyādīhī</bold>ti sajjhāyadhāraṇaparicayapucchādīhi. <bold>Itarassā</bold>ti abyāvaṭassa. Yassa ganthadhuraṃ vissajjetvā ṭhitassāpi gantho vattateva, na tassa gantho palibodho. Yathā tamhi tamhi vatthumhi āgatattherānaṃ, nāpi sabbena sabbaṃ aganthapasutassa. <bold>Majjhimapaṇṇāsako āgacchati,</bold> suttapadesānaṃ vārānañca sadisatāya byāmuyhanato. <bold>Puna na olokessāmī</bold>ti kammaṭṭhānaṃ gahetvā ganthadhuraṃ vissajjemīti attho.</paragraph>
    <paragraph line="47"><bold>Gāmavāsikattherehī</bold>ti anurādhapuravāsīhi. <bold>Anuggahetvā</bold>ti aggahetvā tattha paricayaṃ akatvā. <bold>Pañcanikāyamaṇḍale</bold>ti dīghāgamādike pañcapi nikāye sikkhitaparisāya. <bold>Parivattessāmī</bold>ti vaṇṇayissāmi. <bold>Suvaṇṇabheri</bold>nti seṭṭhabheriṃ. <bold>Katamācariyānaṃ uggaho</bold>ti katamesaṃ ācariyānaṃ uggaho, kena parivattīyatīti adhippāyo. <bold>Ācariyamaggo</bold>ti ācariyānaṃ kathāmaggo. <bold>Attano ācariyāna</bold>nti attano kathetuṃ yuttānaṃ ācariyānaṃ. Suvinicchitā sabbā tipiṭakapariyatti <pageBreak edition="Vipassana Research Institut" number="1.0111" /> etasmiṃ atthīti <bold>sabbapariyattiko,</bold> tepiṭakoti attho. Pīṭhe nisinno tato otaritvā bhūmiyaṃ <bold>taṭṭikāya nisīditvā. Gatakassā</bold>ti paṭipattigamanena gatassa diṭṭhasaccassa. <bold>Cīvaraṃ pārupitvā</bold>ti ācariyassa apacitidassanatthaṃ <pageBreak edition="Myanmar" number="1.0119" /> parimaṇḍalaṃ cīvaraṃ pārupitvā. Sāṭheyyābhāvato <bold>uju</bold>. Kāraṇākāraṇassa ājānanato <bold>ājānīyo</bold>.</paragraph>
    <paragraph line="48"><bold>Pothujjanikā</bold>ti puthujjane bhavā. <bold>Dupparihārā</bold> bahuparissayatāya. Tathā hissā <bold>uttānaseyyakadārako, taruṇasassa</bold>ñca nidassitaṃ. <bold>Vipassanāya palibodho</bold> samathayānikassa, na vipassanāyānikassa. Yebhuyyena hi jhānalābhī samathayānikova hoti vipassanāsukhato. <bold>Itarenā</bold>ti samathatthikena. <bold>Avasesā</bold> nava palibodhā.</paragraph>
    <subhead line="49">Kammaṭṭhānadāyakavaṇṇanā</subhead>
    <paragraph line="50" number="42"> Kammaṭṭhāne niyutto kammaṭṭhāniko, bhāvanamanuyuñjanto. Tena <bold>kammaṭṭhānikena. Paricchinditvā</bold>ti ‘‘imasmiṃ vihāre sabbe bhikkhū’’ti evaṃ paricchinditvā. <bold>Sahavāsīnaṃ</bold> bhikkhūnaṃ. <bold>Muducittata</bold>nti attani muducittataṃ <bold>janeti,</bold> ayañca sahavāsīnaṃ cittamaddavajananādiattho ‘‘manussānaṃ piyo hotī’’tiādinayappavattena <bold>mettānisaṃsasuttena</bold> (a. ni. 11.15; paṭi. ma. 2.22; mi. pa. 4.4.6) dīpetabbo. <bold>Anolīnavuttiko hoti</bold> sammāpaṭipattiyaṃ. <bold>Dibbānipi ārammaṇāni</bold> pageva itarāni. <bold>Sabbattha</bold> sabbasmiṃ samaṇakaraṇīye, sabbasmiṃ vā kammaṭṭhānānuyoge. Pubbāsevanavasena <bold>atthayitabbaṃ</bold>. Yogassa bhāvanāya anuyuñjanaṃ yogānuyogo, tadeva karaṇīyaṭṭhena kammaṃ, tassa <bold>yogānuyogakammassa ṭhānaṃ</bold> nipphattihetu.</paragraph>
    <paragraph line="51"><bold>Niccaṃ pariharitabbattā</bold>ti sabbatthakakammaṭṭhānaṃ viya ekadāva ananuyuñjitvā sabbakālaṃ pariharaṇīyattā anuyuñjitabbattā. <bold>Evamādiguṇasamannāgata</bold>nti piyabhāvādīhi guṇehi sampannaṃ. Kalyāṇamitto hi saddhāsampanno hoti sīlasampanno sutasampanno cāgasampanno vīriyasampanno satisampanno samādhisampanno paññāsampanno. Tattha saddhāsampattiyā saddahati tathāgatassa bodhiṃ, kammaphalañca, tena sammāsambodhiyā hetubhūtaṃ sattesu hitesitaṃ na pariccajati. Sīlasampattiyā sattānaṃ piyo hoti garu bhāvanīyo codako pāpagarahī vattā vacanakkhamo, sutasampattiyā saccapaṭiccasamuppādādipaṭisaṃyuttānaṃ gambhīrānaṃ kathānaṃ kattā hoti, cāgasampattiyā appiccho hoti <pageBreak edition="Vipassana Research Institut" number="1.0112" /> santuṭṭho pavivitto asaṃsaṭṭho, vīriyasampattiyā āraddhavīriyo hoti attahitaparahitapaṭipattiyaṃ, satisampattiyā <pageBreak edition="Myanmar" number="1.0120" /> upaṭṭhitassati hoti, samādhisampattiyā avikkhitto samāhitacitto, paññāsampattiyā aviparītaṃ pajānāti. So satiyā kusalākusalānaṃ dhammānaṃ gatiyo samannesamāno paññāya sattānaṃ hitāhitaṃ yathābhūtaṃ jānitvā samādhinā tattha ekaggacitto hutvā vīriyena satte ahitaṃ nisedhetvā hite niyojeti. Tena vuttaṃ ‘‘piyo…pe… niyojakoti evamādiguṇasamannāgata’’nti.</paragraph>
    <paragraph line="52">Taṃ pana kalyāṇamittaṃ paramukkaṃsagataṃ dassetuṃ <bold>‘‘mamaṃ hī’’</bold>tiādi vuttaṃ. <bold>Kārakabhāvaṃ</bold> yogakammassa. <bold>Pakāseti</bold> attānaṃ paṭipattiyā amoghabhāvadassanena samuttejanāya, sampahaṃsanāya ca, nanu kathesi paveṇipālanatthanti adhippāyo. <bold>Evarūpo</bold>ti pesalo hutvā bahussuto. <bold>Tantidharo</bold>ti suttadharo tattha kehicipi asaṃhīro. <bold>Vaṃsānurakkhako</bold>ti buddhānubuddhavaṃsassa anurakkhako. <bold>Paveṇipālako</bold>ti paveṇiyā ācariyuggahaṇassa anupālako. <bold>Ācariyamatiko</bold>ti ācariyamatiyaṃ niyutto tassā anativattanato. Na attanomatiṃ pakāseti kathetīti <bold>na attanomatiko,</bold> attano matiṃ paggayha vattā na hotīti attho.</paragraph>
    <paragraph line="53">‘‘Pubbe vuttakhīṇāsavādayo’’tiādi ekaccakhīṇāsavato bahussutova kammaṭṭhānadāne seyyoti dassanatthaṃ āraddhaṃ. Tattha <bold>pubbe vuttakhīṇāsavādayo</bold>ti ‘‘yaṃ kammaṭṭhānaṃ gahetukāmo’’tiādinā vuttakhīṇāsavādikā. <bold>Uggahaparipucchānaṃ visodhitattā</bold>ti uggahetabbato ‘‘uggaho’’ti laddhanāmāya kammaṭṭhānupakārāya pāḷiyā, tadatthaṃ paripucchanato ‘‘paripucchā’’ti laddhasamaññāya atthasaṃvaṇṇanāya ca visesato sodhitattā niggumbaṃ nijjaṭaṃ katvā gahitattā. <bold>Ito cito ca suttañca kāraṇañca sallakkhetvā</bold>ti pañcasupi nikāyesu ito cito ca tassa tassa kammaṭṭhānassa anurūpaṃ suttapadañceva suttānugataṃ yuttiñca suṭṭhu upalakkhetvā. <bold>Sappāyāsappāyaṃ yojetvā</bold>ti yassa kammaṭṭhānaṃ ācikkhati, tassa upakārānupakāraṃ yuttiṃ magganena yojetvā, samādāya vā sammadeva hadaye ṭhapetvāti attho. <bold>Mahāmaggaṃ dassento</bold>ti kammaṭṭhānavidhiṃ mahāmaggaṃ katvā dassento.</paragraph>
    <paragraph line="54"><bold>Sabbatthā</bold>ti <pageBreak edition="Myanmar" number="1.0121" /> tattha tattha vihāre. <bold>Vattapaṭipattiṃ kurumānenā</bold>ti paviṭṭhakāle āgantukavattaṃ, nikkhamanakāle gamikavattanti yathārahaṃ taṃ taṃ vattaṃ pūrentena. <bold>Sabbapārihāriyatela</bold>nti sabbesaṃ aṅgānaṃ <pageBreak edition="Vipassana Research Institut" number="1.0113" />, sabbesaṃ vā bhikkhūnaṃ atthāya pariharitabbatelaṃ. <bold>Ṭhapemī</bold>ti anujānāpanaṃ. Yaṃ taṃ sammāvattaṃ paññattanti sambandho. Ekadivasaṃ sāyaṃ vissajjitenāpīti yojanā. <bold>Ārocetabbaṃ āgamanakāraṇaṃ. Sappāyavelā</bold> sarīracittānaṃ kallasamayo.</paragraph>
    <subhead line="55">Cariyāvaṇṇanā</subhead>
    <paragraph line="56" number="43"> Santāne rāgassa ussannabhāvena caraṇaṃ pavatti <bold>rāgacariyā,</bold> sā sassatāsayādayo viya daṭṭhabbā. Tathā <bold>dosacariyā</bold>dayo. Saṃsaggo sampayogārahavasena veditabbo, yathā ‘‘rāgamohacariyā dosamohacariyā’’tiādi. <bold>Sannipāto</bold> ekasantatipariyāpannatāvasena, yathā ‘‘rāgadosacariyā rāgadosamohacariyā’’tiādi. Imā eva hi sandhāya <bold>‘‘aparāpi catasso’’</bold>ti vuttaṃ. <bold>Tathā</bold>ti yathā rāgādīnaṃ, tathā saddhādīnaṃ <bold>saṃsaggasannipātavasena</bold> saddhābuddhicariyā saddhāvitakkacariyā buddhivitakkacariyā saddhābuddhivitakkacariyāti. Imā aparāpi catasso. <bold>Eva</bold>nti saṃsaggasannipātavasena. <bold>Saṃsagga</bold>nti saṃsajjanaṃ missīkaraṇaṃ ‘‘rāgasaddhācariyā dosasaddhācariyā’’tiādinā. <bold>Anekā</bold>ti tesaṭṭhi, tato atirekāpi vā, tā pana asammohantena <bold>saṃyuttasuttaṭīkāyaṃ</bold> vitthārato dassitāti tattha vuttanayena veditabbā. <bold>‘‘Pakatī’’</bold>ti iminā asati paṭipakkhabhāvanāyaṃ tattha tattha santāne cariyāya sabhāvabhūtataṃ dasseti. <bold>Ussannatā</bold> aññadhammehi rāgādīnaṃ adhikatā, yato rāgacariyādīnaṃ paccayasamavāye rāgādayo balavanto honti, abhiṇhañca pavattanti. <bold>Tāsaṃ vasenā</bold>ti channaṃ mūlacariyānaṃ vasena <bold>chaḷeva puggalā honti</bold>. Aññathā anekapuggalā siyuṃ, tathā ca sati adhippetatthasiddhi ca na siyāti adhippāyo.</paragraph>
    <paragraph line="57"><bold>Saddhā balavatī hoti</bold> rāgussanne santāne tadanuguṇassa dhammassa niyogato adhikabhāvasambhavato. Tenāha <bold>‘‘rāgassa āsannaguṇattā’’</bold>ti, sinehapariyesanāpariccajanehi sabhāgadhammattāti attho. Sabhāgo hi dūrepi āsanneyevāti sabhāgatālakkhaṇamidha āsannaggahaṇaṃ. Tattha saddhāya siniyhanaṃ pasādavasena akālussiyaṃ alūkhatā <pageBreak edition="Myanmar" number="1.0122" />, rāgassa pana rañjanavasena. Saddhāya pariyesanaṃ adhimuccanavasena tanninnatā, rāgassa taṇhāyanavasena. Saddhāya apariccajanaṃ okappanavasena anupakkhandanaṃ, rāgassa abhisaṅgavasenāti evaṃ bhinnasabhāvānampi <pageBreak edition="Vipassana Research Institut" number="1.0114" /> tesaṃ yathā alūkhatādisāmaññena sabhāgatā, evaṃ taṃsamaṅgīnampi puggalānanti āha <bold>‘‘rāgacaritassa saddhācarito sabhāgo’’</bold>ti.</paragraph>
    <paragraph line="58"><bold>Paññā balavatī hoti</bold> dosussanne santāne tadanuguṇassa dhammassa niyogato adhikabhāvasambhavato. Tenāha <bold>‘‘dosassa āsannaguṇattā’’</bold>ti, anallīyanapariyesanaparivajjanehi sabhāgadhammattāti attho. Tattha paññāya ārammaṇassa anallīyanaṃ tassa yathāsabhāvāvabodhavasena visaṃsaṭṭhatā, dosassa pana byāpajjanavasena. Paññāya pariyesanaṃ yathābhūtadosapavicayo, dosassa abhūtadosanijigīsā. Paññāya parivajjanaṃ nibbindanādivasena ñāṇutrāso, dosassa ahitādhānavasena chaḍḍananti evaṃ bhinnasabhāvānampi tesaṃ yathā anallīyanādisāmaññena sabhāgatā, evaṃ taṃsamaṅgīnampi puggalānanti āha <bold>‘‘dosacaritassa buddhicarito sabhāgo’’</bold>ti.</paragraph>
    <paragraph line="59"><bold>Antarāyakarā vitakkā</bold>ti micchāvitakkā micchāsaṅkappā uppajjanti mohussanne santāne tadanuguṇassa dhammassa yebhuyyena pavattisabbhāvato. Tenāha <bold>‘‘mohassa āsannalakkhaṇattā’’</bold>ti, anavaṭṭhānacañcalabhāvehi sabhāgadhammattāti attho. Tattha vitakkassa anavaṭṭhānaṃ parikappavasena savipphāratāya, mohassa sammūḷhatāvasena byākulatāya. Tathā vitakkassa lahuparivitakkanena tadaṅgacalatāya cañcalatā, mohassa anogāḷhatāyāti evaṃ bhinnasabhāvānampi tesaṃ yathā anavaṭṭhānādisāmaññena sabhāgatā, evaṃ taṃsamaṅgīnampi puggalānanti āha <bold>‘‘mohacaritassa vitakkacarito sabhāgo’’</bold>ti.</paragraph>
    <paragraph line="60"><bold>Taṇhā rāgoyeva</bold> sabhāvato, tasmā rāgacariyāvinimuttā taṇhācariyā natthīti attho. <bold>Taṃsampayutto</bold>ti tena rāgena sampayutto, dosādayo viya tena vippayutto natthīti adhippāyo. <bold>Tadubhaya</bold>nti taṇhāmānadvayaṃ. <bold>Nātivattatī</bold>ti sabhāvato, sampayogavasena ca na atikkamitvā vaṭṭati. Kāmañcettha yathā rāgadosehi sampayogavasena saha <pageBreak edition="Myanmar" number="1.0123" /> vattamānassapi mohassa ussannatāvasena visuṃ cariyābhāvo, na kevalaṃ mohasseva, tathā saddhābuddhivitakkānaṃ. Evaṃ rāgena satipi sampayoge mānassāpi visuṃ cariyābhāvo yutto siyā, evaṃ santepi rāgapaṭighamānadiṭṭhivicikicchāvijjānaṃ viya anusayaṭṭho imesaṃ rāgādīnaṃyeva āveṇiko cariyaṭṭhoti, nattheva mānacariyā. Yato cariyā ‘‘pakatī’’ti vuttā. Pakati ca sabhāvoti. Eteneva diṭṭhiyāpi visuṃ cariyābhāvābhāvo saṃvaṇṇitoti daṭṭhabbo. <bold>Aṭṭhakathāyaṃ</bold> pana mohacariyantogadhāva <pageBreak edition="Vipassana Research Institut" number="1.0115" /> diṭṭhicariyāti dassetuṃ <bold>‘‘mohanidānattā cā’’</bold>tiādi vuttaṃ. Tattha <bold>ca</bold>-saddena sampayogaṃ samuccinoti mohanidānattā, mohasampayuttattā cāti.</paragraph>
    <paragraph line="61" number="44"><bold>Kiṃ sappāya</bold>nti kīdisaṃ senāsanādisappāyaṃ. <bold>Pubbāciṇṇaṃ</bold> purimajātīsu ācaritaṃ. <bold>Ekacce</bold>ti <bold>upatissattheraṃ</bold> sandhāyāha. Tena hi <bold>vimuttimagge</bold> tathā vuttaṃ. <bold>Pubbe kirā</bold>ti <bold>kira</bold>-saddo arucisūcanattho. <bold>Iṭṭhappayogo</bold> manāpakiriyā. <bold>Subhakammabahulo</bold> yebhuyyena sobhanakammakārī. Na sabbe rāgacaritā eva honti, aluddhānampi pubbe iṭṭhappayogasubhakammabahulatāsambhavato, saggā cavitvā idhūpapattisambhavato ca. Etena asati pubbahetuniyāme yathāvuttakāraṇamattena na tesaṃ luddhatā, luddhabhāvahetukā ca rāgacariyāti imamatthaṃ dasseti.</paragraph>
    <paragraph line="62"><bold>Itare</bold>ti chedanādikammabahulā nirayādito idhūpapannā ca na sabbe dosamohacaritā eva hontīti yojanā. Idhāpi yathāvuttakāraṇassa kodhanabhāve, mūḷhabhāve ca anekantikattā dosamohacaritatāyapi anekaṃsikatā veditabbā. Dhātūnaṃ ussadaniyamo yadi pamāṇato, so natthi, atha sāmatthiyato, sopi ekaṃsiko na upalabbhatīti dassento āha <bold>‘‘yathāvutteneva nayena ussadaniyamo nāma natthī’’</bold>ti. Tattha <bold>yathāvuttenevā</bold>ti ‘‘dvinnaṃ pana dhātūna’’ntiādinā vuttappakāreneva. <bold>Dosaniyame</bold>ti semhādidosādhikatāya rāgādicarito hotīti dosavasena cariyāniyame ‘‘semhādhiko rāgacarito’’ti vatvā puna ‘‘semhādhiko mohacarito’’ti, ‘‘vātādhiko mohacarito’’ti vatvā puna ‘‘vātādhiko rāgacarito’’ti ca vuttattā <bold>tampi</bold> dosavasena niyamavacanaṃ <bold>pubbāparaviruddhameva</bold>. <bold>Aparicchinnavacana</bold>nti <pageBreak edition="Myanmar" number="1.0124" /> paricchedakārikāya paññāya na paricchinditvā vuttavacanaṃ, anupaparikkhitavacananti attho.</paragraph>
    <paragraph line="63"><bold>Ussadakittane</bold>ti vipākakathāyaṃ gahitaussadakittane. <bold>Pubbahetuniyāmenā</bold>ti purimabhave pavattalobhādihetuniyāmena. <bold>Niyāmo</bold>ti ca tesaṃyeva lobhādīnaṃ paṭiniyato lubbhanādisabhāvo daṭṭhabbo. Lobho ussado etesanti <bold>lobhussadā,</bold> ussannalobhā, lobhādhikāti attho. <bold>Amohussadā cā</bold>ti ettha <bold>ca</bold>-saddo sampiṇḍanattho. Tena ye ime lobhussadatādīnaṃ paccekaṃ vomissato ca cuddasa pabhedā icchitā, te anavasesato sampiṇḍeti yathāvuttesu chasveva tesaṃ antogadhattā. Phalabhūtā cettha lobhussadatādayo daṭṭhabbā.</paragraph>
    <paragraph line="64">Idāni <pageBreak edition="Vipassana Research Institut" number="1.0116" /> taṃ nesaṃ lobhussadatādīnaṃ paccekaṃ vomissakatādiṃ vibhāgena dassetuṃ <bold>‘‘yassa hī’’</bold>tiādi āraddhaṃ. <bold>Kammāyūhanakkhaṇe</bold>ti kammakaraṇavelāyaṃ. <bold>Lobho balavā</bold>ti lobho tajjāya paccayasāmaggiyā sāmatthiyato adhiko hoti. <bold>Alobho mando</bold>ti tappaṭipakkho alobho dubbalo. Kathaṃ panete lobhālobhā aññamaññaṃ ujuvipaccanīkabhūtā ekakkhaṇe pavattantīti? Na kho panetaṃ evaṃ daṭṭhabbaṃ ‘‘ekakkhaṇe pavattantī’’ti. Nikantikkhaṇaṃ pana āyūhanapakkhiyameva katvā evaṃ vuttaṃ. Eseva nayo sesesupi. <bold>Pariyādātu</bold>nti abhibhavituṃ <bold>na sakkoti</bold>. Yo hi ‘‘evaṃsundaraṃ evaṃvipulaṃ evaṃmahagghañca na sakkā dātu’’ntiādinā amuttacāgatādivasena pavattāya cetanāya sampayutto alobho, so sammadeva lobhaṃ pariyādātuṃ na sakkoti. Dosamohānaṃ anuppattiyā, tādisapaccayalābhena ca <bold>adosāmohā balavanto. Tasmā</bold>ti lobhādosāmohānaṃ balavabhāvato, alobhadosamohānañca dubbalabhāvatoti vuttameva kāraṇaṃ paccāmasati. <bold>So</bold>ti taṃsamaṅgīpuggalo. <bold>Tena kammenā</bold>ti tena lobhādiupanissayavatā kusalakammunā. <bold>Sukhasīlo</bold>ti sakhilo. Tamevatthaṃ <bold>‘‘akkodhano’’</bold>ti pariyāyena vadati.</paragraph>
    <paragraph line="65"><bold>Purimanayenevā</bold>ti pubbe vuttanayānusārena mandā alobhādosā lobhadose pariyādātuṃ na sakkonti, amoho pana balavā mohaṃ pariyādātuṃ sakkotīti evaṃ tattha tattha vāre yathārahaṃ atidesattho <pageBreak edition="Myanmar" number="1.0125" /> veditabbo. <bold>Duṭṭho</bold>ti kodhano. <bold>Dandho</bold>ti mandapañño. <bold>Sīlako</bold>ti sukhasīlo.</paragraph>
    <paragraph line="66">Ettha ca lobhavasena, dosamohalobhadosalobhamohadosamohalobhadosamohavasenāti tayo ekakā, tayo dukā, eko tikoti lobhādiussadavasena akusalapakkheyeva satta vārā, tathā kusalapakkhe alobhādiussadavasenāti cuddasa vārā labbhanti. Tattha alobhadosāmohā, alobhādosamohā, alobhadosamohā balavantoti āgatehi kusalapakkhe tatiyadutiyapaṭhamavārehi dosussadamohussadadosamohussadavārā gahitā eva honti, tathā akusalapakkhe lobhādosamohā, lobhadosāmohā, lobhādosāmohā balavantoti āgatehi tatiyadutiyapaṭhamavārehi adosussadaamohussadaadosāmohussadavārā gahitā evāti akusalakusalapakkhesu tayo tayo vāre antogadhe katvā aṭṭheva vārā dassitā. Ye pana ubhayesaṃ missatāvasena lobhālobhussadavārādayo apare ekūnapaññāsa vārā dassetabbā, te alabbhanato eva na dassitā. Na hi ekasmiṃ santāne antarena avatthantaraṃ ‘‘lobho ca balavā, alobho cā’’tiādi yujjatīti, paṭipakkhavasena vā hi etesaṃ balavadubbalabhāvo, sahajātadhammavasena <pageBreak edition="Vipassana Research Institut" number="1.0117" /> vā. Tattha lobhassa tāva paṭipakkhavasena alobhena anadhibhūtatāya balavabhāvo, tathā dosamohānaṃ adosāmohehi. Alobhādīnaṃ pana lobhādiabhibhavanato, sabbesañca samānajātiyamabhibhuyya pavattivasena sahajātadhammato balavabhāvo. Tena vuttaṃ <bold>aṭṭhakathāyaṃ</bold> ‘‘lobho balavā alobho mando, adosāmohā balavanto dosamohā mandā’’ti. So ca nesaṃ mandabalavabhāvo purimūpanissayato tathā āsayassa paribhāvitatāya veditabbo.</paragraph>
    <paragraph line="67"><bold>Yo luddhoti vutto</bold>ti yo ussadakittane ‘‘luddho’’ti vutto, <bold>ayaṃ</bold> idha cariyāvicāre <bold>‘‘rāgacarito’’</bold>ti veditabbo. <bold>Duṭṭhadandhā</bold>ti ‘‘duṭṭho, dandho’’ti ca vuttā yathākkamaṃ <bold>dosamohacaritā. Paññavā</bold>ti sātisayaṃ sappañño. Yato saddhāvitakkesu vijjamānesupi <bold>buddhicarito</bold>ti vuccati. Alobhādosānaṃ <pageBreak edition="Myanmar" number="1.0126" /> balavabhāvo saddhūpanissayatāya vinā na hotīti āha <bold>‘‘aluddhaaduṭṭhā pasannapakatitāya saddhācaritā’’</bold>ti.</paragraph>
    <paragraph line="68">Ayañca nayo sādhāraṇato vuttoti nibbattitapubbahetuniyāmavaseneva buddhicaritādikepi dassetuṃ <bold>‘‘yathā vā’’</bold>tiādi vuttaṃ. Tattha <bold>amohaparivārenā</bold>ti amohaparikkhittena, upanissayato sampayogato ca paññāya abhisaṅkhatenāti attho. Sesapadattayepi eseva nayo. <bold>Lobhādinā vomissaparivārenā</bold>ti ettha lobhamohādinā aññamaññaaviruddhavomissaparivārenāti attho. Avirodho ca yugaggāhavasena appavattiyā veditabbo. Tathā hi saddhānusāridhammānusārigottāni aññamaññampi bhinnasabhāvāneva. Ekaṃsena ca missakacariyāpi sampaṭicchitabbā pubbahetuniyāmena cariyāsiddhito. Tathā ceva ussadakittanaṃ pavattaṃ yathārahaṃ lobhālobhādīnaṃ vipākassa paccayabhāvato. Tenāha <bold>paṭisambhidāmagge</bold> (paṭi. ma. 1.232) –</paragraph>
    <indent line="69">‘‘Gatisampattiyā ñāṇasampayutte katamesaṃ aṭṭhannaṃ hetūnaṃ paccayā upapatti hoti? Kusalakammassa javanakkhaṇe tayo hetū kusalā tasmiṃ khaṇe jātacetanāya sahajātapaccayā honti, tena vuccati kusalamūlapaccayāpi saṅkhārā. Nikantikkhaṇe dve hetū akusalā tasmiṃ khaṇe jātacetanāya sahajātapaccayā honti, tena vuccati akusalamūlapaccayāpi saṅkhārā. Paṭisandhikkhaṇe tayo hetū abyākatā tasmiṃ khaṇe jātacetanāya sahajātapaccayā honti, tena vuccati nāmarūpapaccayāpi viññāṇaṃ, viññāṇapaccayāpi nāmarūpa’’nti –</indent>
    <unindented line="70">Ādi <pageBreak edition="Vipassana Research Institut" number="1.0118" />. Pubbahetuniyāmena ca yathā tihetukassa paññāveyyattiyaṃ, na tathā duhetukassa. Yathā ca duhetukassa itikattabbatā nepakkaṃ, na tathā ahetukassa. Evaṃ lobhussadādayo puggalā rāgacaritādayo hontīti niṭṭhamettha gantabbanti. Yathāvuttamatthaṃ nigamavasena dassetuṃ <bold>‘‘evaṃ lobhādīsū’’</bold>tiādi vuttaṃ.</unindented>
    <paragraph line="71" number="45"><bold>Tatrā</bold>ti <pageBreak edition="Myanmar" number="1.0127" /> tasmiṃ pucchāvacane. <bold>Nayo</bold>ti jānananayo. Puggalādhiṭṭhānena vuttopi attho dhammamukheneva paññāyatīti dhammādhiṭṭhānenāha <bold>‘‘cariyāyo vibhāvaye’’</bold>ti. <bold>Pakatigamanenā</bold>ti akittimena sabhāvagamanena. <bold>Cāturiyenā</bold>ti cāturabhāvena siṅgārena. <bold>Ukkuṭika</bold>nti asamphuṭṭhamajjhaṃ. <bold>Khaṇanto viyā</bold>ti bhūmiṃ khaṇanto viya. <bold>Anukaḍḍhita</bold>nti pādanikkhepasamaye kaḍḍhanto viya pādaṃ nikkhipati. Tenassa padaṃ anukaḍḍhitaṃ pacchato añchitaṃ hoti. <bold>Paribyākulāyā</bold>ti parito āluḷitāya. <bold>Chambhito viyā</bold>ti vitthāyanto viya. Bhīto viyāti keci. <bold>Sahasānupīḷita</bold>nti aggapādena, paṇhiyā ca sahasāva sannirujjhitaṃ. <bold>Vivaṭṭacchadassā</bold>ti vinivaṭṭacchadanassa pahīnakilesassa. <bold>Idamīdisaṃ pada</bold>nti bhagavato padaṃ disvā vadati.</paragraph>
    <paragraph line="72"><bold>Pāsādika</bold>nti pasādāvahaṃ. <bold>Madhurākāra</bold>nti iṭṭhākāraṃ. <bold>Thaddhākāra</bold>nti thambhitākāraṃ. <bold>Ataramāno</bold>ti nataramāno, saṇikanti attho. <bold>Samodhāyā</bold>ti sammadeva odhāya avikkhipitvā. <bold>Nipajjitvā</bold>ti kāyapasāraṇalakkhaṇāya nipajjāya seyyāya nipajjitvā <bold>sayati</bold> niddāyati. <bold>Pakkhittakāyo</bold>ti avakkhittakāyo avaso viya sahasā patitakāyo. <bold>Dussaṇṭhāna</bold>nti virūpasannivesaṃ. <bold>Vikkhittakāyo</bold>ti ito cito ca khittaaṅgapaccaṅgo.</paragraph>
    <paragraph line="73"><bold>Samparivattaka</bold>nti samparivattitvā. <bold>Āloḷayamāno</bold> vālikākacavarāni ākulayanto.</paragraph>
    <paragraph line="74"><bold>Nipuṇamadhurasamasakkaccakārī</bold>ti sukosallaṃ sundaraṃ avisamaṃ sābhisaṅkhārañca karaṇasīlo. <bold>Gāḷhathaddhavisamakārī</bold>ti thiraṃ asithilaṃ visamañca karaṇasīlo. <bold>Aparicchinnaṃ</bold> apariniṭṭhitaṃ.</paragraph>
    <paragraph line="75"><bold>Mukhapūraka</bold>nti mukhassa pūraṇaṃ mahantaṃ. <bold>Arasapaṭisaṃvedī</bold>ti narasapaṭisaṃvedī. <bold>Bhājane chaḍḍento</bold>ti bhojanabhājane sitthāni chaḍḍento. <bold>Mukhaṃ makkhento</bold>ti bahimukhaṃ makkhento.</paragraph>
    <paragraph line="76"><bold>Kilantarūpo</bold><pageBreak edition="Vipassana Research Institut" number="1.0119" /><bold>viyā</bold>ti tassa asahanena khedappatto viya. <bold>Aññāṇupekkhāyā</bold>ti aññāṇabhūtāya upekkhāya. Aññāṇasaṅkhātāya upekkhāyāti keci.</paragraph>
    <paragraph line="77"><bold>Māyā</bold>dīsu <pageBreak edition="Myanmar" number="1.0128" /> santadosapaṭicchadanalakkhaṇā <bold>māyā</bold>. Asantaguṇapakāsanalakkhaṇaṃ <bold>sāṭheyyaṃ</bold>. Unnatilakkhaṇo <bold>māno</bold>. Asantaguṇasambhāvanāmukhena paṭiggahaṇe amattaññutālakkhaṇā <bold>pāpicchatā</bold>. Santaguṇasambhāvanāmukhena paṭiggahaṇe amattaññutālakkhaṇā <bold>mahicchatā</bold>. Sakalābhena asantussanalakkhaṇā <bold>asantuṭṭhitā</bold>. Vijjhanaṭṭhena <bold>siṅgaṃ,</bold> siṅgāratānāgarikabhāvasaṅkhātaṃ kilesasiṅgaṃ. Attano sarīrassa, cīvarādiparikkhārassa ca maṇḍanavasena pavattaṃ loluppaṃ <bold>cāpalyaṃ. Evamādayo</bold>ti ettha <bold>ādi</bold>-saddena ahirikānottappamadappamādādayo saṅgayhanti.</paragraph>
    <paragraph line="78">Parāparādhassa upanayhanalakkhaṇo <bold>upanāho</bold>. Paresaṃ guṇamakkhaṇalakkhaṇo <bold>makkho</bold>. Parassa guṇe ḍaṃsitvā apanento viya yugaggāhalakkhaṇo <bold>paḷāso</bold>. Parasampattiusūyanalakkhaṇā <bold>issā</bold>. Attasampattinigūhanalakkhaṇaṃ <bold>macchariyaṃ</bold>. Idha <bold>ādi</bold>-saddena dovacassatāpāpamittatādīnaṃ saṅgaho daṭṭhabbo.</paragraph>
    <paragraph line="79">Anussāhanaṃ <bold>thinaṃ</bold>. Asattivighāto <bold>middhaṃ</bold>. Cetaso avūpasamo <bold>uddhaccaṃ</bold>. Vippaṭisāro <bold>kukkuccaṃ</bold>. Saṃsayo <bold>vicikicchā</bold>. Ayoniso daḷhaggāho <bold>ādhānaggāhitā</bold>. Yathāgahitassa micchāgāhassa dubbiveṭhiyatā <bold>duppaṭinissaggiyatā</bold>. Idha <bold>ādi</bold>-saddena muṭṭhasaccaasampajaññādīnaṃ saṅgaho daṭṭhabbo.</paragraph>
    <paragraph line="80"><bold>Muttacāgatā</bold>ti vissaṭṭhacāgatā nissaṅgapariccāgo. Yathā māyādayo, tathā pavattā akusalakkhandhā, yathā <bold>ariyānaṃ dassanakāmatā</bold>dayo, tathā pavattā kusalakkhandhā veditabbā.</paragraph>
    <paragraph line="81"><bold>Pasādanīyaṭṭhānaṃ</bold> nāma vatthuttayaṃ. <bold>Saṃvejanīyaṭṭhānāni</bold> jātiādīni. <bold>Kusalānuyoge</bold>ti kusaladhammabhāvanāyaṃ. ‘‘Evañca evañca karissāmī’’ti kiccānaṃ rattibhāge parivitakkanaṃ <bold>rattiṃ dhūmāyanā</bold>. Tathāvitakkitānaṃ tesaṃ divasabhāge anuṭṭhānaṃ <bold>divā pajjalanā. Hurāhuraṃ dhāvanā</bold>ti ito cito ca tattha tattha ārammaṇe cittavosaggo. Tenevāha ‘‘idaṃ pure cittamacāri cārikaṃ, yenicchakaṃ <pageBreak edition="Vipassana Research Institut" number="1.0120" /> yatthakāmaṃ yathāsukha’’nti (dha. pa. 326), ‘‘cittamassa vidhāvatī’’ti (saṃ. ni. 1.55) ca.</paragraph>
    <paragraph line="82">Dhammappavattidassanādi <pageBreak edition="Myanmar" number="1.0129" /> ca pāḷiyaṃ, aṭṭhakathāyañca anāgatamevāti na sakkā vattunti <bold>‘‘sabbākārenā’’</bold>ti vuttaṃ. Kiñci kiñci āgatampi atthevāti hi adhippāyo. ‘‘Na sārato paccetabba’’nti vatvā tattha kāraṇaṃ dassento <bold>‘‘rāgacaritassa hī’’</bold>tiādimāha. <bold>Appamādavihārino</bold>ti tattha vinidhāya bhāvaṃ paṭipajjanena appamādakārino. <bold>Bhinnalakkhaṇā iriyāpathādayo</bold>ti cāturiyena acāturiyena saṇikaṃ, sahasā ca gamanādayo. <bold>Na upapajjantī</bold>ti na yujjanti. <bold>Pucchitvā jānitabba</bold>nti dhammappavattiādiṃ pucchitvā jānitabbaṃ.</paragraph>
    <paragraph line="83" number="46"><bold>Sappāyaṃ</bold> hitaṃ, kilesavighātīti attho. <bold>Adhotavedika</bold>nti aparisuddhaparikkhepavedikaṃ. <bold>Bhūmaṭṭhaka</bold>nti bhūmitaleyeva uṭṭhāpitaṃ uparimatalarahitaṃ. Ekato onatassa pabbatapādassa heṭṭhābhāgo akatabhittibhūmiparikammo <bold>akatapabbhāro. Jatukābharita</bold>nti adhomukhāhi olambamānamukhāhi khuddakavaggulīhi paripuṇṇaṃ. <bold>Oluggavilugga</bold>nti chinnabhinnaṃ. <bold>Ujjaṅgalaṃ</bold> lūkhadhūsaraṃ chāyūdakarahitaṃ. Sīhabyagghādibhayena <bold>sāsaṅkaṃ. Durūpa</bold>nti virūpaṃ. <bold>Dubbaṇṇa</bold>nti asundaravaṇṇaṃ, dussaṇṭhānaṃ vā. Jālākārena katapūvaṃ <bold>jālapūvaṃ. Sāṇi viya kharasamphassa</bold>nti sāṇiphalako viya dukkhasamphassaṃ. Bhārikabhāvena, antarantarā tunnakaraṇena ca <bold>kicchapariharaṇaṃ. Āṇigaṇṭhikāhato</bold>ti āṇinā, gaṇṭhiyā ca hatasobho. Idaṃ rāgacaritassa sappāyaṃ, evamassa kilesasamudācāro na hotīti adhippāyo. Eseva nayo sesesupi.</paragraph>
    <paragraph line="84"><bold>Disāmukha</bold>nti disābhimukhaṃ, abbhokāsābhimukhanti adhippāyo. <bold>Mahākasiṇa</bold>nti mahantaṃ kasiṇamaṇḍalaṃ. <bold>Sesaṃ</bold> senāsanādīsu yaṃ vattabbaṃ mohacaritassa, taṃ dosacaritassa vuttasadisameva.</paragraph>
    <paragraph line="85"><bold>Vitakkavidhāvanasseva paccayo hoti</bold> yathā taṃ āyasmato <bold>meghiyattherassa. Darīmukhe</bold>ti pabbatavivare. <bold>Paritta</bold>nti suppasarāvamattaṃ.</paragraph>
    <paragraph line="86">Pabhedaparicchedato nidānaparicchedato vibhāvanaparicchedato sappāyaparicchedatoti paccekaṃ <bold>pariccheda</bold>-saddo yojetabbo. <bold>Vibhāvanā</bold>ti ‘‘ayaṃ rāgacarito’’tiādinā jānanavibhāvanā. Ekaccakasiṇānussatiṭṭhānamattassa <pageBreak edition="Vipassana Research Institut" number="1.0121" /> pasaṅgena kathitattā vuttaṃ <bold>‘‘na ca tāva cariyānukūlaṃ kammaṭṭhānaṃ sabbākārena āvikata’’</bold>nti.</paragraph>
    <subhead line="87">Cattālīsakammaṭṭhānavaṇṇanā</subhead>
    <paragraph line="88" number="47"><bold>Saṅkhātaniddesato</bold>ti <pageBreak edition="Myanmar" number="1.0130" /> saṅkhātānaṃ ‘‘cattālīsāyā’’ti saṅkhyāvasena gahitānaṃ uddiṭṭhānaṃ niddesato. ‘‘Ettha ettakāni upacārajjhānāvahāni, ettakāni appanājjhānāvahānī’’ti <bold>upacārappanāvahato</bold>. ‘‘Ettakāni ekajjhānikāni, ettakāni dukatikajjhānikāni, ettakāni sakalajjhānikānī’’ti <bold>jhānappabhedato</bold>. ‘‘Etesu aṅgasamatikkamo, etesu ārammaṇasamatikkamo’’ti evaṃ <bold>samatikkamato</bold>. ‘‘Ettakānettha vaḍḍhetabbāni, ettakāni na vaḍḍhetabbānī’’ti <bold>vaḍḍhanāvaḍḍhanato. Ārammaṇato</bold>ti sabhāvadhammanimittanavattabbavasena, calitācalitavasena ca ārammaṇavibhāgato. <bold>Bhūmito</bold>ti kāmāvacarādibhūmivibhāgato. <bold>Gahaṇato</bold>ti diṭṭhādivasena gahaṇavibhāgato. <bold>Paccayato</bold>ti āruppādīnaṃ yathārahaṃ paccayabhāvato. <bold>Cariyānukūlato</bold>ti rāgacariyādīnaṃ anukūlabhāvato.</paragraph>
    <paragraph line="89"><bold>Kammaṭṭhānānī</bold>ti ārammaṇabhāvena yogakammassa pavattiṭṭhānāni. <bold>Catukkajjhānikā</bold>ti catubbidharūpāvacarajjhānavanto, tesaṃ ārammaṇabhūtāti attho. Catukkanayavasena cetaṃ vuttaṃ. <bold>Tikacatukkajjhānikesū</bold>ti tikajjhānikesu purimesu brahmavihāresu, catukkajjhānikesu ānāpānakasiṇesu. <bold>Sesesū</bold>ti vuttāvasesesu ekavīsatiyā kammaṭṭhānesu.</paragraph>
    <paragraph line="90">Dibbacakkhunā diṭṭhahadayarūpassa sattassa cittaṃ ādikammiko cetopariyañāṇena paricchindituṃ sakkoti, na itarassāti kasiṇapharaṇaṃ cetopariyañāṇassa paccayo hoti. Tena vuttaṃ <bold>‘‘parasattānañca cetasā cittamaññātuṃ samattho hotī’’</bold>ti. <bold>Okāsena paricchinnattā</bold>ti attano ṭhitokāsena paricchinnattā. Tathā uggahakosallassa sampāditattā paricchinnākāreneva tāni upatiṭṭhanti, tasmā na tattha vaḍḍhanāti adhippāyo. Sace pana koci vaḍḍheyya, na tena koci guṇoti dassento āha <bold>‘‘ānisaṃsābhāvā cā’’</bold>ti. <bold>‘‘Tesu panā’’</bold>tiādinā tameva ānisaṃsābhāvaṃ vivarati. Yasmā vaḍḍhitesu kuṇaparāsiyeva vaḍḍhati, avaḍḍhitepi kāmarāgavikkhambhanā <pageBreak edition="Vipassana Research Institut" number="1.0122" /> hotiyeva, tasmā ānisaṃsābhāvo. <bold>Vibhūtā</bold>ti vipulārammaṇatāya supākaṭā, vaḍḍhitanimittatāya appamāṇārammaṇabhāvena paribyattāti attho.</paragraph>
    <paragraph line="91"><bold>Kevala</bold>nti <pageBreak edition="Myanmar" number="1.0131" /> sakalaṃ anavasesaṃ. <bold>‘‘Pathaviṃ ima’’</bold>nti vacanaṃ upaṭṭhānākārena vuttaṃ, na nimittassa vaḍḍhanenāti adhippāyo. <bold>Lābhittā</bold>ti sātisayaṃ lābhitāya, ukkaṃsagatavasibhāvatoti attho. Thero hi paramāya vasipattiyā assamaṇḍale assaṃ sārento viya yattha tattha nisinnopi ṭhitopi taṃ jhānaṃ samāpajjateva. Tenassa samantato nimittaṃ vaḍḍhitaṃ viya upaṭṭhāsi. Tena vuttaṃ <bold>‘‘sabbadisāsū’’</bold>tiādi.</paragraph>
    <paragraph line="92"><bold>Vuttā</bold>ti <bold>dhammasaṅgahe</bold> vuttā. <bold>Mahante</bold>ti vipule. Ninnathalādivasena hi ekadese aṭṭhatvā samantato gahaṇavasena sakalasarīre nimittaṃ gaṇhantassa taṃ mahantaṃ hoti. <bold>Mahante</bold> vā sarīre. <bold>Appake</bold>ti sarīrassa ekadese <bold>nimittaṃ gaṇhātī</bold>ti yojanā. <bold>Appake</bold> vā khuddake dārakasarīre. <bold>Eta</bold>nti asubhanimittaṃ. <bold>Ādīnava</bold>nti ‘‘asubharāsi eva vaḍḍhati, na ca koci ānisaṃso’’ti <bold>vuttaṃ</bold> ādīnavaṃ.</paragraph>
    <paragraph line="93"><bold>Sesānipi na vaḍḍhetabbānī</bold>ti saṅkhepato vuttamatthaṃ upapattito vivarituṃ <bold>‘‘kasmā’’</bold>tiādi vuttaṃ. Picupiṇḍādivasena upaṭṭhahantampi nimittaṃ vātasaṅghātasannissayanti katvā vuttaṃ <bold>‘‘vātarāsiyeva vaḍḍhatī’’</bold>ti. <bold>Okāsena paricchinna</bold>nti nāsikaggamukhanimittādiokāsena saparicchedaṃ. Vāyokasiṇavaḍḍhane viya na ettha koci guṇo, kevalaṃ vātavaḍḍhanamevāti āha <bold>‘‘sādīnavattā’’</bold>ti. <bold>Tesa</bold>nti brahmavihārānaṃ. <bold>Nimitta</bold>nti ārammaṇaṃ. <bold>Na ca tena attho atthī</bold>ti tena sattarāsivaḍḍhanena pathavīkasiṇādivaḍḍhane viya kiñci payojanaṃ natthi. <bold>Pariggahavasenā</bold>ti apariggahitassa bhāvanāvisayassa pariggahavasena, na nimittavaḍḍhanavasena. Tenāha <bold>‘‘ekāvāsadviāvāsādinā’’</bold>tiādi. <bold>Etthā</bold>ti brahmavihārabhāvanāyaṃ. <bold>Yadaya</bold>nti yaṃ paṭibhāganimittaṃ ayaṃ yogī. Sīmāsambhedeneva hettha upacārajjhānuppatti, na nimittuppattiyā. Yadi evaṃ kathaṃ parittādiārammaṇatā jhānassāti āha <bold>‘‘parittaappamāṇārammaṇatāpettha pariggahavasenā’’</bold>ti, katipaye satte pariggahetvā pavattā mettādayo parittārammaṇā, bahuke appamāṇārammaṇāti attho. <bold>Ākāsaṃ kasiṇugghāṭimattā</bold> na vaḍḍhetabbanti yojanā. Vakkhati vā yaṃ tena sambandhitabbaṃ. Parikappajameva ārammaṇaṃ vaḍḍhetuṃ sakkā, na itaranti āha <bold>‘‘na hi sakkā sabhāvadhammaṃ</bold><pageBreak edition="Vipassana Research Institut" number="1.0123" /><bold>vaḍḍhetu’’</bold>nti <pageBreak edition="Myanmar" number="1.0132" />. Āruppānaṃ parittaappamāṇārammaṇatā parittakasiṇugghāṭimākāse, vipulakasiṇugghāṭimākāse ca pavattiyā veditabbā. <bold>Sesāni</bold> buddhānussatiādīni dasa kammaṭṭhānāni. <bold>Animittattā</bold>ti paṭibhāganimittābhāvā.</paragraph>
    <paragraph line="94"><bold>Paṭibhāganimittārammaṇānī</bold>ti paṭibhāganimittabhūtāni ārammaṇāni. <bold>Sesāni</bold> aṭṭhārasa. <bold>Sesāni chā</bold>ti cattāro brahmavihārā, ākāsānañcāyatanaṃ, ākiñcaññāyatananti imāni sesāni cha. Vissandamānapubbatāya <bold>vipubbakaṃ</bold>. Paggharamānalohitatāya <bold>lohitakaṃ</bold>. Kimīnaṃ pacalanena <bold>puḷuvakaṃ,</bold> calitārammaṇaṃ vuttaṃ. Vātapānavivarādīhi antopaviṭṭhassa sūriyālokādikassa calanākāro paññāyatīti <bold>obhāsamaṇḍalārammaṇa</bold>mpi calitārammaṇaṃ vuttaṃ. <bold>Pubbabhāge</bold>ti paṭibhāganimittappavattiyā pubbabhāge. <bold>Sannisinnamevā</bold>ti santaṃ niccalameva.</paragraph>
    <paragraph line="95"><bold>Devesū</bold>ti kāmāvacaradevesu, tattha asubhānaṃ paṭikūlassa ca āhārassa abhāvato. Assāsapassāsānaṃ brahmaloke abhāvato <bold>‘‘ānāpānassati cā’’</bold>ti vuttaṃ.</paragraph>
    <paragraph line="96"><bold>Diṭṭhenā</bold>ti diṭṭhena vatthunā kāraṇabhūtena. <bold>Gahetabbānī</bold>ti uggahetabbāni, uppādetabbauggahanimittānīti attho. Tenāha <bold>‘‘pubbabhāge’’</bold>tiādi. <bold>Tassā</bold>ti kāyagatāsatiyā. Ucchusassādīnaṃ pattesu pacalamānavaṇṇaggahaṇamukhena vā tassa gahetabbattā vuttaṃ <bold>‘‘vāyokasiṇaṃ diṭṭhaphuṭṭhenā’’</bold>ti. <bold>Na ādikammikena gahetabbānī</bold>ti ādikammikena na gahetabbāni, bhāvanārambhavasena na paṭṭhapetabbāni, heṭṭhime tayo brahmavihāre, kasiṇesu rūpāvacaracatutthajjhānañca anadhigantvā sampādetuṃ asakkuṇeyyattā.</paragraph>
    <paragraph line="97"><bold>Imesu pana kammaṭṭhānesū</bold>ti ettha kammaṭṭhānaggahaṇena yathārahaṃ ārammaṇānaṃ, jhānānañca gahaṇaṃ veditabbaṃ. <bold>Sukhavihārassā</bold>ti diṭṭhadhammasukhavihārassa.</paragraph>
    <paragraph line="98"><bold>‘‘Ekādasa kammaṭṭhānāni anukūlānī’’</bold>ti ujuvipaccanīkavasena cetaṃ vuttaṃ. Evaṃ sesesupi. Vakkhati hi ‘‘sabbañceta’’ntiādi. <bold>Anukūlāni</bold> rāgavikkhambhanassa upāyabhāvato. Aṭṭha anukūlānīti yojanā. Evaṃ sesesu. <bold>Eka</bold>nti idaṃ anussatiapekkhaṃ anussatīsu ekanti, na mohacaritavitakkacaritāpekkhaṃ tesaṃ aññassāpi anukūlassa alabbhanato <pageBreak edition="Vipassana Research Institut" number="1.0124" />. <bold>‘‘Saddhācaritassa</bold><pageBreak edition="Myanmar" number="1.0133" /><bold>purimā cha anussatiyo’’</bold>ti idaṃ atisappāyavasena vuttaṃ. Imasseva ujuvipaccanīkaṃ imassa atisappāyanti gahetabbassa visesassa abhāvato <bold>sabbacaritānaṃ anukūlāni. Paritta</bold>nti sarāvamattaṃ, <bold>appamāṇa</bold>nti tato adhikapamāṇaṃ. <bold>Parittaṃ</bold> vā suppasarāvamattaṃ, <bold>appamāṇaṃ</bold> adhikapamāṇaṃ khalamaṇḍalādikasiṇabhāvena pariggahitaṃ.</paragraph>
    <paragraph line="99"><bold>Cattāro dhammā</bold>ti cattāro manasikaraṇīyā dhammā. <bold>Uttarī</bold>ti sīlasampadā, kalyāṇamittatā, sappāyadhammassavanaṃ, vīriyaṃ; paññāti imesu pañcasu dhammesu patiṭṭhānato upari. <bold>Asubhā</bold>ti asubhabhāvanā ekādasasu asubhakammaṭṭhānesu bhāvanānuyogā. <bold>Mettā</bold>ti anodhiso, odhiso vā pavattā mettābhāvanā. <bold>Ānāpānassatī</bold>ti soḷasavatthukā ānāpānassatisamādhibhāvanā. <bold>Vitakkupacchedāyā</bold>ti micchāvitakkānaṃ upacchindanatthāya. <bold>Aniccasaññā</bold>ti ‘‘sabbe saṅkhārā aniccā’’ti (a. ni. 3.137; dha. pa. 277; mahāni. 27) evaṃ pavattā aniccānupassanā. <bold>Asmimānasamugghātāyā</bold>ti ‘‘asmī’’ti uppajjanakassa navavidhassāpi mānassa samucchindanāya. Ettha hi ekasseva cattāro dhammā bhāvetabbā vuttā, na ekassa catucariyatāya. Tena viññāyati ‘‘sabbānipi kammaṭṭhānāni sabbākusalavikkhambhanāni sabbakusalaparibrūhanānī’’ti.</paragraph>
    <paragraph line="100"><bold>Ekasseva satta kammaṭṭhānāni vuttāni,</bold> na cāyasmā rāhulo sabbacaritoti adhippāyo. <bold>Vacanamatte</bold>ti ‘‘asukakammaṭṭhānaṃ asukacaritassa anukūla’’nti evaṃ vuttavacanamatte. <bold>Adhippāyo</bold>ti tathāvacanassa adhippāyo. So pana ‘‘sabbañceta’’ntiādinā vibhāvito eva.</paragraph>
    <paragraph line="101" number="48"> ‘‘Piyo garū’’tiādinā (a. ni. 7.37) vuttappakāraṃ <bold>kalyāṇamittaṃ</bold>. ‘‘Attano pattacīvaraṃ sayameva gahetvā’’tiādinā vuttanayena <bold>upasaṅkamitvā. Somanassameva uppajjati</bold> ‘‘evaṃ bahuparissayoyaṃ attabhāvo ṭhāneyeva mayā niyyātito’’ti. Tenāha <bold>‘‘yathā hī’’</bold>tiādi.</paragraph>
    <paragraph line="102"><bold>Atajjanīyo</bold>ti na tajjetabbo na niggahetabbo. Svāyaṃ atajjanīyabhāvo dovacassatāya vā siyā, ācariye aniviṭṭhapematāya vāti tadubhayaṃ dassetuṃ <bold>‘‘dubbaco vā’’</bold>tiādi vuttaṃ. Yo hi ācariyena tajjiyamāno kopañca dosañca apaccayañca pātukaroti, yo vā ‘‘kimassa <pageBreak edition="Myanmar" number="1.0134" /><pageBreak edition="Vipassana Research Institut" number="1.0125" /> santike vāsenā’’ti pakkamati, ayaṃ duvidhopi atajjanīyo. <bold>Dhammenā</bold>ti ovādānusāsanidhammena. <bold>Gūḷhaṃ gantha</bold>nti kammaṭṭhānaganthaṃ, saccapaṭiccasamuppādādisahitaṃ gambhīraṃ suññatāpaṭisaṃyuttañca.</paragraph>
    <paragraph line="103"><bold>Tumhākamatthāyāti vutte</bold>ti ‘‘sataporise papāte patanena tumhākaṃ koci attho hotī’’ti kenaci vutte. <bold>Ghaṃsento</bold>ti ‘‘manussakakkena tumhākaṃ koci attho’’ti vutte ghaṃsento <bold>niravasesaṃ</bold> attabhāvaṃ <bold>khepetuṃ ussaheyyaṃ</bold>. ‘‘Mama assāsapassāsanirundhanena tumhākaṃ koci rogavūpasamādiko attho atthī’’ti kenaci vutte. Tīhipi bhikkhūhi ācariye bhattipavedanamukhena vīriyārambho eva pavedito.</paragraph>
    <paragraph line="104" number="49"> Aññattha pavattitvāpi cittaṃ āgamma yattha seti, so tassa āsayo ‘‘migāsayo’’ viya, āsayo eva <bold>ajjhāsayo</bold>. So duvidho vipanno, sampannoti. Tattha vipanno sassatādimicchābhinivesanissito. Sampanno duvidho vaṭṭanissito, vivaṭṭanissitoti. Tesu vivaṭṭanissito ajjhāsayo ‘‘sampannajjhāsayenā’’ti idhādhippeto. Idāni naṃ vibhāgena dassetuṃ <bold>‘‘alobhādīnaṃ vasenā’’</bold>tiādi vuttaṃ. Tattha <bold>chahākārehī</bold>ti alubbhanādīhi chahi ākārehi. <bold>Sampannajjhāsayenā</bold>ti pubbabhāgiyānaṃ sīlasampadādīnaṃ sādhanavasena, lokuttarānaṃ upanissayabhāvena ca sampanno ajjhāsayo etassāti sampannajjhāsayo, tena. Alobhādayo hi anekadosavidhamanato, anekaguṇāvahato ca sattānaṃ bahukārā visesato yogino. Tathā hi alobhādayo maccheramalādīnaṃ paṭipakkhabhāvena pavattanti. Vuttaṃ hetaṃ (dha. sa. aṭṭha. 1 mūlarāsīvaṇṇanā) –</paragraph>
    <indent line="105">‘‘Alobho maccheramalassa paṭipakkho, adoso dussīlyamalassa, amoho kusalesu dhammesu abhāvanāya. Alobho cettha dānahetu, adoso sīlahetu, amoho bhāvanāhetu. Tesu ca alobhena anadhikaṃ gaṇhāti luddhassa adhikaggahaṇato, adosena anūnaṃ duṭṭhassa ūnaggahaṇato, amohena aviparītaṃ mūḷhassa viparītaggahaṇato.</indent>
    <indent line="106">‘‘Alobhena <pageBreak edition="Myanmar" number="1.0135" /> cettha vijjamānaṃ dosaṃ dosato dhārento dose pavattati, luddho hi dosaṃ paṭicchādeti. Adosena vijjamānaṃ guṇaṃ guṇato dhārento guṇe pavattati, duṭṭho hi guṇaṃ makkheti. Amohena yāthāvasabhāvaṃ yāthāvasabhāvato dhārento yāthāvasabhāve pavattati <pageBreak edition="Vipassana Research Institut" number="1.0126" />, mūḷho hi tacchaṃ ‘ataccha’nti, atacchañca ‘taccha’nti gaṇhāti. Alobhena ca piyavippayogadukkhaṃ na hoti luddhassa piyasabbhāvato, piyavippayogāsahanato ca, adosena appiyasampayogadukkhaṃ na hoti duṭṭhassa appiyasabbhāvato, appiyasampayogāsahanato ca, amohena icchitālābhadukkhaṃ na hoti, amūḷhassa hi ‘taṃ kutettha labbhā’ti evamādipaccavekkhaṇasabbhāvato.</indent>
    <indent line="107">‘‘Alobhena cettha jātidukkhaṃ na hoti alobhassa taṇhāpaṭipakkhato, taṇhāmūlakattā ca jātidukkhassa, adosena jarādukkhaṃ na hoti tikkhadosassa khippaṃ jarāsambhavato, amohena maraṇadukkhaṃ na hoti, sammohamaraṇañhi dukkhaṃ, na ca taṃ amūḷhassa hoti. Alobhena ca gahaṭṭhānaṃ, amohena pabbajitānaṃ, adosena pana sabbesampi sukhasaṃvāsatā hoti.</indent>
    <indent line="108">‘‘Visesato cettha alobhena pettivisaye upapatti na hoti, yebhuyyena hi sattā taṇhāya pettivisayaṃ upapajjanti, taṇhāya ca paṭipakkho alobho. Adosena niraye upapatti na hoti, dosena hi caṇḍajātitāya dosasadisaṃ nirayaṃ upapajjanti, dosassa ca paṭipakkho adoso. Amohena tiracchānayoniyaṃ nibbatti na hoti, mohena hi niccasammūḷhaṃ tiracchānayoniṃ upapajjanti, mohapaṭipakkho ca amoho. Etesu ca alobho rāgavasena upagamanassa abhāvakaro, adoso dosavasena apagamanassa, amoho mohavasena amajjhattabhāvassa.</indent>
    <indent line="109">‘‘Tīhipi <pageBreak edition="Myanmar" number="1.0136" /> cetehi yathāpaṭipāṭiyā nekkhammasaññā abyāpādasaññā avihiṃsāsaññāti imā tisso, asubhasaññā appamāṇasaññā dhātusaññāti imā ca tisso saññāyo honti. Alobhena pana kāmasukhallikānuyogaantassa, adosena attakilamathānuyogaantassa parivajjanaṃ hoti, amohena majjhimāya paṭipattiyā paṭipajjanaṃ. Tathā alobhena abhijjhākāyaganthassa pabhedanaṃ hoti, adosena byāpādakāyaganthassa, amohena sesaganthadvayassa. Purimāni ca dve satipaṭṭhānāni purimānaṃ dvinnaṃ ānubhāvena, pacchimāni pacchimasseva ānubhāvena ijjhanti.</indent>
    <indent line="110">‘‘Alobho <pageBreak edition="Vipassana Research Institut" number="1.0127" /> cettha ārogyassa paccayo hoti, aluddho hi lobhanīyampi asappāyaṃ na sevati, tena arogo hoti. Adoso yobbanassa, aduṭṭho hi valitapalitāvahena dosagginā aḍayhamāno dīgharattaṃ yuvā hoti. Amoho dīghāyukatāya, amūḷho hi hitāhitaṃ ñatvā ahitaṃ parivajjento, hitañca paṭisevamāno dīghāyuko hoti.</indent>
    <indent line="111">‘‘Alobho cettha bhogasampattiyā paccayo cāgena bhogapaṭilābhato, adoso mittasampattiyā mettāya mittānaṃ paṭilābhato, aparihānato ca, amoho attasampattiyā, amūḷho hi attano hitameva karonto attānaṃ sampādeti. Alobho ca dibbavihārassa paccayo hoti, adoso brahmavihārassa, amoho ariyavihārassa.</indent>
    <indent line="112">‘‘Alobhena cettha sakapakkhesu sattasaṅkhāresu nibbuto hoti tesaṃ vināsena abhisaṅgahetukassa dukkhassa abhāvā, adosena parapakkhesu, aduṭṭhassa hi verīsupi verisaññāya abhāvato, amohena udāsīnapakkhesu amūḷhassa sabbābhisaṅgatāya abhāvato.</indent>
    <indent line="113">‘‘Alobhena <pageBreak edition="Myanmar" number="1.0137" /> ca aniccadassanaṃ hoti, luddho hi upabhogāsāya aniccepi saṅkhāre aniccato na passati. Adosena dukkhadassanaṃ, adosajjhāsayo hi pariccattaāghātavatthupariggaho saṅkhāreyeva dukkhato passati. Amohena anattadassanaṃ, amūḷho hi yāthāvagahaṇakusalo apariṇāyakaṃ khandhapañcakaṃ apariṇāyakato bujjhati. Yathā ca etehi aniccadassanādīni, evaṃ etepi aniccadassanādīhi honti. Aniccadassanena hi alobho hoti, dukkhadassanena adoso, anattadassanena amoho. Ko hi nāma ‘aniccamida’nti sammā ñatvā tassatthāya pihaṃ uppādeyya, saṅkhāre vā ‘dukkha’nti jānanto aparampi accantatikhiṇaṃ kodhadukkhaṃ uppādeyya, attasuññatañca bujjhitvā puna sammohaṃ āpajjeyyā’’ti.</indent>
    <paragraph line="114">Tena vuttaṃ ‘‘pubbabhāgiyānaṃ sīlasampadādīnaṃ sādhanavasena lokuttarānaṃ, upanissayabhāvena ca sampanno ajjhāsayo etassāti sampannajjhāsayo’’ti. Tenāha <bold>‘‘evaṃ tissannaṃ bodhīnaṃ aññataraṃ pāpuṇātī’’</bold>ti.</paragraph>
    <paragraph line="115">Idāni <pageBreak edition="Vipassana Research Institut" number="1.0128" /> te ajjhāsaye pāḷiyāva vibhāvetuṃ <bold>‘‘yathāhā’’</bold>tiādi vuttaṃ. Tattha <bold>chā</bold>ti gaṇanaparicchedo. <bold>Ajjhāsayā</bold>ti paricchinnadhammanidassanaṃ. Ubhayaṃ pana ekajjhaṃ katvā chabbidhā ajjhāsayāti attho. <bold>Bodhisattā</bold>ti bujjhanakasattā, bodhiyā vā niyatabhāvena sattā laggā, adhimuttā tanninnā tappoṇāti attho. <bold>Bodhiparipākāya saṃvattantī</bold>ti yathābhinīhāraṃ attanā pattabbabodhiyā paripācanāya bhavanti. <bold>Alobhajjhāsayā</bold>ti alubbhanākārena pavattaajjhāsayā, ādito ‘‘kathaṃ nu kho mayaṃ sabbattha, sabbadā ca aluddhā eva hessāmā’’ti, majjhe ca alubbhanavaseneva, pacchā ca tasseva rocanavasena pavattaajjhāsayā. <bold>Lobhe dosadassāvino</bold>ti lubbhanalakkhaṇe lobhe sabbappakārena ādīnavadassāvino. Idaṃ tassa ajjhāsayassa ekadesato brūhanākāradassanaṃ. Lobhe hi ādīnavaṃ, alobhe ca ānisaṃsaṃ passantassa alobhajjhāsayo parivaḍḍhati, svāyaṃ tattha ādīnavānisaṃsadassanavidhi vibhāvitoyeva. Sesapadesupi iminā nayena attho veditabbo. Ayaṃ <pageBreak edition="Myanmar" number="1.0138" /> pana viseso – <bold>nekkhamma</bold>nti idha pabbajjā. <bold>Paviveko</bold> tadaṅgaviveko, vikkhambhanaviveko, kāyaviveko, cittaviveko ca. <bold>Nissaraṇaṃ</bold> nibbānaṃ. <bold>Sabbabhavagatīsū</bold>ti sabbesu bhavesu, sabbāsu ca gatīsu. <bold>Tadadhimuttatāyā</bold>ti yadatthaṃ bhāvanānuyogo, yadatthā ca pabbajjā, tadadhimuttena. Tenevāha <bold>‘‘samādhādhimuttenā’’</bold>tiādi.</paragraph>
    <paragraph line="116" number="50"><bold>‘‘Kiṃ caritosī’’</bold>ti pucchito sace ‘‘na jānāmī’’ti vadeyya, <bold>‘‘ke vā te dhammā bahulaṃ samudācarantī’’</bold>ti pucchitabbo. <bold>Kiṃ vā</bold>ti kiṃ asubhaṃ vā anussatiṭṭhānaṃ vā aññaṃ vā. <bold>Kiṃ te manasi karoto phāsu hotī</bold>ti cittassa ekaggabhāvena sukhaṃ hoti. <bold>Cittaṃ namatī</bold>ti pakatiyāva abhirativasena namati. <bold>Evamādīhī</bold>ti <bold>ādi</bold>-saddena iriyāpathādīnaṃ saṅgaho daṭṭhabbo. Tepi hi na sabbassa ekaṃsato byabhicārino eva. Tathā hi samudācāro pucchitabbo vutto. ‘‘Asukañca asukañca manasikāravidhiṃ katipayadivasaṃ anuyuñjāhī’’ti ca vattabbo.</paragraph>
    <paragraph line="117"><bold>‘‘Pakatiyā uggahitakammaṭṭhānassā’’</bold>ti idaṃ yaṃ kammaṭṭhānaṃ gahetukāmo, tattha sajjhāyavasena vā manasikāravasena vā kataparicayaṃ sandhāya vuttaṃ. <bold>Ekaṃ dve nisajjānī</bold>ti ekaṃ vā dve vā uṇhāsanāni. <bold>Sajjhāyaṃ kāretvā</bold> attano sammukhāva adhīyāpetvā <bold>dātabbaṃ,</bold> so ce aññattha gantukāmoti adhippāyo. Tenāha <bold>‘‘santike vasantassā’’</bold>ti. <bold>Āgatāgatakkhaṇe kathetabbaṃ,</bold> pavattiṃ sutvāti adhippāyo.</paragraph>
    <paragraph line="118"><bold>Pathavīkasiṇa</bold>nti <pageBreak edition="Vipassana Research Institut" number="1.0129" /> pathavīkasiṇakammaṭṭhānaṃ. <bold>Katassā</bold>ti katassa kasiṇassa. <bold>Taṃ taṃ ākāra</bold>nti ācariyena kammaṭṭhāne vuccamāne padapadatthādhippāyaopammādikaṃ attano ñāṇassa paccupaṭṭhitaṃ taṃ taṃ ākāraṃ, yaṃ yaṃ nimittanti vuttaṃ. <bold>Upanibandhitvā</bold>ti upanetvā nibaddhaṃ viya katvā, hadaye ṭhapetvā apamussantaṃ katvāti attho. <bold>Evaṃ</bold> suṭṭhu upaṭṭhitassatitāya <bold>nimittaṃ gahetvā</bold> tattha sampajānakāritāya <bold>sakkaccaṃ suṇantena. Ta</bold>nti taṃ yathāvuttaṃ suggahitaṃ nissāya. <bold>Itarassā</bold>ti tathā agaṇhantassa. <bold>Sabbākārenā</bold>ti kassacipi pakārassa tattha asesitattā vuttaṃ.</paragraph>
    <centered line="119">Kammaṭṭhānaggahaṇaniddesavaṇṇanā niṭṭhitā.</centered>
    <centered line="120">Iti tatiyaparicchedavaṇṇanā.</centered>
  </content>
</document>