<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0103n.att2.xml</normativeSource>
    <archivePath>roman/anya/visuddhimagga/visuddhimagga-mahatika-1/2. dhutanganiddesavannana.xml</archivePath>
    <baseFileName>2. dhutanganiddesavannana</baseFileName>
    <titlePath>2. Dhutaṅganiddesavaṇṇanā - Visuddhimagga-mahāṭīkā-1 - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">2. Dhutaṅganiddesavaṇṇanā</chapter>
    <paragraph line="2" number="22"> Appā <pageBreak edition="M" number="1.0088" /><pageBreak edition="V" number="1.0082" /> icchā etassāti appiccho, paccayagedharahito. Tassa bhāvo <bold>appicchatā,</bold> alobhajjhāsayatāti attho. Samaṃ tuṭṭhi, santena, sakena vā tuṭṭhi santuṭṭhi, santuṭṭhi eva <bold>santuṭṭhitā,</bold> aññaṃ apatthetvā yathāladdhehi itarītarehi paccayehi paritussanā. <bold>Santuṭṭhitādīhī</bold>ti <bold>ta</bold>-kāro vā padasandhikaro. ‘‘Santuṭṭhiādīhī’’ti vā pāṭho. <bold>Te guṇe</bold>ti te sīlavodānassa hetubhūte appicchatādiguṇe. <bold>Sampādetu</bold>nti sampanne kātuṃ. Te hi sīlavisuddhiyā paṭiladdhamattā hutvā dhutadhammehi sampannatarā honti. <bold>Dhutaṅgasamādāna</bold>nti kilesānaṃ dhunanakaaṅgānaṃ viddhaṃsanakāraṇānaṃ sammadeva ādānaṃ. <bold>Eva</bold>nti evaṃ sante, dhutaṅgasamādāne kateti attho. <bold>Assa</bold> yogino. <bold>Sallekho</bold> kilesānaṃ sammadeva likhanā chedanā tanukaraṇaṃ. <bold>Paviveko</bold> cittavivekassa upāyabhūtā vivekaṭṭhakāyatā. <bold>Apacayo</bold> yathā paṭipajjanato kilesā naṃ apacinanti na ācinanti, tathā paṭipajjanā. <bold>Vīriyārambho</bold> anuppannānaṃ pāpadhammānaṃ anuppādanādivasena āraddhavīriyatā. <bold>Subharatā</bold> yathāvuttaappicchabhāvādisiddhā upaṭṭhakānaṃ sukhabharaṇīyatā suposatā. <bold>Ādi</bold>-saddena appakiccatāsallahukavuttiādike saṅgaṇhāti. <bold>Sīlañceva</bold> yathāsamādinnaṃ paṭipakkhadhammānaṃ dūrībhāvena <bold>suparisuddhaṃ bhavissati. Vatāni ca</bold> dhutadhammā ca <bold>sampajjissanti</bold> sampannā bhavissanti, nipphajjissanti vā. Yā thirabhūtā itarītaracīvarapiṇḍapātasenāsanasantuṭṭhi porāṇānaṃ buddhādīnaṃ ariyānaṃ paveṇibhāvena ṭhitā, tattha patiṭṭhitabhāvaṃ sandhāyāha <bold>‘‘porāṇe ariyavaṃsattaye patiṭṭhāyā’’</bold>ti. Bhāvanā āramitabbaṭṭhena ārāmo etassāti bhāvanārāmo, tabbhāvo <bold>bhāvanārāmatā,</bold> samathavipassanābhāvanāsu yuttappayuttatā. Yasmā adhigamāraho bhavissati, <bold>tasmā</bold>ti sambandho.</paragraph>
    <paragraph line="3">Lābhasakkārādi taṇhāya āmasitabbato, lokapariyāpannatāya ca <bold>lokāmisaṃ</bold>. Nibbānādhigamassa anulomato <bold>anulomapaṭipadā</bold> vipassanābhāvanā. <bold>Atthato</bold>ti vacanatthato. <bold>Pabhedato</bold>ti <pageBreak edition="V" number="1.0083" /> vibhāgato. <bold>Bhedato</bold>ti vināsato. <bold>Dhutādīna</bold>nti dhutadhutavādadhutadhammadhutaṅgānaṃ. <bold>Samāsabyāsato</bold>ti saṅkhepavitthārato.</paragraph>
    <paragraph line="4" number="23"><bold>Rathikā</bold>ti <pageBreak edition="M" number="1.0089" /> racchā. <bold>Saṅkārakūṭādīna</bold>nti niddhāraṇe sāmivacanaṃ. <bold>Abbhuggataṭṭhenā</bold>ti ussitaṭṭhena. ‘‘Nadiyā kūla’’ntiādīsu viya samussayattho <bold>kūla</bold>-saddoti āha <bold>‘‘paṃsukūlamiva paṃsukūla’’</bold>nti. <bold>Ku</bold>-saddo kucchāyaṃ <bold>ula</bold>-saddo gatiatthoti āha <bold>‘‘kucchitabhāvaṃ gacchatīti vuttaṃ hotī’’</bold>ti, paṃsu viya kucchitaṃ ulati pavattatīti vā <bold>paṃsukūlaṃ</bold>. Paṃsukūlassa dhāraṇaṃ <bold>paṃsukūlaṃ</bold> uttarapadalopena, taṃ sīlamassāti paṃsukūliko, yathā ‘‘āpūpiko’’ti. Aṅgati attano phalaṃ paṭicca hetubhāvaṃ gacchatīti <bold>aṅgaṃ,</bold> kāraṇaṃ. Yena puggalo ‘‘paṃsukūliko’’ti vuccati, so samādānacetanāsaṅkhāto dhammo paṃsukūlikassa aṅganti <bold>paṃsukūlikaṅgaṃ</bold>. Tenāha <bold>‘‘paṃsukūlikassā’’</bold>tiādi. <bold>Tassā</bold>ti samādānassa. Samādiyati etenāti <bold>samādānaṃ,</bold> cetanā.</paragraph>
    <paragraph line="5"><bold>Eteneva nayenā</bold>ti yathā paṃsukūladhāraṇaṃ paṃsukūlaṃ, taṃsīlo paṃsukūliko, tassa aṅgaṃ samādānacetanā ‘‘paṃsukūlikaṅga’’nti vuttaṃ, evaṃ eteneva vacanatthanayena ticīvaradhāraṇaṃ ticīvaraṃ, taṃsīlo tecīvariko, tassa aṅgaṃ samādānacetanā <bold>‘‘tecīvarikaṅga’’</bold>nti veditabbaṃ. Saṅghāṭiādīsu eva tīsu cīvaresu ticīvarasamaññā, na kaṇḍupaṭicchādivassikasāṭikādīsūti tāni sarūpato dassento <bold>‘‘saṅghāṭiuttarāsaṅgaantaravāsakasaṅkhāta’’</bold>nti āha.</paragraph>
    <paragraph line="6"><bold>Taṃ piṇḍapāta</bold>nti parehi diyyamānānaṃ piṇḍānaṃ patte patanasaṅkhātaṃ piṇḍapātaṃ, taṃ uñchatīti <bold>piṇḍapātiko,</bold> yathā bādariko sāmākiko. Piṇḍapāti eva piṇḍapātiko, yathā bhaddo eva bhaddako. <bold>Avakhaṇḍanaṃ</bold> vicchindanaṃ nirantaramappavatti. Tappaṭikkhepato <bold>anavakhaṇḍanaṃ</bold> avicchindanaṃ nirantarappavatti. <bold>Saha apadānenā</bold>ti saha anavakhaṇḍanena. <bold>Sapadāna</bold>nti padassa kiriyāvisesanabhāvaṃ, yattha ca taṃ anavakhaṇḍanaṃ, tañca dassetuṃ <bold>‘‘avakhaṇḍanarahitaṃ anugharanti vuttaṃ hotī’’</bold>ti vuttaṃ. <bold>Ekāsane</bold>ti iriyāpathantarena anantaritāya ekāyayeva nisajjāya. <bold>Patte piṇḍo</bold>ti ettha vatthubhedo idhādhippeto, na sāmaññaṃ. Eva-kāro ca luttaniddiṭṭhoti dassento <bold>‘‘kevalaṃ ekasmiṃyeva patte’’</bold>ti āha. Uttarapadalopaṃ katvā ayaṃ niddesoti dassento <bold>‘‘pattapiṇḍagahaṇe pattapiṇḍasaññaṃ katvā’’</bold>ti āha. Esa nayo ito paresupi.</paragraph>
    <paragraph line="7"><bold>Pacchābhattaṃ</bold><pageBreak edition="M" number="1.0090" /><pageBreak edition="V" number="1.0084" /> nāma pavāraṇato pacchā laddhabhattaṃ eva. <bold>Khalu</bold>-saddassa paṭisedhatthavācakattā tena samānatthaṃ na-kāraṃ gahetvā āha <bold>‘‘na pacchābhattiko’’</bold>ti. Sikkhāpadassa visayo sikkhāpadeneva paṭikkhitto. Yo tassa avisayo, so eva samādānassa visayoti āha <bold>‘‘samādānavasena paṭikkhittātirittabhojanassā’’</bold>ti. Abbhokāse nivāso <bold>abbhokāso</bold>. Susāne nivāso <bold>susānaṃ,</bold> taṃ sīlaṃ assātiādinā sabbaṃ vattabbanti āha <bold>‘‘eseva nayo’’</bold>ti. Yathāsanthataṃ viya <bold>yathāsanthataṃ,</bold> ādito yathāuddiṭṭhaṃ. Taṃ hesa ‘‘idaṃ bahumaṅkuṇaṃ duggandhapavāta’’ntiādivasena appaṭikkhipitvāva sampaṭicchati. Tenevāha <bold>‘‘idaṃ tuyha’’</bold>ntiādi. <bold>Sayana</bold>nti nipajjanamāha. <bold>Tena tena samādānenā</bold>ti tena tena paṃsukūlikaṅgādikassa samādānena <bold>dhutakilesattā</bold>ti viddhaṃsitakilesattā, tadaṅgavasena pahīnataṇhupādānādipāpadhammattāti attho. Yehi taṃ kilesadhunanaṃ, tāniyeva idha dhutassa bhikkhuno aṅgānīti adhippetāni, na aññāni yāni kānici, aññena vā dhutassāti ayamattho atthato āpanno. ‘‘Ñāṇaṃ aṅgaṃ etesa’’nti iminā ñāṇapubbakataṃ tesaṃ samādānassa vibhāveti. <bold>Paṭipattiyā</bold>ti sīlādisammāpaṭipattiyā. Samādiyati etenāti samādānaṃ, samādānavasena pavattā cetanā, taṃ lakkhaṇaṃ etesanti <bold>samādānacetanālakkhaṇāni</bold>. Vuttampi cetaṃ <bold>aṭṭhakathāyaṃ</bold> –</paragraph>
    <gatha1 line="8">‘‘Samādānakiriyāya, sādhakatamabhāvato;</gatha1>
    <gathalast line="9">Sampayuttadhammā yenāti, karaṇabhāvena dassitā’’ti.</gathalast>
    <paragraph line="10">Samādānacetanāya gahaṇaṃ taṃmūlakattā pariharaṇacetanāpi dhutaṅgameva. Attanā, parammukhena ca kusalabhaṇḍassa bhusaṃ viluppanaṭṭhena <bold>loluppaṃ</bold> taṇhācāro, tassa viddhaṃsanakiccattā <bold>loluppaviddhaṃsanarasāni</bold>. Tato eva nilloluppabhāvena paccupatiṭṭhanti, taṃ vā paccupaṭṭhāpentīti <bold>nilloluppabhāvapaccupaṭṭhānāni. Ariyadhammapadaṭṭhānānī</bold>ti parisuddhasīlādisaddhammapadaṭṭhānāni.</paragraph>
    <paragraph line="11"><bold>Bhagavatova santike samādātabbānī</bold>ti idaṃ antarā avicchedanatthaṃ vuttaṃ, rañño santike paṭiññātārahassa atthassa tadupajīvino ekaṃsato avisaṃvādanaṃ viya. Sesānaṃ santike samādānepi eseva nayo. <bold>Ekasaṅgītikassā</bold>ti <pageBreak edition="M" number="1.0091" /> pañcasu dīghanikāyādīsu nikāyesu ekanikāyikassa. <bold>Aṭṭhakathācariyassā</bold>ti yassa aṭṭhakathātantiyeva visesato paguṇā, tassa. <bold>Etthā</bold>ti attanāpi samādānassa ruhane. <bold>Jeṭṭhakabhātu dhutaṅgappicchatāya vatthū</bold>ti so kira thero nesajjiko <pageBreak edition="V" number="1.0085" />, tassa taṃ na koci jānāti. Athekadivasaṃ rattiyā sayanapiṭṭhe nisinnaṃ vijjulatobhāsena disvā itaro pucchi ‘‘kiṃ, bhante, tumhe nesajjikā’’ti. Thero dhutaṅgappicchatāya tāvadeva nipajjitvā pacchā samādiyīti evamāgataṃ vatthu.</paragraph>
    <subhead line="12">1. Paṃsukūlikaṅgakathāvaṇṇanā</subhead>
    <paragraph line="13" number="24"><bold>Gahapatidānacīvara</bold>nti ettha dāyakabhāvena samaṇāpi ukkaṭṭhassa gahapatipakkhaṃyeva paviṭṭhāti daṭṭhabbaṃ. ‘‘Pabbajito gaṇhissatī’’ti ṭhapitakaṃ siyā gahapaticīvaraṃ, na pana gahapatidānacīvaranti tādisaṃ nivattetuṃ <bold>dāna</bold>ggahaṇaṃ. <bold>Aññatarenā</bold>ti ettha samādānavacanena tāva samādinnaṃ hotu, paṭikkhepavacanena pana kathanti? Atthato āpannattā. Yathā ‘‘devadatto divā na bhuñjatī’’ti vutte ‘‘rattiyaṃ bhuñjatī’’ti atthato āpannameva hoti, tassa āhārena vinā sarīraṭṭhiti natthīti, evamidhāpi bhikkhuno gahapatidānacīvare paṭikkhitte tadaññacīvarappaṭiggaho atthato āpanno eva hoti, cīvarena vinā sāsane ṭhiti natthīti.</paragraph>
    <paragraph line="14"><bold>Evaṃ samādinnadhutaṅgenā</bold>tiādividhānaṃ paṃsukūlikaṅge paṭipajjanavidhi. Susāne laddhaṃ <bold>sosānikaṃ</bold>. Taṃ pana yasmā tattha kenaci chaḍḍitattā patitaṃ hoti, tasmā vuttaṃ <bold>‘‘susāne patitaka’’</bold>nti. Evaṃ <bold>pāpaṇika</bold>mpi daṭṭhabbaṃ. <bold>Tālaveḷimaggo</bold> nāma mahāgāme ekā vīthi. Anurādhapureti ca vadanti. Ḍaḍḍho padeso etassāti <bold>ḍaḍḍhappadesaṃ,</bold> vatthaṃ. Magge patitakaṃ bahudivasātikkantaṃ gahetabbanti vadanti. ‘‘Dvattidivasātikkanta’’nti apare. <bold>Thokaṃ rakkhitvā</bold>ti katipayaṃ kālaṃ āgametvā. Vātāhatampi sāmikānaṃ satisammosena patitasadisanti <bold>‘‘sāmike apassantena gahetuṃ vaṭṭatī’’</bold>ti vuttaṃ. Tasmā thokaṃ āgametvā gahetabbaṃ.</paragraph>
    <paragraph line="15">‘‘Saṅghassa demā’’ti dinnaṃ, coḷakabhikkhāvasena laddhañca laddhakālato paṭṭhāya ‘‘samaṇacīvaraṃ siyā nu kho, no’’ti āsaṅkaṃ nivattetuṃ <bold>‘‘na taṃ paṃsukūla’’</bold>nti vuttaṃ. Na hi taṃ tevīsatiyā uppattiṭṭhānesu katthaci pariyāpannaṃ. Idāni imināva pasaṅgena yaṃ bhikkhudattiye lakkhaṇapattaṃ <pageBreak edition="M" number="1.0092" /> paṃsukūlaṃ, tassa ca ukkaṭṭhānukkaṭṭhavibhāgaṃ dassetuṃ <bold>‘‘bhikkhudattiyepī’’</bold>tiādi vuttaṃ. Tattha <bold>gāhetvā vā dīyatī</bold>ti saṅghassa vā gaṇassa vā dentehi yaṃ cīvaraṃ vassaggena pāpetvā bhikkhūnaṃ dīyati. <bold>Senāsanacīvara</bold>nti senāsanaṃ kāretvā ‘‘etasmiṃ senāsane vasantā paribhuñjantū’’ti <pageBreak edition="V" number="1.0086" /> dinnacīvaraṃ. <bold>Na taṃ paṃsukūla</bold>nti apaṃsukūlabhāvo pubbe vuttakāraṇato, gāhetvā dinnattā ca. Tenāha <bold>‘‘no gāhāpetvā dinnameva paṃsukūla’’</bold>nti. <bold>Tatrapī</bold>ti yaṃ gāhetvā na dinnaṃ bhikkhudattiyaṃ, tatrapi yena bhikkhunā cīvaraṃ dīyati, tassa lābhe, dāne ca visuṃ visuṃ ubhayattha ādaragāravānaṃ sabbhāvato, tadabhāvato ca bhikkhudattiyassa ekatosuddhi ubhatosuddhi anukkaṭṭhatā hontīti imamatthaṃ dassetuṃ <bold>‘‘yaṃ dāyakehī’’</bold>tiādi vuttaṃ, pādamūle ṭhapetvā dinnakaṃ samaṇenāti adhippāyo. <bold>Yassa kassacī</bold>ti ukkaṭṭhādīsu yassa kassaci. <bold>Ruciyā</bold>ti chandena. <bold>Khantiyā</bold>ti nijjhānakkhantiyā.</paragraph>
    <paragraph line="16"><bold>Nissayānurūpapaṭipattisabbhāvo</bold>ti upasampannasamanantaraṃ ācariyena vuttesu catūsu nissayesu attanā yathāpaṭiññātadutiyanissayānurūpāya paṭipattiyā vijjamānatā. <bold>Ārakkhadukkhābhāvo</bold>ti cīvarārakkhanadukkhassa abhāvo paṃsukūlacīvarassa alobhanīyattā. <bold>Paribhogataṇhāya abhāvo</bold> savisesalūkhasabhāvattā. <bold>Pāsādikatā</bold>ti paresaṃ pasādāvahatā. <bold>Appicchatādīnaṃ phalanipphatti</bold> dhutaṅgapariharaṇassa appicchatādīhiyeva nipphādetabbato. Dhutadhamme samādāya vattanaṃ yāvadeva upari sammāpaṭipattisampādanāyāti vuttaṃ <bold>‘‘sammāpaṭipattiyā anubrūhana’’</bold>nti. <bold>Mārasenavighātāyā</bold>ti mārassa, mārasenāya ca vihananāya viddhaṃsanāya. Kāyavācācittehi yato saṃyatoti <bold>yati,</bold> bhikkhu. <bold>Dhāritaṃ yaṃ lokagarunā paṃsukūlaṃ, taṃ ko na dhāraye,</bold> yasmā vā <bold>lokagarunā paṃsukūlaṃ dhāritaṃ,</bold> tasmā <bold>ko taṃ na dhāraye</bold>ti yojanā yaṃtaṃsaddānaṃ ekantasambandhibhāvato. <bold>Paṭiññaṃ samanussara</bold>nti upasampadamāḷe ‘‘āma bhante’’ti ācariyapamukhassa saṅghassa sammukhā dinnaṃ paṭiññaṃ samanussaranto.</paragraph>
    <centered line="17">Iti paṃsukūlikaṅgakathāvaṇṇanā.</centered>
    <subhead line="18">2. Tecīvarikaṅgakathāvaṇṇanā</subhead>
    <paragraph line="19" number="25"><bold>Catutthakacīvara</bold>nti <pageBreak edition="M" number="1.0093" /> nivāsanapārupanayogyaṃ catutthakacīvaranti adhippāyo, aṃsakāsāvassa appaṭikkhipitabbato. <bold>Aññataravacanenā</bold>ti ettha yaṃ vattabbaṃ, taṃ heṭṭhā vuttanayameva. Yāva na sakkoti, yāva na labhati, yāva na sampajjatīti paccekaṃ <bold>yāva</bold>-saddo sambandhitabbo. <bold>Na sampajjatī</bold>ti na sijjhati. <bold>Nikkhittapaccayā doso natthī</bold>ti nicayasannidhidhutaṅgasaṃkilesadoso <pageBreak edition="V" number="1.0087" /> natthi. <bold>Āsanne</bold>ti cīvarassa āsanne ṭhāne. Rajanakkhaṇe paribhuñjanakāsāvaṃ <bold>rajanakāsāvaṃ. Tatraṭṭhakapaccattharaṇaṃ</bold> nāma attano, parassa vā santakaṃ senāsane paccattharaṇavasena adhiṭṭhitaṃ. ‘‘Aṃsakāsāvaṃ parikkhāracoḷaṃ hoti, iti paccattharaṇaṃ, aṃsakāsāvanti imāni dvepi atirekacīvaraṭṭhāne ṭhitānipi dhutaṅgabhedaṃ na karontī’’ti <bold>aṭṭhakathāyaṃ</bold> vuttanti vadanti. <bold>Pariharituṃ pana na vaṭṭatī</bold>ti rajanakāle eva anuññātattā niccaparibhogavasena na vaṭṭati tecīvarikassa. <bold>Aṃsakāsāva</bold>nti khandhe ṭhapetabbakāsāvaṃ. <bold>Kāyaparihārikenā</bold>ti vātātapādiparissayato kāyassa pariharaṇamattena. <bold>Samādāyevā</bold>ti gahetvā eva. <bold>Appasamārambhatā</bold>ti appakiccatā. <bold>Kappiye mattakāritāyā</bold>ti nisīdanādivasena, parikkhāracoḷavasena ca bahūsu cīvaresu anuññātesupi ticīvaramatte ṭhitattā. Saha pattacaraṇāyāti <bold>sapattacaraṇo. Pakkhī</bold> sapakkhako.</paragraph>
    <centered line="20">Iti tecīvarikaṅgakathāvaṇṇanā.</centered>
    <subhead line="21">3. Piṇḍapātikaṅgakathāvaṇṇanā</subhead>
    <paragraph line="22" number="26"><bold>Atirekalābha</bold>nti ‘‘piṇḍiyālopabhojanaṃ nissāyā’’ti (mahāva. 73, 128) evaṃ vuttabhikkhāhāralābhato atirekalābhaṃ, saṅghabhattādinti attho. Sakalassa saṅghassa dātabbabhattaṃ <bold>saṅghabhattaṃ</bold>. Katipaye bhikkhū uddisitvā dātabbabhattaṃ <bold>uddesabhattaṃ</bold>. Ekasmiṃ pakkhe ekadivasaṃ dātabbabhattaṃ <bold>pakkhikaṃ</bold>. Uposathe uposathe dātabbabhattaṃ <bold>uposathikaṃ</bold>. Paṭipadadivase dātabbabhattaṃ <bold>pāṭipadikaṃ</bold>. Vihāraṃ uddissa dātabbabhattaṃ <bold>vihārabhattaṃ</bold>. Dhuragehe eva ṭhapetvā dātabbabhattaṃ <bold>dhurabhattaṃ</bold>. Gāmavāsīādīhi vārena dātabbabhattaṃ <pageBreak edition="M" number="1.0094" /><bold>vārakabhattaṃ. ‘‘Saṅghabhattaṃ gaṇhathātiādinā’’</bold>ti <bold>ādi</bold>-saddena uddesabhattādiṃ saṅgaṇhāti. <bold>Sādituṃ vaṭṭantī</bold>ti bhikkhāpariyāyena vuttattā. Bhesajjādipaṭisaṃyuttā <bold>nirāmisasalākā</bold>. Yāvakālikavajjāti ca vadanti. <bold>Vihāre pakkabhattampī</bold>ti upāsakā idheva bhattaṃ pacitvā ‘‘sabbesaṃ ayyānaṃ dassāmā’’ti vihāreyeva bhattaṃ sampādenti, taṃ piṇḍapātikānampi vaṭṭati. <bold>Āharitvā</bold>ti pattaṃ gahetvā gehato ānetvā. <bold>Taṃ divasaṃ nisīditvā</bold>ti ‘‘mā, bhante, piṇḍāya carittha, vihāreyeva bhikkhā ānīyatī’’ti vadantānaṃ sampaṭicchanena taṃ divasaṃ nisīditvā. <bold>Serivihārasukha</bold>nti aparāyattavihāritāsukhaṃ <pageBreak edition="V" number="1.0088" />. <bold>Ariyavaṃso</bold>ti <bold>ariyavaṃsasutta</bold>paṭisaṃyuttā (dī. ni. 3.309; a. ni. 4.28) dhammakathā. <bold>Dhammarasa</bold>nti dhammūpasañhitaṃ pāmojjādirasaṃ.</paragraph>
    <paragraph line="23">Jaṅghabalaṃ nissāya piṇḍapariyesanato <bold>kosajjanimmaddanatā</bold>. ‘‘Yathāpi bhamaro puppha’’ntiādinā (dha. pa. 49; netti. 123) vuttavidhinā āhārapariyesanato <bold>parisuddhājīvatā</bold>. Niccaṃ antaragharaṃ pavisantasseva suppaṭicchannagamanādayo sekhiyadhammā sampajjantīti <bold>sekhiyapaṭipattipūraṇaṃ</bold>. Paṭiggahaṇe mattaññutāya, saṃsaṭṭhavihārābhāvato ca <bold>aparapositā</bold>. Kule kule appakaappakapiṇḍagahaṇena <bold>parānuggahakiriyā</bold>. Antimāya jīvikāya avaṭṭhānena <bold>mānappahānaṃ</bold>. Vuttañhetaṃ ‘‘antamidaṃ, bhikkhave, jīvikānaṃ, yadidaṃ piṇḍolya’’ntiādi (itivu. 91; saṃ. ni. 3.80). Missakabhattena yāpanato <bold>rasataṇhānivāraṇaṃ</bold>. Nimantanāsampaṭicchanato gaṇabhojanādisikkhāpadehi <bold>anāpattitā</bold>.</paragraph>
    <paragraph line="24">Appaṭihatavuttitāya catūsupi disāsu vattanaṭṭhena <bold>cātuddiso. Ājīvassa visujjhatī</bold>ti ājīvo assa visujjhati. <bold>Attabharassā</bold>ti appānavajjasulabharūpehi paccayehi attano bharaṇato attabharassa. Tato eva ekavihāritāya saddhivihārikādīnampi aññesaṃ aposanato <bold>anaññaposino</bold>. Padadvayenāpi kāyaparihārikena cīvarena kucchiparihārikena piṇḍapātena vicaraṇato sallahukavuttitaṃ, subharataṃ, paramaappicchataṃ, santuṭṭhiñca dasseti. <bold>Devāpi pihayanti tādino</bold>ti tādisassa bhusaṃ ativiya santakāyavacīmanokammatāya upasantassa paramena satinepakkena samannāgamato sabbakālaṃ satimato piṇḍapātikassa bhikkhussa sakkādayo <pageBreak edition="M" number="1.0095" /> devāpi pihayanti patthenti. Tassa sīlādiguṇesu bahumānaṃ uppādentā ādaraṃ janenti, pageva manussā. Sace so <bold>lābhasakkārasilokasannissito</bold> na hoti, tadabhikaṅkhī na hotīti attho.</paragraph>
    <centered line="25">Iti piṇḍapātikaṅgakathāvaṇṇanā.</centered>
    <subhead line="26">4. Sapadānacārikaṅgakathāvaṇṇanā</subhead>
    <paragraph line="27" number="27"><bold>Iminā</bold>ti sapadānacārikena. <bold>Kālatara</bold>nti kālasseva. <bold>Aphāsukaṭṭhāna</bold>nti saparissayādivasena <pageBreak edition="V" number="1.0089" /> duppavesanaṭṭhānaṃ. <bold>Purato</bold>ti vīthiyaṃ gacchantassa purato gharaṃ apaviṭṭhasseva. <bold>Pattavissaṭṭhaṭṭhāna</bold>nti pesakāravīthiyaṃ pesakārabhāvaṃ nimminitvā ṭhitassa sakkassa gharadvāre pattavissaṭṭhaṭṭhānaṃ. Ukkaṭṭhapiṇḍapātiko taṃ divasaṃ na bhikkhaṃ āgamayamāno nisīdati, tasmā taṃ <bold>anulometi</bold>. Katthacipi kule nibaddhaṃ upasaṅkamanābhāvato paricayābhāvena <bold>kulesu niccanavakatā</bold>. Sabbattha alaggamānasatāya ca sommabhāvena ca <bold>candūpamatā. Kulesu</bold> pariggahacittābhāvena tattha <bold>maccherappahānaṃ</bold>. Hitesitāya vibhāgābhāvato <bold>samānukampitā</bold>. Kulānaṃ saṅgaṇhanasaṃsaṭṭhatādayo <bold>kulūpakādīnavā. Avhānānabhinandanā</bold>ti nimantanavasena avhānassa asampaṭicchanā. <bold>Abhihārenā</bold>ti bhikkhābhihārena. <bold>Sericāra</bold>nti yathāruci vicaraṇaṃ.</paragraph>
    <centered line="28">Iti sapadānacārikaṅgakathāvaṇṇanā.</centered>
    <subhead line="29">5. Ekāsanikaṅgakathāvaṇṇanā</subhead>
    <paragraph line="30" number="28"><bold>Nānāsanabhojana</bold>nti anekasmiṃ āsane bhojanaṃ, ekanisajjāya eva abhuñjitvā visuṃ visuṃ nisajjāsu āhāraparibhoganti attho. <bold>Patirūpa</bold>nti yuttarūpaṃ anuṭṭhāpanīyaṃ. <bold>Vattaṃ kātuṃ vaṭṭatī</bold>ti vattaṃ kātuṃ yujjati. Vattaṃ nāma garuṭṭhānīye kattabbameva. Tattha pana paṭipajjanavidhiṃ dassetuṃ yaṃ theravādaṃ āha <bold>‘‘āsanaṃ vā rakkheyya bhojanaṃ vā’’</bold>tiādi. Tassattho – ekāsanikaṃ bhikkhuṃ bhuñjantaṃ āsanaṃ vā rakkheyya, dhutaṅgabhedato yāva bhojanapariyosānā na vuṭṭhātabbanti vuttaṃ hoti <pageBreak edition="M" number="1.0096" />. Bhojanaṃ vā rakkheyya dhutaṅgabhedato, abhuñjiyamānaṃ yāva bhuñjituṃ nārabhati, tāva vuṭṭhātabbanti attho. Yasmā tayidaṃ dvayaṃ idha natthi, tasmā vattakaraṇaṃ dhutaṅgaṃ na rakkhatīti adhippāyo. Tenāha <bold>‘‘ayañcā’’</bold>tiādi. ‘‘Bhesajjatthamevā’’ti iminā bhesajjaparibhogavaseneva sappiādīnipi vaṭṭantīti dasseti. <bold>Appābādhatā</bold>ti arogatā. <bold>Appātaṅkatā</bold>ti akicchajīvitā sarīradukkhābhāvo. <bold>Lahuṭṭhāna</bold>nti kāyassa lahuparivattitā. <bold>Bala</bold>nti sarīrabalaṃ. <bold>Phāsuvihāro</bold>ti sukhavihāro. Sabbametaṃ bahukkhattuṃ bhuñjanapaccayā uppajjanavikārapaṭikkhepapadaṃ. <bold>Rujā</bold>ti rogā. <bold>Na kammamattano</bold>ti attano yogakammaṃ purebhattaṃ, pacchābhattañca na parihāpeti, bahuso bhojane abyāvaṭabhāvato, arogabhāvato cāti adhippāyo.</paragraph>
    <centered line="31">Iti ekāsanikaṅgakathāvaṇṇanā.</centered>
    <subhead line="32">6. Pattapiṇḍikaṅgakathāvaṇṇanā</subhead>
    <paragraph line="33" number="29"><bold>Appaṭikūlaṃ</bold><pageBreak edition="V" number="1.0090" /><bold>katvā bhuñjituṃ vaṭṭati</bold> paṭikūlassa bhuttassa agaṇhanampi siyāti adhippāyo. <bold>Pamāṇayuttameva gaṇhitabba</bold>nti ‘‘ekabhājanameva gaṇhāmī’’ti bahuṃ gahetvā na chaḍḍetabbaṃ. <bold>Nānārasataṇhāvinodana</bold>nti nānārasabhojane taṇhāya vinodanaṃ. Atra atra nānābhājane ṭhite nānārase icchā etassāti atriccho, tassa bhāvo atricchatā, tassā <bold>atricchatāya pahānaṃ. Āhāre payojanamattadassitā</bold>ti asambhinnanānārase gedhaṃ akatvā āhāre satthārā anuññātapayojanamattadassitā. Visuṃ visuṃ bhājanesu ṭhitāni byañjanāni gaṇhato tattha tattha sābhogatāya siyā vikkhittabhojitā, na tathā imassa ekapattagatasaññinoti vuttaṃ <bold>‘‘avikkhittabhojitā’’</bold>ti. <bold>Okkhittalocano</bold>ti pattasaññitāya heṭṭhākhittacakkhu. <bold>Paribhuñjeyyā</bold>ti paribhuñjituṃ sakkuṇeyya.</paragraph>
    <centered line="34">Iti pattapiṇḍikaṅgakathāvaṇṇanā.</centered>
    <subhead line="35">7. Khalupacchābhattikaṅgakathāvaṇṇanā</subhead>
    <paragraph line="36" number="30"> Bhuñjantassa <pageBreak edition="M" number="1.0097" /> yaṃ upanītaṃ, tassa paṭikkhepena taṃ atirittaṃ bhojananti <bold>atirittabhojanaṃ. Puna bhojanaṃ kappiyaṃ kāretvā na bhuñjitabbaṃ,</bold> tabbisayattā imassa dhutaṅgassa. Tenāha <bold>‘‘idamassa vidhāna’’</bold>nti. <bold>Yasmiṃ bhojane</bold>ti yasmiṃ bhuñjiyamāne bhojane. <bold>Tadeva bhuñjati,</bold> na aññaṃ. Anatirittabhojanapaccayā āpatti <bold>anatirittabhojanāpatti,</bold> tato dūrībhāvo anāpajjanaṃ. <bold>Odarikattaṃ</bold> ghasmarabhāvo kucchipūrakatā, tassa abhāvo ekapiṇḍenāpi yāpanato. <bold>Nirāmisasannidhitā</bold> nihitassa abhuñjanato. Puna pariyesanavasena <bold>pariyesanāya khedaṃ na yāti</bold>. Abhisallekhakānaṃ santosaguṇādīnaṃ vuddhiyā sañjananaṃ <bold>santosaguṇādivuḍḍhisañjananaṃ. Ida</bold>nti khalupacchābhattikaṅgaṃ.</paragraph>
    <centered line="37">Iti khalupacchābhattikaṅgakathāvaṇṇanā.</centered>
    <subhead line="38">8. Āraññikaṅgakathāvaṇṇanā</subhead>
    <paragraph line="39" number="31"><bold>Gāmantasenāsanaṃ</bold><pageBreak edition="V" number="1.0091" /><bold>pahāya araññe aruṇaṃ uṭṭhāpetabba</bold>nti ettha gāmantaṃ, araññañca sarūpato dassetuṃ <bold>‘‘tattha saddhiṃ upacārenā’’</bold>tiādi āraddhaṃ. Tattha gāmapariyāpannattā gāmantasenāsanassa <bold>‘‘gāmoyeva gāmantasenāsana’’</bold>nti vuttaṃ. Yo koci satthopi gāmo nāmāti sambandho. <bold>Indakhīlā</bold>ti ummārā. <bold>Tassā</bold>ti leḍḍupātassa. Vinayapariyāyena araññalakkhaṇaṃ <bold>adinnādānapārājike</bold> (pārā. 92) āgataṃ. Tattha hi ‘‘gāmā vā araññā vā’’ti anavasesato avahāraṭṭhānapariggahe tadubhayaṃ asaṅkarato dassetuṃ <bold>‘‘ṭhapetvā gāmañcā’’</bold>tiādi vuttaṃ. Gāmūpacāro hi loke gāmasaṅkhameva gacchatīti. Nippariyāyato pana gāmavinimuttaṃ ṭhānaṃ araññameva hotīti <bold>abhidhamme</bold> (vibha. 529) gāmā <bold>‘‘nikkhamitvā bahi indakhīlā, sabbametaṃ arañña’’</bold>nti vuttaṃ. <bold>Suttantikapariyāyena</bold> āraññakasikkhāpade (pārā. 654) ‘‘pañcadhanusatikaṃ pacchima’’nti āgataṃ āraññikaṃ bhikkhuṃ sandhāya. Na hi so vinayapariyāyike ‘‘araññe vasanato āraññiko pantasenāsano’’ti sutte vutto. Ayañca suttasaṃvaṇṇanāti idha sabbattha suttantakathāva <pageBreak edition="M" number="1.0098" /> pamāṇaṃ. Tasmā tattha āgatameva lakkhaṇaṃ gahetabbanti dassento <bold>‘‘taṃ āropitena ācariyadhanunā’’</bold>tiādinā minanavidhiṃ āha. Teneva hi majjhimaṭṭhakathānayova (ma. ni. aṭṭha. 1.296) <bold>idamettha pamāṇa</bold>nti ca vutto.</paragraph>
    <paragraph line="40"><bold>Tato tato magga</bold>nti tattha tattha khuddakamaggaṃ <bold>pidahati. Dhutaṅgasuddhikena</bold> dhutaṅgasodhanapasutena. <bold>Yathāparicchinne kāle</bold>ti ukkaṭṭhassa tayopi utū, majjhimassa dve, mudukassa eko utu. Tatthapi <bold>dhutaṅgaṃ na bhijjati</bold> saussāhattā. <bold>Nipajjitvā gamissāmā</bold>ti cittassa sithilabhāvena dhutaṅgaṃ bhijjatīti vuttaṃ. <bold>Araññasaññaṃ manasi karonto</bold>ti ‘‘ahaṃ vivekavāsaṃ vasissāmi, yathāladdhova kāyaviveko sātthako kātabbo’’ti manasikārasabbhāvato <bold>‘‘bhabbo…pe… rakkhitu’’</bold>nti vuttaṃ. <bold>Assa</bold> āraññikassa <bold>cittaṃ na vikkhipanti</bold> āpāthamanupagamanato. <bold>Vigatasantāso hoti</bold> vivekaparicayato. <bold>Jīvitanikantiṃ jahati</bold> bahuparissaye araññe nivāseneva maraṇabhayassa dūrīkaraṇato. <bold>Pavivekasukharasaṃ assādeti</bold> anubhavati janasaṃsaggābhāvato. <bold>Ārādhayanto</bold>ti anunayanto. Yathānusiṭṭhaṃ paṭipattiyā vivekassa adhiṭṭhānabhāvato āraññikaṅgayogino vāhanasadisanti katvā vuttaṃ <bold>‘‘avasesadhutāyudho’’</bold>ti, avasiṭṭhadhutadhammāyudhoti attho.</paragraph>
    <centered line="41">Iti āraññikaṅgakathāvaṇṇanā.</centered>
    <subhead line="42">9. Rukkhamūlikaṅgakathāvaṇṇanā</subhead>
    <paragraph line="43" number="32"><bold>Channa</bold>nti <pageBreak edition="V" number="1.0092" /> iṭṭhakāchadanādīhi chāditaṃ, āvasathanti attho. <bold>Sīmantarikarukkho</bold>ti dvinnaṃ rājūnaṃ rajjasīmāya ṭhitarukkho. Tattha hi tesaṃ rājūnaṃ balakāyo upagantvā antarantarā yuddhaṃ kareyya, corāpi pāripanthikā samosarantā bhikkhussa sukhena nisīdituṃ na denti. <bold>Cetiyarukkho</bold> ‘‘devatādhiṭṭhito’’ti manussehi sammatarukkho pūjetuṃ upagatehi manussehi avivitto hoti. <bold>Niyyāsarukkho</bold> sajjarukkhādi. <bold>Vaggulirukkho</bold> vaggulinisevito. Sīmantarikarukkhādayo saparissayā, dullabhavivekā cāti āha <bold>‘‘ime rukkhe vivajjetvā’’</bold>ti. <bold>Paṇṇasaṭa</bold>nti <pageBreak edition="M" number="1.0099" /> rukkhato patitapaṇṇaṃ. <bold>Paṭicchanne ṭhāne nisīditabbaṃ</bold> rukkhamūlikabhāvassa paṭicchādanatthaṃ. <bold>Channe</bold> vāsakappanā dhammassavanādīnamatthāyapi hoti. Tasmā <bold>‘‘jānitvā aruṇaṃ uṭṭhāpitamatte’’</bold>ti vuttaṃ.</paragraph>
    <paragraph line="44"><bold>Abhiṇhaṃ tarupaṇṇavikāradassanenā</bold>ti abhikkhaṇaṃ tarūsu, tarūnaṃ vā paṇṇesu vikārassa khaṇabhaṅgassa dassanena. <bold>Senāsanamaccherakammārāmatāna</bold>nti āvāsamacchariyanavakammaratabhāvānaṃ. <bold>Devatāhī</bold>ti rukkhadevatāhi. Tāpi hi rukkhaṭṭhavimānesu vasantiyo rukkhesu vasanti. Ayampi rukkheti <bold>sahavāsitā. Vaṇṇito</bold>ti ‘‘appāni cevā’’tiādinā pasaṃsito. ‘‘Rukkhamūlasenāsanaṃ nissāya pabbajjā’’ti (mahāva. 73, 128) evaṃ <bold>nissayoti ca bhāsito. Abhirattāni</bold> taruṇakāle, <bold>nīlāni</bold> majjhimakāle, <bold>paṇḍūni</bold> jiṇṇakāle. <bold>Patitāni</bold> milāyanavasena. Evaṃ <bold>passanto tarupaṇṇāni</bold> paccakkhato eva niccasaññaṃ <bold>panūdati</bold> pajahati, aniccasaññā evassa saṇṭhāti. Yasmā bhagavato jātibodhidhammacakkapavattanaparinibbānāni rukkhamūleyeva jātāni, tasmā vuttaṃ <bold>‘‘buddhadāyajjaṃ rukkhamūla’’</bold>nti.</paragraph>
    <centered line="45">Iti rukkhamūlikaṅgakathāvaṇṇanā.</centered>
    <subhead line="46">10. Abbhokāsikaṅgakathāvaṇṇanā</subhead>
    <paragraph line="47" number="33"> ‘‘Rukkhamūlaṃ paṭikkhipāmī’’ti ettake vutte channaṃ appaṭikkhittameva hotīti <bold>‘‘channañca</bold><pageBreak edition="V" number="1.0093" /><bold>rukkhamūlañca paṭikkhipāmī’’</bold>ti vuttaṃ. Dhutaṅgassa sabbaso paṭiyogipaṭikkhepena hi samādānaṃ ijjhati, no aññathāti. ‘‘Dhammassavanāyā’’ti imināva dhammaṃ kathentenāpi uposathadivasādīsu suṇantānaṃ cittānurakkhaṇatthaṃ tehi yācitena channaṃ pavisituṃ vaṭṭati, dhammaṃ pana kathetvā abbhokāsova gantabbo. Rukkhamūlikassāpi eseva nayo. <bold>Uposathatthāyā</bold>ti uposathakammāya. <bold>Uddisantenā</bold>ti paresaṃ uddesaṃ dentena. <bold>Uddisāpentenā</bold>ti sayaṃ uddesaṃ gaṇhantena. <bold>Maggamajjhe ṭhitaṃ sāla</bold>nti sīhaḷadīpe viya maggā anokkamma ujukameva pavisitabbasālaṃ. <bold>Vegena gantuṃ na vaṭṭati</bold> asāruppattā. <bold>Yāva vassūparamā ṭhatvā gantabbaṃ,</bold> na tāva dhutaṅgabhedo hotīti adhippāyo.</paragraph>
    <paragraph line="48"><bold>Rukkhassa</bold><pageBreak edition="M" number="1.0100" /><bold>anto</bold> nāma rukkhamūlaṃ. Pabbatassa pana pabbhārasadiso <bold>pabbata</bold>padeso. <bold>Acchannamariyāda</bold>nti yathā vassodakaṃ anto na pavisati, evaṃ chadanasaṅkhepena upari akatamariyādaṃ. Anto pana pabbhārassa vassodakaṃ pavisati ce, abbhokāsasaṅkhepamevāti tattha pavisituṃ vaṭṭati. <bold>Sākhāmaṇḍapo</bold>ti rukkhasākhāhi viraḷacchannamaṇḍapo. <bold>Pīṭhapaṭo</bold> khalitthaddhasāṭako.</paragraph>
    <paragraph line="49"><bold>Paviṭṭhakkhaṇe dhutaṅgaṃ bhijjati</bold> yathāvuttapabbhārādike ṭhapetvāti adhippāyo. <bold>Jānitvā</bold>ti dhammassavanādiatthaṃ channaṃ rukkhamūlaṃ pavisitvā nisinno ‘‘idāni aruṇo uṭṭhahatī’’ti jānitvā. Rukkhamūlepi katthaci attheva nivāsaphāsukatāti siyā tattha āsaṅgapubbako āvāsapalibodho, na pana abbhokāseti idheva <bold>āvāsapalibodhupacchedo</bold> ānisaṃso vutto. <bold>Pasaṃsāyānurūpatāti aniketā</bold>ti vuttapasaṃsāya anālayabhāvena anucchavikatā. <bold>Nissaṅgatā</bold>ti āvāsapariggahābhāveneva tattha nissaṅgatā. Asukadisāya vasanaṭṭhānaṃ natthi, tasmā tattha gantuṃ neva sakkāti edisassa parivitakkassa abhāvato <bold>cātuddiso. Migabhūtenā</bold>ti pariggahābhāvena migassa viya bhūtena. <bold>Sito</bold>ti nissito. <bold>Vindatī</bold>ti labhati.</paragraph>
    <centered line="50">Iti abbhokāsikaṅgakathāvaṇṇanā.</centered>
    <subhead line="51">11. Sosānikaṅgakathāvaṇṇanā</subhead>
    <paragraph line="52" number="34"><bold>Na</bold><pageBreak edition="V" number="1.0094" /><bold>susāna</bold>nti asusānaṃ. Aññattho <bold>na</bold>-kāro, susānalakkhaṇarahitaṃ vasanaṭṭhānanti adhippāyo. <bold>Na tatthā</bold>ti ‘‘susāna’’nti vavatthapitamatte ṭhāne na <bold>vasitabbaṃ</bold>. Na hi nāmamattena susānalakkhaṇaṃ sijjhati. Tenāha <bold>‘‘na hī’’</bold>tiādi. <bold>Jhāpitakālato pana paṭṭhāya…pe… susānameva</bold> chavena sayitamattāya susānalakkhaṇappattito. Chavasayanaṃ hi ‘‘susāna’’nti vuccati.</paragraph>
    <paragraph line="53">Sosānikena nāma appakiccena sallahukavuttinā bhavitabbanti dassetuṃ <bold>‘‘tasmiṃ pana vasantenā’’</bold>tiādi vuttaṃ. <bold>Garuka</bold>nti dupparihāraṃ. Tameva hi dupparihārabhāvaṃ dassetuṃ <bold>‘‘tasmā’’</bold>tiādi vuttaṃ. Tattha <bold>uppannaparissayavighātatthāyā</bold>ti <pageBreak edition="M" number="1.0101" /> ‘‘susānaṃ nāma manussarāhasseyyaka’’nti corā katakammāpi akatakammāpi osaranti, tattha coresu bhaṇḍasāmike disvā bhikkhusamīpe bhaṇḍaṃ chaḍḍetvā palātesu manussā bhikkhuṃ ‘‘coro’’ti gahetvā potheyyuṃ, tasmā vihāre <bold>saṅghattheraṃ vā</bold> gocaragāme raññā niyuttaṃ <bold>rājayuttakaṃ vā</bold> attano sosānikabhāvaṃ <bold>jānāpetvā</bold> yathā tādiso, añño vā parissayo na hoti, tathā <bold>appamattena vasitabbaṃ</bold>. Caṅkamantassa yadā āḷahanaṃ abhimukhaṃ na hoti, tadāpi saṃvegajananatthaṃ tattha diṭṭhi vissajjetabbāti dassetuṃ <bold>‘‘addhakkhikena āḷahanaṃ olokentenā’’</bold>ti vuttaṃ.</paragraph>
    <paragraph line="54"><bold>Uppathamaggena gantabbaṃ</bold> attano sosānikabhāvassa apākaṭabhāvatthaṃ. <bold>Ārammaṇa</bold>nti tasmiṃ susāne ‘‘ayaṃ vammiko, ayaṃ rukkho, ayaṃ khāṇuko’’tiādinā <bold>divāyeva ārammaṇaṃ vavatthapetabbaṃ. Bhayānaka</bold>nti bhayajanakaṃ vammikādiṃ. <bold>Kenaci</bold> leḍḍupāsāṇādinā āsanne vicarantīti <bold>na paharitabbā. Tilapiṭṭhaṃ</bold> vuccati palalaṃ. Māsamissaṃ bhattaṃ <bold>māsabhattaṃ. Guḷādī</bold>ti <bold>ādi</bold>-saddena tilasaṃguḷikādighanapūvañca saṅgaṇhāti. <bold>Kulagehaṃ na pavisitabba</bold>nti petadhūmena vāsitattā, pisācānubandhattā ca kulagehassa abbhantaraṃ na pavisitabbaṃ. Devasikaṃ chavaḍāho <bold>dhuvaḍāho</bold>. Matañātakānaṃ tattha gantvā devasikaṃ rodanaṃ <bold>dhuvarodanaṃ. Vuttanayenā</bold>ti ‘‘jhāpitakālato pana paṭṭhāyā’’ti vuttanayena. ‘‘Pacchimayāme paṭikkamituṃ vaṭṭatī’’ti icchitattā <bold>‘‘susānaṃ agatadivase’’</bold>ti <bold>aṅguttarabhāṇakā</bold>.</paragraph>
    <paragraph line="55">Susāne niccakālaṃ sivathikadassanena <bold>maraṇassatipaṭilābho</bold>. Tato eva <bold>appamādavihāritā</bold><pageBreak edition="V" number="1.0095" />. Tattha chaḍḍitassa matakaḷevarassa dassanena <bold>asubhanimittādhigamo</bold>. Tato eva <bold>kāmarāgavinodanaṃ</bold>. Bahulaṃ sarīrassa asuciduggandhajegucchabhāvasallakkhaṇato <bold>abhiṇhaṃ kāyasabhāvadassanaṃ</bold>. Tato maraṇassatipaṭilābhato ca <bold>saṃvegabahulatā</bold>. Byādhikānaṃ, jarājiṇṇānañca matānaṃ tattha dassanena <bold>ārogya</bold>yobbanajīvita<bold>madappahānaṃ</bold>. Khuddakassa, mahato ca bhayassa abhibhavanato <bold>bhayabheravasahanatā</bold>. Saṃviggassa yoniso padahanaṃ sambhavatīti <bold>amanussānaṃ garubhāvanīyatā. Niddāgatampī</bold>ti suttampi, supinantepīti adhippāyo.</paragraph>
    <centered line="56">Iti sosānikaṅgakathāvaṇṇanā.</centered>
    <subhead line="57">12. Yathāsanthatikaṅgakathāvaṇṇanā</subhead>
    <paragraph line="58" number="35"> Senāsanagāhaṇe <pageBreak edition="M" number="1.0102" /> pare uṭṭhāpetvā gahaṇaṃ, ‘‘idaṃ sundaraṃ, idaṃ na sundara’’nti paritulayitvā pucchanā, olokanā ca <bold>senāsanaloluppaṃ. Tuṭṭhabba</bold>nti tussitabbaṃ. Vihārassa pariyantabhāvena <bold>dūre</bold>ti vā bahūnaṃ sannipātaṭṭhānādīnaṃ <bold>accāsanneti vā pucchituṃ na labhati,</bold> pucchanenapissa dhutaṅgassa saṃkilissanato. <bold>Oloketu</bold>nti loluppavasena passituṃ. <bold>Sacassa taṃ na ruccatī</bold>ti assa yathāsanthatikassa taṃ yathāgāhitaṃ senāsanaṃ aphāsukabhāvena sace na ruccati, mudukassa asati roge yathāgāhitaṃ pahāya aññassa senāsanassa gahaṇaṃ loluppaṃ, majjhimassa gantvā olokanā, ukkaṭṭhassa pucchanā. Sabbesampi uṭṭhāpetvā gahaṇe vattabbameva natthi.</paragraph>
    <paragraph line="59">Upaṭṭhāpanīyānampi anuṭṭhāpanena <bold>sabrahmacārīnaṃ hitesitā</bold>. Tāya karuṇāvihārānuguṇatā. Sundarāsundaravibhāgākaraṇato <bold>hīnapaṇītavikappapariccāgo</bold>. Tena tādilakkhaṇānuguṇatā. Tato eva <bold>anurodhavirodhappahānaṃ. Dvārapidahanaṃ</bold> okāsādānato. <bold>Yathāsanthatarāmata</bold>nti yathāgāhite yathāniddiṭṭhe senāsane abhiratabhāvaṃ.</paragraph>
    <centered line="60">Iti yathāsanthatikaṅgakathāvaṇṇanā.</centered>
    <subhead line="61">13. Nesajjikaṅgakathāvaṇṇanā</subhead>
    <paragraph line="62" number="36"><bold>Seyya</bold>nti <pageBreak edition="V" number="1.0096" /> iriyāpathalakkhaṇaṃ seyyaṃ. Tappaṭikkhepeneva hi tadatthā ‘‘mañco bhisī’’ti evamādikā (cūḷava. 321, 322) seyyā paṭikkhittā eva honti. ‘‘Nesajjiko’’ti ca sayanaṃ paṭikkhipitvā nisajjāya eva viharituṃ sīlamassāti imassa atthassa idha adhippetattā seyyā evettha paṭiyoginī, na itare tathā aniṭṭhattā, asambhavato ca. Kosajjapakkhiyo hi iriyāpatho idha paṭiyogibhāvena icchito, na itare. Na ca sakkā ṭhānagamanehi vinā nisajjāya eva yāpetuṃ tathā pavattetunti seyyāvettha paṭiyoginī. Tenāha <bold>‘‘tena panā’’</bold>tiādi. <bold>Caṅkamitabbaṃ</bold> na ‘‘nesajjiko aha’’nti sabbarattiṃ nisīditabbaṃ. Iriyāpathantarānuggahito hi kāyo manasikārakkhamo hoti.</paragraph>
    <paragraph line="63">Cattāro <pageBreak edition="M" number="1.0103" /> pādā, piṭṭhiapassayo cāti imehi pañcahi aṅgehi <bold>pañcaṅgo</bold>. Catūhi aṭṭanīhi, piṭṭhiapassayena ca pañcaṅgoti apare. <bold>Ubhosu passesu</bold> piṭṭhipasse ca yathāsukhaṃ apassāya viharato nesajjikassa ‘‘anesajjikato ko viseso’’ti gāhaṃ nivāretuṃ <bold>abhayatthero</bold> nidassito <bold>‘‘thero anāgāmī hutvā parinibbāyī’’</bold>ti.</paragraph>
    <paragraph line="64">Upacchedīyati etenāti <bold>upacchedana</bold>nti vinibandhupacchedassa sādhakatamabhāvo daṭṭhabbo. <bold>Sabbakammaṭṭhānānuyogasappāyatā</bold> alīnānuddhaccapakkhikattā nisajjāya. Tato eva <bold>pāsādikairiyāpathatā. Vīriyārambhānukūlatā</bold> vīriyasamatāyojanassa anucchavikatā. Tato eva <bold>sammāpaṭipattiyā anubrūhanatā. Paṇidhāyā</bold>ti ṭhapetvā. <bold>Tanu</bold>nti uparimakāyaṃ. <bold>Vikampetī</bold>ti cāleti, icchāvighātaṃ karotīti adhippāyo. <bold>Vata</bold>nti dhutaṅgaṃ.</paragraph>
    <centered line="65">Iti nesajjikaṅgakathāvaṇṇanā.</centered>
    <subhead line="66">Dhutaṅgapakiṇṇakakathāvaṇṇanā</subhead>
    <paragraph line="67" number="37"> Sekkhaputhujjanānaṃ vasena <bold>siyā kusalāni,</bold> khīṇāsavānaṃ vasena <bold>siyā abyākatāni</bold><pageBreak edition="V" number="1.0097" />. Tattha sekkhaputhujjanā paṭipattipūraṇatthaṃ, khīṇāsavā phāsuvihāratthaṃ dhutaṅgāni pariharanti. <bold>Akusalampi dhutaṅga</bold>nti akusalacittenāpi dhutaṅgasevanā atthīti adhippāyo. Taṃ na yuttaṃ, yena akusalacittena pabbajitassa āraññikattaṃ, taṃ dhutaṅgaṃ nāma na hoti. Kasmā? Lakkhaṇābhāvato. Yaṃ hidaṃ kilesānaṃ dhunanato dhutassa puggalassa, ñāṇassa, cetanāya vā aṅgattaṃ, na taṃ akusaladhammesu sambhavati. Tasmā araññavāsādimattena āraññikādayo tāva hontu, āraññikaṅgādīni pana na hontīti imamatthaṃ dassetuṃ <bold>‘‘na maya’’</bold>ntiādi vuttaṃ. Tattha <bold>imānī</bold>ti dhutaṅgāni. <bold>Vuttaṃ</bold> heṭṭhā vacanatthaniddese. <bold>Na ca akusalena koci dhuto nāma hoti,</bold> kilesānaṃ dhunanaṭṭhenāti adhippāyo. <bold>Yassa</bold> bhikkhuno <bold>etāni</bold> samādānāni <bold>aṅgāni,</bold> etena paṭhamenāpi atthavikappena ‘‘natthi akusalaṃ dhutaṅga’’nti dasseti. <bold>Na ca akusalaṃ kiñci dhunātī</bold>ti akusalaṃ kiñci pāpaṃ na ca dhunāti eva appaṭipakkhato. <bold>Yesaṃ</bold> samādānānaṃ <bold>taṃ</bold> akusalaṃ ñāṇaṃ viya <pageBreak edition="M" number="1.0104" /> aṅganti katvā tāni <bold>dhutaṅgānīti vucceyyuṃ</bold>. Iminā dutiyenāpi atthavikappena ‘‘natthi akusalaṃ dhutaṅga’’nti dasseti. <bold>Nāpi akusala</bold>ntiādi tatiyaatthavikappavasena yojanā. <bold>Tasmā</bold>tiādi vuttassevatthassa nigamanaṃ.</paragraph>
    <paragraph line="68"><bold>Yesa</bold>nti abhayagirivāsike sandhāyāha. Te hi dhutaṅgaṃ nāma paññattīti vadanti. Tathā sati tassa paramatthato avijjamānattā kilesānaṃ dhunanaṭṭhopi na siyā, samādātabbatā cāti tesaṃ vacanaṃ pāḷiyā virujjhatīti dassetuṃ <bold>‘‘kusalattikavinimutta’’</bold>ntiādi vuttaṃ. <bold>Tasmā</bold>ti yasmā paññattipakkhe ete dosā dunnivārā, tasmā <bold>taṃ</bold> tesaṃ vacanaṃ <bold>na gahetabbaṃ,</bold> vuttanayo cetanāpakkhoyeva gahetabboti attho. Yasmā ete dhutaguṇā kusalattike paṭhamatatiyapadasaṅgahitā, tasmā siyā sukhāya vedanāya sampayuttā, siyā adukkhamasukhāya vedanāya sampayuttā, siyā vipākadhammadhammā, siyā nevavipākanavipākadhammadhammā, siyā anupādinnupādāniyā, siyā asaṃkiliṭṭhasaṃkilesikāti evaṃ sesatikadukapadehipi nesaṃ yathārahaṃ saṅgaho vibhāvetabbo.</paragraph>
    <paragraph line="69">Kāmaṃ sabbopi arahā dhutakileso, idha pana dhutaṅgasevanāmukhena kilese vidhunitvā ṭhito khīṇāsavo <bold>‘‘dhutakileso puggalo’’</bold>ti adhippeto. Tathā sabbopi ariyamaggo nippariyāyena <bold>kilesadhunano dhammo,</bold> visesato aggamaggo. Pariyāyena pana vipassanāñāṇādi. Heṭṭhimaparicchedena dhutaṅgacetanāsampayuttañāṇaṃ daṭṭhabbaṃ. Evaṃ dhutaṃ dassetvā dhutavāde dassetabbe yasmā dhutavādabhedena <pageBreak edition="V" number="1.0098" /> dhuto viya dhutabhedena dhutavādopi duvidho, tasmā tesaṃ, tadubhayapaṭikkhepassa ca vasena catukkamettha sambhavatīti taṃ dassetuṃ <bold>‘‘atthi dhuto’’</bold>tiādi vuttaṃ.</paragraph>
    <paragraph line="70"><bold>Tayida</bold>nti nipāto, tassa ‘‘so aya’’nti attho. <bold>Dhutadhammā nāmā</bold>ti dhutaṅgasevanāya paṭipakkhabhūtānaṃ pāpadhammānaṃ dhunanavasena pavattiyā ‘‘dhuto’’ti laddhanāmāya dhutaṅgacetanāya upakārakā dhammāti katvā dhutadhammā nāma. Asampattasampattesu paccayesu alubbhanākārena pavattanato <bold>appicchatā santuṭṭhitā</bold> ca atthato alobho. Paccayagedhādihetukānaṃ lolatādīnaṃ saṃkilesānaṃ sammadeva likhanato <pageBreak edition="M" number="1.0105" /> chedanato gaṇasaṅgaṇikādibhedato saṃsaggato cittassa vivecanato <bold>sallekhatā pavivekatā</bold> ca alobho amohoti imesu <bold>dvīsu dhammesu anupatanti</bold> tadantogadhā tappariyāpannā honti, tadubhayasseva pavattivisesabhāvato. Imehi kusaladhammehi atthī idamatthī, yena ñāṇena pabbajitena nāma paṃsukūlikaṅgādīsu patiṭṭhitena bhavitabbanti yathānusiṭṭhaṃ dhutaguṇe samādiyati ceva pariharati ca, taṃ ñāṇaṃ idamatthitā. Tenāha <bold>‘‘idamatthitā ñāṇamevā’’</bold>ti. <bold>Paṭikkhepavatthūsū</bold>ti gahapaticīvarādīsu tehi tehi dhutaṅgehi paṭikkhipitabbavatthūsu. <bold>Lobha</bold>nti taṇhaṃ. <bold>Tesveva vā</bold>ti paṭikkhepavatthūsu eva. <bold>Ādīnavapaṭicchādaka</bold>nti ārakkhadukkhaparādhīnavutticorabhayādiādīnavapaṭicchādakaṃ. <bold>Anuññātāna</bold>nti satthārā nicchandarāgaparibhogavasena anuññātānaṃ sukhasamphassaattharaṇapāvuraṇādīnaṃ. <bold>Paṭisevanamukhenā</bold>ti paṭisevanadvārena, tena lesenāti attho. <bold>Atisallekhamukhenā</bold>ti ativiya sallekhapaṭipattimukhena, ukkaṭṭhassa vattanakānampi paṭikkhipanavasenāti attho.</paragraph>
    <paragraph line="71">Sukhumakaraṇasannissayo rāgo dukkhāya paṭipattiyā patiṭṭhaṃ na labhatīti āha <bold>‘‘dukkhāpaṭipadañca nissāya rāgo vūpasammatī’’</bold>ti. Sallekho nāma sampajānassa hoti, satisampajaññe moho apatiṭṭhova appamādasambhavatoti vuttaṃ <bold>‘‘sallekhaṃ nissāya appamattassa moho pahīyatī’’</bold>ti. <bold>Etthā</bold>ti etesu dhutaṅgesu. <bold>Tatthā</bold>ti araññarukkhamūlesu.</paragraph>
    <paragraph line="72"><bold>Sīsaṅgānī</bold>ti sīsabhūtāni aṅgāni, paresampi kesañci nānantarikatāya, sukaratāya ca saṅgaṇhanato uttamaṅgānīti attho. <bold>Asambhinnaṅgānī</bold>ti kehici sambhedarahitāni, visuṃyeva aṅgānīti vuttaṃ hoti. <bold>Kammaṭṭhānaṃ vaḍḍhati</bold> rāgacaritassa mohacaritassa dosacaritassāpi, taṃ ekaccaṃ <pageBreak edition="V" number="1.0099" /><bold>dhutaṅgaṃ sevantassā</bold>ti adhippāyo. <bold>Hāyati</bold> kammaṭṭhānaṃ sukumārabhāvenalūkhapaṭipattiṃ asahantassa. <bold>Vaḍḍhateva</bold> mahāpurisajātikassāti adhippāyo. <bold>Na vaḍḍhati</bold> kammaṭṭhānaṃ upanissayarahitassa. <bold>Ekameva hi dhutaṅgaṃ</bold> yathā kilesadhunanaṭṭhena, evaṃ cetanāsabhāvattā. Tenāha <bold>‘‘samādānacetanā’’</bold>ti.</paragraph>
    <paragraph line="73">Terasāpi <pageBreak edition="M" number="1.0106" /> dhutaṅgāni samādāya pariharantānaṃ puggalānaṃ vasena <bold>‘‘dvācattālīsa hontī’’</bold>ti vatvā bhikkhūnaṃ terasannampi pariharaṇassa ekajjhaṃyeva sambhavaṃ dassetuṃ <bold>‘‘sace hī’’</bold>tiādi vuttaṃ. Tattha <bold>‘‘ekappahārena sabbadhutaṅgāni paribhuñjituṃ sakkotī’’</bold>ti vuttaṃ. Kathaṃ abbhokāse viharantassa rukkhamūlikaṅgaṃ? ‘‘Channaṃ paṭikkhipāmi, rukkhamūlikaṅgaṃ samādiyāmī’’ti (visuddhi. 1.32) vacanato channe aruṇaṃ uṭṭhāpitamatte dhutaṅgaṃ bhijjati, na abbhokāse, tasmā bhedahetuno abhāvena tampi arogameva. Tathā senāsanaloluppassa abhāvena yathāsanthatikaṅganti daṭṭhabbaṃ. <bold>Āraññikaṅgaṃ</bold> gaṇamhā <bold>ohīyanasikkhāpadena</bold> (pāci. 691-692) paṭikkhittaṃ, <bold>khalupacchābhattikaṅgaṃ</bold> anatirittabhojanasikkhāpadena (pāci. 238-240). Pavāritāya hi bhikkhuniyā atirittaṃ katvā bhuñjituṃ na labbhati. Kappiye ca vatthusmiṃ lolatāpahānāya dhutaṅgasamādānaṃ, na akappiye, sikkhāpadeneva paṭikkhittattā. <bold>Aṭṭheva honti</bold> bhikkhuniyā saṃkaccikacīvarādīhi saddhiṃ pañcapi ticīvarasaṅkhameva gacchantīti katvā. <bold>Yathāvuttesū</bold>ti bhikkhūnaṃ vuttesu terasasu ticīvarādhiṭṭhānavinayakammābhāvato <bold>ṭhapetvā tecīvarikaṅgaṃ dvādasa sāmaṇerānaṃ. Sattā</bold>ti bhikkhunīnaṃ vuttesu aṭṭhasu ekaṃ pahāya satta ticīvarādhiṭṭhānavinayakammābhāvato. ‘‘Ṭhapetvā tecīvarikaṅga’’nti hi imaṃ anuvattamānameva katvā <bold>‘‘satta sikkhamānasāmaṇerīna’’</bold>nti vuttaṃ. <bold>Patirūpānī</bold>ti upāsakabhāvassa anucchavikāni.</paragraph>
    <centered line="74">Dhutaṅganiddesavaṇṇanā niṭṭhitā.</centered>
    <centered line="75">Iti dutiyaparicchedavaṇṇanā.</centered>
  </content>
</document>