<?xml version="1.0"?>
<document>
<metadata>
<normativeSource>http://tipitaka.org/romn/cscd/e0103n.att4.xml</normativeSource>
<archivePath>roman/anya/visuddhimagga/visuddhimagga-mahatika-1/4. pathavikasinaniddesavannana.xml</archivePath>
<title>4. Pathavīkasiṇaniddesavaṇṇanā - Visuddhimagga-mahāṭīkā-1 - Visuddhimagga - Anya</title>
</metadata>
<body>
<chapter line="1">4. Pathavīkasiṇaniddesavaṇṇanā</chapter>
<paragraph line="2" number="51"><bold>Phāsu</bold><pageBreak edition="M" number="1.0139" /><pageBreak edition="V" number="1.0130" /><bold>hotī</bold>ti āvāsasappāyādilābhena manasikāraphāsutā bhāvanānukūlatā hoti. <bold>Parisodhentenā</bold>ti tesaṃ tesaṃ gaṇṭhiṭṭhānānaṃ chindanavasena visodhentena. <bold>Akilamantoyevā</bold>ti akilantakāyo eva. Sati hi kāyakilamathe siyā kammaṭṭhānamanasikārassa antarāyoti adhippāyo. <bold>Gaṇṭhiṭṭhāna</bold>nti atthato, adhippāyato ca dubbinivedhatāya gaṇṭhibhūtaṃ ṭhānaṃ. <bold>Chinditvā</bold>ti yāthāvato atthassa, adhippāyassa ca vibhāvanena chinditvā, vibhūtaṃ supākaṭaṃ katvāti adhippāyo. <bold>Suvisuddha</bold>nti suṭṭhu visuddhaṃ, nigumbaṃ nijjaṭanti attho.</paragraph>
<subhead line="3">Ananurūpavihāravaṇṇanā</subhead>
<paragraph line="4" number="52"><bold>Aññatarenā</bold>ti aññatarenāpi, pageva anekehīti adhippāyo. Mahantabhāvo <bold>mahattaṃ</bold>. Tathā sesesu. Soṇḍavā <bold>soṇḍī</bold>. Tathā <bold>paṇṇa</bold>ntiādīsu. Bodhiaṅgaṇādīsu kātabbaṃ idha <bold>‘‘vatta’’</bold>nti adhippetanti āha <bold>‘‘pānīyaghaṭaṃ vā ritta’’</bold>nti. <bold>Niṭṭhitāyā</bold>ti paviṭṭhapaviṭṭhānaṃ dānena parikkhīṇāya. Jiṇṇavihārepi yatra bhikkhū evaṃ vadanti ‘‘āyasmā, yathāsukhaṃ samaṇadhammaṃ karotu, mayaṃ paṭijaggissāmā’’ti. <bold>Evarūpe vihātabba</bold>nti ayampi nayo labbhati, vuttanayattā pana na vutto.</paragraph>
<paragraph line="5"><bold>Mahāpathavihāre</bold>ti mahāpathasamīpe vihāre. <bold>Bhājanadārudoṇikādīnī</bold>ti rajanabhājanāni, rajanatthāya dāru, dārumayadoṇikā, rajanapacanaṭṭhānaṃ, dhovanaphalakanti evamādīni. <bold>Sākahārikā</bold>ti sākahāriniyo itthiyo. <bold>Visabhāgasaddo</bold>kāmaguṇūpasaṃhito gītasaddoti vadanti, kevalopi itthisaddo visabhāgasaddo eva. <bold>Tatrā</bold>ti pupphavante vihāre. <bold>Tādisoyevā</bold>ti ‘‘tatthassa kammaṭṭhānaṃ gahetvā’’tiādinā yādiso paṇṇavante vihāre upaddavo vutto, tādisoyeva. ‘‘Pupphahārikāyo pupphaṃ ocinantiyo’’ti pana vattabbaṃ. Ayamidha viseso.</paragraph>
<paragraph line="6"><bold>Patthanīye</bold>ti <pageBreak edition="V" number="1.0131" />tattha vasantesu sambhāvanāvasena upasaṅkamanādinā patthetabbe. Tenāha <bold>‘‘leṇasammate’’</bold>ti. <bold>Dakkhiṇāgirī</bold>ti magadhavisaye dakkhiṇāgirīti vadanti.</paragraph>
<paragraph line="7"><bold>Visabhāgārammaṇāni</bold><pageBreak edition="M" number="1.0140" />iṭṭhāni, aniṭṭhāni ca. Aniṭṭhānaṃ hi dassanatthaṃ <bold>‘‘ghaṭehi nighaṃsantiyo’’</bold>tiādi vuttaṃ. Dabbūpakaraṇayoggā rukkhā <bold>dabbūpakaraṇarukkhā</bold>.</paragraph>
<paragraph line="8"><bold>Yo pana</bold>vihāro. <bold>Khala</bold>nti dhaññakaraṇaṭṭhānaṃ. <bold>Gāvo rundhanti</bold>‘‘sassaṃ khādiṃsū’’ti. <bold>Udakavāra</bold>nti kedāresu sassānaṃ dātabbaudakavāraṃ. <bold>Ayampī</bold>ti mahāsaṅghabhogopi vihāro. <bold>Vāriyamānā</bold>kammaṭṭhānikena bhikkhunā.</paragraph>
<paragraph line="9">Samuddasāmuddikanadīnissitaṃ <bold>udakapaṭṭanaṃ</bold>. Mahānagarānaṃ āyadvārabhūtaṃ aṭavimukhādinissitaṃ <bold>thalapaṭṭanaṃ. Appasannā honti</bold>. Tenassa tattha phāsuvihāro na hotīti adhippāyo. <bold>Maññamānā</bold>rājamanussā.</paragraph>
<paragraph line="10"><bold>Samosaraṇenā</bold>ti ito cito sañcaraṇena. <bold>Papāte</bold>ti papātasīse <bold>ṭhatvā gāyi</bold>‘‘gītasaddena idhāgataṃ papāte pātetvā khādissāmī’’ti. <bold>Vegena gahetvā</bold>ti vegenāgantvā ‘‘kuhiṃ yāsī’’ti khandhe gahetvā.</paragraph>
<paragraph line="11"><bold>Yatthā</bold>ti yasmiṃ vihāre, vihārasāmantā vā na sakkā hoti <bold>kalyāṇamittaṃ laddhuṃ,</bold>tattha vihāre so alābho mahādosoti yojanā.</paragraph>
<paragraph line="12"><bold>Panthani</bold>nti panthe nīto pavattitoti panthanī, magganissito vihāro. Taṃ panthaniṃ. <bold>Soṇḍi</bold>nti soṇḍisahito vihāro soṇḍī, taṃ soṇḍiṃ. Tathā <bold>paṇṇa</bold>ntiādīsu. Nagaranissitaṃ <bold>nagara</bold>nti vuttaṃ uttarapadalopena yathā ‘‘bhīmaseno bhīmo’’ti. <bold>Dārunā</bold>ti dārunissitena saha. <bold>Visabhāgenā</bold>ti yo visabhāgehi vusīyati, visabhāgānaṃ vā nivāso, so vihāro visabhāgo. Tena visabhāgena saddhiṃ. Paccantanissitañca sīmānissitañca asappāyañca <bold>paccantasīmāsappāyaṃ. Yattha mitto na labbhati,</bold>tampīti sabbattha ṭhāna-saddāpekkhāya napuṃsakaniddeso. <bold>Iti viññāyā</bold>ti ‘‘bhāvanāya ananurūpānī’’ti evaṃ vijānitvā.</paragraph>
<subhead line="13">Anurūpavihāravaṇṇanā</subhead>
<paragraph line="14" number="53"><bold>Ayaṃ</bold><pageBreak edition="V" number="1.0132" /><bold>anurūpo nāmā</bold>ti ayaṃ vihāro bhāvanāya anurūpo nāma. <bold>Nātidūra</bold>nti gocaraṭṭhānato aḍḍhagāvutato orabhāgatāya na <pageBreak edition="M" number="1.0141" />atidūraṃ. <bold>Nāccāsanna</bold>nti pacchimena pamāṇena gocaraṭṭhānato pañcadhanusatikatāya na atiāsannaṃ. Tāya ca pana nātidūranāccāsannatāya, gocaraṭṭhānaṃ parissayādirahitamaggatāya ca gamanassa ca āgamanassa ca yuttarūpattā <bold>gamanāgamanasampannaṃ</bold>. Divasabhāge mahājanasaṃkiṇṇatābhāvena <bold>divā appākiṇṇaṃ</bold>. Abhāvattho hi ayaṃ <bold>appa</bold>-saddo ‘‘appiccho’’tiādīsu (ma. ni. 1.336) viya. Rattiyaṃ janālāpasaddābhāvena <bold>rattiṃ appasaddaṃ</bold>. Sabbadāpi janasannipātanigghosābhāvena <bold>appanigghosaṃ. Appakasirenā</bold>ti akasirena sukheneva. Sīlādiguṇānaṃ thirabhāvappattiyā <bold>therā</bold>. Suttageyyādi bahu sutaṃ etesanti <bold>bahussutā</bold>. Vācuggatakaraṇena, sammadeva garūnaṃ santike āgamitabhāvena ca āgato pariyattidhammasaṅkhāto āgamo etesanti <bold>āgatāgamā</bold>. Suttābhidhammasaṅkhātassa dhammassa dhāraṇena <bold>dhammadharā</bold>. Vinayassa dhāraṇena <bold>vinayadharā</bold>. Tesaṃyeva dhammavinayānaṃ mātikāya dhāraṇena <bold>mātikādharā</bold>. Tattha tattha dhammaparipucchāya <bold>paripucchati</bold>. Atthaparipucchāya <bold>paripañhati</bold>vīmaṃsati vicāreti. <bold>Idaṃ, bhante, kathaṃ imassa ko attho</bold>ti paripucchanaparipañhākāradassanaṃ. <bold>Avivaṭañceva</bold>pāḷiyā atthaṃ padesantarapāḷidassanena āgamato <bold>vivaranti. Anuttānīkatañca</bold>yuttivibhāvanena <bold>uttānīkaronti. Kaṅkhaṭṭhāniyesu dhammesu</bold>saṃsayuppattiyā hetutāya gaṇṭhiṭṭhānabhūtesu pāḷipadesesu yāthāvato vinicchayadānena <bold>kaṅkhaṃ paṭivinodenti</bold>. Ettha ca ‘‘nātidūraṃ, nāccāsannaṃ, gamanāgamanasampanna’’nti ekaṃ aṅgaṃ, ‘‘divā appākiṇṇaṃ, rattiṃ appasaddaṃ appanigghosa’’nti ekaṃ, ‘‘appaḍaṃsamakasavātātapasarīsapasamphassa’’nti ekaṃ, ‘‘tasmiṃ kho pana senāsane viharantassa…pe… parikkhārā’’ti ekaṃ, ‘‘tasmiṃ kho pana senāsane therā…pe… kaṅkhaṃ paṭivinodentī’’ti ekaṃ. Evaṃ pañca aṅgāni veditabbāni.</paragraph>
<subhead line="15">Khuddakapalibodhavaṇṇanā</subhead>
<paragraph line="16" number="54">Khuddakapalibodhupacchede payojanaṃ parato āgamissati. Aggaḷaanuvātaparibhaṇḍadānādinā <bold>daḷhīkammaṃ vā</bold>. Tantacchedādīsu <bold>tunnakammaṃ vā</bold>kātabbaṃ.</paragraph>
<subhead line="17">Bhāvanāvidhānavaṇṇanā</subhead>
<paragraph line="18" number="55"><bold>Sabbakammaṭṭhānavasenā</bold>ti <pageBreak edition="M" number="1.0142" /><pageBreak edition="V" number="1.0133" />anukkamena niddisiyamānassa cattālīsavidhassa sabbassa kammaṭṭhānassa vasena. <bold>Piṇḍapātapaṭikkantenā</bold>ti piṇḍapātaparibhogato paṭinivattena, piṇḍapātabhuttāvinā onītapattapāṇināti attho. <bold>Bhattasammadaṃ paṭivinodetvā</bold>ti bhojananimittaṃ parissamaṃ vinodetvā. Āhāre hi āsayaṃ paviṭṭhamatte tassa āgantukatāya yebhuyyena siyā sarīrassa koci parissamo, taṃ vūpasametvā. Tasmiṃ hi avūpasante sarīrakhedena cittaṃ ekaggataṃ na labheyyāti. <bold>Pavivitte</bold>ti janavivitte. <bold>Sukhanisinnenā</bold>ti pallaṅkaṃ ābhujitvā ujuṃ kāyaṃ paṇidhāya nisajjāya sukhanisinnena. <bold>Vuttañheta</bold>nti yaṃ ‘‘katāya vā’’tiādinā pathaviyā nimittaggahaṇaṃ idha vuccati, vuttaṃ hetaṃ porāṇaṭṭhakathāyaṃ.</paragraph>
<paragraph line="19">Idāni taṃ aṭṭhakathāpāḷiṃ dassento <bold>‘‘pathavīkasiṇaṃ uggaṇhanto’’</bold>tiādimāha. Tatthāyaṃ saṅkhepattho – <bold>pathavīkasiṇaṃ uggaṇhanto</bold>ti uggahanimittabhāvena pathavīkasiṇaṃ gaṇhanto ādiyanto, uggahanimittabhūtaṃ pathavīkasiṇaṃ uppādentoti attho. Uppādanañcettha tathānimittassa upaṭṭhāpanaṃ daṭṭhabbaṃ. <bold>Pathaviya</bold>nti vakkhamānavisese pathavīmaṇḍale. <bold>Nimittaṃ gaṇhātī</bold>ti tattha cakkhunā ādāsatale mukhanimittaṃ viya bhāvanāñāṇena vakkhamānavisesaṃ pathavīnimittaṃ gaṇhāti. ‘‘Pathaviya’’nti vatvāpi maṇḍalāpekkhāya napuṃsakaniddeso. <bold>Kate</bold>ti vakkhamānavidhinā abhisaṅkhateti attho. <bold>Vā</bold>-saddo aniyamattho. <bold>Akate</bold>ti pākatike khalamaṇḍalādike pathavīmaṇḍale. <bold>Sāntake</bold>ti saantake eva, saparicchede evāti attho. Sāvadhāraṇañhetaṃ vacanaṃ. Tathā hi tena nivattitaṃ dassetuṃ <bold>‘‘no anantake’’</bold>ti vuttaṃ. <bold>Sakoṭiye</bold>tiādīnipi tasseva vevacanāni. <bold>Suppamatte vā</bold>tiādīsu suppasarāvāni samappamāṇāni icchitāni. Keci pana vadanti ‘‘sarāvamattaṃ vidatthicaturaṅgulaṃ hoti, suppamattaṃ tato adhikappamāṇanti. Kittimaṃ kasiṇamaṇḍalaṃ heṭṭhimaparicchedena sarāvamattaṃ, uparimaparicchedena suppamattaṃ, na tato adho, uddhaṃ vāti parittappamāṇabhedasaṅgaṇhanatthaṃ <bold>‘suppamatte vā sarāvamatte vā’</bold>ti vutta’’nti. Yathāupaṭṭhite ārammaṇe ekaṅgulamattampi vaḍḍhitaṃ appamāṇamevāti vuttovāyamattho. Keci pana ‘‘chattamattampi kasiṇamaṇḍalaṃ kātabba’’nti vadanti.</paragraph>
<paragraph line="20"><bold>So</bold><pageBreak edition="M" number="1.0143" /><bold>taṃ nimittaṃ suggahitaṃ karotī</bold>ti so yogāvacaro taṃ pathavīmaṇḍalaṃ suggahitaṃ nimittaṃ <pageBreak edition="V" number="1.0134" />karoti. Yadā cakkhuṃ ummīletvā oloketvā tattha nimittaṃ gahetvā nimmīletvā āvajjentassa ummīletvā olokitakkhaṇe viya upaṭṭhāti, tadā suggahitaṃ karoti nāma. Athettha satiṃ sūpaṭṭhitaṃ katvā abahigatena mānasena punappunaṃ sallakkhento <bold>sūpadhāritaṃ upadhāreti</bold>nāma. Evaṃ upadhāritaṃ pana naṃ punappunaṃ āvajjento manasi karonto tamevārabbha āsevanaṃ bhāvanaṃ bahulaṃ pavattento <bold>suvavatthitaṃ vavatthapeti</bold>nāma. <bold>Tasmiṃ ārammaṇe</bold>ti evaṃ suggahitakaraṇādinā sammadeva upaṭṭhite tasmiṃ pathavīkasiṇasaññite ārammaṇe. <bold>Cittaṃ upanibandhatī</bold>ti attano cittaṃ upacārajjhānaṃ upanetvā nibandhati aññārammaṇato vinivattaṃ karoti. <bold>Addhā imāyā</bold>tiādi ānisaṃsadassāvitādassanaṃ.</paragraph>
<paragraph line="21">Idāni yathādassitassa aṭṭhakathāpāṭhassa atthappakāsanena saddhiṃ bhāvanāvidhiṃ vibhāvetukāmo akate tāva nimittaggahaṇaṃ dassento <bold>‘‘tattha yena atītabhavepī’’</bold>tiādimāha. Tattha <bold>tatthā</bold>ti tasmiṃ aṭṭhakathāpāṭhe. <bold>Catukkapañcakajjhānānī</bold>ti catukkapañcakanayavasena vadati. <bold>Puññavato</bold>ti bhāvanāmayapuññavato. <bold>Upanissayasampannassā</bold>ti tādiseneva upanissayena samannāgatassa. <bold>Khalamaṇḍale</bold>ti maṇḍalākāre dhaññakaraṇaṭṭhāne. <bold>Taṃṭhānappamāṇamevā</bold>ti olokitaṭṭhānappamāṇameva.</paragraph>
<paragraph line="22"><bold>Avirādhetvā</bold>ti avirajjhitvā vuttavidhinā eva. <bold>Nīlapītalohitaodātasambhedavasenā</bold>ti nīlādivaṇṇāhi mattikāhi paccekaṃ, ekajjhañca saṃsaggavasena. <bold>Gaṅgāvahe</bold>ti gaṅgāsote. Sīhaḷadīpe kira rāvaṇagaṅgā nāma nadī, tassā sotena chinnataṭaṭṭhāne mattikā aruṇavaṇṇā. Taṃ sandhāya vuttaṃ <bold>‘‘gaṅgāvahe mattikāsadisāya aruṇavaṇṇāyā’’</bold>ti. <bold>Aruṇavaṇṇāya</bold>aruṇanibhāya, aruṇappabhāvaṇṇāyāti attho.</paragraph>
<paragraph line="23">Evaṃ kasiṇadose dassetvā idāni kasiṇakaraṇādike sesākāre dassetuṃ <bold>‘‘tañca kho’’</bold>tiādi vuttaṃ. <bold>Saṃhārima</bold>nti saṃharitabbaṃ gahetvā caraṇayoggaṃ. <bold>Tatraṭṭhaka</bold>nti yatra kataṃ, tattheva tiṭṭhanakaṃ. <bold>Vuttappamāṇa</bold>nti <pageBreak edition="M" number="1.0144" />‘‘suppamatte vā sarāvamatte vā’’ti vuttappamāṇaṃ. <bold>Vaṭṭa</bold>nti maṇḍalasaṇṭhānaṃ. <bold>Parikammakāle</bold>ti nimittuggahaṇāya bhāvanākāle. <bold>Etadevā</bold>ti yaṃ vidatthicaturaṅgulavitthāraṃ, etadeva pamāṇaṃ sandhāya <bold>‘‘suppamattaṃ vā sarāvamattaṃ vā’’</bold>ti vuttaṃ. Suppaṃ hi nātimahantaṃ, sarāvañca mahantaṃ cāṭipidhānappahonakanti samappamāṇaṃ hoti.</paragraph>
<paragraph line="24" number="56"><bold>Tasmā</bold>ti <pageBreak edition="V" number="1.0135" />paricchedatthāya vuttattā. <bold>Evaṃ vuttapamāṇaṃ pariccheda</bold>nti yathāvuttappamāṇaṃ vidatthicaturaṅgulavitthāraṃ paricchedaṃ katvā, evaṃ vuttappamāṇaṃ vā kasiṇamaṇḍalaṃ visabhāgavaṇṇena paricchedaṃ katvā. <bold>Rukkhapāṇikā</bold>ti kucandanādirukkhapāṇikā aruṇavaṇṇassa <bold>visabhāgavaṇṇaṃ samuṭṭhapeti</bold>. Tasmā taṃ aggahetvāti vuttaṃ. Pakatirukkhapāṇikā pana pāsāṇapāṇikāgatikāva. Ninnunnataṭṭhānābhāvena <bold>bherītalasadisaṃ</bold>katvā. <bold>Tato dūratare</bold>tiādi yathāvuttato padesato, pīṭhato ca aññasmiṃ ādīnavadassanaṃ. <bold>Kasiṇadosā</bold>ti hatthapāṇipadādayo idha kasiṇadosā.</paragraph>
<paragraph line="25"><bold>Vuttanayenevā</bold>ti ‘‘aḍḍhateyyahatthantare padese, vidatthicaturaṅgulapādake pīṭhe’’ti ca vuttavidhināva. <bold>Kāmesu ādīnava</bold>nti ‘‘kāmā nāmete aṭṭhikaṅkalūpamā nirassādaṭṭhena, tiṇukkūpamā anudahanaṭṭhena, aṅgārakāsūpamā mahābhitāpaṭṭhena, supinakūpamā ittarapaccupaṭṭhānaṭṭhena, yācitakūpamā tāvakālikaṭṭhena, rukkhaphalūpamā sabbaṅgapaccaṅgapalibhañjanaṭṭhena, asisūnūpamā adhikuṭṭanaṭṭhena, sattisūlūpamā vinivijjhanaṭṭhena, sappasirūpamā sapaṭibhayaṭṭhenā’’tiādinā (pāci. aṭṭha. 417; ma. ni. aṭṭha. 1.234) ‘‘appassādā kāmā bahudukkhā bahupāyāsā’’tiādinā (pāci. 417; ma. ni. 1.234; 2.42) ‘‘kāmasukhañca nāmetaṃ bahuparissayaṃ, sāsaṅkaṃ, sabhayaṃ, saṃkiliṭṭhaṃ, mīḷhaparibhogasadisaṃ, hīnaṃ, gammaṃ, pothujjanikaṃ, anariyaṃ, anatthasaṃhita’’ntiādinā ca anekākāravokāraṃ vatthukāmakilesakāmesu ādīnavaṃ dosaṃ paccavekkhitvā. <bold>Kāmanissaraṇe</bold>ti kāmānaṃ nissaraṇabhūte, tehi vā nissaṭe. Aggamaggassa pādakabhāvena <bold>sabbadukkhasamatikkamassa upāyabhūte. Nekkhamme</bold>ti jhāne. <bold>Jātābhilāsena</bold>sañjātacchandena. ‘‘Sammāsambuddho vata bhagavā aviparītadhammadesanattā, svākkhāto <pageBreak edition="M" number="1.0145" />dhammo ekantaniyyānikattā, suppaṭipanno saṅgho yathānusiṭṭhaṃ paṭipajjanato’’ti evaṃ <bold>buddhadhammasaṅghaguṇānussaraṇena</bold>ratanattayavisayaṃ <bold>pītipāmojjaṃ janayitvā</bold>. Nekkhammaṃ paṭipajjati etāyāti <bold>nekkhammapaṭipadā,</bold>saupacārassa jhānassa, vipassanāya, maggassa, nibbānassa ca adhigamakāraṇanti attho. Pubbe pana paṭhamajjhānameva nekkhammanti vuttattā vuttāvasesā sabbepi nekkhammadhammā. Yathāha –</paragraph>
<gatha1 line="26">‘‘Pabbajjā paṭhamaṃ jhānaṃ, nibbānaṃ ca vipassanā;</gatha1>
<gathalast line="27">Sabbepi kusalā dhammā, ‘nekkhamma’nti pavuccare’’ti. (itivu. aṭṭha. 109);</gathalast>
<unindented line="28"><bold>Pavivekasukharasassā</bold>ti <pageBreak edition="V" number="1.0136" />cittavivekādivivekajassa sukharasassa. Evametehi pañcahi padehi ‘‘ānisaṃsadassāvī’’tiādīnaṃ padānaṃ attho dassitoti daṭṭhabbaṃ. <bold>Samena ākārenā</bold>ti atiummīlanaatimandālocanāni vajjetvā nātiummīlananātimandālocanasaṅkhātena samena ālocanākārena. <bold>Nimittaṃ gaṇhantenā</bold>ti pathavīkasiṇe cakkhunā gahitanimittaṃ manasā gaṇhantena. <bold>Bhāvetabba</bold>nti tathāpavattaṃ nimittaggahaṇaṃ vaḍḍhetabbaṃ āsevitabbaṃ bahulīkātabbaṃ.</unindented>
<paragraph line="29"><bold>Cakkhu kilamati</bold>atisukhumaṃ, atibhāsurañca rūpagataṃ upanijjhāyato viya. <bold>Ativibhūtaṃ hoti</bold>attano sabhāvāvibhāvato. Tathā ca vaṇṇato vā lakkhaṇato vā upatiṭṭheyya. Tena vuttaṃ <bold>‘‘tenassa nimittaṃ nuppajjatī’’</bold>ti. <bold>Avibhūtaṃ hoti</bold>gajanimmīlanena pekkhantassa rūpagataṃ viya. <bold>Cittañca līnaṃ hoti</bold>dassane mandabyāpāratāya kosajjapātato. Tenāha <bold>‘‘evampi nimittaṃ nuppajjatī’’</bold>ti. <bold>Ādāsatale mukhanimittadassinā viyā</bold>ti yathā ādāsatale mukhanimittadassī puriso na tattha atigāḷhaṃ ummīlati, nāpi atimandaṃ, na ādāsatalassa vaṇṇaṃ paccavekkhati, nāpi lakkhaṇaṃ manasi karoti. Atha kho samena ākārena olokento attano mukhanimittameva passati, evameva ayampi pathavīkasiṇaṃ samena ākārena olokento nimittaggahaṇappasutoyeva hoti, tena vuttaṃ <bold>‘‘samena ākārenā’’</bold>tiādi. <bold>Na vaṇṇo paccavekkhitabbo</bold>ti yo tattha pathavīkasiṇe aruṇavaṇṇo, so na cintetabbo. Cakkhuviññāṇena pana gahaṇaṃ na sakkā nivāretuṃ. Tenevettha ‘‘na oloketabbo’’ti <pageBreak edition="M" number="1.0146" />avatvā paccavekkhaṇaggahaṇaṃ kataṃ. <bold>Na lakkhaṇaṃ manasi kātabba</bold>nti yaṃ tattha pathavīdhātuyā thaddhalakkhaṇaṃ, taṃ na manasi kātabbaṃ.</paragraph>
<paragraph line="30">Disvā gahetabbattā ‘‘vaṇṇaṃ amuñcitvā’’ti vatvāpi vaṇṇavasenettha ābhogo na kātabbo, so pana vaṇṇo nissayagatiko kātabboti dassento āha <bold>‘‘nissayasavaṇṇaṃ katvā’’</bold>ti. Nissayena samānākārasannissito so vaṇṇo tāya pathaviyā samānagatikaṃ katvā, vaṇṇena saheva ‘‘pathavī’’ti manasi kātabbanti attho. <bold>Ussadavasena paṇṇattidhamme</bold>ti pathavīdhātuyā ussannabhāvena sattito adhikabhāvena sasambhārapathaviyaṃ ‘‘pathavī’’ti yo lokavohāro, tasmiṃ paṇṇattidhamme <bold>cittaṃ paṭṭhapetvā</bold>‘‘pathavī, pathavī’’ti <bold>manasi kātabbaṃ</bold>. Yadi lokavohārena paṇṇattimatte cittaṃ ṭhapetabbaṃ, nāmantaravasenapi pathavī manasi kātabbā bhaveyyāti, hotu, ko dosoti dassento <bold>‘‘mahī medinī’’</bold>tiādimāha. Tattha <bold>yamicchatī</bold>ti yaṃ nāmaṃ vattuṃ icchati, <bold>taṃ vattabbaṃ</bold>. Tañca kho <bold>yadassa saññānukūlaṃ</bold><pageBreak edition="V" number="1.0137" /><bold>hoti</bold>yaṃ nāmaṃ assa yogino pubbe tattha gahitasaññāvasena anukūlaṃ pacuratāya, paguṇatāya vā āgacchati, <bold>taṃ vattabbaṃ. Vattabba</bold>nti ca paṭhamasamannāhāre kassaci vacībhedopi hotīti katvā vuttaṃ, ācariyena vā vattabbataṃ sandhāya. Kiṃ vā bahunā, pākaṭabhāvoyevettha pamāṇanti dassetuṃ <bold>‘‘apicā’’</bold>tiādi vuttaṃ. <bold>Kālena ummīletvā kālena nimmīletvā</bold>ti kiñci kālaṃ cakkhuṃ ummīletvā nimittaggahaṇavasena pathavīmaṇḍalaṃ oloketvā puna kiñci kālaṃ cakkhuṃ nimmīletvā āvajjitabbaṃ. Yenākārena oloketvā gahitaṃ, tenākārena puna taṃ samannāharitabbaṃ.</paragraph>
<paragraph line="31" number="57"><bold>Āpāthamāgacchatī</bold>ti manodvārikajavanānaṃ gocarabhāvaṃ upagacchati. <bold>Tassa</bold>uggahanimittassa. <bold>Na tasmiṃ ṭhāne nisīditabbaṃ</bold>. Kasmā? Yadi uggahanimitte jātepi pathavīmaṇḍalaṃ oloketvā bhāveti, paṭibhāganimittuppatti na siyā. Samīpaṭṭhena ca na oloketuṃ na sakkā. Tena vuttaṃ <bold>‘‘attano vasanaṭṭhānaṃ pavisitvā’’</bold>tiādi. Nissaddabhāvāya <bold>ekapaṭalikūpāhanā</bold>gahaṇaṃ, parissayavinodanatthaṃ <bold>kattaradaṇḍa</bold>ggahaṇaṃ. Sace nassati, athānena bhāvetabbanti sambandho. Vakkhamānesu asappāyesu <bold>kenacideva</bold>asappāyena kāraṇabhūtena. <bold>Nimittaṃ ādāyā</bold>ti yathājātaṃ uggahanimittaṃ gahetvā. <bold>Samannāharitabba</bold>nti āvajjitabbaṃ nimittanti adhippāyo, sammā vā anu <pageBreak edition="M" number="1.0147" />anu āharitabbaṃ kammaṭṭhānanti attho. <bold>Takkāhataṃ vitakkāhata</bold>nti takkanato, savisesaṃ takkanato ca ‘‘takko, vitakko’’ti ca evaṃ laddhanāmena bhāvanācittasampayuttena sammāsaṅkappena āhananapariyāhananakiccena aparāparaṃ vattamānena kammaṭṭhānaṃ āhataṃ, pariyāhatañca kātabbaṃ, balappattavitakko manasikāro bahulaṃ pavattetabboti attho. <bold>Evaṃ karontassā</bold>ti evaṃ kammaṭṭhānaṃ takkāhataṃ vitakkāhataṃ karontassa. Yathā bhāvanā pubbenāparaṃ visesaṃ āvahati, evaṃ anuyuñjantassa. <bold>Anukkamenā</bold>ti bhāvanānukkamena. Yadā saddhādīni indriyāni suvisadāni tikkhāni pavattanti, tadā assaddhiyādīnaṃ dūrībhāvena sātisayathāmappattehi sattahi balehi laddhūpatthambhāni vitakkādīni kāmāvacarāneva jhānaṅgāni bahūni hutvā pātubhavanti. Tato eva tesaṃ ujuvipaccanīkabhūtā kāmacchandādayo saddhiṃ tadekaṭṭhehi pāpadhammehi vidūrī bhavanti, paṭibhāganimittuppattiyā saddhiṃ taṃ ārabbha upacārajjhānaṃ uppajjati. Tena vuttaṃ <bold>‘‘nīvaraṇāni vikkhambhantī’’</bold>tiādi. Tattha <bold>sannisīdantī</bold>ti sammadeva sīdanti, upasamantīti attho.</paragraph>
<paragraph line="32"><bold>Imassā</bold>ti paṭibhāganimittassa. Aṅgulipadapāṇipadādiko <bold>kasiṇadoso</bold>. Ādāsamaṇḍalūpamādīhi <pageBreak edition="V" number="1.0138" />uggahanimittato paṭibhāganimittassa suparisuddhataṃ, saṇhasukhumatañca dasseti. <bold>Tañca kho</bold>paṭibhāganimittaṃ <bold>neva vaṇṇavantaṃ na saṇṭhānavantaṃ</bold>aparamatthasabhāvattā. <bold>Īdisa</bold>nti vaṇṇasaṇṭhānavantaṃ. <bold>Tilakkhaṇabbhāhata</bold>nti uppādādilakkhaṇattayānupaviṭṭhaṃ, aniccatādilakkhaṇattayaṅkitaṃ vā. Yadi <bold>na panetaṃ tādisaṃ</bold>vaṇṇādivantaṃ, kathaṃ jhānassa ārammaṇabhāvoti āha <bold>‘‘kevalañhī’’</bold>tiādi. <bold>Saññaja</bold>nti bhāvanāsaññājanitaṃ, bhāvanāsaññāya sañjātamattaṃ. Na hi asabhāvassa kutoci samuṭṭhānaṃ atthi. Tenāha <bold>‘‘upaṭṭhānākāramatta’’</bold>nti.</paragraph>
<paragraph line="33" number="58"><bold>Vikkhambhitāneva sannisinnāva,</bold>na pana tadatthaṃ ussāho kātabboti adhippāyo. ‘‘Upacārasamādhinā’’ti vutte itaropi samādhi atthīti atthato āpannanti tampi dassetuṃ <bold>‘‘duvidho hi samādhī’’</bold>tiādi āraddhaṃ. <bold>Dvīhākārehī</bold>ti jhānadhammānaṃ paṭipakkhadūrībhāvo, thirabhāvappatti cāti imehi dvīhi kāraṇehi. Idāni tāni kāraṇāni avatthāmukhena dassetuṃ <bold>‘‘upacārabhūmiyaṃ vā’’</bold>tiādi vuttaṃ. <bold>Upacārabhūmiya</bold>nti upacārāvatthāyaṃ. Yadipi tadā jhānaṅgāni paṭutarāni mahaggatabhāvappattāni na uppajjanti, tesaṃ <pageBreak edition="M" number="1.0148" />pana paṭipakkhadhammānaṃ vikkhambhanena cittaṃ samādhiyati. Tenāha <bold>‘‘nīvaraṇappahānena cittaṃ samāhitaṃ hotī’’</bold>ti. <bold>Paṭilābhabhūmiya</bold>nti jhānassa adhigamāvatthāyaṃ. Tadā hi appanāpattānaṃ jhānadhammānaṃ uppattiyā cittaṃ samādhiyati. Tenāha <bold>‘‘aṅgapātubhāvenā’’</bold>ti. Cittaṃ samāhitaṃ hotīti sambandho.</paragraph>
<paragraph line="34"><bold>Na thāmajātānī</bold>ti na jātathāmāni, na bhāvanābalaṃ pattānīti attho. <bold>Citta</bold>nti jhānacittaṃ. <bold>Kevalampi rattiṃ kevalampi divasaṃ tiṭṭhatī</bold>ti samāpattivelaṃ sandhāyāha. Upacārabhūmiyaṃ nimittavaḍḍhanaṃ yuttanti katvā vuttaṃ <bold>‘‘nimittaṃ vaḍḍhetvā’’</bold>ti. <bold>Laddhaparihānī</bold>ti laddhaupacārajjhānaparihāni. Nimitte avinassante tadārammaṇajhānampi aparihīnameva hoti, nimitte pana ārakkhābhāvena vinaṭṭhe laddhaṃ laddhaṃ jhānampi vinassati tadāyattavuttito. Tenāha <bold>‘‘ārakkhamhī’’</bold>tiādi.</paragraph>
<subhead line="35">Sattasappāyavaṇṇanā</subhead>
<paragraph line="36" number="59">‘‘Thāvarañca hotī’’ti vatvā yathā thāvaraṃ hoti, taṃ dassetuṃ <bold>‘‘sati upaṭṭhāti, cittaṃ samādhiyatī’’</bold>ti vuttaṃ. Yathāladdhañhi nimittaṃ tattha satiṃ sūpaṭṭhitaṃ katvā ekaggataṃ vindantassa <pageBreak edition="V" number="1.0139" />thiraṃ nāma hoti, surakkhitañca. <bold>Sati</bold>-ggahaṇena cettha sampajaññaṃ, samādhiggahaṇena vīriyañca saṅgahitaṃ hoti nānantariyabhāvato. <bold>Tatthā</bold>ti tesu āvāsesu. <bold>Tīṇi tīṇī</bold>ti ekekasmiṃ āvāse avutthaavutthaṭṭhāne vasananiyāmena tayo tayo divase <bold>vasitvā</bold>.</paragraph>
<paragraph line="37"><bold>Uttarena vā dakkhiṇena vā</bold>ti vuttaṃ gamanāgamane sūriyābhimukhabhāvanivāraṇatthanti. Sahassadhanuppamāṇaṃ <bold>diyaḍḍhakosaṃ</bold>.</paragraph>
<paragraph line="38"><bold>Dvattiṃsa tiracchānakathā</bold>ti <bold>rājakathādike</bold>(dī. ni. 1.17; ma. ni. 2.223; saṃ. ni. 5.1080; a. ni. 10.69; pāci. 508) sandhāyāha. Tā hi pāḷiyaṃ sarūpato anāgatāpi araññapabbatanadīdīpakathā iti-saddena saṅgahetvā saggamokkhānaṃ tiracchānabhāvato ‘‘dvattiṃsa tiracchānakathā’’ti vuttā. <bold>Dasakathāvatthunissita</bold>nti ‘‘appicchatā, santuṭṭhi, paviveko, asaṃsaggo, vīriyārambho, sīla, samādhi, paññā, vimutti, vimuttiñāṇadassana’’nti imāni appicchakathādīnaṃ vatthūni, tannissitaṃ bhassaṃ <bold>sappāyaṃ</bold>.</paragraph>
<paragraph line="39"><bold>Atiracchānakathiko</bold>ti <pageBreak edition="M" number="1.0149" />natiracchānakathiko, tiracchānakathā vidhuraṃ dhammikaṃ kammaṭṭhānapaṭisaṃyuttameva kathaṃ kathetīti adhippāyo. <bold>Sīlādiguṇasampanno</bold>ti sīlasamādhiādiguṇasampanno. Yo hi samādhikammaṭṭhāniko, samādhikammaṭṭhānassa vā pāraṃ patto, so imassa yogino sappāyo. Tenāha <bold>‘‘yaṃ nissāyā’’</bold>tiādi. <bold>Kāyadaḷhībahulo</bold>ti kāyassa santappanaposanappasuto. Yaṃ sandhāya vuttaṃ ‘‘yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharatī’’ti (dī. ni. 3.320; ma. ni. 1.186; a. ni. 5.206).</paragraph>
<paragraph line="40">Bhojanaṃ yebhuyyena madhurambilarasavasena sattānaṃ upayogaṃ gacchati dadhiādīsu tathā dassanato. Kaṭukādirasā pana kevalaṃ abhisaṅkhārakā evāti āha <bold>‘‘kassaci madhuraṃ, kassaci ambilaṃ sappāyaṃ hotī’’</bold>ti.</paragraph>
<paragraph line="41"><bold>Yasmiṃ iriyāpathe</bold>ādhārabhūte, vattamāne vā, yasmiṃ vā iriyāpathe pavattamānassa. <bold>Nimittāsevanabahulassā</bold>ti nimitte āsevanābahulassa paṭibhāganimitte visayabhūte bhāvanāmanasikāraṃ <pageBreak edition="V" number="1.0140" />bahulaṃ āsevantassa, nimittassa vā gocarāsevanavasena āsevanābahulassa. Yena hi bhāventassa bhāvanāsevanā, tena gocarāsevanāpi icchitabbāti.</paragraph>
<subhead line="42">Dasavidhaappanākosallavaṇṇanā</subhead>
<paragraph line="43" number="60"><bold>Na hoti</bold>appanā. Yena vidhinā appanāyaṃ kusalo hoti, so dasavidho vidhi <bold>appanākosallaṃ,</bold>tannibbattaṃ vā ñāṇaṃ. <bold>Vatthuvisadakiriyato</bold>ti vatthūnaṃ visadabhāvakaraṇato appanākosallaṃ icchitabbanti sambandho. Evaṃ sesesupi.</paragraph>
<paragraph line="44" number="61">Cittacetasikānaṃ hi pavattiṭṭhānabhāvato sarīraṃ, tappaṭibaddhāni cīvarādīni ca idha ‘‘vatthūnī’’ti adhippetāni. Tāni yathā cittassa sukhāvahāni honti, tathā karaṇaṃ tesaṃ <bold>visadabhāvakaraṇaṃ</bold>. Tena vuttaṃ <bold>‘‘ajjhattikabāhirāna’’</bold>ntiādi. <bold>Sarīraṃ vā</bold>ti <bold>vā</bold>-saddo aṭṭhānappayutto, sarīraṃ sedamalaggahitaṃ vā aññena vā avassutakiccena vibādhitanti adhippāyo. <bold>Senāsanaṃ vā</bold>ti <bold>vā</bold>-saddena pattādīnampi saṅgaho daṭṭhabbo. Nanu cāyaṃ nayo <pageBreak edition="M" number="1.0150" />khuddakapalibodhupacchedena saṅgahito, puna kasmā vuttoti? Saccaṃ saṅgahito, so ca kho bhāvanāya ārambhakāle. Idha pana āraddhakammaṭṭhānassa upacārajjhāne ṭhatvā appanāparivāsaṃ vasantassa kālantare jāte tathāpaṭipatti appanākosallāya vuttā. <bold>Avisade</bold>sati, visayabhūte vā. Kathaṃ bhāvanamanuyuñjantassa tāni visayo? Antarantarā pavattanakacittuppādavasenevaṃ vuttaṃ. Te hi cittuppādā cittekaggatāya aparisuddhabhāvāya saṃvattanti. <bold>Cittacetasikesu</bold>nissayādipaccayabhūtesu. <bold>Ñāṇampī</bold>ti <bold>pi</bold>-saddo sampiṇḍane. Tena ‘‘na kevalaṃ taṃ vatthuyeva, atha kho tasmiṃ aparisuddhe ñāṇampi aparisuddhaṃ hotī’’ti dassitaṃ. Taṃsampayuttānaṃ pana aparisuddhatā avuttasiddhā, ñāṇassa ca visuṃ gahaṇaṃ appanāya bahukārattā. Tathā hi jhānaṃ ‘‘dandhābhiññaṃ, khippābhiñña’’nti ñāṇamukhena niddiṭṭhaṃ. Nissayanissayopi nissayotveva vuccatīti āha <bold>‘‘dīpakapallikavaṭṭitelāni nissāyā’’</bold>ti. Ñāṇe avisade vipassanābhāvanā viya samādhibhāvanāpi paridubbalā hotīti dassetuṃ <bold>‘‘aparisuddhena ñāṇenā’’</bold>tiādi vuttaṃ. Tattha <bold>kammaṭṭhāna</bold>nti samathakammaṭṭhānaṃ āha. <bold>Vuḍḍhiṃ</bold>aṅgapātubhāvena, <bold>virūḷhiṃ</bold>guṇabhāvena, <bold>vepullaṃ</bold>sabbaso vasibhāvappattiyā veditabbaṃ. <bold>Visade panā</bold>ti sukkapakkho, tassa vuttavipariyāyena attho veditabbo.</paragraph>
<paragraph line="45" number="62"><bold>Samabhāvakaraṇa</bold>nti <pageBreak edition="V" number="1.0141" />kiccato anūnādhikabhāvakaraṇaṃ. Yathāpaccayaṃ saddheyyavatthusmiṃ adhimokkhakiccassa paṭutarabhāvena, paññāya avisadatāya, vīriyādīnaṃ ca sithilatādinā <bold>saddhindriyaṃ balavaṃ hoti</bold>. Tenāha <bold>‘‘itarāni mandānī’’</bold>ti. <bold>Tato</bold>ti tasmā saddhindriyassa balavabhāvato, itaresañca mandattā. Kosajjapakkhe patituṃ adatvā sampayuttadhammānaṃ paggaṇhanaṃ anubalappadānaṃ paggaho, paggahova kiccaṃ, <bold>paggahakiccaṃ</bold>kātuṃ na sakkotīti sambandhitabbaṃ. Ārammaṇaṃ upagantvā ṭhānaṃ, anissajjanaṃ vā <bold>upaṭṭhānaṃ,</bold>vikkhepapaṭipakkho. Yena vā sampayuttā avikkhittā honti, so <bold>avikkhepo</bold>. Rūpagataṃ viya cakkhunā yena yāthāvato visayasabhāvaṃ passati, taṃ <bold>dassanakiccaṃ kātuṃ na sakkoti</bold>balavatā saddhindriyena abhibhūtattā. Sahajātadhammesu hi indaṭṭhaṃ kārentānaṃ sahapavattamānānaṃ dhammānaṃ ekarasatāvaseneva atthasiddhi, na aññathā. <bold>Tasmā</bold>ti vuttamevatthaṃ kāraṇabhāvena paccāmasati <pageBreak edition="M" number="1.0151" />. <bold>Ta</bold>nti saddhindriyaṃ. <bold>Dhammasabhāvapaccavekkhaṇenā</bold>ti yassa saddheyyavatthuno uḷāratādiguṇe adhimuccanassa sātisayappavattiyā saddhindriyaṃ balavaṃ jātaṃ, tassa paccayapaccayuppannādivibhāgato yāthāvato vīmaṃsanena. Evañhi evaṃdhammatānayena sabhāvarasato pariggayhamāne savipphāro adhimokkho na hoti, ‘‘ayaṃ imesaṃ dhammānaṃ sabhāvo’’ti parijānanavasena paññābyāpārassa sātisayattā. Dhuriyadhammesu hi yathā saddhāya balavabhāve paññāya mandabhāvo hoti, evaṃ paññāya balavabhāve saddhāya mandabhāvo hotīti. Tena vuttaṃ <bold>‘‘taṃ dhammasabhāvapaccavekkhaṇena hāpetabba’’</bold>nti.</paragraph>
<paragraph line="46"><bold>Tathā amanasikārenā</bold>ti yenākārena bhāvanamanuyuñjantassa saddhindriyaṃ balavaṃ hoti, tenākārena bhāvanāya ananuyuñjanatoti vuttaṃ hoti. Idha duvidhena saddhindriyassa balavabhāvo, attano vā paccayavisesato kiccuttariyena, vīriyādīnaṃ vā mandakiccatāya. Tattha paṭhamavikappe hāpanavidhi dassito, dutiyavikappe pana yathā manasi karoto vīriyādīnaṃ mandakiccatāya saddhindriyaṃ balavaṃ jātaṃ, tathā amanasikārena vīriyādīnaṃ paṭukiccabhāvāvahena manasikārena saddhindriyaṃ tehi samarasaṃ karontena hāpetabbaṃ. Iminā nayena sesindriyesupi hāpanavidhi veditabbo.</paragraph>
<paragraph line="47"><bold>Vakkalittheravatthū</bold>ti so hi āyasmā saddhādhimuttatāya katādhikāro satthu rūpakāyadassanappasuto eva hutvā viharanto satthārā ‘‘kiṃ te, vakkali, iminā pūtikāyena diṭṭhena? Yo kho, vakkali, dhammaṃ passati, so maṃ passatī’’tiādinā (saṃ. ni. 3.87) ovaditvā <pageBreak edition="V" number="1.0142" />kammaṭṭhāne niyojitopi taṃ ananuyuñjanto paṇāmito attānaṃ vinipātetuṃ papātaṭṭhānaṃ abhiruhi. Atha naṃ satthā yathānisinnova obhāsaṃ visajjento attānaṃ dassetvā –</paragraph>
<gatha1 line="48">‘‘Pāmojjabahulo bhikkhu, pasanno buddhasāsane;</gatha1>
<gathalast line="49">Adhigacche padaṃ santaṃ, saṅkhārūpasamaṃ sukha’’nti. (dha. pa. 381) –</gathalast>
<unindented line="50">Gāthaṃ vatvā ‘‘ehi vakkalī’’ti āha. So tena amateneva abhisitto haṭṭhatuṭṭho hutvā vipassanaṃ paṭṭhapesi. Saddhāya pana balavabhāvato <pageBreak edition="M" number="1.0152" />vipassanāvīthiṃ na otari. Taṃ ñatvā bhagavā indriyasamataṃ paṭipādento kammaṭṭhānaṃ sodhetvā adāsi. So satthārā dinnanayena vipassanaṃ ussukkāpetvā maggapaṭipāṭiyā arahattaṃ pāpuṇi. Tena vuttaṃ <bold>‘‘vakkalittheravatthu cettha nidassana’’</bold>nti.</unindented>
<paragraph line="51"><bold>Itarakiccabheda</bold>nti upaṭṭhānādikiccavisesaṃ. <bold>Passaddhādī</bold>ti <bold>ādi</bold>-saddena samādhiupekkhāsambojjhaṅgānaṃ saṅgaho daṭṭhabbo. <bold>Hāpetabba</bold>nti yathā saddhindriyassa balavabhāvo dhammasabhāvapaccavekkhaṇena hāyati, evaṃ vīriyindriyassa adhimattatā passaddhiādibhāvanāya hāyati, samādhipakkhiyattā tassā. Tathā hi sā samādhindriyassa adhimattataṃ kosajjapātato rakkhantī vīriyādibhāvanā viya vīriyindriyassa adhimattataṃ uddhaccapātato rakkhantī ekaṃsato hāpeti. Tena vuttaṃ <bold>‘‘passaddhādibhāvanāya hāpetabba’’</bold>nti.</paragraph>
<paragraph line="52"><bold>Soṇattherassa vatthū</bold>ti (mahāva. 243) sukumārassa soṇattherassa vatthu. So hi āyasmā satthu santike kammaṭṭhānaṃ gahetvā sītavane viharanto ‘‘mama sarīraṃ sukhumālaṃ, na ca sakkā sukheneva sukhaṃ adhigantuṃ, kāyaṃ kilametvāpi samaṇadhammo kātabbo’’ti ṭhānacaṅkamameva adhiṭṭhāya padhānamanuyuñjanto pādatalesu phoṭesu uṭṭhitesupi vedanaṃ ajjhupekkhitvā daḷhaṃ vīriyaṃ karonto accāraddhavīriyatāya visesaṃ nibbattetuṃ nāsakkhi. Satthā tattha gantvā vīṇovādena ovaditvā vīriyasamatāyojanavidhiṃ dassento kammaṭṭhānaṃ sodhetvā gijjhakūṭaṃ gato. Theropi satthārā dinnanayena vīriyasamataṃ yojento vipassanaṃ ussukkāpetvā arahatte patiṭṭhāsi. Tena vuttaṃ <bold>‘‘soṇattherassa vatthu dassetabba’’</bold>nti.</paragraph>
<paragraph line="53"><bold>Sesesupī</bold>ti <pageBreak edition="V" number="1.0143" />satisamādhipaññindriyesupi. <bold>Ekassā</bold>ti ekekassa. Sāmaññaniddesovāyaṃ daṭṭhabbo. Evaṃ pañcannaṃ indriyānaṃ paccekaṃ adhimattatāya pana hāpanavasena samataṃ dassetvā idāni tattha yesaṃ visesato asādhāraṇato, sādhāraṇato ca samatā icchitabbā, taṃ dassetuṃ <bold>‘‘visesato panā’’</bold>tiādi vuttaṃ. <bold>Etthā</bold>ti etesu pañcasu indriyesu. <bold>Samata</bold>nti saddhāpaññānaṃ aññamaññaṃ anūnānadhikabhāvaṃ. Tathā samādhivīriyānaṃ <pageBreak edition="M" number="1.0153" />. Yathā hi saddhāpaññānaṃ visuṃ visuṃ dhuriyadhammabhūtānaṃ kiccato aññamaññānativattanaṃ visesato icchitabbameva, yato nesaṃ samadhuratāya appanā sampajjatīti, evaṃ samādhivīriyānaṃ kosajjauddhaccapakkhikānaṃ samarasatāya sati aññamaññūpatthambhanato sampayuttadhammānaṃ antadvayapātābhāvena sammadeva appanā ijjhati.</paragraph>
<paragraph line="54"><bold>‘‘Balavasaddho hī’’</bold>tiādi nidassanavasena vuttaṃ. Tassattho – yo balavatiyā saddhāya samannāgato avisadañāṇo, so muddhappasanno hoti, na aveccappasanno. Tathā hi so <bold>avatthusmiṃ pasīdati</bold>seyyathāpi titthiyasāvakā. <bold>Kerāṭikapakkha</bold>nti sāṭheyyapakkhaṃ bhajati. Saddhāhīnāya paññāya atidhāvanto ‘‘deyyavatthupariccāgena vinā cittuppādamattenapi dānamayaṃ puññaṃ hotī’’tiādīni parikappeti hetupaṭirūpakehi vañcito. Evaṃbhūto pana sukkhatakkaviluttacitto paṇḍitānaṃ vacanaṃ nādiyati, saññattiṃ na gacchati. Tenāha <bold>‘‘bhesajjasamuṭṭhito viya rogo atekiccho hotī’’</bold>ti. Yathā cettha saddhāpaññānaṃ aññamaññaviraho na atthāvaho anatthāvaho ca, evamidhāpi samādhivīriyānaṃ aññamaññaviraho na avikkhepāvaho vikkhepāvaho cāti veditabbaṃ. <bold>Kosajjaṃ abhibhavati,</bold>tena appanaṃ na pāpuṇātīti adhippāyo. <bold>Uddhaccaṃ abhibhavatī</bold>ti etthāpi eseva nayo. <bold>Tadubhaya</bold>nti taṃ saddhāpaññādvayaṃ, samādhivīriyadvayañca. <bold>Samaṃ kātabba</bold>nti samarasaṃ kātabbaṃ.</paragraph>
<paragraph line="55"><bold>Samādhikammikassā</bold>ti samathakammaṭṭhānikassa. <bold>Eva</bold>nti evaṃ sante, saddhāya tesaṃ balavabhāve satīti attho. <bold>Saddahanto</bold>ti ‘‘pathavī pathavī’’ti manasikaraṇamattena kathaṃ jhānuppattīti acintetvā ‘‘addhā sammāsambuddhena vuttavidhi ijjhissatī’’ti saddahanto saddhaṃ janento. <bold>Okappento</bold>ti ārammaṇaṃ anupavisitvā viya adhimuccanavasena okappento pakkhandanto. <bold>Ekaggatā balavatī vaṭṭati</bold>samādhipadhānattā jhānassa. <bold>Ubhinna</bold>nti samādhipaññānaṃ, samādhikammikassa samādhino adhimattatāpi icchitabbāti āha <bold>‘‘samatāyapī’’</bold>ti, samabhāvenāpīti attho. <bold>Appanā</bold>ti idhādhippetaappanā. Tathā hi <bold>‘‘hotiyevā’’</bold>ti sāsaṅkaṃ vadati <pageBreak edition="V" number="1.0144" />, lokuttarappanā pana tesaṃ samabhāveneva icchitā. Yathāha – ‘‘samathavipassanaṃ yuganaddhaṃ bhāvetī’’ti (paṭi. ma. 2.1, 5).</paragraph>
<paragraph line="56">Yadi <pageBreak edition="M" number="1.0154" />visesato saddhāpaññānaṃ, samādhivīriyānañca samatā icchitā, kathaṃ satīti āha <bold>‘‘sati pana sabbattha balavatī vaṭṭatī’’</bold>ti. <bold>Sabbatthā</bold>ti līnuddhaccapakkhesu pañcasu indriyesu. Uddhaccapakkhiye gaṇhanto <bold>‘‘saddhāvīriyapaññāna’’</bold>nti āha. Aññathāpīti ca gahetabbā siyā. Tathā hi <bold>‘‘kosajjapakkhena samādhinā’’</bold>icceva vuttaṃ, na ‘‘passaddhisamādhiupekkhāhī’’ti. <bold>Sā</bold>sati. Sabbesu rājakammesu niyutto <bold>sabbakammiko. Tena</bold>kāraṇena sabbattha icchitabbatthena. <bold>Āha</bold>aṭṭhakathāyaṃ. Sabbattha niyuttā <bold>sabbatthikā,</bold>sabbena vā līnuddhaccapakkhiyena bojjhaṅgaggahaṇena atthetabbā sabbatthiyā, sabbatthiyāva <bold>sabbatthikā. Citta</bold>nti kusalacittaṃ. Tassa hi <bold>sati paṭisaraṇaṃ</bold>parāyaṇaṃ appattassa pattiyā anadhigatassa adhigamāya. Tenāha <bold>‘‘ārakkhapaccupaṭṭhānā’’</bold>tiādi.</paragraph>
<paragraph line="57" number="63"><bold>Cittekaggatānimittassā</bold>ti cittekaggatāya nimittassa, cittekaggatāsaṅkhātassa ca nimittassa. Cittassa hi samāhitākāraṃ sallakkhetvā samathanimittaṃ rakkhantoyeva kasiṇanimittaṃ rakkhati. Tasmā <bold>pathavīkasiṇādikassā</bold>ti <bold>ādi</bold>-saddena na kevalaṃ paṭibhāganimittasseva, atha kho samathanimittassāpi gahaṇaṃ daṭṭhabbaṃ. <bold>Ta</bold>nti rakkhaṇakosallaṃ. <bold>Idha</bold>appanākosallakathāyaṃ ‘‘nimittakosalla’’nti <bold>adhippetaṃ,</bold>karaṇabhāvanākosallānaṃ pageva siddhattāti adhippāyo.</paragraph>
<paragraph line="58" number="64"><bold>Atisithilavīriyatādīhī</bold>ti <bold>ādi</bold>-saddena pamodanasaṃvejanavipariyāye saṅgaṇhāti. <bold>Līna</bold>nti saṅkucitaṃ kosajjapakkhapatitaṃ. <bold>Citta</bold>nti bhāvanācittaṃ. <bold>Dhammavicayasambojjhaṅgādayo bhāvetī</bold>ti ettha ‘‘tayo’’ti padaṃ ānetvā sambandhitabbaṃ. Yathā pana te bhāvetabbā, taṃ sayameva vakkhati.</paragraph>
<paragraph line="59"><bold>Paritta</bold>nti appakaṃ. <bold>Ujjāletukāmo</bold>ti padīpetukāmo. <bold>Udakavātaṃ dadeyyā</bold>ti udakamissaṃ vātaṃ upaneyya. <bold>Akālo</bold>ti nakālo, ayuttakālo vā. Satiādidhammasāmaggisaṅkhātāya bodhiyā bujjhati etāyāti katvā, taṃsamaṅgino vā bujjhatīti bodhino yogino aṅganti bojjhaṅgo <pageBreak edition="V" number="1.0145" />, pasattho, sundaro vā bojjhaṅgo sambojjhaṅgo <pageBreak edition="M" number="1.0155" />. Kāyacittadarathavūpasamalakkhaṇā passaddhiyeva sambojjhaṅgo passaddhisambojjhaṅgo, tassa <bold>passaddhisambojjhaṅgassa. Samādhisambojjhaṅgādī</bold>supi eseva nayo. Ayaṃ pana viseso – samādhissa tāva padatthalakkhaṇāni heṭṭhā āgatāneva. Upapattito ikkhatīti <bold>upekkhā</bold>. Sā panāyaṃ atthato tatramajjhattupekkhāva idha bojjhaṅgupekkhā veditabbā. <bold>Dusamuṭṭhāpaya</bold>nti samuṭṭhāpetuṃ uppādetuṃ asakkuṇeyyaṃ. Dhammānaṃ, dhammesu vā vicayo <bold>dhammavicayo,</bold>paññāti attho. Vīrassa bhāvo, kammaṃ vā, vidhinā vā īretabbaṃ pavattetabbanti <bold>vīriyaṃ,</bold>ussāho. Pīṇeti kāyaṃ, cittaṃ ca santappetīti <bold>pīti</bold>.</paragraph>
<paragraph line="60">Yaṃ yaṃ sakaṃ <bold>yathāsakaṃ,</bold>attano attanoti attho. <bold>Āhāravasenā</bold>ti paccayavasena. <bold>Bhāvanā</bold>ti uppādanā, vaḍḍhanā ca. <bold>Kusalākusalā</bold>ti kosallasambhūtaṭṭhena kusalā, tappaṭipakkhato akusalā. Ye akusalā, te sāvajjā. Ye kusalā, te anavajjā. Akusalā <bold>hīnā,</bold>itare <bold>paṇītā</bold>. Kusalāpi vā hīnehi chandādīhi āraddhā <bold>hīnā,</bold>itare <bold>paṇītā. Kaṇhā</bold>ti kāḷakā cittassa apabhassarabhāvakaraṇā, <bold>sukkā</bold>ti odātā cittassa pabhassarabhāvakaraṇā. Kaṇhābhijātihetuto vā <bold>kaṇhā,</bold>sukkābhijātihetuto <bold>sukkā</bold>. Te eva <bold>sappaṭibhāgā</bold>. Kaṇhā hi ujuvipaccanīkatāya sukkehi sappaṭibhāgā. Tathā sukkāpi itarehi. Atha vā kaṇhā ca sukkā ca sappaṭibhāgā ca <bold>kaṇhasukkasappaṭibhāgā</bold>. Sukhā hi vedanā dukkhāya vedanāya sappaṭibhāgā, dukkhā ca vedanā sukhāya sappaṭibhāgāti. <bold>Anuppannassā</bold>ti anibbattassa. <bold>Uppādāyā</bold>ti uppādanatthāya. <bold>Uppannassā</bold>ti nibbattassa. <bold>Bhiyyobhāvāyā</bold>ti punappunabhāvāya. <bold>Vepullāyā</bold>ti vipulabhāvāya. <bold>Bhāvanāyā</bold>ti vaḍḍhiyā. <bold>Pāripūriyā</bold>ti paripūraṇatthāya.</paragraph>
<paragraph line="61"><bold>Tatthā</bold>ti ‘‘atthi bhikkhave’’tiādinā dassitapāṭhe. <bold>Sabhāvasāmaññalakkhaṇapaṭivedhavasenā</bold>ti ekajjhaṃ katvā gahaṇe anavajjasukhavipākādikassa visuṃ visuṃ pana phusanādikassa sabhāvalakkhaṇassa, aniccādikassa sāmaññalakkhaṇassa ca paṭivijjhanavasena. <bold>Pavattamanasikāro</bold>ti kusalādīnaṃ taṃtaṃsabhāvalakkhaṇādikassa yāthāvato avabujjhanavasena uppannajavanacittuppādo. So hi aviparītamanasikāratāya <bold>‘‘yonisomanasikāro’’</bold>ti vutto. Tadābhogatāya āvajjanāpi taggatikāva. Ruppanalakkhaṇādikampi <pageBreak edition="M" number="1.0156" />idha sāmaññalakkhaṇeneva saṅgahitanti daṭṭhabbaṃ. Kusalakiriyāya ādiārambhavasena pavattavīriyaṃ dhitisabhāvatāya ‘‘dhātū’’ti vuttanti āha <bold>‘‘ārambhadhātūti paṭhamavīriyaṃ vuccatī’’</bold>ti. Laddhāsevanaṃ vīriyaṃ balappattaṃ <pageBreak edition="V" number="1.0146" />hutvā paṭipakkhaṃ vidhamatīti āha <bold>‘‘kosajjato nikkhantattā tato balavatara’’</bold>nti. Adhimattādhimattatarānaṃ paṭipakkhadhammānaṃ vidhamanasamatthaṃ paṭupaṭutarādibhāvappattaṃ hotīti vuttaṃ <bold>‘‘paraṃ paraṃ ṭhānaṃ akkamanato tatopi balavatara’’</bold>nti. Tiṭṭhati pavattati etthāti ṭhāniyā, pītisambojjhaṅgassa ṭhāniyā <bold>pītisambojjhaṅgaṭṭhāniyā</bold>. Ṭhātabbo vā ṭhāniyo, pītisambojjhaṅgo ṭhāniyo etesūti <bold>pītisambojjhaṅgaṭṭhāniyā,</bold>aparāparaṃ vattamānā pītisambojjhaṅgasampayuttā dhammā. Yasmā pana tesu pītiyeva pītisambojjhaṅgassa visesakāraṇaṃ, tasmā vuttaṃ <bold>‘‘pītiyā eva etaṃ nāma’’</bold>nti. <bold>Uppādakamanasikāro</bold>ti yathā manasi karoto anuppanno pītisambojjhaṅgo uppajjati, uppanno ca vaḍḍhati, tathā pavattamanasikāro.</paragraph>
<paragraph line="62"><bold>Paripucchakatā</bold>ti pariyogāhetvā pucchakabhāvo. Pañcapi hi nikāye uggahetvā ācariye pariyupāsitvā tassa tassa atthaṃ paripucchantassa, te vā saha aṭṭhakathāya pariyogāhetvā yaṃ yaṃ tattha gaṇṭhiṭṭhānaṃ, taṃ taṃ ‘‘idaṃ, bhante, kathaṃ, imassa ko attho’’ti pucchantassa dhammavicayasambojjhaṅgo uppajjatīti. <bold>Vatthuvisadakiriyā indriyasamattapaṭipādanā</bold>saṅkhepato, vitthārato ca pakāsitā eva. Tattha pana samādhisaṃvattaniyabhāvena āgatā, idha paññāsaṃvattaniyabhāvena. Yadaggena hi samādhisaṃvattanikā, tadaggena paññāsaṃvattanikā samādhissa ñāṇapaccupaṭṭhānato. ‘‘Samāhito yathābhūtaṃ pajānātī’’ti (saṃ. ni. 4.99; 5.1071) vuttaṃ. <bold>Duppaññapuggalaparivajjanā</bold>nāma duppaññānaṃ mandabuddhīnaṃ bhattanikkhittakākamaṃsanikkhittasunakhasadisānaṃ momūhapuggalānaṃ dūrato pariccajanā. <bold>Paññavantapuggalasevanā</bold>nāma paññāya katādhikārānaṃ saccapaṭiccasamuppādādīsu kusalānaṃ ariyānaṃ, vipassanākammikānaṃ vā mahāpaññānaṃ kālena kālaṃ upasaṅkamanaṃ. <bold>Gambhīrañāṇacariyapaccavekkhaṇā</bold>ti gambhīrañāṇehi caritabbānaṃ khandhāyatanadhātādīnaṃ, saccapaccayākārādidīpanānaṃ vā suññatāpaṭisaṃyuttānaṃ suttantānaṃ paccavekkhaṇā. <bold>Tadadhimuttatā</bold>ti paññādhimuttatā, paññāya ninnapoṇapabbhāratāti attho.</paragraph>
<paragraph line="63"><bold>Apāyādī</bold>ti <pageBreak edition="M" number="1.0157" /><bold>ādi</bold>-saddena jātiādiṃ atīte vaṭṭamūlakaṃ dukkhaṃ, anāgate vaṭṭamūlakaṃ dukkhaṃ, paccuppanne āhārapariyeṭṭhimūlakañca dukkhaṃ saṅgaṇhāti. Vīriyāyattassa lokiyalokuttaravisesassa adhigamo eva ānisaṃso, tassa dassanasīlatā <bold>vīriyāyatta…pe… dassitā</bold>. Sapubbabhāgo nibbānagāmimaggo <bold>gamanavīthi</bold>gantabbā paṭipajjitabbā paṭipadāti katvā <pageBreak edition="V" number="1.0147" />. <bold>Dāyakānaṃ mahapphalabhāvakaraṇena piṇḍāpacāyanatā</bold>ti paccayadāyakānaṃ attani kārassa attano sammāpaṭipattiyā mahapphalakārabhāvassa karaṇena piṇḍassa bhikkhāya paṭipūjanā. <bold>Itarathā</bold>ti āmisapūjāya. <bold>Kusītapuggalaparivajjanatā</bold>ti alasānaṃ bhāvanāya nāmamattampi ajānantānaṃ kāyadaḷhībahulānaṃ yāvadatthaṃ bhuñjitvā seyyasukhādianuyuñjanakānaṃ tiracchānakathikānaṃ puggalānaṃ dūrato pariccajanā. <bold>Āraddhavīriyapuggalasevanatā</bold>ti ‘‘divasaṃ caṅkamena nisajjāyā’’tiādinā (vibha. 519; a. ni. 3.16) bhāvanārambhavasena āraddhavīriyānaṃ daḷhaparakkamānaṃ puggalānaṃ kālena kālaṃ upasaṅkamanā. <bold>Sammappadhānapaccavekkhaṇatā</bold>ti catubbidhasammappadhānānubhāvassa paccavekkhaṇatā. <bold>Tadadhimuttatā</bold>ti tasmiṃ vīriyasambojjhaṅge adhimutti sabbiriyāpathesu ninnapoṇapabbhāratā. Ettha ca thinamiddhavinodanakusītapuggalaparivajjanaāraddhavīriyapuggalasevanatadadhimuttatā paṭipakkhavidhamanapaccayūpasaṃhāravasena, apāyādibhayapaccavekkhaṇādayo samuttejanavasena <bold>vīriyasambojjhaṅgassa</bold>uppādakā daṭṭhabbā.</paragraph>
<paragraph line="64">Buddhādīsu pasādasinehābhāvena thusakharahadayā <bold>lūkhapuggalā,</bold>tabbipariyāyena <bold>siniddhapuggalā</bold>veditabbā. Buddhādīnaṃ guṇaparidīpanā sampasādanīyasuttādayo (dī. ni. 3.141 ādayo) <bold>pasādanīyasuttantā. Imehi ākārehī</bold>ti yathāvuttehi kusalādīnaṃ sabhāvasāmaññalakkhaṇapaṭivijjhanādiākārehi ceva paripucchakatādiākārehi ca. <bold>Ete dhamme</bold>ti ete kusalādīsu yonisomanasikārādike ceva dhammatthaññutādike ca.</paragraph>
<paragraph line="65" number="65"><bold>Accāraddhavīriyatādīhī</bold>ti ativiya paggahitavīriyatādīhi. <bold>Ādi</bold>-saddena saṃvejanapamodanādiṃ saṅgaṇhāti. <bold>Uddhata</bold>nti samādhiādīnaṃ mandatāya avūpasantaṃ. <bold>Duvūpasamaya</bold>nti vūpasametuṃ samādhātuṃ asakkuṇeyyaṃ.</paragraph>
<paragraph line="66"><bold>Taṃ</bold><pageBreak edition="M" number="1.0158" /><bold>ākāraṃ sallakkhetvā</bold>ti yenākārena assa yogino passaddhi samādhi upekkhāti ime passaddhiādayo dhammā pubbe yathārahaṃ tasmiṃ tasmiṃ kāle uppannapubbā, taṃ cittataṃsampayuttadhammānaṃ passaddhākāraṃ, samāhitākāraṃ, ajjhupekkhitākārañca upalakkhetvā upadhāretvā. <bold>Tīsupi padesū</bold>ti ‘‘atthi, bhikkhave, kāyappassaddhī’’tiādinā āgatesu tīsupi vākyesu, tehi vā pakāsitesu tīsu dhammakoṭṭhāsesu. Yathāsamāhitākāraṃ sallakkhetvā gayhamāno <pageBreak edition="V" number="1.0148" />samatho eva samathanimittanti āha <bold>‘‘samathanimittanti ca samathassevetamadhivacana’’</bold>nti. Nānārammaṇe paribbhamanena vividhaṃ aggaṃ etassāti byaggo, vikkhepo. Tathā hi so anavaṭṭhānaraso, bhantatāpaccupaṭṭhāno ca vutto. Ekaggatābhāvato byaggapaṭipakkhoti abyaggo, samādhi. So eva nimittanti pubbe viya vattabbaṃ. Tenāha <bold>‘‘avikkhepaṭṭhena ca tasseva abyagganimittanti adhivacana’’</bold>nti.</paragraph>
<paragraph line="67">Sarīrāvatthaṃ ñatvā mattaso paribhutto paṇītāhāro kāyalahutādīnaṃ samuṭṭhāpanena passaddhiyā paccayo hoti, tathā utusappāyaṃ, iriyāpathasappāyañca sevitaṃ, payogo ca kāyiko pavattitoti āha <bold>‘‘paṇītabhojanasevanatā’’</bold>tiādi. Payogasamatādīnaṃ abhāvena sadarathakāyacittā puggalā <bold>sāraddhapuggalā</bold>. Vuttavipariyāyena <bold>passaddhakāyā puggalā</bold>veditabbā.</paragraph>
<paragraph line="68"><bold>Nirassādassā</bold>ti bhāvanassādarahitassa. Bhāvanā hi vīthipaṭipannā pubbenāparaṃ visesavatī pavattamānā cittassa assādaṃ upasamasukhaṃ āvahati, tadabhāvato nirassādaṃ cittaṃ hoti. <bold>Saddhāsaṃvegavasenā</bold>ti saddhāvasena, saṃvegavasena ca. <bold>Sampahaṃsanatā</bold>ti sammadeva pahaṃsanatā saṃvejanapubbakapasāduppādanena bhāvanā cittassa tosanā. <bold>Sammāpavattassā</bold>ti līnuddhaccavirahena, samathavīthipaṭipattiyā ca samaṃ, savisesañca pavattiyā sammadeva pavattassa bhāvanācittassa. <bold>Ajjhupekkhanatā</bold>ti paggahaniggahasampahaṃsanesu abyāvaṭatā. <bold>Jhānavimokkhapaccavekkhaṇatā</bold>ti paṭhamādīni jhānāni paccanīkadhammehi suṭṭhu vimuttatādinā teyeva vimokkhā tesaṃ ‘‘evaṃ bhāvanā, evaṃ samāpajjanā, evaṃ adhiṭṭhānaṃ, evaṃ vuṭṭhānaṃ, evaṃ saṃkileso, evaṃ vodāna’’nti pati pati avekkhaṇā.</paragraph>
<paragraph line="69"><bold>Sattamajjhattatā</bold>ti <pageBreak edition="M" number="1.0159" />sattesu piyaṭṭhāniyesupi gahaṭṭhapabbajitesu majjhattākāro ajjhupekkhanā. <bold>Saṅkhāramajjhattatā</bold>ti ajjhattikesu cakkhādīsu, bāhiresu pattacīvarādīsu majjhattākāro ajjhupekkhanā. Sattasaṅkhārānaṃ mamāyanaṃ <bold>sattasaṅkhārakelāyanaṃ. Imehākārehī</bold>ti imehi yathāvuttehi kāyacittānaṃ passaddhākārasallakkhaṇādiākārehi ceva sappāyāhārasevanādiākārehi ca. <bold>Ete dhamme</bold>ti ete passaddhiādidhamme.</paragraph>
<paragraph line="70" number="66"><bold>Paññāpayogamandatāyā</bold>ti paññābyāpārassa appabhāvena. Yathā hi dānasīlāni alobhādosappadhānāni <pageBreak edition="V" number="1.0149" />, evaṃ bhāvanā amohappadhānā visesato appanāvahā. Tattha yadā paññā na balavatī hoti, tadā bhāvanācittassa anabhisaṅkhato viya āhāro purisassa abhiruciṃ na janeti, tena taṃ nirassādaṃ hoti. Yadā ca bhāvanā pubbenāparaṃ visesāvahā na hoti sammadeva avīthipaṭipattiyā, tadā upasamasukhassa alābhena cittaṃ nirassādaṃ hoti. Tadubhayaṃ sandhāyāha ‘‘paññāpayogamandatāyā’’tiādi. <bold>Na</bold>nti cittaṃ. <bold>Jātijarābyādhimaraṇāni</bold>yathārahaṃ sugatiyaṃ, duggatiyañca hontīti tadaññameva pañcavidhabandhanādikhuppipāsādiaññamaññavibādhanādihetukaṃ <bold>apāyadukkhaṃ</bold>daṭṭhabbaṃ. Tayidaṃ sabbaṃ tesaṃ tesaṃ sattānaṃ paccuppannabhavanissitaṃ gahitanti atīte, anāgate ca kāle vaṭṭamūlakadukkhāni visuṃ gahitāni. Ye pana sattā āhārūpajīvino, tattha ca uṭṭhānaphalūpajīvino, tesaṃ aññehi asādhāraṇaṃ jīvitadukkhaṃ aṭṭhamaṃ saṃvegavatthu vuttanti daṭṭhabbaṃ.</paragraph>
<paragraph line="71"><bold>Assā</bold>ti cittassa. <bold>Alīna</bold>ntiādīsu kosajjapakkhiyānaṃ dhammānaṃ anadhimattatāya alīnaṃ. Uddhaccapakkhikānaṃ dhammānaṃ anadhimattatāya <bold>anuddhataṃ</bold>. Paññāpayogasampattiyā, upasamasukhādhigamena ca <bold>anirassādaṃ</bold>. Pubbenāparaṃ savisesaṃ tato eva ārammaṇe <bold>samappavattaṃ, samathavīthipaṭipanna</bold>ñca. Tattha alīnatāya paggahe, anuddhatatāya niggahe, anirassādatāya sampahaṃsane <bold>na byāpāraṃ āpajjati</bold>. Alīnānuddhatatāya hi ārammaṇe samappavattaṃ anirassādatāya samathavīthipaṭipannaṃ. Samappavattiyā vā alīnaṃ anuddhataṃ, samathavīthipaṭipattiyā anirassādanti daṭṭhabbaṃ.</paragraph>
<paragraph line="72"><bold>Nekkhammapaṭipada</bold>nti jhānapaṭipattiṃ. <bold>Samādhiadhimuttatā</bold>ti samādhinibbattane jhānādhigame yuttappayuttatā. Sā pana yasmā samādhiṃ garuṃ katvā tattha ninnapoṇapabbhārabhāvena <pageBreak edition="M" number="1.0160" />pavattiyā hoti, tasmā <bold>‘‘samādhigarū’’</bold>tiādi vuttaṃ.</paragraph>
<paragraph line="73" number="67">Paṭiladdhe nimittasmiṃ evaṃ hi sampādayato appanākosallaṃ imaṃ appanā sampavattatīti sambandho. <bold>Sā</bold>ti appanā. <bold>Hitvā hī</bold>ti <bold>hi</bold>-saddo hetuattho. Yasmā <bold>ṭhānametaṃ na vijjati,</bold>tasmā <bold>cittappavattiākāraṃ</bold>bhāvanācittassa līnuddhatādivasena pavattiākāraṃ <bold>sallakkhayaṃ</bold>upadhārento. <bold>Samataṃ vīriyasseva</bold>vīriyassa samādhinā samarasataṃyeva <bold>yojayetha</bold>. Kathaṃ pana yojayethāti āha <bold>‘‘īsakampī’’</bold>tiādi. Tattha <bold>laya</bold>nti līnabhāvaṃ, saṅkocanti attho. <bold>Yanta</bold>nti gacchantaṃ <pageBreak edition="V" number="1.0150" />, <bold>paggaṇhetheva</bold>samabhāvāyāti adhippāyo. Tenāha <bold>‘‘accāraddhaṃ nisedhetvā samameva pavattaye’’</bold>ti. Kathaṃ pana samameva pavattayeti āha <bold>‘‘reṇumhī’’</bold>tiādi. <bold>Yathā</bold>ti reṇuādīsu yathā madhukarādīnaṃ <bold>pavatti</bold>upamābhāvena aṭṭhakathāyaṃ <bold>sammavaṇṇitā, evaṃ līnuddhatabhāvehi mocayitvā</bold>vīriyasamatāyojanena <bold>nimittābhimukhaṃ mānasaṃ paṭipādaye</bold>paṭibhāganimittābhimukhaṃ bhāvanācittaṃ sampādeyyāti attho.</paragraph>
<subhead line="74">Nimittābhimukhapaṭipādanavaṇṇanā</subhead>
<paragraph line="75" number="68"><bold>Tatrā</bold>ti tasmiṃ ‘‘reṇumhī’’tiādinā vuttagāthādvaye. <bold>Atthadīpanā</bold>upamūpameyyatthavibhāvanā. <bold>Acheko</bold>ti akusalo. <bold>Pakkhando</bold>ti dhāvituṃ āraddho. Vikasanakkhaṇeyeva sarasaṃ kusumaparāgaṃ hoti, pacchā vātādīhi paripatati, virasaṃ vā hoti. Tasmā nivattane reṇu khīyatīti āha <bold>‘‘khīṇe reṇumhi sampāpuṇātī’’</bold>ti. <bold>Puppharāsi</bold>nti rukkhasākhāsu nissitaṃ pupphasañcayaṃ.</paragraph>
<paragraph line="76"><bold>Sallakattaantevāsikesū</bold>ti sallakattaācariyassa antevāsikesu. <bold>Udakathālagate</bold>ti udakathāliyaṃ ṭhapite. <bold>Satthakamma</bold>nti sirāvedhanādisatthakammaṃ. Phusitumpi uppalapattanti sambandho. <bold>Samenā</bold>ti purimakā viya garuṃ, mandañca payogaṃ akatvā samappamāṇena payogena. <bold>Tatthā</bold>ti uppalapatte. <bold>Pariyodātasippo</bold>ti suvisuddhasippo nipphannasippo.</paragraph>
<paragraph line="77"><bold>Makkaṭakasutta</bold>nti <pageBreak edition="M" number="1.0161" />lūtasuttaṃ. <bold>Niyāmako</bold>nāvāsārathī. <bold>Laṅkāra</bold>nti kilañjādimayaṃ nāvākaṭasārakaṃ. <bold>Telena achaḍḍento nāḷiṃ pūretī</bold>ti sarāvādigatena telena achaḍḍento sukhumacchiddakaṃ telanāḷiṃ pūreti. <bold>Evamevā</bold>ti yathā te ādito vuttamadhukarasallakattaantevāsisuttākaḍḍhakaniyāmakatelapūrakā vegena payogaṃ karonti, evameva yo bhikkhu ‘‘sīghaṃ appanaṃ pāpuṇissāmī’’ti gāḷhaṃ vīriyaṃ karoti, yo majjhe vuttamadhukarādayo viya vīriyaṃ na karoti, ime dvepi vīriyasamatābhāvena appanaṃ pāpuṇituṃ na sakkonti. Yo pana avasāne vuttamadhukarādayo viya samappayogo, ayaṃ appanaṃ pāpuṇituṃ sakkoti vīriyasamatāyogatoti upamāsaṃsandanaṃ veditabbaṃ. Tena vuttaṃ <bold>‘‘eko bhikkhū’’</bold>tiādi. <bold>Līnaṃ</bold>bhāvanācittanti adhippāyo.</paragraph>
<subhead line="78">Paṭhamajjhānakathāvaṇṇanā</subhead>
<paragraph line="79" number="69"><bold>Eva</bold>nti <pageBreak edition="V" number="1.0151" />vuttappakārena. Vīriyasamatāyojanavasena vīthipaṭipannaṃ bhāvanā<bold>mānasaṃ</bold>paṭibhāganimitteyeva ṭhapanavasena <bold>nimittābhimukhaṃ paṭipādayato assa</bold>yogino. <bold>Ijjhissatī</bold>ti samijjhissati, uppajjissatīti attho. <bold>Anuyogavasenā</bold>ti bhāvanāvasena. <bold>Sesānī</bold>ti sesāni tīṇi, cattāri vā. <bold>Pakaticittehī</bold>ti pākatikehi kāmāvacaracittehi. <bold>Balava…pe… cittekaggatāni</bold>bhāvanābalena paṭutarasabhāvappattiyā. <bold>Parikammattā</bold>ti paṭisaṅkhārakattā. Yadi āsannattā upacāratā, gotrabhuno eva upacārasamaññā siyāti āha <bold>‘‘samīpacārittā vā’’</bold>ti. Anaccāsannopi hi nātidūrapavattī samīpacārī nāma hoti. Appanaṃ upecca carantīti <bold>upacārāni. Ito pubbe parikammāna</bold>nti nānāvajjanavīthiyaṃ parikammānaṃ. <bold>Etthā</bold>ti etesu parikammupacārānulomasaññitesu. <bold>Sabbantima</bold>nti tatiyaṃ, catutthaṃ vā. <bold>Parittagottābhibhavanato</bold>ti parittassa gottassa abhibhavanato. Gaṃtāyatīti hi gottaṃ, ‘‘paritta’’nti pavattamānaṃ abhidhānaṃ, buddhiñca ekaṃsikavisayatāya rakkhatīti <bold>parittagottaṃ</bold>. Yathā hi buddhi ārammaṇabhūtena atthena vinā na pavattati, evaṃ abhidhānaṃ abhidheyyabhūtena. Tasmā so tāni tāyati rakkhatīti vuccati. Taṃ pana mahaggatānuttaravidhuraṃ kāmataṇhāya gocarabhūtaṃ kāmāvacaradhammānaṃ āveṇikarūpaṃ daṭṭhabbaṃ. Mahaggatagottepi iminā nayena attho veditabbo. <bold>Bhāvanato</bold>ti uppādanato.</paragraph>
<paragraph line="80">Avisesena <pageBreak edition="M" number="1.0162" />sabbesaṃ sabbā samaññāti paṭhamanayo gahitaggahaṇaṃ hotīti āha <bold>‘‘aggahitaggahaṇenā’’</bold>tiādi. Nānāvajjanaparikammameva parikammanti adhippāyena <bold>‘‘paṭhamaṃ vā upacāra’’</bold>ntiādi vuttaṃ. <bold>Catutthaṃ appanācittaṃ, pañcamaṃ vā appanācittaṃ</bold>pubbe vuttanayena sace catutthaṃ gotrabhu hotīti attho. <bold>Pañcamaṃ vā</bold>ti <bold>vā</bold>-saddo aniyame. Svāyaṃ aniyamo iminā kāraṇenāti dassetuṃ <bold>‘‘tañca kho khippābhiññadandhābhiññavasenā’’</bold>ti vuttaṃ. Tattha khippābhiññassa catutthaṃ appeti, dandhābhiññassa pañcamaṃ. Kasmā pana catutthaṃ, pañcamaṃ vā appeti, na tato paranti āha <bold>‘‘tato paraṃ javanaṃ patatī’’</bold>ti. Tato pañcamato paraṃ chaṭṭhaṃ, sattamañca javanaṃ patantaṃ viya hoti parikkhīṇajavattāti adhippāyo.</paragraph>
<paragraph line="81">Yathā aladdhāsevanaṃ paṭhamajavanaṃ dubbalattā gotrabhuṃ na uppādeti, laddhāsevanaṃ pana balavabhāvato <pageBreak edition="V" number="1.0152" />dutiyaṃ, tatiyaṃ vā gotrabhuṃ uppādeti, evaṃ laddhāsevanatāya balavabhāvato chaṭṭhaṃ, sattamampi appetīti therassa adhippāyo. Tenāha <bold>‘‘tasmā chaṭṭhepi sattamepi appanā hotī’’</bold>ti. <bold>Ta</bold>nti therassa vacanaṃ. Suttasuttānulomaācariyavādehi anupatthambhitattā vuttaṃ <bold>‘‘attanomatimatta’’</bold>nti. ‘‘Purimā purimā kusalā dhammā’’ti (paṭṭhā. 1.1.12) pana suttapadamakāraṇaṃ āsevanapaccayalābhassa balavabhāve anekantikattā. Tathā hi aladdhāsevanāpi paṭhamacetanā diṭṭhadhammavedanīyā hoti, laddhāsevanā dutiyacetanā yāva chaṭṭhacetanā aparāpariyavedanīyā. <bold>Catutthapañcamesuyevā</bold>tiādi vuttassevatthassa yuttidassanamukhena nigamanatthaṃ vuttaṃ. Tattha yadi chaṭṭhasattamaṃ javanaṃ patitaṃ nāma hoti parikkhīṇajavattā, kathaṃ sattamajavanacetanā upapajjavedanīyā, ānantariyā ca hotīti? Nāyaṃ viseso āsevanapaccayalābhena balappattiyā. Kiñcarahi kiriyāvatthāvisesato. Kiriyāvatthā hi ārambhamajjhapariyosānavasena tividhā. Tattha ca pariyosānāvatthāya sanniṭṭhāpakacetanābhāvena upapajjavedanīyāditā hoti, na balavabhāvenāti daṭṭhabbaṃ. Paṭisandhiyā anantarapaccayabhāvino vipākasantānassa anantarapaccayabhāvena tathā abhisaṅkhatattāti ca vadanti. Tasmā chaṭṭhasattamānaṃ papātābhimukhatāya parikkhīṇajavatā na sakkā nivāretuṃ. Tathā hi <bold>‘‘yathā hi puriso’’</bold>tiādi vuttaṃ.</paragraph>
<paragraph line="82"><bold>Sā</bold><pageBreak edition="M" number="1.0163" /><bold>ca pana</bold>appanā. <bold>Addhānaparicchedo</bold>ti kālaparicchedo. So panettha sattasu ṭhānesu katthaci aparimāṇacittakkhaṇatāya, katthaci atiittarakhaṇatāya <bold>natthī</bold>ti vutto. Na hettha sampuṇṇajavanavīthi addhā labbhati. Tenevāha <bold>‘‘ettha maggānantaraphala’’</bold>ntiādi. <bold>Sesaṭṭhānesū</bold>ti paṭhamappanā, lokiyābhiññā, maggakkhaṇo, nirodhā vuṭṭhahantassa phalakkhaṇoti etesu catūsu ṭhānesu.</paragraph>
<paragraph line="83"><bold>Ettāvatā</bold>ti ettakena bhāvanākkamena <bold>esa</bold>yogāvacaro <bold>paṭhamaṃ jhānaṃ upasampajja viharati. Evaṃ</bold>viharatā ca <bold>anena</bold>tadeva <bold>paṭhamaṃ jhānaṃ adhigataṃ hoti pathavīkasiṇa</bold>nti sambandho.</paragraph>
<paragraph line="84" number="70"><bold>Tatthā</bold>ti tasmiṃ jhānapāṭhe. <bold>Viviccitvā</bold>ti visuṃ hutvā. Tenāha <bold>‘‘vinā hutvā apakkamitvā’’</bold>ti, pajahanavasena apasakkitvāti attho. <bold>Vivicceva kāmehī</bold>ti ettha <bold>‘‘viviccā’’</bold>ti iminā vivecanaṃ jhānakkhaṇe kāmānaṃ abhāvamattaṃ vuttaṃ. <bold>‘‘Viviccevā’’</bold>ti pana iminā ekaṃsato kāmānaṃ vivecetabbatādīpanena tappaṭipakkhatā jhānassa, kāmavivekassa ca jhānādhigamūpāyatā <pageBreak edition="V" number="1.0153" />dassitā hotīti imamatthaṃ dassetuṃ ‘‘paṭhamaṃ jhāna’’ntiādiṃ vatvā tamevatthaṃ pākaṭataraṃ kātuṃ <bold>‘‘katha’’</bold>ntiādi vuttaṃ. <bold>‘‘Andhakāre sati padīpobhāso viyā’’</bold>ti etena yathā padīpobhāsābhāvena rattiyaṃ andhakārābhibhavo, evaṃ jhānābhāvena sattasantatiyaṃ kāmābhibhavoti dasseti.</paragraph>
<paragraph line="85"><bold>Eta</bold>nti pubbapadeyeva avadhāraṇavacanaṃ. <bold>Na kho pana evaṃ daṭṭhabbaṃ</bold>‘‘kāmehi evā’’ti avadhāraṇassa akatattā. Nissaranti niggacchanti etena, ettha vāti <bold>nissaraṇaṃ</bold>. Ke niggacchanti? Kāmā, tesaṃ kāmānaṃ nissaraṇaṃ pahānaṃ <bold>tannissaraṇaṃ,</bold>tato. Kathaṃ pana samāne vikkhambhane kāmānamevetaṃ nissaraṇaṃ, na byāpādādīnanti codanaṃ yuttito, āgamato ca sodhetuṃ <bold>‘‘kāmadhātū’’</bold>tiādi vuttaṃ. Tattha <bold>kāmadhātusamatikkamanato</bold>ti sakalassapi kāmabhavassa samatikkamapaṭipadābhāvato. Tena imassa jhānassa kāmapariññābhāvamāha. <bold>Kāmarāgapaṭipakkhato</bold>ti vakkhamānavibhāgassa kilesakāmassa paccatthikabhāvato. Tena yathā mettā byāpādassa, karuṇā vihiṃsāya, evamidaṃ jhānaṃ kāmarāgassa ujuvipaccanīkabhūtanti dasseti. Evamattano pavattiyā, vipākappavattiyā ca kāmarāgato, kāmadhātuto <pageBreak edition="M" number="1.0164" />ca vinivattasabhāvattā idaṃ jhānaṃ visesato kāmānameva nissaraṇaṃ. Svāyamattho pāṭhagato evāti āha <bold>‘‘yathāhā’’</bold>tiādi. Kāmañcetamatthaṃ dīpetuṃ purimapadeyeva avadhāraṇaṃ gahitaṃ, uttarapadepi pana taṃ gahetabbameva tathā atthasambhavatoti dassetuṃ <bold>‘‘uttarapadepī’’</bold>tiādi vuttaṃ. <bold>Ito</bold>ti kāmacchandato. <bold>Esa</bold>niyamo. <bold>Sādhāraṇavacanenā</bold>ti avisesavacanena. Tadaṅgavikkhambhanasamucchedappaṭipassaddhinissaraṇavivekā <bold>tadaṅgavivekādayo</bold>. Cittakāyaupadhivivekā <bold>cittavivekādayo. Tayo eva idha</bold>jhānakathāyaṃ <bold>daṭṭhabbā</bold>samucchedavivekādīnaṃ asambhavato.</paragraph>
<paragraph line="86"><bold>Niddese</bold>ti mahāniddese (mahāni. 1, 7). Tattha hi ‘‘uddānato dve kāmā – vatthukāmā kilesakāmā cā’’ti uddisitvā ‘‘tattha katame vatthukāmā? Manāpiyā rūpā…pe… manāpiyā phoṭṭhabbā’’tiādinā vatthukāmā niddiṭṭhā. Te pana kāmīyantīti <bold>kāmā</bold>ti veditabbā. <bold>Tatthevā</bold>ti niddese eva. <bold>Vibhaṅge</bold>ti jhānavibhaṅge (vibha. 564). Patthanākārena pavatto dubbalo lobho chandanaṭṭhena <bold>chando,</bold>tato balavā rañjanaṭṭhena <bold>rāgo,</bold>tatopi balavataro bahalarāgo <bold>chandarāgo</bold>. Nimittānubyañjanāni saṅkappeti etenāti <bold>saṅkappo,</bold>tathāpavatto lobho, tato balavā rañjanaṭṭhena <bold>rāgo,</bold>saṅkappanavaseneva pavatto tatopi balavataro <bold>saṅkapparāgo</bold>ti. Svāyaṃ <pageBreak edition="V" number="1.0154" />pabhedo ekasseva lobhassa pavattiākāravasena, avatthābhedavasena ca veditabbo yathā ‘‘vaccho dammo balībaddo’’ti. Ime <bold>kilesakāmā</bold>. Kāmentīti kāmā, kāmenti etehīti vā.</paragraph>
<paragraph line="87"><bold>Evañhi satī</bold>ti evaṃ ubhayesampi kāmānaṃ saṅgahe sati. <bold>Vatthukāmehipī</bold>ti ‘‘vatthukāmehi viviccevā’’tipi attho yujjatīti evaṃ yujjamānatthantarasamuccayattho <bold>pi</bold>-saddo, na kilesakāmasamuccayattho. Kasmā? Imasmiṃ atthe kilesakāmehi vivekassa dutiyapadena vuttattā. <bold>Tenā</bold>ti vatthukāmavivekena. <bold>Kāyaviveko vutto hoti</bold>puttadārādipariggahavivekadīpanato. <bold>Purimenā</bold>ti kāyavivekena. <bold>Etthā</bold>ti ‘‘vivicceva kāmehi, vivicca akusalehi dhammehī’’ti etasmiṃ padadvaye, ito vā niddhārite vivekadvaye. Akusala-saddena yadipi <pageBreak edition="M" number="1.0165" />kilesakāmā, sabbākusalāpi vā gahitā, sabbathā pana kilesakāmehi viveko vuttoti āha <bold>‘‘dutiyena kilesakāmehi vivekavacanato’’</bold>ti. <bold>Dutiyenā</bold>ti ca cittavivekenāti attho. <bold>Etesa</bold>nti yathāvuttānaṃ dvinnaṃ padānaṃ, niddhāraṇe cetaṃ sāmivacanaṃ. Taṇhādisaṃkilesānaṃ vatthuno pahānaṃ <bold>saṃkilesavatthuppahānaṃ. Lolabhāvo</bold>nāma tattha tattha rūpādīsu taṇhuppādo, tassa <bold>hetu</bold>vatthukāmā eva veditabbā. <bold>Bālabhāvo</bold>avijjā, duccintitacintitādi vā, tassa ayonisomanasikāro, sabbepi vā akusalā dhammā <bold>hetu</bold>. Kāmaguṇādhigamahetupi pāṇātipātādiasuddhapayogo hotīti tabbivekena <bold>payogasuddhi</bold>vibhāvitā. Taṇhāsaṃkilesasodhanena, vivaṭṭūpanissayasaṃvaḍḍhanena ca ajjhāsayavisodhanaṃ <bold>āsayaposanaṃ. Kāmesū</bold>ti niddhāraṇe bhummaṃ.</paragraph>
<paragraph line="88"><bold>Anekabhedo</bold>ti kāmāsavakāmarāgasaṃyojanādivasena, rūpataṇhādivasena ca anekappabhedo. <bold>Kāmacchandoyevā</bold>ti kāmasabhāvoyeva chando, na kattukamyatāchando, nāpi kusalacchandoti adhippāyo. <bold>Jhānapaṭipakkhato</bold>ti jhānassa paṭipakkhabhāvato taṃhetu tannimittaṃ <bold>visuṃ vutto</bold>. Akusalabhāvasāmaññena aggahetvā visuṃ sarūpena gahito. Yadi kilesakāmova purimapade vutto, kathaṃ bahuvacananti āha <bold>‘‘anekabhedato’’</bold>tiādi.</paragraph>
<paragraph line="89"><bold>Aññesampi</bold>diṭṭhimānaahirikānottappādīnaṃ, taṃsahitaphassādīnañca. Upari vuccamānāni jhānaṅgāni <bold>uparijhānaṅgāni,</bold>tesaṃ attano paccanīkānaṃ <bold>paṭipakkhabhāvadassanato</bold>tappaccanīkanīvaraṇavacanaṃ. <bold>Nīvaraṇāni hi jhānaṅgapaccanīkāni</bold>tesaṃ pavattinivāraṇato. <bold>Samādhi kāmacchandassa</bold><pageBreak edition="V" number="1.0155" /><bold>paṭipakkho</bold>rāgappaṇidhiyā ujuvipaccanīkabhāvato, nānārammaṇehi palobhitassa paribbhamantassa cittassa samādhānato ca. <bold>Pīti byāpādassa</bold>paṭipakkhā pāmojjena samānayogakkhemattā. <bold>Vitakko thinamiddhassa</bold>paṭipakkho yoniso saṅkappanavasena savipphārapavattito. <bold>Sukhaṃ</bold>avūpasamānutāpasabhāvassa <bold>uddhaccakukkuccassa</bold>paṭipakkhaṃ vūpasantasītalasabhāvattā. <bold>Vicāro vicikicchāya</bold>paṭipakkho ārammaṇe anumajjanavasena paññāpaṭirūpasabhāvattā. <bold>Mahākaccānattherena</bold>desitaṃ piṭakānaṃ saṃvaṇṇanā peṭakaṃ, tasmiṃ <bold>peṭake</bold>.</paragraph>
<paragraph line="90"><bold>Pañcakāmaguṇabhedavisayassā</bold>ti <pageBreak edition="M" number="1.0166" />rūpādipañcakāmaguṇavisesavisayassa. <bold>Āghātavatthubhedādivisayāna</bold>nti byāpādavivekavacanena ‘‘anatthaṃ me acarī’’ti (dī. ni. 3.340; a. ni. 9.29; vibha. 960) ādiāghātavatthubhedavisayassa dosassa, mohādhikehi thinamiddhādīhi vivekavacanena paṭicchādanavasena dukkhādipubbantādibhedavisayassa mohassa vikkhambhanaviveko vutto. Kāmarāgabyāpādatadekaṭṭhathinamiddhādivikkhambhakañcetaṃ sabbākusalapaṭipakkhasabhāvattā. Sabbakusalānaṃ tena sabhāvena sabbākusalappahāyakaṃ hoti, hontampi kāmarāgādivikkhambhanasabhāvameva hoti taṃsabhāvattāti avisesetvā nīvaraṇākusalamūlādīnaṃ <bold>‘‘vikkhambhanaviveko vutto hotī’’</bold>ti āha.</paragraph>
<paragraph line="91" number="71">Yathāpaccayaṃ pavattamānānaṃ sabhāvadhammānaṃ natthi kāci vasavattitāti vasavattibhāvanivāraṇatthaṃ <bold>‘‘vitakkanaṃ vitakko’’</bold>ti vuttaṃ. Tayidaṃ ‘‘vitakkanaṃ īdisamida’’nti ārammaṇassa parikappananti āha <bold>‘‘ūhananti vuttaṃ hotī’’</bold>ti. Yasmā cittaṃ vitakkabalena ārammaṇaṃ abhiniruḷhaṃ viya hoti, tasmā so <bold>ārammaṇābhiniropanalakkhaṇo</bold>vutto. Yathā hi koci rājavallabhaṃ, taṃsambandhinaṃ mittaṃ vā nissāya rājagehaṃ ārohati anupavisati, evaṃ vitakkaṃ nissāya cittaṃ ārammaṇaṃ ārohati. Yadi evaṃ, kathaṃ avitakkaṃ cittaṃ ārammaṇaṃ ārohatīti? Vitakkabaleneva. Yathā hi so puriso paricayena tena vināpi nirāsaṅko rājagehaṃ pavisati, evaṃ paricayena vitakkena vināpi avitakkaṃ cittaṃ ārammaṇaṃ ārohati. <bold>Paricayenā</bold>ti ca santāne pavattavitakkabhāvanāsaṅkhātena paricayena. Vitakkassa hi santāne abhiṇhaṃ pavattassa vasena cittassa ārammaṇābhiruhaṇaṃ ciraparicitaṃ. Tena taṃ kadāci vitakkena vināpi tattha pavattateva. Yathā taṃ ñāṇasahitaṃ hutvā sammasanavasena ciraparicitaṃ kadāci ñāṇavirahitampi sammasanavasena pavattati, yathā vā kilesasahitaṃ hutvā pavattaṃ sabbaso <pageBreak edition="V" number="1.0156" />kilesarahitampi paricayena kilesavāsanāvasena pavattati, evaṃsampadamidaṃ daṭṭhabbaṃ. Ādito, abhimukhaṃ vā hananaṃ <bold>āhananaṃ</bold>. Parito, parivattetvā vā āhananaṃ <bold>pariyāhananaṃ</bold>. ‘‘Rūpaṃ rūpaṃ, pathavī pathavī’’ti ākoṭentassa viya pavatti <bold>‘‘āhananaṃ, pariyāhanana’’</bold>nti ca veditabbaṃ. <bold>Ānayanaṃ</bold>cittassa ārammaṇe upanayanaṃ, ākaḍḍhanaṃ vā.</paragraph>
<paragraph line="92"><bold>Anusañcaraṇaṃ</bold><pageBreak edition="M" number="1.0167" />anuparibbhamanaṃ. Svāyaṃ viseso santānamhi labbhamāno eva santāne pākaṭo hotīti daṭṭhabbo. Sesesupi eseva nayo. <bold>Anumajjanaṃ</bold>ārammaṇe cittassa anumasanaṃ, parimajjananti attho. Tathā hi vicāro ‘‘parimajjanahattho viya, sañcaraṇahattho viyā’’ti ca vutto. <bold>Tatthā</bold>ti ārammaṇe. Sahajātānaṃ anuyojanaṃ ārammaṇe anuvicāraṇasaṅkhātaanumajjanavaseneva veditabbaṃ. <bold>Anuppabandhanaṃ</bold>ārammaṇe cittassa avicchinnassa viya pavatti. Tathā hi so ‘‘anusandhānatā’’ti (dha. sa. 8) niddiṭṭho. Teneva ca ‘‘ghaṇḍānuravo viya, paribbhamanaṃ viyā’’ti ca vutto.</paragraph>
<paragraph line="93"><bold>Katthacī</bold>ti paṭhamajjhāne, parittacittuppādesu ca. Vicārato <bold>oḷārikaṭṭhena,</bold>vicārasseva ca <bold>pubbaṅgamaṭṭhena</bold>anuravato oḷāriko, tassa ca pubbaṅgamo <bold>ghaṇḍābhighāto viya vitakko</bold>. Yathā hi ghaṇḍābhighāto paṭhamābhinipāto hoti, evaṃ ārammaṇābhimukhaniropanaṭṭhena <bold>vitakko cetaso paṭhamābhinipāto</bold>hoti. <bold>Abhighāta</bold>-ggahaṇena cettha abhighātajo saddo gahitoti veditabbo. <bold>Vipphāravā</bold>ti vicalanayutto saparipphando. <bold>Paribbhamanaṃ viya</bold>parissayābhāvavīmaṃsanatthaṃ. <bold>Anuppabandhena pavattiya</bold>nti upacāre vā appanāyaṃ vā santānena pavattiyaṃ. Tattha hi vitakko niccalo hutvā ārammaṇaṃ anupavisitvā viya pavattati, na paṭhamābhinipāte. <bold>Pākaṭo hotī</bold>ti vitakkassa viseso abhiniropanākāro oḷārikattā paṭhamajjhāne pākaṭo hoti, tadabhāvato pañcakanaye dutiyajjhāne vicārassa viseso anumajjanākāro pākaṭo hoti.</paragraph>
<paragraph line="94"><bold>Vālaṇḍupakaṃ</bold>eḷakalomādīhi katacumbaṭakaṃ. <bold>Uppīḷanahattho</bold>ti piṇḍassa uppīḷanahattho. Tasseva ito cito ca <bold>sañcaraṇahattho. Maṇḍala</bold>nti kaṃsabhājanādīsu kiñci maṇḍalaṃ vaṭṭalekhaṃ karontassa. Yathā pupphaphalasākhādiavayavavinimutto avijjamānopi rukkho ‘‘sapuppho saphalo’’ti voharīyati, evaṃ vitakkādiaṅgavinimuttaṃ avijjamānampi jhānaṃ ‘‘savitakkaṃ savicāra’’nti voharīyatīti dassetuṃ <bold>‘‘rukkho viyā’’</bold>tiādi vuttaṃ. Jhānabhāvanāya puggalavasena desetabbattā <pageBreak edition="V" number="1.0157" />‘‘idha bhikkhu vivicceva kāmehī’’tiādinā puggalādhiṭṭhānena jhānāni uddiṭṭhānīti. Yadipi <bold>vibhaṅge</bold>puggalādhiṭṭhānā desanā katā, <bold>attho pana tatrāpi</bold>vibhaṅgepi yathā idha ‘‘iminā <pageBreak edition="M" number="1.0168" />ca vitakkenā’’tiādinā dhammavasena vutto, <bold>evameva daṭṭhabbo,</bold>paramatthato puggalasseva abhāvatoti adhippāyo. <bold>Attho…pe… daṭṭhabbo</bold>jhānasamaṅgino vitakkavicārasamaṅgitādassanena, jhānasseva ca savitakkasavicāratāya vuttattāti evaṃ vā ettha attho daṭṭhabbo.</paragraph>
<paragraph line="95"><bold>Vivekā</bold>ti vivekā hetubhūtāti viveka-saddassa bhāvasādhanataṃ sandhāyāha. <bold>Viveke</bold>ti kattusādhanataṃ, kammasādhanataṃ vā. ‘‘Vivitto’’ti hi iminā nīvaraṇehi vinābhūto tehi vivecitoti ca sādhanadvayampi saṅgahitamevāti.</paragraph>
<paragraph line="96" number="72"><bold>Pīṇayatī</bold>ti tappeti, vaḍḍheti vā. <bold>Sampiyāyanalakkhaṇā</bold>ti paritussanalakkhaṇā. <bold>Pīṇanarasā</bold>ti paribrūhanarasā. <bold>Pharaṇarasā</bold>ti paṇītarūpehi kāyassa byāpanarasā. Udaggabhāvo <bold>odagyaṃ. Khuddikā</bold>lahuṃ lomahaṃsanamattaṃ katvā bhinnā na puna uppajjati. <bold>Khaṇikā</bold>bahulaṃ uppajjati. Ubbegato <bold>pharaṇā</bold>niccalattā, ciraṭṭhitikattā ca paṇītatarā. <bold>Cetiyaṅgaṇaṃ gantvā</bold>ti puṇṇavallikavihāre cetiyaṅgaṇaṃ gantvā. <bold>Pakatiyā diṭṭhārammaṇavasenā</bold>ti pubbe mahācetiyaṃ gahitārammaṇavasena. <bold>Citrageṇḍuko</bold>vicitrākārena katageṇḍuko. <bold>Upanissaye</bold>ti samīpe, tassa vā vihārassa nissayabhūte, gocaraṭṭhānabhūteti attho.</paragraph>
<paragraph line="97"><bold>Gharājire</bold>ti gehaṅgaṇe. Pabbatasikhare katacetiyaṃ <bold>‘‘ākāsacetiya’’</bold>nti vuttaṃ. <bold>Gahitanimittenevā</bold>ti cetiyavandanaṃ, dhammassavanañca uddissa ‘‘dhaññā vatime’’tiādinā gahitakusalanimitteneva kāraṇabhūtena. Gahitaṃ vā nimittaṃ etenāti gahitanimittaṃ, vuttākārena pavattacittaṃ, tena gahitanimitteneva cittena saha. <bold>Pakkhanda</bold>nti anupaviṭṭhaṃ. <bold>Anuparipphuṭa</bold>nti anu anu samantato phuṭaṃ, sabbaso anuvisaṭanti attho.</paragraph>
<paragraph line="98">Passaddhiyā nimittabhāvena <bold>gabbhaṃ gaṇhantī</bold>. Paripācanavasena <bold>paripākaṃ gacchantī</bold>. Appanāsampayuttāva pīti appanāsamādhipūrikā. Khaṇikasamādhipūrikā ca upacārasamādhipūrikā ca appanāsamādhissa vidūratarāti tadubhayaṃ anāmasanto <bold>‘‘tāsu yā appanāsamādhissā’’</bold>tiādimāha <pageBreak edition="V" number="1.0158" />. <bold>Samādhisampayogaṃ gatā</bold>ti pubbe upacārasamādhinā sampayuttā hutvā anukkamena vaḍḍhitvā appanāsamādhinā sampayogaṃ gatā.</paragraph>
<paragraph line="99" number="73">Sukhayatīti <pageBreak edition="M" number="1.0169" /><bold>sukhaṃ,</bold>attanā sampayuttadhamme laddhassāde karotīti attho. Svāyaṃ kattuniddeso pariyāyaladdho dhammato aññassa kattu nivattanattho, nippariyāyena pana bhāvasādhanameva labbhatīti <bold>‘‘sukhanaṃ sukha’’</bold>nti vuttaṃ. Iṭṭhasabhāvattā taṃsamaṅgīpuggalaṃ, sampayuttadhamme vā attani sādayatīti <bold>sātaṃ</bold>da-kārassa ta-kāraṃ katvā. Sātaṃ ‘‘madhura’’nti vadanti. Sātaṃ lakkhaṇaṃ etassāti <bold>sātalakkhaṇaṃ. Upabrūhanaṃ</bold>sampayuttadhammānaṃ saṃvaḍḍhanaṃ. Dukkhaṃ viya avissajjetvā adukkhamasukhā viya anajjhupekkhitvā anu anu gaṇhanaṃ, upakāritā vā <bold>anuggaho. Katthaci</bold>paṭhamajjhānādike. <bold>Paṭilābhatuṭṭhī</bold>ti paṭilābhavasena uppajjanakatuṭṭhi. <bold>Paṭiladdharasānubhavana</bold>nti paṭiladdhassa ārammaṇarasassa anubhavananti sabhāvato pītisukhāni vibhajitvā dasseti. <bold>Yattha pīti, tattha sukha</bold>nti vitakkassa viya itarena pītiyā sukhena accantasaṃyogamāha. ‘‘Yattha sukhaṃ, tattha na niyamato pītī’’ti vicārassa viya vitakkena sukhassa pītiyā anaccantasaṃyogaṃ. Tena accantānaccantasaṃyogitāya pītisukhānaṃ visesaṃ dasseti. Kaṃ tārenti etthāti <bold>kantāraṃ,</bold>nirudakamaruṭṭhānaṃ. Vanameva <bold>vanantaṃ. Tasmiṃ tasmiṃ samaye</bold>ti iṭṭhārammaṇassa paṭilābhasamaye, paṭiladdhassa rasānubhavanasamaye, vanacchāyādīnaṃ savanadassanasamaye, pavesaparibhogasamaye ca. <bold>Pākaṭabhāvato</bold>ti yathākkamaṃ pītisukhānaṃ vibhūtabhāvato.</paragraph>
<paragraph line="100"><bold>Vivekajaṃ pītisukha</bold>nti ettha purimasmiṃ atthe <bold>vivekaja</bold>nti jhānaṃ vuttaṃ. Pītisukhasaddato ca atthiatthavisesato ‘‘assa jhānassa, asmiṃ vā jhāne’’ti ettha <bold>a</bold>-kāro daṭṭhabbo. Dutiye pītisukhameva vivekajaṃ. ‘‘Vivekajaṃpītisukha’’nti ca aññapadatthasamāso, paccattaniddesassa ca alopo kato. Lope vā sati ‘‘vivekajapītisukha’’nti pāṭhoti ayaṃ viseso.</paragraph>
<paragraph line="101"><bold>Upasampajjā</bold>ti ettha <bold>upa-saṃ</bold>-saddā ‘‘upalabbhati, saṃbhuñjatī’’tiādīsu viya niratthakāti dassetuṃ ‘‘upagantvā’’tiādiṃ vatvā puna tesaṃ sātthakabhāvaṃ dassetuṃ <bold>‘‘upasampādayitvā’’</bold>tiādi vuttaṃ, tasmā patvā, sādhetvāti vā attho. <bold>Iriya</bold>nti kiriyaṃ. <bold>Vutti</bold>ādīni tasseva vevacanāni. <bold>Pālanā</bold>ti hi ekaṃ iriyāpathabādhanaṃ iriyāpathantarehi rakkhaṇā.</paragraph>
<subhead line="102">Pañcaṅgavippahīnādivaṇṇanā</subhead>
<paragraph line="103" number="74">Pañca <pageBreak edition="M" number="1.0170" /><pageBreak edition="V" number="1.0159" />aṅgāni vikkhambhanavasena pahīnāni etassāti <bold>pañcaṅgavippahīnaṃ</bold>. ‘‘Agyāhito’’ti ettha āhita-saddassa viya vippahīna-saddassettha paravacanaṃ daṭṭhabbaṃ, pañcahi aṅgehi vippahīnanti vā <bold>pañcaṅgavippahīnaṃ</bold>. Nanu aññepi akusalā dhammā iminā jhānena pahīyanti, atha kasmā pañcaṅgavippahīnatāva vuccatīti āha <bold>‘‘kiñcāpī’’</bold>tiādi. Jhānalābhinopi ajhānasamaṅgikāle jhānapaṭipakkhalobhacittādīnaṃ pavattisabbhāvato <bold>‘‘jhānakkhaṇe’’</bold>ti vuttaṃ. <bold>Pahīyantī</bold>ti vigacchanti, nappavattantīti attho. <bold>Ekattārammaṇe</bold>ti pathavīkasiṇādivasena ekasabhāve, ekaggatāsaṅkhāte ekattāvahe vā ārammaṇe. <bold>Ta</bold>nti taṃ nānāvisayapalobhitaṃ cittaṃ. <bold>Kāmadhātuppahānāyā</bold>ti nānāvisayasamūpabyūḷhāya kāmadhātuyā pahānāya samatikkamāya paṭipadaṃ jhānaṃ nappaṭipajjati. <bold>Nirantara</bold>nti vikkhepena anantaritaṃ, sahitanti attho. <bold>Akammañña</bold>nti akammanīyaṃ, bhāvanākammassa ayogyanti attho. <bold>Uddhaccakukkuccapareta</bold>nti uddhaccakukkuccena abhibhūtaṃ. <bold>Paribbhamati</bold>anavaṭṭhānato, avaṭṭhānassa samādhānassa abhāvatoti attho. <bold>Vicikicchāya upahata</bold>nti sātisayassa vicārassa abhāvato ‘‘sammāsambuddho nu kho bhagavā, na nu kho’’ti, ‘‘pathavī pathavī’’tiādinā manasikārena, ‘‘jhānaṃ siyā nu kho, na nu kho’’tiādinā ca pavattāya vicikicchāya upahataṃ. <bold>Nārohati</bold>appaṭipattinimittattā. <bold>Visesena jhānantarāyakarattā</bold>ti samādhiādīnaṃ ujuvipaccanīkabhāvena jhānādhigamassa antarāyakaraṇato.</paragraph>
<paragraph line="104"><bold>Tehī</bold>ti jhānādhigamassa paccayabhūtehi vitakkavicārehi. <bold>Avikkhepāya sampāditappayogassā</bold>ti tato evaṃ samādhānāya nipphāditabhāvanāpayogassa. <bold>Cetaso payogasampattisambhavā</bold>ti yathāvuttabhāvanāpayogasampattisamuṭṭhānā. <bold>Pīti pīṇanaṃ</bold>bhāvanāvasena tappanaṃ. <bold>Upabrūhanaṃ</bold>bhāvanāvasena parivuddhiṃ cetaso <bold>karotī</bold>ti sambandho. <bold>Na</bold>nti cittaṃ. <bold>Sasesasampayuttadhamma</bold>nti avasiṭṭhaphassādidhammasahitaṃ, samaṃ sammā ca ādhiyatīti sambandho. Indriyasamatāvasena <bold>samaṃ,</bold>paṭipakkhadhammānaṃ. Dūrībhāve līnuddhaccābhāvena <bold>sammā</bold>ca ṭhapetīti attho. Ekaggatā hi samādhānakiccena cittaṃ, sampayuttadhamme ca attānaṃ anuvattāpentī jhānakkhaṇe sātisayaṃ samāhite karotīti. <bold>Uppattivasenā</bold>ti yathāpaccayaṃ uppajjanavasena <pageBreak edition="M" number="1.0171" />. Etesu <pageBreak edition="V" number="1.0160" />vitakkādīsu jhānaṃ <bold>uppannaṃ nāma</bold>hoti tattheva jhānavohārato. Tenāha <bold>‘‘tasmā’’</bold>tiādi. <bold>‘‘Yathā panā’’</bold>tiādināpi upamāvasena tamevatthaṃ pākaṭataraṃ karoti.</paragraph>
<paragraph line="105"><bold>Pakaticittato</bold>ti pākatikakāmāvacaracittato. <bold>Suvisadenā</bold>ti suṭṭhu visadena, paṭutarenāti attho. <bold>Sabbāvanta</bold>nti sabbāvayavavantaṃ, anavasesanti attho. <bold>Apphuṭa</bold>nti asamphuṭṭhaṃ. <bold>Ārammaṇesu phusitā</bold>ti appanāvasena pavattamānā cittekaggatā samantato ārammaṇaṃ pharantī viya hotīti katvā vuttaṃ. Kasmā panettha jhānapāṭhe aggahitā cittekaggatā gahitāti anuyogaṃ sandhāya <bold>‘‘tattha cittekaggatā’’</bold>tiādi vuttaṃ. <bold>Tatthā</bold>ti tesu jhānaṅgesu. <bold>Na niddiṭṭhā</bold>ti sarūpato na niddiṭṭhā, sāmaññato pana jhānaggahaṇena gahitā. <bold>Evaṃ vuttattā</bold>ti sarūpeneva vuttattā, aṅgameva cittekaggatāti sambandho. <bold>Yena adhippāyenā</bold>ti yena vitakkādīhi saha vattantaṃ dhammaṃ dīpetuṃ tassa pakāsanādhippāyena ‘‘savitakkaṃ savicāra’’ntiādinā <bold>uddeso kato. So eva</bold>adhippāyo <bold>tena</bold>bhagavatā <bold>vibhaṅge</bold>‘‘cittekaggatā’’ti niddisantena <bold>pakāsito</bold>. Tasmā sā jhānapāṭhe aggahitāti na cintetabbaṃ.</paragraph>
<subhead line="106">Tividhakalyāṇavaṇṇanā</subhead>
<paragraph line="107" number="75"><bold>Ādimajjhapariyosānavasenā</bold>ti jhānassa ādimajjhapariyosānavasena. <bold>Lakkhaṇavasenā</bold>ti tesaṃyeva appanāyaṃ lakkhitabbabhāvavasena.</paragraph>
<paragraph line="108"><bold>Tatrā</bold>ti tasmiṃ kalyāṇatālakkhaṇānaṃ vibhāvane. <bold>Paṭipadāvisuddhī</bold>ti paṭipajjati jhānaṃ etāyāti paṭipadā, gotrabhupariyosāno pubbabhāgiyo bhāvanānayo. Paripanthato visujjhanaṃ visuddhi, paṭipadāya visuddhi <bold>paṭipadāvisuddhi</bold>. Sā panāyaṃ yasmā jhānassa uppādakkhaṇe labbhati, tasmā vuttaṃ <bold>‘‘paṭipadāvisuddhi ādī’’</bold>ti. <bold>Upekkhānubrūhanā</bold>ti visodhetabbatādīnaṃ abhāvato jhānapariyāpannāya tatramajjhattupekkhāya kiccanipphattiyā anubrūhanā. Sā panāyaṃ visesato jhānassa ṭhitikkhaṇe labbhati. Tena vuttaṃ <bold>‘‘upekkhānubrūhanā majjhe’’</bold>ti. <bold>Sampahaṃsanā</bold>ti tattha dhammānaṃ anativattanādisādhakassa ñāṇassa kiccanipphattivasena pariyodapanā. Sā pana yasmā jhānassa osānakkhaṇe pākaṭā hoti <pageBreak edition="M" number="1.0172" />, tasmā vuttaṃ <bold>‘‘sampahaṃsanā pariyosāna’’</bold>nti. <bold>Imāni tīṇi lakkhaṇānī</bold>ti paripanthato cittassa visujjhanākāro <pageBreak edition="V" number="1.0161" />, majjhimassa samathanimittassa paṭipajjanākāro, tattha pakkhandanākāroti imāni tīṇi jhānassa ādito uppādakkhaṇe appanāpattilakkhaṇāni tehi ākārehi vinā appanāpattiyā abhāvato, asati ca appanāya tadabhāvato. <bold>Ādikalyāṇañceva</bold>visuddhipaṭipadattā. Yathāvuttehi lakkhaṇehi samannāgatattā, sampannalakkhaṇattā ca <bold>tilakkhaṇasampannañca</bold>. Iminā nayena majjhapariyosānalakkhaṇānañca yojanā veditabbā.</paragraph>
<paragraph line="109">Sambharīyati jhānaṃ etenāti sambhāro, nānāvajjanaparikammaṃ. Saha sambhārenāti sasambhāro, so eva <bold>sasambhāriko. Upacāro</bold>ti ekāvajjanūpacāramāha. Paggahādikiccassa pubbabhāge bhāvanāya eva sādhitattā yā tattha ekāvajjanūpacāre siddhā ajjhupekkhanā, sā jhānakkhaṇe paribrūhitā nāma hotīti vuttaṃ <bold>‘‘upekkhānubrūhanā nāma appanā’’</bold>ti. Yathādhigataṃ jhānaṃ nissāya yo pahaṭṭhākāro cittassa paritoso, taṃ paccavekkhaṇāvasena pavattaṃ sandhāyāha <bold>‘‘sampahaṃsanā nāma paccavekkhaṇā’’</bold>ti. <bold>Eke</bold>ti abhayagirivāsino. Te hi evaṃ paṭipadāvisuddhiādike vaṇṇayanti, tadayuttaṃ. Tathā hi sati ajjhānadhammehi jhānassa guṇasaṃkittanaṃ nāma kataṃ hoti. Na hi bhūmantaraṃ bhūmantarapariyāpannaṃ hoti. Pāḷiyā cetaṃ viruddhanti dassetuṃ <bold>‘‘yasmā panā’’</bold>tiādi vuttaṃ. Tattha <bold>ekattagataṃ citta</bold>nti indriyānaṃ ekarasabhāvena, ekaggatāya ca sikhāppattiyā tadanuguṇaṃ ekattaṃ gatanti ekattagataṃ, sasampayuttaṃ appanāpattacittaṃ. Tasseva paṭipadāvisuddhipakkhandatādi anantarameva vuccati. <bold>Tasmā</bold>ti yasmā ekasmiṃyeva appanācittakkhaṇe paṭipadāvisuddhiādi pāḷiyaṃ vuttaṃ, tasmā <bold>āgamanavasenā</bold>ti parikammāgamanavasena. <bold>Anativattanādī</bold>ti <bold>ādi</bold>-saddena indriyekarasatātadupagavīriyavāhanāsevanāni saṅgaṇhāti. <bold>Pariyodāpakassā</bold>ti parisodhakassa pabhassarabhāvakarassa. <bold>Anativattanādibhāvasādhana</bold>meva cettha ñāṇassa kiccanipphatti veditabbā.</paragraph>
<paragraph line="110"><bold>Tasmi</bold>nti tasmiṃ vāre, catupañcacittaparimāṇāya appanāvīthiyanti attho. <bold>Tato</bold>paripanthato. <bold>Cittaṃ visujjhatī</bold>ti yadipi āgamanaṃ gahetuṃ avisesena viya vuttaṃ, parikammavisuddhito pana appanāvisuddhi sātisayāva. Tenāha <bold>‘‘visuddhattā’’</bold>tiādi. <bold>Āvaraṇavirahitaṃ hutvā</bold>ti yenāvaraṇena <pageBreak edition="M" number="1.0173" />āvaṭattā cittaṃ tato pubbe majjhimaṃ samathanimittaṃ paṭipajjituṃ na sakkoti, tena vivittaṃ hutvā, taṃ vikkhambhetvāti attho. Līnuddhaccasaṅkhātānaṃ ubhinnaṃ antānaṃ anupagamanena majjhimo, savisesaṃ paccanīkadhammānaṃ vūpasamanato <pageBreak edition="V" number="1.0162" />samatho, yogino sukhavisesānaṃ kāraṇabhāvato nimittañcāti <bold>majjhimaṃ samathanimittaṃ</bold>. Tenāha <bold>‘‘samappavatto appanāsamādhiyevā’’</bold>ti. <bold>Tadanantaraṃ pana purimacitta</bold>nti tassa appanācittassa anantarapaccayabhūtaṃ purimaṃ cittaṃ, gotrabhucittanti attho. <bold>Ekasantatipariṇāmanayenā</bold>ti yathā ‘‘tadeva khīraṃ dadhisampanna’’nti, evaṃ satipi parittamahaggatabhāvabhede, paccayapaccayuppannabhāvabhede ca ekissā eva santatiyā pariṇāmūpagamananayena ekattanayavasena. <bold>Tathatta</bold>nti tathabhāvaṃ appanāsamādhivasena samāhitabhāvaṃ. <bold>Evaṃ paṭipannattā</bold>ti vuttākārena paṭipajjamānattā. Yasmiñhi khaṇe tathattaṃ majjhimaṃ samathanimittaṃ paṭipajjati, tasmiṃyeva khaṇe <bold>tathattupagamanena</bold>appanāsamādhinā samāhitabhāvūpagamanena <bold>tattha pakkhandati nāma. Purimacitte</bold>ti appanācittassa purimasmiṃ citte gotrabhucitte. <bold>Vijjamānākāranipphādikā</bold>ti tasmiṃ citte vijjamānānaṃ paripanthavisuddhimajjhimasamathapaṭipattipakkhandanākārānaṃ nipphādikā, tenākārena nipphajjamānāti attho. Teyeva hi ākārā paccayavisesato jhānakkhaṇe nipphajjamānā ‘‘paṭipadāvisuddhī’’ti laddhasamaññā jhānassa taṃ visesaṃ nipphādentā viya vuttā. <bold>Uppādakkhaṇeyevā</bold>ti attalābhavelāyameva. Yadi evaṃ, kathaṃ te ākārā nipphajjantīti āha <bold>‘‘āgamanavasenā’’</bold>ti.</paragraph>
<paragraph line="111"><bold>Tassā</bold>ti cittassa. ‘‘Visuddhaṃ cittaṃ ajjhupekkhatī’’ti <bold>pāḷiyaṃ</bold>(paṭi. ma. 1.158) puggalādhiṭṭhānena āgatāti <bold>‘‘byāpāraṃ akaronto’’</bold>ti āha. Samathapaṭipattitathattupagamanañca idha samathabhāvāpattiyevāti āha <bold>‘‘samathabhāvūpagamanenā’’</bold>ti. <bold>Kilesasaṃsaggaṃ pahāya ekattena upaṭṭhitassā</bold>ti pubbe ‘‘kathaṃ nu kho kilesasaṃsaggaṃ pajaheyya’’nti paṭipannassa idāni samathapaṭipattiyā tassa pahīnattā kilesasaṅgaṇikābhāvena ekattena upaṭṭhitassa jhānacittassa. Paripanthavisuddhimajjhimasamathapaṭipattipakkhandanehi vuddhippattiyā anubrūhite jhānacitte laddhokāsā tatramajjhattupekkhā sampayuttesu samavāhitabhāvena pavattamānā te anubrūhentī viya hotīti āha <bold>‘‘tatramajjhattupekkhāya kiccavasena upekkhānubrūhanā veditabbā’’</bold>ti.</paragraph>
<paragraph line="112">Ye <pageBreak edition="M" number="1.0174" />panete yuganaddhadhammāti sambandho. <bold>Tatthā</bold>ti tasmiṃ jhānacitte. Aññamaññānativattanavasena kiccakaraṇato yuge naddhā baddhā viya <bold>yuganaddhā. Vimuttirasenā</bold>ti vimuccanakiccena, vimuccanasampattiyā vā. <bold>Esa</bold>yogī. <bold>Vāhayatī</bold>ti pavatteti. <bold>Assā</bold>ti jhānacittassa. <bold>Tasmiṃ khaṇe</bold>ti bhaṅgakkhaṇe. Uppādakkhaṇe atīte hi ṭhitikkhaṇato paṭṭhāya <bold>āsevanā</bold><pageBreak edition="V" number="1.0163" />pavattati nāma. <bold>Te ākārā</bold>ti aññamaññānativattanādayo tattha dhammānaṃ pavattiākārā. Āsevanāpi hi āsevanapaccayabhāvīnaṃ dhammānaṃ pavattiākāroyeva. <bold>Saṃkilesavodānesū</bold>ti samādhipaññānaṃ samarasatāya akaraṇaṃ bhāvanāya saṃkileso, karaṇaṃ vodānaṃ. Tathā sesesupi. Evametesu saṃkilesavodānesu <bold>taṃ taṃ ādīnavaṃ</bold>dosaṃ <bold>ānisaṃsaṃ</bold>guṇaṃ puretaraṃ pāṭihāriyañāṇena <bold>disvā</bold>yathā aññamaññānativattanādayo honti, <bold>tathā</bold>bhāvanāya <bold>sampahaṃsitattā</bold>teneva ñāṇena <bold>visodhitattā</bold>. Visodhanaṃ hettha sampahaṃsanaṃ. Te ākārā yasmā nipphannā, tasmā <bold>‘‘dhammānaṃ…pe… veditabbāti vutta’’</bold>nti lakkhaṇasaṃvaṇṇanāya ādimhi vuttaṃ nigamanavasena dasseti.</paragraph>
<paragraph line="113">‘‘Yasmā upekkhāvasena ñāṇaṃ pākaṭaṃ hotī’’ti ko sambandho. Kasmā sampahaṃsanāva pariyosānanti vuttā, na upekkhānubrūhanāti codanaṃ sandhāya <bold>‘‘tattha yasmā upekkhāvasena ñāṇaṃ pākaṭaṃ hotī’’</bold>ti vuttaṃ. <bold>Tatthā</bold>ti tasmiṃ bhāvanācitte. <bold>Upekkhāvasena ñāṇaṃ pākaṭaṃ hotī</bold>ti appanākāle bhāvanāya samappavattiyā, paṭipakkhassa ca pahānato paggahādīsu byāpārassa akātabbato ajjhupekkhanāva hoti. Yaṃ sandhāya vuttaṃ ‘‘samaye cittassa ajjhupekkhanā, visuddhaṃ cittaṃ ajjhupekkhatī’’ti ca ādi. Sā panāyaṃ ajjhupekkhanā ñāṇassa kiccasiddhiyā hoti, visesato ñāṇasādhanattā appanābyāpārassāti phalena kāraṇānumānañāyena. Yasmā upekkhāvasena ñāṇaṃ pākaṭaṃ hoti, tasmā ñāṇakiccabhūtā sampahaṃsanā pariyosānanti vuttāti sambandho.</paragraph>
<paragraph line="114">Idāni yathāvuttamatthaṃ pāḷiyā samatthetuṃ <bold>‘‘yathāhā’’</bold>tiādi vuttaṃ. <bold>Tathāpaggahitaṃ citta</bold>nti yathā bhāvanācittaṃ kosajjapakkhe na patati, tathā vīriyasambojjhaṅgaṭṭhāniyānaṃ dhammānaṃ bahulīkāravasena paggahitaṃ. <bold>Sādhukaṃ ajjhupekkhatī</bold>ti paggaṇhantenāpi samādhissa vīriyasamatāyojanavasena paggahitattā sakkaccaṃ ajjhupekkhati, tatramajjhattupekkhā okāsaṃ <pageBreak edition="M" number="1.0175" />labhati. Taṃ pana ajjhupekkhanaṃ upekkhāvasena pubbe pavattapārihāriyapaññāvasena appanāpaññāya kiccādhikatāti āha <bold>‘‘paññāvasena paññindriyaṃ adhimattaṃ hotī’’</bold>ti. Tassa adhimattattā eva ajjhupekkhantasseva nānāsabhāvehi nīvaraṇapamukhehi kilesehi appanā<bold>cittaṃ vimuccati. Vimokkhavasena</bold>vimuccanavasena. <bold>Paññāvasenā</bold>ti pubbe pavattapārihāriyapaññāvasena. <bold>Vimuttattā</bold>ti nānākilesehi vimuttattā eva. <bold>Te dhammā</bold>saddhādayo, visesato saddhāpaññāvīriyasamādhayo <pageBreak edition="V" number="1.0164" />ca <bold>ekarasā</bold>samānakiccā <bold>honti</bold>. Evamayaṃ indriyānaṃ ekarasaṭṭhena bhāvanā nipphajjamānā ñāṇabyāpāroti āha <bold>‘‘ñāṇakiccabhūtā sampahaṃsanā pariyosāna’’</bold>nti. Evaṃ tividhāya paṭipadāvisuddhiyā laddhavisesāya tividhāya upekkhānubrūhanāya sātisayaṃ paññindriyassa adhimuttabhāvena catubbidhāpi sampahaṃsanā sijjhatīti āgamanupekkhā ñāṇakiccavasena dasapi ākārā jhāne eva veditabbā.</paragraph>
<paragraph line="115"><bold>Gaṇanānupubbatā</bold>ti gaṇanānupubbatāya, gaṇanānupubbatāmattaṃ vā paṭhamanti idanti attho. Tena desanākkamaṃ ulliṅgeti. <bold>‘‘Paṭhamaṃ uppannanti paṭhama’’</bold>nti iminā paṭipattikkamaṃ, uppannanti hi adhigatanti attho. ‘‘Paṭhamaṃ samāpajjitabbanti paṭhama’’nti idaṃ pana na ekantalakkhaṇanti <bold>aṭṭhakathāyaṃ</bold>(dha. sa. aṭṭha. 160) paṭisiddhattā idha na gahitaṃ. Ārammaṇūpanijjhānaṃ lakkhaṇūpanijjhānanti duvidhe jhāne idhādhippetajjhānameva dassetuṃ <bold>‘‘ārammaṇūpanijjhānato’’</bold>ti vuttaṃ. Pathavīkasiṇasaṅkhātassa attano attano ārammaṇassa rūpaṃ viya cakkhunā upanijjhāyanato. <bold>Paccanīkajhāpanato</bold>ti nīvaraṇādīnaṃ paccanīkadhammānaṃ dahanato vikkhambhanavasena pajahanato. <bold>Sakalaṭṭhenā</bold>ti heṭṭhā vuttanayena kate vā akate vā paricchijja gahite pathavībhāge pathavīmaṇḍale sakalārammaṇakaraṇaṭṭhena. Na hi tassa ekadesamārammaṇaṃ karīyati. Pathavīkasiṇasannissayatāya nimittaṃ <bold>pathavīkasiṇaṃ</bold>yathā ‘‘mañcā ukkuṭṭhiṃ karontī’’ti. Taṃsahacaraṇato jhānaṃ <bold>pathavīkasiṇaṃ</bold>yathā ‘‘kuntā pacarantī’’ti.</paragraph>
<subhead line="116">Ciraṭṭhitisampādanavaṇṇanā</subhead>
<paragraph line="117" number="76">Lakkhaṭṭhāne ṭhitaṃ sarena vālaṃ vijjhatīti vālavedhī. Idha pana anekadhā bhinnassa vālassa aṃsuṃ vijjhanto ‘‘vālavedhī’’ti adhippeto. <bold>Tena</bold><pageBreak edition="M" number="1.0176" /><bold>vālavedhinā. Sūdenā</bold>ti bhattakārena. <bold>‘‘Ākārā pariggahetabbā’’</bold>ti saṅkhepato vuttamatthaṃ vivarituṃ <bold>‘‘yathā hī’’</bold>tiādi vuttaṃ. Tattha <bold>sukusalo</bold>ti suṭṭhu cheko. <bold>Dhanuggaho</bold>ti issāso. <bold>Kamma</bold>nti yogyaṃ. <bold>Akkantapadāna</bold>nti vijjhanakāle akkamanavasena pavattapadānaṃ. <bold>Ākāra</bold>nti dhanujiyāsarānaṃ gahitākāraṃ. <bold>Pariggaṇheyyā</bold>ti upadhāreyya. <bold>Bhojanasappāyādayo</bold>ti <bold>ādi</bold>-saddo avuttākārānampi saṅgāhako daṭṭhabbo. Tena utubhāvanānimittādīnampi pariggaṇhanaṃ vuttaṃ hoti. <bold>Tasmi</bold>nti tasmiṃ taruṇasamādhimhi.</paragraph>
<paragraph line="118"><bold>Bhattāra</bold>nti <pageBreak edition="V" number="1.0165" />sāminaṃ, bhattavetanādīhi posakanti attho. <bold>Parivisanto</bold>ti bhojento. Tassa ruccitvā bhuñjanākāraṃ sallakkhetvā tassa upanāmentoti yojanā. <bold>Ayampi</bold>yogī. <bold>Adhigatakkhaṇe bhojanādayo ākāre</bold>ti pubbe jhānassa adhigatakkhaṇe kiccasādhake bhojanādigate ākāre. <bold>Gahetvā</bold>ti pariggahetvā sallakkhetvā. <bold>Naṭṭhe naṭṭhe</bold>samādhimhi <bold>punappunaṃ appanāya</bold>.</paragraph>
<paragraph line="119">Mahānasavijjāparicayena <bold>paṇḍito</bold>. Tattha visadañāṇatāya <bold>byatto</bold>. Ṭhānuppattikakaosallayogena <bold>kusalo. Nānaccayehī</bold>ti nānaccayehi nānāsabhāvehi, nānārasehīti attho. Tenāha <bold>‘‘ambilaggehī’’</bold>tiādi. <bold>Sūpehī</bold>ti byañjanehi. <bold>Ambilaggehī</bold>ti ambilakoṭṭhāsehi, ye vā ambilarasā hutvā aggabhūtā, tehi caturambilādimissehi. Esa nayo <bold>tittakaggā</bold>dīsupi. <bold>Khārikehī</bold>ti vātiṅgaṇakaḷīrādimissehi. <bold>Nimitta</bold>nti ākāraṃ ruccanavasena bhuñjanākāraṃ. <bold>Uggaṇhātī</bold>ti uparūpari gaṇhāti upadhāreti. <bold>Imassa vā</bold>sūpeyyassa atthāya hatthaṃ <bold>abhiharati. Abhihārāna</bold>nti abhimukhena haritabbānaṃ paṇṇākārānaṃ, pūjābhihārānaṃ vā. <bold>Nimittaṃ uggaṇhātī</bold>ti ‘‘evaṃ me cittaṃ samāhitaṃ ahosī’’ti nimittaṃ gaṇhāti sallakkheti.</paragraph>
<paragraph line="120"><bold>Samādhiparipanthāna</bold>nti samādhissa paripanthabhūtānaṃ. <bold>Dhammāna</bold>nti kāmacchandādinīvaraṇadhammānaṃ. <bold>Suvisodhitattā</bold>ti suṭṭhu visodhitattā, vikkhambhanavaseneva sammadeva pahīnattāti attho. <bold>Kāmādīnavapaccavekkhaṇādīhī</bold>ti <bold>ādi</bold>-saddena asubhamanasikāranekkhammānisaṃsapaccavekkhaṇādīni saṅgaṇhāti. Nekkhammaguṇadassanenāpi <pageBreak edition="M" number="1.0177" />hi tassa vibandhabhūte kāmacchande ādīnavo visesato pākaṭo hotīti. <bold>Kāyaduṭṭhulla</bold>nti kāyadarathaṃ sāraddhakāyataṃ. Tena kāyacittānaṃ sārambhanimittassa byāpādanīvaraṇassa na visodhanamāha. <bold>Ārambhadhātumanasikārādī</bold>ti <bold>ādi</bold>-saddena vīriyasambojjhaṅganimittānaṃ, ālokasaññādīnañca saṅgaho daṭṭhabbo. <bold>Samathanimittamanasikārādī</bold>ti <bold>ādi</bold>-saddena samādhisambojjhaṅgaṭṭhāniyānaṃ dhammānaṃ saṅgaho daṭṭhabbo. <bold>Aññepi samādhiparipanthe</bold>ti vicikicchāṭṭhāniye, madamānādike ca sandhāyāha. <bold>Āsaya</bold>nti vasanakasusiraṃ. <bold>Suparisuddha</bold>nti āsaṅkanīyattābhāvena suṭṭhu parisuddhaṃ. Etthāha – nanu cāyaṃ pageva kāmādīnavaṃ paccavekkhitvā samathapaṭipadaṃ paṭipanno upacārakkhaṇeyeva jhānena nīvaraṇāni vikkhambhitāni, atha kasmā puna kāmādīnavapaccavekkhaṇādi gahitanti? Saccametaṃ. Taṃ pana pahānamattanti jhānassa ciraṭṭhitiyā atisayapahānatthaṃ puna gahitaṃ.</paragraph>
<paragraph line="121"><bold>Uddhacca</bold><pageBreak edition="V" number="1.0166" /><bold>middha</bold>nti kukkuccaṃ, thinañca tadekaṭṭhatāya gahitamevāti katvā vuttaṃ. <bold>Suddhantagato</bold>ti suparisuddhapariyantaṃ sabbaso visodhitakoṇapariyantaṃ uyyānaṃ gato. <bold>Tahiṃ rame</bold>ti tasmiṃ jhāne rameyya divasabhāgampi jhānasamaṅgī eva bhaveyya.</paragraph>
<paragraph line="122"><bold>Cittabhāvanāvepullattha</bold>nti samādhibhāvanāya vipulabhāvāya. Yathā hi bhāvanāvasena nimittassa uppatti, evamassa bhāvanāvaseneva vaḍḍhanampi. Tasmā ekaṅgulādivasena nimittaṃ vaḍḍhentassa punappunaṃ bahulīkārena jhānaṃ bhāvanāpi vuddhiṃ viruḷhiṃ vepullaṃ āpajjati. Tena vuttaṃ <bold>‘‘cittabhāvanāvepullatthañca yathāladdhaṃ paṭibhāganimittaṃ vaḍḍhetabba’’</bold>nti. <bold>Tassā</bold>ti paṭibhāganimittassa.</paragraph>
<subhead line="123">Nimittavaḍḍhananayavaṇṇanā</subhead>
<paragraph line="124" number="77"><bold>Tatrā</bold>ti sāmiatthe bhummavacanaṃ, tassāti attho. <bold>Avaḍḍhetvā</bold>ti yathā kumbhakāro mattikāya pattaṃ karonto paṭhamaṃ aparicchinditvāva pattaṃ vaḍḍheti, evaṃ <bold>pattavaḍḍhanayogena</bold>pattavaḍḍhanayuttiyā avaḍḍhetvā pūvikassa <bold>pūvavaḍḍhanaṃ</bold>. Bhattassa upari bhattapakkhipanaṃ <bold>bhattavaḍḍhanaṃ</bold>. Vatthassa tintassa añchanādi <bold>dussavaḍḍhanaṃ</bold>. Paccekaṃ <bold>yoga</bold>-saddo yojetabbo. Aparicchinditvā <pageBreak edition="M" number="1.0178" />na vaḍḍhetabbaṃ saparicchede eva bhāvanāpavattito. Tathā hi vuttaṃ ‘‘sāntake no anantake’’ti (visuddhi. 1.55).</paragraph>
<paragraph line="125"><bold>Haṃsapotakā</bold>ti javanahaṃsapotakā. <bold>Ukkūlaṃ</bold>unnataṭṭhānaṃ. <bold>Vikūlaṃ</bold>ninnaṭṭhānaṃ. Nadīsotena kataṃ viduggaṃ <bold>nadīviduggaṃ</bold>. Visamākārena ṭhito pabbatapadeso <bold>pabbatavisamo</bold>.</paragraph>
<paragraph line="126"><bold>Thūlāni hutvā upaṭṭhahanti</bold>paccavekkhaṇābāhullena vibhūtabhāvato. <bold>Dubbalāni hutvā upaṭṭhahanti</bold>paguṇabalavabhāvassa anāpādikattā. <bold>Upari ussukkanāyā</bold>ti bhāvanāya upari ārohanāya, dutiyajjhānādhigamāyāti attho.</paragraph>
<paragraph line="127"><bold>Pabbateyyā</bold>ti pabbate bahulacārinī. <bold>Akhettaññū</bold>ti agocaraññū. Samādhiparipanthānaṃ visodhanānabhiññātāya <bold>bālo</bold>. Jhānassa paguṇabhāvāpādanaveyyattiyassa abhāvena <bold>abyatto</bold>. Uparijhānassa <pageBreak edition="V" number="1.0167" />padaṭṭhānabhāvānavabodhena <bold>akhettaññū</bold>. Sabbathāpi samāpattikosallābhāvena <bold>akusalo</bold>. Samādhinimittassa vā anāsevanāya <bold>bālo</bold>. Abhāvanāya <bold>abyatto</bold>. Abahulīkārena <bold>akhettaññū</bold>. Sammadeva anadhiṭṭhānato <bold>akusalo</bold>ti yojetabbaṃ. <bold>Ubhato bhaṭṭho</bold>ti ubhayato jhānato bhaṭṭho. So hi appaguṇatāya na suppatiṭṭhitatāya saussāhopi vināsato, asāmatthiyato ca jhānadvayato parihīno. <bold>Ciṇṇavasinā</bold>ti āsevitavasinā.</paragraph>
<subhead line="128">Pañcavasīkathāvaṇṇanā</subhead>
<paragraph line="129" number="78">Vasanaṃ vasīti dhātuniddesatāya kiriyāniddesoti adhippāyenāha <bold>‘‘vasiyo’’</bold>ti, yathāruci pavattiyoti attho. Āvajjanāya vasī, āvajjanāvasena vā vasī <bold>āvajjanavasī</bold>. Jhānaṃ āvajjituṃ yattha yattha padese icchā <bold>yatthicchakaṃ</bold>. Yadā yadā, yasmiṃ yasmiṃ vā jhānaṅge icchā <bold>yadicchakaṃ</bold>. Yāva yāva icchā <bold>yāvadicchakaṃ,</bold>da-kāro padasandhikaro. <bold>‘‘Yāvā’’</bold>ti ca idaṃ bahūnaṃ javanavārānaṃ nirantaraṃ viya tathāpavattanaṃ sandhāya vuttaṃ, na ekameva. So hi paricchinnacittakkhaṇoti. <bold>Āvajjanāya dandhāyitattaṃ natthī</bold>ti vuttanayena yattha katthaci ṭhāne yadā yadā <pageBreak edition="M" number="1.0179" />yaṃ kiñci jhānaṅgaṃ āvajjentassa yathicchitaṃ kālaṃ āvajjanāya āvajjanappavattiyā dandhāyitattaṃ vitthāyitattaṃ, cirāyitattaṃ vā natthi. Evaṃ āvajjanavasī siddhā nāma hotīti attho. <bold>Sesā</bold>ti vuṭṭhānaadhiṭṭhānapaccavekkhaṇāvasiyo.</paragraph>
<paragraph line="130">Aṅgasamudāyabhāvato jhānassa jhāne āvajjanavasiṃ nipphādetukāmena paṭipāṭiyā jhānaṅgāni āvajjetabbānīti āha <bold>‘‘paṭhamaṃ vitakkaṃ āvajjayato’’</bold>ti. Yadipi āvajjanamevettha icchitaṃ āvajjanavasiyā adhippetattā, āvajjanāya pana uppannāya javanehi bhavitabbaṃ. Tāni ca kho āvajjanatapparatāya cittābhinīhārassa yathāvajjitajhānaṅgārammaṇāni katipayāneva honti, na paripuṇṇānīti vuttaṃ <bold>‘‘vitakkārammaṇāneva cattāri pañca vā javanāni javantī’’</bold>ti. <bold>Cattāri</bold>tikkhindriyassa. <bold>Pañca</bold>nātitikkhindriyassāti daṭṭhabbaṃ. <bold>Nirantara</bold>nti visabhāgehi nirantaraṃ. <bold>Ayaṃ panā</bold>ti bhavaṅgadvayantaritā catujavanacittā yathāvuttā <bold>āvajjanavasī. Aññesaṃ vā</bold>dhammasenāpatiādīnaṃ. <bold>Evarūpe kāle</bold>ti uṭṭhāya samuṭṭhāya lahutaraṃ āvajjanavasīnibbattanakāle. Sā ca kho ittarā parittakālā, na satthu yamakamahāpāṭihāriye viya <pageBreak edition="V" number="1.0168" />ciratarappabandhavatī. Tathā hi taṃ sāvakehi asādhāraṇaṃ vuttaṃ. Adhigamena samaṃ sasampayuttassa jhānassa sammā āpajjanaṃ paṭipajjanaṃ <bold>samāpajjanaṃ,</bold>jhānasamaṅgitā.</paragraph>
<paragraph line="131"><bold>Sīgha</bold>nti ettha samāpajjitukāmatānantaraṃ dvīsu bhavaṅgesu uppannesu bhavaṅgaṃ upacchinditvā uppannāvajjanānantaraṃ samāpajjanaṃ sīghaṃ <bold>samāpajjanasamatthatā</bold>. Ayañca matthakappattā <bold>samāpajjanavasī</bold>satthu dhammadesanāyaṃ labbhati. Yaṃ sandhāya vuttaṃ ‘‘so kho ahaṃ, aggivessana, tassā eva kathāya pariyosāne tasmiṃyeva purimasmiṃ samādhinimitte ajjhattameva cittaṃ saṇṭhapemi sannisādemi ekodiṃ karomi samādahāmi yenassudaṃ niccakappaṃ viharāmī’’ti (ma. ni. 1.387). Ito sīghatarā hi samāpajjanavasī nāma natthi. Juṇhāya rattiyā navoropitehi kesehi kapotakandarāyaṃ viharantassa āyasmato sāriputtassa yakkhena mahantampi pabbatakūṭaṃ padāletuṃ samatthe pahāre sīse dinne samāpajjanampettha nidassetabbaṃ. Tathā hi vakkhati ‘‘tadā thero tassa paharaṇasamaye samāpattiṃ appesī’’ti (visuddhi. 2.374). <bold>Pāḷiyaṃ</bold>pana ‘‘aññataraṃ samādhiṃ samāpajjitvā nisinno’’ti (udā. 34) vuttaṃ. Ime pana therā <pageBreak edition="M" number="1.0180" />‘‘samāpattito vuṭṭhānasamakālaṃ tena pahāro dinno’’ti vadanti.</paragraph>
<paragraph line="132"><bold>Accharāmatta</bold>nti aṅguliphoṭamattaṃ <bold>khaṇaṃ. Ṭhapetu</bold>nti setu viya sīghasotāya nadiyā oghaṃ vegena pavattituṃ adatvā yathāvuttakkhaṇaṃ jhānaṃ <bold>ṭhapetuṃ samatthatā</bold>. Abhibhuyya ṭhapanaṃ, adhiṭṭhānaṃ viyāti vā adhiṭṭhānaṃ. Tattha vasī <bold>adhiṭṭhānavasī. Tatheva lahuṃ vuṭṭhātu</bold>nti accharāmattaṃ vā dasaccharāmattaṃ vā lahuṃ khaṇaṃ jhānasamaṅgī hutvā jhānato vuṭṭhātuṃ samatthatā. Bhavaṅgacittuppattiyeva hettha jhānato vuṭṭhānaṃ nāma. Ettha ca yathā ‘‘ettakameva khaṇaṃ jhānaṃ ṭhapessāmī’’ti pubbaparikammavasena adhiṭṭhānasamatthatā <bold>adhiṭṭhānavasī,</bold>evaṃ ‘‘ettakameva khaṇaṃ jhānasamaṅgī hutvā jhānato vuṭṭhahissāmī’’ti pubbaparikammavasena vuṭṭhānasamatthatā <bold>vuṭṭhānavasī</bold>veditabbā, yā samāpatti ‘‘vuṭṭhānakusalatā’’ti vuccati. <bold>Tadubhayadassanattha</bold>nti adhiṭṭhānavuṭṭhānavasīdassanatthaṃ.</paragraph>
<paragraph line="133"><bold>Tatthā</bold>ti tasmiṃ nimmitapabbate tassa vivare. Kiñcāpi ekaṃyeva taṃ abhiññācittaṃ yena pabbataṃ nimmineyya, abhiññāpādakassa pana jhānassa lahutaraṃ ṭhapanaṃ, vuṭṭhānañca idha nidassitanti daṭṭhabbaṃ. ‘‘Ettakā iddhimantā ekaṃ upaṭṭhākaṃ garuḷato rakkhituṃ na sakkhiṃsū’’ti gārayhā assāma.</paragraph>
<paragraph line="134"><bold>Āvajjanānantarānī</bold>ti <pageBreak edition="V" number="1.0169" />āvajjanavasībhāvāya yathākkamaṃ vitakkādīnaṃ jhānaṅgānaṃ āvajjanāya parato yāni javanāni pavattāni, tāni tesaṃ paccavekkhaṇāni. Yadaggena āvajjanavasīsiddhi, tadaggena paccavekkhaṇāvasīsiddhi veditabbā.</paragraph>
<subhead line="135">Dutiyajjhānakathāvaṇṇanā</subhead>
<paragraph line="136" number="79">Nīvaraṇappahānassa tappaṭhamatāya <bold>āsannanīvaraṇapaccatthikā</bold>. Thūlaṃ nāma vipulampi pheggu viya sukhabhañjanīyanti āha <bold>‘‘oḷārikattā aṅgadubbalā’’</bold>ti. <bold>Santato manasi karitvā</bold>ti paṭhamajjhānaṃ viya anoḷārikaṅgattā, santadhammasamaṅgitāya ca ‘‘santa’’nti manasi katvā. Ye hi dhammā dutiyajjhāne pītisukhādayo, kāmaṃ te paṭhamajjhānepi santi, tehi pana te santatarā ceva paṇītatarā ca bhavantīti. <bold>Nikanti</bold>nti nikāmanaṃ, apekkhanti <pageBreak edition="M" number="1.0181" />attho. <bold>Pariyādāyā</bold>ti khepetvā. <bold>Cattāri pañcā</bold>ti vā-saddo luttaniddiṭṭho. Dutiyajjhānaṃ etassa atthīti dutiyajjhānikaṃ. <bold>Vuttappakārānevā</bold>ti paṭhamajjhāne vuttappakārāniyeva, parikammādināmakānīti attho.</paragraph>
<paragraph line="137" number="80"><bold>Vūpasamā</bold>ti vūpasamahetu, <bold>vūpasamo</bold>ti cettha pahānaṃ adhippetaṃ, tañca vitakkavicārānaṃ. Atikkamo atthato dutiyajjhānakkhaṇe anuppādoti āha <bold>‘‘samatikkamā’’</bold>tiādi. Katamesaṃ panettha vitakkavicārānaṃ vūpasamo adhippeto, kiṃ paṭhamajjhānikānaṃ, udāhu dutiyajjhānikānanti. Kiñcettha yadi paṭhamajjhānikānaṃ, natthi tesaṃ vūpasamo. Na hi kadāci paṭhamajjhānaṃ vitakkavicārarahitaṃ atthi. Atha dutiyajjhānikānaṃ, evampi nattheva vūpasamo, sabbena sabbaṃ tesaṃ tattha abhāvatoti? Vuccate – yehi vitakkavicārehi paṭhamajjhānassa oḷārikatā, tesaṃ samatikkamā dutiyassa jhānassa samadhigamo, na sabhāvato anoḷārikānaṃ phassādīnaṃ samatikkamāti ayamattho ‘‘vitakkavicārānaṃ vūpasamā’’ti etena dīpito. Tasmā ‘‘kiṃ paṭhamajjhānikānaṃ vitakkavicārānaṃ vūpasamo idhādhippeto, udāhu dutiyajjhānikāna’’nti edisī codanā anokāsāva. Yasmā diṭṭhādīnavassa taṃtaṃjhānakkhaṇe anuppattidhammatāpādanaṃ vūpasamanaṃ adhippetaṃ. Vitakkādayo eva jhānaṅgabhūtā tathā karīyanti, na taṃsampayuttā phassādayo, tasmā vitakkādīnaṃyeva vūpasamādivacanaṃ ñāyāgataṃ. Yasmā pana vitakkādīnaṃ viya taṃsampayuttadhammānampi etena ‘‘etaṃ oḷārika’’nti ādīnavadassanaṃ sutte āgataṃ, tasmā avisesena <pageBreak edition="V" number="1.0170" />vitakkādīnaṃ, taṃsahagatānañca vūpasamādike vattabbe vitakkādīnaṃyeva vūpasamo vuccamāno adhikavacanaṃ aññaṃ atthaṃ bodhetīti katvā kiñci visesaṃ dīpetīti dassetuṃ <bold>aṭṭhakathāyaṃ ‘‘oḷārikassa panā’’</bold>tiādi gahitanti idha ‘‘yehi vitakkavicārehī’’tiādi vuttanti daṭṭhabbaṃ. ‘‘Pītiyā ca virāgā’’tiādīsupi eseva nayo. Tasmā vitakkavicārapītisukhasamatikkamavacanāni oḷārikoḷārikaṅgasamatikkamā dutiyādiadhigamadīpakānīti tesaṃ ekadesabhūtaṃ vitakkavicārasamatikkamavacanaṃ taṃdīpakaṃ vuttaṃ. Visuṃ visuṃ ṭhitepi hi vitakkavicārasamatikkamavacanādike paheyyaṅganiddesatāsāmaññena cittena samūhato gahite vitakkavicāravūpasamavacanassa tadekadesatā daṭṭhabbā. Ayañca attho <pageBreak edition="M" number="1.0182" />avayavena samudāyopalakkhaṇanayena vutto. Atha vā vitakkavicāravūpasamavacaneneva taṃsamatikkamā dutiyādhigamadīpakena pītivirāgādivacanānaṃ pītiādisamatikkamā tatiyādiadhigamadīpakatā dīpitā hotīti tassa taṃdīpakatā vuttā.</paragraph>
<paragraph line="138"><bold>Niyakajjhattamadhippetaṃ</bold>na ajjhattajjhattādi. Tattha kāraṇamāha <bold>‘‘vibhaṅge panā’’</bold>tiādi. <bold>Nīlavaṇṇayogato nīlavatthaṃ viyā</bold>ti nīlayogato vatthaṃ nīlaṃ viyāti adhippāyo. Yena sampasādanena yogā jhānaṃ <bold>sampasādanaṃ</bold>. Tasmiṃ dassite ‘‘sampasādanaṃ jhāna’’nti samānādhikaraṇaniddeseneva taṃyogā jhāne taṃsaddappavatti dassitāti avirodho yutto. Ekodibhāve kathanti ekodimhi dassite ekodibhāvaṃ jhānanti samānādhikaraṇaniddeseneva jhānassa ekodivaḍḍhanatā vuttā hotīti ce? ‘‘Ekodibhāva’’nti padaṃ uddharitvā ekodissa niddeso na kātabbo siyāti ekodibhāvasaddo eva samādhimhi pavatto sampasādanasaddo viya jhāne pavattatīti yuttaṃ. <bold>Imasmiñca atthavikappe</bold>ti ‘‘cetaso sampasādayatī’’ti etasmiṃ pakkhe ‘‘cetaso’’ti ca upayogatthe sāmivacanaṃ. <bold>Purimasmi</bold>nti ‘‘sampasādanayogato jhānaṃ sampasādana’’nti vuttapakkhe. <bold>Cetaso</bold>ti sambandhe sāmivacanaṃ.</paragraph>
<paragraph line="139"><bold>Seṭṭhopi loke ‘‘eko’’ti vuccati</bold>‘‘yāva pare ekāhaṃ te karomī’’tiādīsu. Eko adutiyo ‘‘ekākībhi khuddakehi jita’’ntiādīsu asahāyatthopi eka-saddo diṭṭhoti āha <bold>‘‘eko asahāyo hutvā’’</bold>ti. Saddhādayopi kāmaṃ sampayuttadhammānaṃ sādhāraṇato, asādhāraṇato ca paccayā hontiyeva, samādhi pana jhānakkhaṇe sampayuttadhammānaṃ avikkhepalakkhaṇe indaṭṭhakaraṇena sātisayaṃ paccayo hotīti dassento <bold>‘‘sampayuttadhamme…pe… adhivacana’’</bold>nti āha.</paragraph>
<paragraph line="140">‘‘Sampasādanaṃ <pageBreak edition="V" number="1.0171" />, cetaso ekodibhāva’’nti visesanadvayaṃ jhānassa atisayavacanicchāvasena gahitaṃ. Svāyamatisayo yathā imasmiṃ jhāne labbhati, na tathā paṭhamajjhāneti imaṃ visesaṃ dassetuṃ <bold>‘‘nanu cā’’</bold>tiādi vuttaṃ. Ārammaṇe āhananapariyāhananavasena, anumajjanaanuyojanavasena ca pavattamānā dhammā satipi nīvaraṇappahānena kilesakālussiyāpagame <pageBreak edition="M" number="1.0183" />sampayuttānaṃ kañci khobhaṃ karontā viya tehi ca te na sannisinnā hontīti vuttaṃ <bold>‘‘vitakkavicārakkhobhena na suppasanna’’</bold>nti. Khuddikā ūmiyo <bold>vīciyo</bold>. Mahatiyo <bold>taraṅgā</bold>. Satipi indriyasamatte, vīriyasamatāya ca teneva khobhena, sampasādābhāvena ca <bold>samādhipi na suṭṭhu pākaṭo</bold>bahale viya jale maccho. Yathāvuttakkhobho eva <bold>palibodho. Evaṃ vuttenā</bold>ti yassā saddhāya vasena sampasādanaṃ, yassā ca cittekaggatāya vasena ekodibhāvanti ca jhānaṃ vuttaṃ. Tāsaṃ eva ‘‘saddahanā’’tiādinā pavattiākārassa visesavibhāvanāvasena vuttena. <bold>Tena</bold>vibhaṅgapāṭhena. ‘‘Sampasādanayogato, sampasādanato vā sampasādanaṃ, ekodiṃ bhāvetīti ekodibhāvanti jhānaṃ vutta’’nti evaṃ pavattā <bold>ayaṃ atthavaṇṇanā na virujjhati</bold>. Yathā pana avirodho, so vutto eva.</paragraph>
<paragraph line="141" number="81"><bold>Santā</bold>ti samaṃ nirodhaṃ gatā. <bold>Samitā</bold>ti bhāvanāya samaṃ gamitā nirodhitā. <bold>Vūpasantā</bold>ti tato eva suṭṭhu upasantā. <bold>Atthaṅgatā</bold>ti atthaṃ vināsaṃ gatā. <bold>Abbhatthaṅgatā</bold>ti upasaggena padaṃ vaḍḍhetvā vuttaṃ. <bold>Appitā</bold>ti vināsaṃ gamitā. <bold>Sositā</bold>ti pavattisaṅkhātassa santānassa abhāvena sosaṃ sukkhabhāvaṃ itā. <bold>Byantikatā</bold>ti vigatantakatā.</paragraph>
<paragraph line="142"><bold>Ayamattho</bold>ti bhāvanāya pahīnattā vitakkavicārānaṃ abhāvo. Codakena vuttamatthaṃ sampaṭicchitvā pariharituṃ ‘‘evametaṃ siddhovāyamattho’’ti vatvā <bold>‘‘na paneta’’</bold>ntiādi vuttaṃ. Tattha <bold>eta</bold>nti ‘‘vitakkavicārānaṃ vūpasamā’’ti etaṃ vacanaṃ. <bold>Tadatthadīpaka</bold>nti tassa vitakkavicārābhāvamattasaṅkhātassa atthassa dīpakaṃ. Ayañhettha attho – dutiyajjhānādiadhigamūpāyadīpakena ajjhattasampasādanatāya, cetaso ekodibhāvatāya ca hetudīpakena, avitakkaavicārabhāvahetudīpakena ca vitakkavicāravūpasamavacaneneva vitakkavicārābhāvo dīpitoti kiṃ puna avitakkaavicāravacanena katenāti? Na, adīpitattā. Na hi vitakkavicāravūpasamavacanena vitakkavicārānaṃ appavatti vuttā hoti. Vitakkavicāresu hi taṇhāppahānaṃ etesaṃ vūpasamanaṃ, ye ca saṅkhāresu taṇhāppahānaṃ karonti, tesu maggesu, pahīnataṇhesu <pageBreak edition="V" number="1.0172" />ca phalesu saṅkhārapavatti hoti eva <pageBreak edition="M" number="1.0184" />, evamevidhāpi vikkhambhitavitakkavicārataṇhassa dutiyajjhānassa vitakkavicārasampayogo purimena na nivārito siyāti taṃnivāraṇatthaṃ, āvajjitukāmatādiatikkamova tesaṃ vūpasamoti dassanatthañca <bold>‘‘avitakkaṃ avicāra’’</bold>nti vuttaṃ. <bold>Paṭhamampī</bold>ti paṭhamaṃ jhānampi.</paragraph>
<paragraph line="143">‘‘Dutiyaṃ uppannantipi dutiya’’nti vattuṃ vaṭṭatiyeva. <bold>Na tathā imassa vitakkavicārā</bold>ti yathā paṭhamajjhānassa upacārakkhaṇe nīvaraṇāni pahīyanti, tathā imassa dutiyajjhānassa upacārakkhaṇe vitakkavicārā na pahīyanti asaṃkiliṭṭhasabhāvattā, upacārabhāvanāya ca te pahātuṃ asamatthabhāvato. Yadipi tāya tesu taṇhā pahīyati, na pana savisesaṃ. Savisesañhi tattha taṇhāppahānaṃ appanāya eva hoti. Tena vuttaṃ <bold>‘‘appanākkhaṇeyevā’’</bold>tiādi. Pahānaṅgatāpi atisayappahānavaseneva veditabbā yathā nīvaraṇānaṃ paṭhamajjhānassa. <bold>Tasmā</bold>ti yasmā tivaṅgamevetaṃ jhānaṃ, tasmā. <bold>Ta</bold>nti vibhaṅge vacanaṃ. Rathassa paṇḍukambalaṃ viya sampasādo jhānassa parikkhāro, na jhānaṅganti āha <bold>‘‘saparikkhāraṃ jhānaṃ dassetu’’</bold>nti.</paragraph>
<subhead line="144">Tatiyajjhānakathāvaṇṇanā</subhead>
<paragraph line="145" number="82"><bold>Uppilāvita</bold>nti kāmañcāyaṃ pariggahesu apariccattapemassa anādīnavadassino taṇhāsahagatāya pītiyā pavattiākāro, idha pana dutiyajjhānapīti adhippetā. Tathāpi sabbaso pītiyaṃ avirattaṃ, sāpi anubandheyyāti vuttaṃ. Uppilāvitaṃ viyāti vā <bold>uppilāvitaṃ</bold>. Ādīnavaṃ hi tattha pākaṭataraṃ katvā dassetuṃ evaṃ vuttanti daṭṭhabbaṃ.</paragraph>
<paragraph line="146" number="83">Virajjanaṃ <bold>virāgo</bold>. Taṃ pana virajjanaṃ nibbindanamukhena hīḷanaṃ vā tappaṭibaddharāgappahānaṃ vāti tadubhayaṃ dassetuṃ <bold>‘‘vuttappakārāya pītiyā jigucchanaṃ vā samatikkamo vā’’</bold>ti āha. <bold>Vuttappakārāyā</bold>ti ‘‘yadeva tattha pītī’’tiādinā vuttappakārāya. <bold>Sampiṇḍanaṃ</bold>samuccayo.</paragraph>
<paragraph line="147"><bold>Maggo</bold>ti upāyo. <bold>Tadadhigamāyā</bold>ti tatiyamaggādhigamāya.</paragraph>
<paragraph line="148" number="84"><bold>Upapattito</bold>ti <pageBreak edition="V" number="1.0173" />samavāhitabhāvena patirūpato. Jhānupekkhāpi samavāhitameva antonītaṃ katvā pavattatīti āha <bold>‘‘samaṃ passatī’’</bold>ti. <bold>Visadāyā</bold>ti <pageBreak edition="M" number="1.0185" />paribyattāya saṃkilesavigamena. <bold>Vipulāyā</bold>ti mahatiyā sātisayaṃ mahaggatabhāvappattiyā. <bold>Thāmagatāyā</bold>ti pītivigamena thirabhāvappattāya.</paragraph>
<paragraph line="149"><bold>Parisuddhapakati</bold>khīṇāsavapakati nikkilesatā. Sattesu kammassakatādassanahetuko samabhāvadassanākāro majjhattākāro <bold>brahmavihārupekkhā</bold>.</paragraph>
<paragraph line="150"><bold>Sahajātadhammāna</bold>nti niddhāraṇe sāmivacanaṃ. Samappavattiyā bhāvanāya vīthipaṭipannāya alīnānuddhatā nirassādatāya paggahaniggahasampahaṃsanesu byāpārābhāvato sampayuttadhammesu majjhattākārabhūtā <bold>bojjhaṅgupekkhā</bold>.</paragraph>
<paragraph line="151"><bold>Upekkhānimitta</bold>nti ettha līnuddhaccapakkhapātarahitaṃ majjhattaṃ vīriyaṃ upekkhā. Tadeva taṃ ākāraṃ gahetvā pavattetabbassa tādisassa vīriyassa nimittabhāvato upekkhānimittaṃ bhāvanāya samappavattikāle upekkhīyatīti upekkhā, vīriyameva upekkhā <bold>vīriyupekkhā</bold>.</paragraph>
<paragraph line="152">‘‘Paṭhamaṃ jhānaṃ paṭilābhatthāya nīvaraṇe…pe… nevasaññānāsaññāyatanasamāpattiṃ paṭilābhatthāya ākiñcaññāyatanasaññaṃ paṭisaṅkhā santiṭṭhanā paññā saṅkhārupekkhāsu ñāṇa’’nti (paṭi. ma. 1.57) evamāgatā imā <bold>aṭṭha samādhivasena uppajjanti</bold>. ‘‘Sotāpattimaggaṃ paṭilābhatthāya uppādaṃ pavattaṃ nimittaṃ āyūhanaṃ paṭisandhiṃ gatiṃ nibbattiṃ upapattiṃ jātiṃ jaraṃ byādhiṃ maraṇaṃ sokaṃ paridevaṃ upāyāsaṃ. Sotāpattiphalasamāpattatthāya uppādaṃ pavattaṃ…pe… arahattamaggaṃ paṭilābhatthāya uppādaṃ…pe… upāyāsaṃ…pe… arahattaphalasamāpattatthāya suññatāvihārasamāpattatthāya animittavihārasamāpattatthāya uppādaṃ pavattaṃ nimittaṃ āyūhanaṃ paṭisandhiṃ gatiṃ nibbattiṃ upapattiṃ jātiṃ jaraṃ byādhiṃ maraṇaṃ sokaṃ paridevaṃ upāyāsaṃ paṭisaṅkhā santiṭṭhanā paññā saṅkhārupekkhāsu ñāṇa’’nti evamāgatā imā <bold>dasa vipassanāvasena uppajjanti</bold>. Ettha ca paṭhamajjhānādīhi vikkhambhitāni nīvaraṇavitakkavicārādīni paṭisaṅkhāya sabhāvato upaparikkhitvā sanniṭṭhānavasena tiṭṭhamānā <bold>nīvaraṇādipaṭisaṅkhāsantiṭṭhanā</bold>diṭṭhādīnavattā tesaṃ <bold>gahaṇe</bold>uppādane ajjhupekkhantī vipassanāpaññā gahaṇe <bold>majjhattabhūtā upekkhā</bold>.</paragraph>
<paragraph line="153">Tattha <pageBreak edition="M" number="1.0186" /><pageBreak edition="V" number="1.0174" /><bold>uppāda</bold>nti purimakammapaccayā khandhānaṃ idha uppattimāha. <bold>Pavatta</bold>nti tathāuppannassa pavattiṃ. <bold>Nimitta</bold>nti sabbampi tebhūmakasaṅkhāragataṃ nimittabhāvena upaṭṭhānato. <bold>Āyūhana</bold>nti āyatiṃ paṭisandhihetubhūtaṃ kammaṃ. <bold>Paṭisandhi</bold>nti āyatiṃ uppattiṃ. <bold>Gati</bold>nti yāya gatiyā sā paṭisandhi hoti. <bold>Nibbatti</bold>nti khandhānaṃ nibbattanaṃ. <bold>Upapatti</bold>nti ‘‘samāpannassa vā upapannassa vā’’ti (paṭi. ma. 1.72) ettha ‘‘upapannassā’’ti vuttavipākappavattiṃ. <bold>Jāti</bold>nti jarādīnaṃ paccayabhūtaṃ bhavapaccayā jātiṃ. <bold>Jarābyādhimaraṇā</bold>dayo pākaṭā eva. Ettha ca uppādādayo pañceva saṅkhārupekkhāñāṇassa visayavasena vuttā, sesā tesaṃ vevacanavasena. ‘‘Nibbatti, jātī’’ti idañhi dvayaṃ uppādassa ceva paṭisandhiyā ca vevacanaṃ, ‘‘gati, upapatti cā’’ti idaṃ dvayaṃ pavattassa, jarādayo nimittassāti veditabbaṃ. Appaṇihitavimokkhavasena magguppattihetubhūtā catasso, tathā phalasamāpattiyā catasso, suññatavihāraanimittavihāravasena dveti dasa saṅkhārupekkhā.</paragraph>
<paragraph line="154"><bold>Yā</bold>ti vipassanāpaññā. <bold>Yadatthī</bold>ti yaṃ aniccādilakkhaṇattayaṃ upalabbhati. <bold>Yaṃ bhūta</bold>nti yaṃ paccayanibbattattā bhūtaṃ khandhapañcakaṃ. <bold>Taṃ pajahatī</bold>ti aniccānupassanādīhi niccasaññādayo pajahanto sammadeva diṭṭhādīnavattā tappaṭibaddhacchandarāgappahānena pajahati, yathā āyatiṃ ādānaṃ na hoti, tathā paṭipattiyā pajahati. Tathābhūto ca tattha <bold>upekkhaṃ paṭilabhati. Vicinane</bold>ti aniccādivasena sammasanepi.</paragraph>
<paragraph line="155">Sampayuttadhammānaṃ samappavattihetutāya <bold>samavāhitabhūtā</bold>. Nīvaraṇavitakkavicārādisabbapaccanīkehi vimuttattā <bold>sabbapaccanīkaparisuddhā</bold>. Tesaṃ vūpasantattā <bold>paccanīkavūpasamanepi abyāpārabhūtā</bold>abyāpārabhāvena pavattā, abyāpārataṃ vā pattā.</paragraph>
<paragraph line="156">Yadi atthato ekā, kathamayaṃ bhedoti āha <bold>‘‘tena tenā’’</bold>tiādi. <bold>Tasmā</bold>ti yasmā satipi sabhāvato abhede yehi pana paccayavisesehi svāyamimāsaṃ avatthābhedo, tesaṃ ekajjhaṃ appavattito na tāsaṃ abhedo, ekajjhaṃ vā pavatti, tasmā. Tenāha <bold>‘‘yattha chaḷaṅgupekkhā’’</bold>tiādi.</paragraph>
<paragraph line="157"><bold>Ekībhāvo</bold>ti <pageBreak edition="M" number="1.0187" />ekatā. Satipi majjhattābhāvasāmaññe visayabhedena panassā bhedo. Yamatthaṃ <pageBreak edition="V" number="1.0175" />sandhāya <bold>‘‘kiccavasena dvidhā bhinnā’’</bold>ti vuttaṃ, taṃ vitthārato dassento <bold>‘‘yathā hī’’</bold>tiādimāha. <bold>Ayaṃ vipassanupekkhā</bold>. Yaṃ sandhāya vuttaṃ <bold>pāḷiyaṃ</bold>‘‘yadatthi yaṃ bhūtaṃ, taṃ pajahati, upekkhaṃ paṭilabhatī’’ti (ma. ni. 3.71; a. ni. 7.55). Tattha <bold>yadatthi yaṃ bhūta</bold>nti khandhapañcakaṃ, taṃ muñcitukamyatāñāṇena pajahati. Diṭṭhasovattikattayassa sabbalakkhaṇavicinane viya diṭṭhalakkhaṇattayassa bhūtassa saṅkhāralakkhaṇavicinane upekkhaṃ paṭilabhati. Saṅkhārānaṃ aniccādilakkhaṇassa sudiṭṭhattā tesaṃ vicinane majjhattabhūtāya <bold>vipassanupekkhāya siddhāya</bold>tathā diṭṭhādīnavānaṃ tesaṃ gahaṇepi ajjhupekkhanā <bold>siddhāva hoti,</bold>sabbaso visaṅkhāraninnattā ajjhāsayassa.</paragraph>
<paragraph line="158"><bold>Anābhogarasā</bold>ti paṇītasukhepi tasmiṃ avanatipaṭipakkhakiccāti attho. <bold>Abyāpārapaccupaṭṭhānā</bold>ti satipi sukhapāramippattiyaṃ tasmiṃ sukhe abyāvaṭā hutvā paccupatiṭṭhati, sampayuttānaṃ vā tattha abyāpāraṃ paccupaṭṭhapetīti attho. Sampayuttadhammānaṃ khobhaṃ, uppilavañca āvahantehi vitakkādīhi abhibhūtattā <bold>aparibyattaṃ. Tattha</bold>tatramajjhattatāya <bold>kiccaṃ</bold>. Tadabhāvato <bold>idha paribyattaṃ</bold>.</paragraph>
<centered line="159">Niṭṭhitā ‘‘upekkhako ca viharatī’’ti etassa</centered>
<centered line="160">Sabbaso atthavaṇṇanā.</centered>
<paragraph line="161" number="85"><bold>‘‘Saratīti sato’’</bold>ti padassa kattusādhanatamāha. <bold>Sampajānātī</bold>ti sammadeva pajānāti. Saraṇaṃ cintanaṃ upaṭṭhānaṃ lakkhaṇametissāti <bold>saraṇalakkhaṇā</bold>. Sammussanapaṭipakkho asammussanaṃ, taṃ kiccaṃ etissāti <bold>asammussanarasā</bold>. Kilesehi ārakkhā hutvā paccupatiṭṭhati, tato vā ārakkhaṃ paccupaṭṭhapetīti <bold>ārakkhapaccupaṭṭhānā</bold>. Asammuyhanaṃ sammadeva pajānanaṃ, sammohapaṭipakkho vā <bold>asammoho. Tīraṇaṃ</bold>kiccassa pāragamanaṃ. <bold>Pavicayo</bold>vīmaṃsā.</paragraph>
<paragraph line="162">Kāmaṃ upacārajjhānādīni upādāya paṭhamadutiyajjhānānipi sukhumāneva, imaṃ pana uparijhānaṃ upādāya <bold>‘‘oḷārikattā’’</bold>ti vuttaṃ. Sā ca oḷārikatā vitakkādithūlaṅgatāya veditabbā. Keci ‘‘bahucetasikatāyā’’ti ca vadanti <pageBreak edition="M" number="1.0188" />. <bold>Gati sukhā hoti</bold>tattha jhānesūti adhippāyo. <bold>Abyattaṃ tattha satisampajaññakiccaṃ</bold>‘‘idaṃ nāma dukkaraṃ karīyatī’’ti vattabbassa abhāvato. <bold>Oḷārikaṅgappahānena sukhumattā</bold>ti ayamattho kāmaṃ dutiyajjhānepi sambhavati, tathāpi yebhuyyena <pageBreak edition="V" number="1.0176" />avippayogībhāvena vattamānesu pītisukhesu pītisaṅkhātassa oḷārikaṅgassa pahānena sukhumatāya idha sātisayo satisampajaññabyāpāroti vuttaṃ <bold>‘‘purisassā’’</bold>tiādi. <bold>Punadeva pītiṃ upagaccheyyā</bold>ti hānabhāgiyaṃ jhānaṃ siyā dutiyajjhānameva sampajjeyyāti attho. Tenāha <bold>‘‘pītisampayuttameva siyā’’</bold>ti. <bold>‘‘Idañca atimadhuraṃ sukha’’</bold>nti tatiyajjhānasukhaṃ sandhāyāha. Atimadhuratā cassa pahāsodagyasabhāvāya pītiyā abhāveneva veditabbā. <bold>Ida</bold>nti ‘‘sato, sampajāno’’ti padadvayaṃ.</paragraph>
<paragraph line="163"><bold>Tasmā etamatthaṃ dassento</bold>ti yasmā tassa jhānasamaṅgino yaṃ nāmakāyena sampayuttaṃ sukhaṃ, taṃ so paṭisaṃvedeyya. <bold>Yaṃ vā ta</bold>nti atha vā yaṃ taṃ yathāvuttaṃ <bold>nāmakāyasampayuttaṃ sukhaṃ. Taṃsamuṭṭhānena</bold>tato samuṭṭhitena <bold>atipaṇītena rūpena assa</bold>jhānasamaṅgino <bold>rūpakāyo yasmā phuṭo. Yassa</bold>rūpakāyassa <bold>phuṭattā jhānā vuṭṭhitopi</bold>jhānasamaṅgī kāyikaṃ <bold>sukhaṃ paṭisaṃvedeyya</bold>. Tasmā <bold>etaṃ</bold>cetasikakāyikasukhapaṭisaṃvedanasaṅkhātaṃ <bold>atthaṃ</bold>dassento <bold>‘‘sukhañca kāyena paṭisaṃvedetīti āhā’’</bold>ti yojanā. Ayañhettha saṅkhepattho – nāmakāyena cetasikasukhaṃ, kāyikasukhaheturūpasamuṭṭhāpanena kāyikasukhañca jhānasamaṅgī paṭisaṃvedetīti vuccati. <bold>Phuṭattā</bold>ti byāpitattāti attho. Yathā hi udakena phuṭasarīrassa tādise nātipaccanīke vātādiphoṭṭhabbe phuṭe sukhaṃ uppajjati, evametehi phuṭasarīrassāti. Aparo nayo – <bold>sukhañca kāyena paṭisaṃvedetī</bold>ti ettha kathamābhogena vinā sukhapaṭisaṃvedanāti codanāyaṃ ‘‘kiñcāpi…pe… evaṃ santepī’’ti. Yasmā tassa nāmakāyena sampayuttaṃ sukhaṃ, tasmā sukhañca kāyena paṭisaṃvedetīti yojanā. Idāni sahāpi ābhogena sukhapaṭisaṃvedanaṃ dassetuṃ <bold>‘‘yaṃ vā ta’’</bold>ntiādi vuttaṃ.</paragraph>
<paragraph line="164" number="86"><bold>Ya</bold>nti hetuatthe nipāto, yasmāti attho. Tenāha <bold>‘‘yaṃjhānahetū’’</bold>ti. <bold>‘‘Ācikkhantī’’</bold>tiādīni padāni kittanatthānīti adhippāyenāha <bold>‘‘pasaṃsantīti adhippāyo’’</bold>ti. <bold>Kintī</bold>ti pasaṃsanākārapucchā. Edisesu <pageBreak edition="M" number="1.0189" />ṭhānesu satiggahaṇeneva sampajaññampi gahitaṃ hotīti idha pāḷiyaṃ satiyā eva gahitattā evaṃ upaṭṭhitasatitāya <bold>‘‘satimā’’</bold>icceva vuttaṃ, ‘‘sampajāno’’ti heṭṭhā vuttattā vā.</paragraph>
<paragraph line="165">Jhānakkhaṇe cetasikasukhameva labbhatīti <bold>‘‘sukhaṃ nāmakāyena paṭisaṃvedetī’’</bold>ti ca vuttaṃ. <bold>Tatiyanti</bold><pageBreak edition="V" number="1.0177" /><bold>gaṇanānupubbatā</bold>ti ito paṭṭhāya dutiyatatiyajjhānakathāhi aviseso, viseso ca vuttoti.</paragraph>
<subhead line="166">Catutthajjhānakathāvaṇṇanā</subhead>
<paragraph line="167" number="87">Idāni nibbattitavisesaṃ dassento <bold>‘‘ayaṃ pana viseso’’</bold>ti vatvā <bold>‘‘yasmā’’</bold>tiādimāha. Āsevanapaccayena paccayo na hoti, aniṭṭhe ṭhāne padantarasaṅgahitassa āsevanapaccayattābhāvato. <bold>Adukkhamasukhāya vedanāya uppajjitabbaṃ</bold>sātisayaṃ sukhavirāgabhāvanābhāvato. <bold>Tānī</bold>ti appanāvīthiyaṃ javanāni sandhāyāha.</paragraph>
<paragraph line="168" number="88"><bold>‘‘Pubbevā’’</bold>ti vuttattā kadā pana tesaṃ pahānaṃ hotīti codanāyaṃ āha <bold>‘‘catunnaṃ jhānānaṃ upacārakkhaṇe’’</bold>ti. Evaṃ veditabbanti sambandho. <bold>Pahānakkamo</bold>nāma pahāyakadhammānaṃ uppattipaṭipāṭi. Tena pana vuccamāne ‘‘dukkhaṃ domanassaṃ sukhaṃ somanassa’’nti vattabbaṃ siyā. Kasmā ito aññathā vacananti āha <bold>‘‘indriyavibhaṅge’’</bold>tiādi. Atha kasmā jhānesveva nirodho vuttoti sambandho.</paragraph>
<paragraph line="169"><bold>Kattha cuppannaṃ dukkhindriya</bold>nti attano paccayehi uppannaṃ dukkhindriyaṃ. <bold>Kattha ca aparisesaṃ nirujjhatī</bold>ti nirodhaṭṭhānaṃ pucchati. Tena <bold>‘‘katthā’’</bold>ti pucchāyaṃ, <bold>‘‘etthā’’</bold>ti vissajjanepi hetumhi bhummavacanaṃ daṭṭhabbaṃ. Jhānānubhāvanimittaṃ hi anuppajjantaṃ <bold>‘‘dukkhindriyaṃ aparisesaṃ nirujjhatī’’</bold>ti vuttaṃ. <bold>Atisayanirodho</bold>suṭṭhu pahānaṃ ujupaṭipakkhena vūpasamo.</paragraph>
<paragraph line="170"><bold>Nānāvajjane</bold>ti yena āvajjanena appanāvīthi, tato bhinnāvajjane, anekāvajjane vā. Appanāvīthiyañhi upacāro ekāvajjano, itaro anekāvajjano anekakkhattuṃ pavattanato. Visamanisajjāya uppannakilamatho <bold>visamāsanupatāpo. Pītipharaṇenā</bold>ti pītiyā pharaṇarasattā, pītisamuṭṭhānānaṃ vā paṇītarūpānaṃ kāyassa byāpanato vuttaṃ. Tenāha <bold>‘‘sabbo kāyo sukhokkanto hotī’’</bold>ti. <bold>Vitakkavicārapaccayepī</bold>ti <bold>pi</bold>-saddo <pageBreak edition="M" number="1.0190" />aṭṭhānappayutto, so ‘‘pahīnassā’’ti ettha ānetvā sambandhitabbo ‘‘pahīnassāpi domanassindriyassā’’ti. Etaṃ domanassindriyaṃ uppajjatīti sambandho. ‘‘Tassa mayhaṃ aticiraṃ vitakkayato vicārayato kāyopi kilamicittampi uhaññī’’ti vacanato kāyacittakhedānaṃ vitakkavicārappaccayatā veditabbā <pageBreak edition="V" number="1.0178" />. ‘‘Vitakkavicārabhāve uppajjati domanassindriya’’nti ānetvā sambandhitabbaṃ. <bold>Tatthassa siyā uppattī</bold>ti tattha dutiyajjhānūpacāre assa domanassassa uppatti bhaveyya.</paragraph>
<paragraph line="171">Ettha ca yadeke ‘‘tatthassa siyā uppattī’’ti vadantena jhānalābhīnampi domanussuppatti atthīti dassitaṃ hoti. Tena ca anīvaraṇasabhāvo lobho viya dosopi atthīti dīpeti. Na hi dosena vinā domanassaṃ pavattati. Na cettha <bold>paṭṭhānapāḷiyā</bold>virodho cintetabbo. Yasmā tattha parihīnaṃ jhānaṃ ārammaṇaṃ katvā pavattamānaṃ domanassaṃ dassitaṃ, aparihīnajjhānamārammaṇaṃ katvā uppajjamānassa domanassassa asambhavato. Jhānalābhīnaṃ sabbaso domanassaṃ nuppajjatīti ca na sakkā vattuṃ, aṭṭhasamāpattilābhino api tassa uppannattā. Na heva kho so pahīnajjhāno ahosīti vadanti, taṃ ayuttaṃ anīvaraṇasabhāvassa dosassa abhāvato. Yadi siyā, rūpārūpāvacarasattānampi uppajjeyya, na ca uppajjati. Tathā hi ‘‘arūpe kāmacchandanīvaraṇaṃ paṭicca thinamiddhanīvaraṇaṃ uddhaccanīvaraṇaṃ avijjānīvaraṇa’’ntiādīsu byāpādakukkuccanīvaraṇāni anuddhaṭāni. Na cettha nīvaraṇattā parihāro, kāmacchandādīnampi anīvaraṇānaṃyeva nīvaraṇasadisatāya nīvaraṇapariyāyassa vuttattā. Yaṃ pana vuttaṃ ‘‘aṭṭhasamāpattilābhino api tassa uppannattā’’ti, tampi akāraṇaṃ uppajjamānena ca domanassena jhānato parihāyanato. Lahukena pana paccayena parihīnaṃ tādisā appakasireneva paṭipākatikaṃ karontīti daṭṭhabbaṃ. ‘‘Tatthassa siyā uppattī’’ti idaṃ pana parikappavacanaṃ upacārakkhaṇe domanassassa appahīnabhāvadassanatthaṃ. Tathā hi vuttaṃ ‘‘na tveva antoappanāya’’nti. Yadi pana tadā domanassaṃ uppajjeyya, paṭhamajjhānampissa parihīnamevāti daṭṭhabbaṃ. Pahīnampi somanassindriyaṃ pīti viya na dūreti katvā <pageBreak edition="M" number="1.0191" /><bold>‘‘āsannattā’’</bold>ti vuttaṃ. Nānāvajjanūpacāre pahīnampi pahānaṅgaṃ paṭipakkhena avihatattā antarantarā uppajjeyya vāti imamatthaṃ dassento <bold>‘‘appanāppattāyā’’</bold>tiādimāha. Tādisāya āsevanāya icchitabbattā yathā <bold>maggavīthito pubbe dve tayo javanavārā sadisānupassanāva pavattanti,</bold>evamidhāpi appanāvārato pubbe dve tayo javanavārā upekkhāsahagatāva pavattantīti vadanti.</paragraph>
<paragraph line="172"><bold>Samāhaṭā</bold>ti samānītā, saṅgahetvā vuttāti attho. Sukhadukkhāni viya anoḷārikattā avibhūtatāya <bold>sukhumā</bold>. Tato eva anuminitabbasabhāvattā <bold>duviññeyyā. Duṭṭhassā</bold>ti duṭṭhapayogassa, duddammassāti attho. <bold>Sakkā hoti esā gāhayituṃ</bold>aññāpohananayenāti adhippāyo.</paragraph>
<paragraph line="173"><bold>Adukkhamasukhāya</bold><pageBreak edition="V" number="1.0179" /><bold>cetovimuttiyā</bold>ti idameva catutthajjhānaṃ daṭṭhabbaṃ. <bold>Paccayadassanattha</bold>nti adhigamassa upāyabhūtapaccayadassanatthaṃ. Tenāha <bold>‘‘dukkhappahānādayo hi tassā paccayā’’</bold>ti. <bold>Dukkhappahānādayo</bold>ti ca sopacārā paṭhamajjhānādayovettha adhippetā.</paragraph>
<paragraph line="174"><bold>Pahīnāti vuttā</bold>‘‘pañcannaṃ orambhāgiyānaṃ saṃyojanānaṃ parikkhayā’’ti. <bold>Etā</bold>ti sukhādayo vedanā.</paragraph>
<paragraph line="175"><bold>Somanassaṃ rāgassa</bold>paccayo. Vuttañhi ‘‘sukhāya kho, āvuso visākha, vedanāya rāgānusayo anusetī’’ti (ma. ni. 1.465). <bold>Domanassaṃ dosassa</bold>paccayo. Vuttampi cetaṃ ‘‘dukkhāya kho, āvuso visākha, vedanāya paṭighānusayo anusetī’’ti. <bold>Sukhādighātenā</bold>ti sukhādīnaṃ pahānena. <bold>Assa</bold>jhānassa.</paragraph>
<paragraph line="176">Na dukkhanti <bold>adukkhaṃ,</bold>dukkhavidhuraṃ. Yasmā tattha dukkhaṃ natthi, tasmā vuttaṃ <bold>‘‘dukkhābhāvenā’’</bold>ti. <bold>Asukha</bold>nti etthapi eseva nayo. <bold>Etenā</bold>ti dukkhasukhapaṭikkhepavacanena. <bold>‘‘Paṭipakkhabhūta’’</bold>nti idaṃ idha tatiyavedanāya dukkhādīnaṃ samatikkamavasena pattabbattā vuttaṃ, na kusalākusalānaṃ viya ujuvipaccanīkatāya. Iṭṭhāniṭṭhaviparītassa majjhattārammaṇassa, iṭṭhāniṭṭhaviparītaṃ vā majjhattākārena anubhavanalakkhaṇā <bold>iṭṭhāniṭṭhaviparītānubhavanalakkhaṇā</bold>. Tato eva <bold>majjhattarasā. Avibhūtapaccupaṭṭhānā</bold>ti sukhadukkhāni viya na vibhūtākārā <pageBreak edition="M" number="1.0192" />, piṭṭhipāsāṇe migagatamaggo viya tehi anumātabbā avibhūtākāropaṭṭhānā. Sukhanirodho nāma idha catutthajjhānūpacāro, so padaṭṭhānaṃ etissāti <bold>sukhanirodhapadaṭṭhānā</bold>.</paragraph>
<paragraph line="177" number="89"><bold>‘‘Upekkhāsatipārisuddhi’’</bold>nti purimapade uttarapadalopenetaṃ samāsapadanti āha <bold>‘‘upekkhāya janitasatipārisuddhi’’</bold>nti. Sabbapaccanīkadhammaparisuddhāya paccanīkasamanepi abyāvaṭāya pārisuddhiupekkhāya vattamānāya catutthajjhāne sati sampahaṃsanapaññā viya suparisuddhā, suvisadā ca hotīti āha <bold>‘‘yā ca tassā satiyā pārisuddhi, sā upekkhāya katā, na aññenā’’</bold>ti. Yadi tatramajjhattatā idha ‘‘upekkhā’’ti adhippetā, kathaṃ satiyeva ‘‘parisuddhā’’ti vuttāti āha <bold>‘‘na kevala’’</bold>ntiādi.</paragraph>
<paragraph line="178">Evampi <pageBreak edition="V" number="1.0180" />kasmā ayameva sati ‘‘upekkhāsatipārisuddhī’’ti vuttāti anuyogaṃ sandhāya <bold>‘‘tattha kiñcāpī’’</bold>tiādi vuttaṃ. Tattha heṭṭhā tīsu jhānesu vijjamānāyapi tatramajjhattatāya paccanīkābhibhavato, sahāyapaccayavekallato ca apārisuddhi, tathā taṃsampayuttānaṃ. Tadabhāvato idha pārisuddhīti imamatthaṃ rūpakavasena dassetuṃ <bold>‘‘yathā panā’’</bold>tiādi vuttaṃ. <bold>Sūriyappabhābhibhavā</bold>ti sūriyappabhāya abhibhuyyamānattā. Atikkhatāya candalekhā viya rattipi sommasabhāvā sabhāgāya rattiyameva ca candalekhā samujjalatīti sā tassā sabhāgāti dassento <bold>‘‘sommabhāvena ca attano upakārakattena vā sabhāgāya rattiyā’’</bold>ti āha.</paragraph>
<paragraph line="179"><bold>‘‘Ekavīthiya’’</bold>nti idaṃ tattha somanassassa ekaṃsena abhāvato vuttaṃ, na tato purimataresu ekaṃsena bhāvato. Yathā pana vitakkādayo dutiyādijjhānakkhaṇeyeva pahīyanti, na tesaṃ ekavīthiyaṃ purimajavanesu, na evametanti dassetuṃ vuttaṃ. <bold>Catukkajjhāne</bold>ti catukkanayavasena nibbattitajjhānacatukke.</paragraph>
<subhead line="180">Pañcakajjhānakathāvaṇṇanā</subhead>
<paragraph line="181" number="90"><bold>Tatthā</bold>ti paṭhamajjhāne. <bold>Catukkanayassa dutiyajjhāne viyā</bold>ti catukkanayasambandhini dutiyajjhāne viya. <bold>Taṃ dvidhā bhinditvā</bold>ti catukkanaye dutiyaṃ <pageBreak edition="M" number="1.0193" />‘‘avitakkaṃ vicāramattaṃ, avitakkaṃ avicāra’’nti ca evaṃ dvidhā bhinditvā <bold>pañcakanaye dutiyañceva tatiyañca hoti</bold>abhidhammeti (dha. sa. 168) adhippāyo. Suttantesu pana sarūpato pañcakanayo na gahito.</paragraph>
<paragraph line="182">Kasmā panettha nayadvayavibhāgo gahitoti? Abhidhamme nayadvayavasena jhānānaṃ desitattā. Kasmā ca tattha tathā tāni desitāni? Puggalajjhāsayato, desanāvilāsato ca. Sannipatitadevaparisāya kira yesaṃ yathādesite paṭhamajjhāne vitakko eva oḷārikato upaṭṭhāsi, itare santato. Tesaṃ ajjhāsayavasena ca caturaṅgikaṃ avitakkaṃ vicāramattaṃ jhānaṃ desitaṃ. Yesaṃ vicāro, yesaṃ pīti, yesaṃ sukhaṃ oḷārikato upaṭṭhāsi, itare santato. Tesaṃ tesaṃ ajjhāsayavasena tatiyādīni jhānāni desitāni. Ayaṃ tāva puggalajjhāsayo.</paragraph>
<paragraph line="183">Yassā pana dhammadhātuyā suppaṭividdhattā bhagavā yasmā desanāvilāsappatto, tasmā ñāṇamahantatāya <pageBreak edition="V" number="1.0181" />desanāya sukusalo yaṃ yaṃ aṅgaṃ labbhati, tassa tassa vasena yathāruciṃ desanaṃ niyāmento catukkanayavasena, pañcakanayavasena ca. Tattha ca pañcaṅgikaṃ paṭhamaṃ, caturaṅgikaṃ dutiyaṃ, tivaṅgikaṃ tatiyaṃ, duvaṅgikaṃ catutthaṃ, duvaṅgikameva pañcamaṃ jhānaṃ desesīti ayaṃ desanāvilāso. Ettha ca pañcakanaye dutiyajjhānaṃ catukkanaye dutiyajjhānapakkhikaṃ katvā vibhattaṃ ‘‘yasmiṃ samaye rūpūpapattiyā maggaṃ bhāveti avitakkaṃ vicāramattaṃ samādhijaṃ pītisukhaṃ dutiyaṃ jhānaṃ upasampajja viharatī’’ti (dha. sa. 168). Kasmā? Ekattakāyanānattasaññīsattāvāsaphalatāya dutiyajjhānena samānaphalattā, paṭhamajjhānasamādhito jātattā ca. Paṭhamajjhānameva hi ‘‘kāmehi akusalehi ca vivitta’’nti tadabhāvā na idha ‘‘vivicceva kāmehi vivicca akusalehī’’ti sakkā vattuṃ, nāpi ‘‘vivekaja’’nti. Suttantadesanāsu ca pañcakanaye dutiyatatiyajjhānāni dutiyajjhānameva bhajanti vitakkavūpasamā vicāravūpasamā avitakkattā, avicārattā ca. Evañca katvā suttantadesanāyapi pañcakanayo labbhatevāti siddhaṃ hoti. Nanu suttante cattāriyeva jhānāni vibhattānīti pañcakanayo na labbhatīti? Na, ‘‘savitakkasavicāro samādhī’’tiādinā (dī. ni. 3.305) samādhittayāpadesena pañcakanayassa <pageBreak edition="M" number="1.0194" />labbhamānattā. Catukkanayanissito pana katvā pañcakanayo vibhattoti suttantadesanāyapi pañcakanayo niddhāretabbo. ‘‘Vitakkavicārānaṃ vūpasamā’’ti hi vitakkassa, vicārassa, vitakkavicārānañca ‘‘vitakkavicārāna’’nti sakkā vattuṃ. Tathā ‘‘avitakkaṃ, avicāra’’nti ca vinā, saha ca vicārena vitakkappahānena avitakkaṃ, saha, vinā ca vitakkena vicārappahānena avicāranti avitakkaṃ, avicāraṃ, avitakkañca avicārañcāti vā tividhampi sakkā saṅgahetuṃ.</paragraph>
<paragraph line="184"><bold>Dutiya</bold>nti ca vitakkarahite, vitakkavicāradvayarahite ca ñāyāgatā desanā dutiyaṃ adhigantabbattā, vicāramattarahitepi dvayappahānādhigatasamānadhammattā. Evañca katvā pañcakanayaniddese dutiye vūpasantopi vitakko sahāyabhūtavicārāvūpasamena na sammā vūpasantoti vitakkavicāradvayarahite viya vicāravūpasameneva tadupasamaṃ, sesadhammānaṃ samānatañca dassentena ‘‘vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ tatiyaṃ jhānaṃ upasampajja viharatī’’ti tatiyaṃ catukkanaye dutiyena nibbisesaṃ vibhattaṃ. Duvidhassāpi sahāyavirahena, aññathā ca vitakkappahānena avitakkattaṃ, samādhijaṃ pītisukhattañca samānanti samānadhammattāpi <bold>dutiya</bold>nti niddeso <pageBreak edition="V" number="1.0182" />. Vicāramattampi hi vitakkavicāradvayarahitaṃ viya ‘‘yasmiṃ samaye rūpūpapattiyā maggaṃ bhāveti avitakkaṃ vicāramattaṃ samādhijaṃ pītisukhaṃ dutiyaṃ jhānaṃ upasampajja viharatī’’ti (dha. sa. 168) avitakkaṃ samādhijaṃ pītisukhanti vibhattaṃ. Paṭhamajjhāne vā sahacārīsu vitakkavicāresu ekaṃ atikkamitvā dutiyampi tatraṭṭhameva dosato disvā ubhayampi sahātikkamantassa pañcakanaye <bold>tatiyaṃ</bold>vuttaṃ, tatiyaṃ adhigantabbattā. Paṭhamato anantarabhāvena panassa dutiyabhāvo ca uppajjatīti. Kasmā panevaṃ sarūpato pañcakanayo na vibhattoti? Vineyyajjhāsayato. Yathānulomadesanā hi suttantadesanāti.</paragraph>
<centered line="185">Pathavīkasiṇaniddesavaṇṇanā niṭṭhitā.</centered>
<centered line="186">Iti catutthaparicchedavaṇṇanā.</centered>
</body>
</document>