<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0104n.att10.xml</normativeSource>
    <archivePath>roman/anya/visuddhimagga/visuddhimagga-mahatika-2/22. nanadassanavisuddhiniddesavannana.xml</archivePath>
    <baseFileName>22. nanadassanavisuddhiniddesavannana</baseFileName>
    <titlePath>22. Ñāṇadassanavisuddhiniddesavaṇṇanā - Visuddhimagga-mahāṭīkā-2 - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">22. Ñāṇadassanavisuddhiniddesavaṇṇanā</chapter>
    <subhead line="2">Paṭhamamaggañāṇakathāvaṇṇanā</subhead>
    <paragraph line="3" number="806"> Idāni <pageBreak edition="Myanmar" number="2.0483" /><pageBreak edition="Vipassana Research Institut" number="2.0454" /> ñāṇadassanavisuddhiyā niddese anuppatte sā yassa ñāṇassa anantaraṃ uppajjati, taṃ tāva dassento <bold>‘‘ito paraṃ gotrabhuñāṇaṃ hotī’’</bold>ti āha. <bold>Ito para</bold>nti ito anulomañāṇato upari. <bold>Ta</bold>nti gotrabhuñāṇaṃ. <bold>Neva paṭipadāñāṇadassanavisuddhiṃ bhajati</bold> aniccādivasena saṅkhārānaṃ aggahaṇato. <bold>Na ñāṇadassanavisuddhiṃ bhajati</bold> satipi nibbānārammaṇatte kilesānaṃ akhepanato. Tato evetaṃ viññāṇadhātūnaṃ visayaṃ uddesantaṃ dassanakiccaṃ karontaṃ kiriyamanodhātu viya maggassa āvajjanaṭṭhāniyaṃ vuccati. <bold>Antarā</bold>ti chaṭṭhasattamavisuddhīnaṃ vemajjhe. <bold>Abbohārikameva hoti</bold> ubhayavisuddhilakkhaṇatābhāvato. Tathāpi vuṭṭhānagāminiyā pariyosānatāya vipassanāpakkhikaṃ. Tenevassa taṃsotapatitatā. Tenāha <bold>‘‘vipassanāsote…pe… saṅkhaṃ gacchatī’’</bold>ti. Etenassa paṭipadāñāṇadassanavisuddhibhajanaṃ dasseti. Sotassa ariyassaādito pajjanaṃ sotāpatti, so eva maggo, sotaṃ vā ariyaṃ ādito pajjati adhigacchatīti sotāpatti, paṭhamako. Tassa maggo <bold>sotāpattimaggo</bold>. Paṭisandhivasena sakideva imaṃ manussalokaṃ āgacchatīti sakadāgāmī, tassa maggo <bold>sakadāgāmimaggo</bold>. Paṭisandhivasena kāmabhavaṃ na āgacchatīti anāgāmī, tassa maggo <bold>anāgāmimaggo</bold>. Kilesādīnaṃ hananādinā arahaṃ, aggamaggaṭṭho. Tassa bhāvo arahattaṃ, so eva maggoti <bold>arahattamaggo. Catūsu maggesu ñāṇaṃ</bold> ekajjhaṃ gahetvā <bold>ñāṇadassanavisuddhi nāma</bold>.</paragraph>
    <paragraph line="4"><bold>Tehi tīhipī</bold>ti heṭṭhā tiṇṇaṃ anulomañāṇānaṃ vuttattā vuttaṃ, tīsu vā dvinnaṃ antogadhattā. <bold>Tīhipī</bold>ti vā vikappantarasampiṇḍanattho <bold>pi</bold>-saddo, tena tīhipi dvīhipīti vuttaṃ hoti. <bold>Attano balānurūpenā</bold>ti attano attano ānubhāvānukūlaṃ. Paṭhamañhi anulomañāṇaṃ sabboḷārikaṃ, dutiyaṃ tato nātioḷārikaṃ, tatiyaṃ tato nātioḷārikaṃ tamaṃ antaradhāpeti. Atha vā <bold>balānurūpenā</bold>ti heṭṭhā <pageBreak edition="Vipassana Research Institut" number="2.0455" /> saṅkhārupekkhāya āhitabalānurūpena <pageBreak edition="Myanmar" number="2.0484" />. Pubbābhisaṅkhāravasena hi anulomañāṇassāpi maggañāṇassa viya saddhāvimuttadiṭṭhippattānaṃ pavattiākārasiddho attheva mudutikkhatāviseso. <bold>Palibodhato upaṭṭhāti</bold> palibodhabhāvapaṭicchādakassa tamassa antaradhāpitattā. <bold>‘‘Āsevanante’’</bold>ti iminā dutiyassa vā tatiyassa vā anulomañāṇassa anantaraṃ gotrabhuñāṇuppatti, na paṭhamassāti dasseti tassa anāsevanattā. Na hi aladdhāsevanaṃ gotrabhuñāṇaṃ uppādetuṃ sakkoti. Nimittādivirahato, tabbidhurato ca <bold>‘‘animitta’’</bold>ntiādinā nibbānaṃ visesitaṃ. <bold>Puthujjanagotta</bold>nti ariyehi asammissaṃ puthujjanasamaññaṃ. <bold>Gotta</bold>nti hi ekavaṃsajānaṃ samānā samaññā, evaṃ idhāpīti. <bold>Puthujjanasaṅkha</bold>nti tasseva vevacanaṃ, <bold>puthujjanabhūmi</bold>nti puthujjanavatthuṃ. Ekantikatāya ekavārameva ca uppajjanato <bold>apunarāvaṭṭakaṃ</bold>.</paragraph>
    <paragraph line="5"><bold>Bahiddhā vuṭṭhānavivaṭṭane</bold>ti asaṅkhatadhātuyā bahibhāvato bahiddhāsaññitā saṅkhāragatā vuṭṭhānabhūte vivaṭṭane nipphajjamāne paññā. <bold>Abhibhuyyatī</bold>ti abhibhavati. <bold>Pakkhandatī</bold>ti anupavisati. Ettha ca <bold>‘‘uppādaṃ abhibhuyyatī’’</bold>tiādinā puthujjanagottābhibhavanaṃ tadatikkamanamāha. <bold>‘‘Anuppādaṃ pakkhandatī’’</bold>tiādinā ariyagottabhāvanaṃ tadubhayabhāvato.</paragraph>
    <paragraph line="6" number="807"> Ekāvajjanānaṃ nānāvīthitā natthīti na taṃnisedhanāya ekavīthiggahaṇaṃ, atha kho nānārammaṇānampi ekāvajjanānaṃ nānāvīthitā natthīti dassanatthanti daṭṭhabbaṃ. <bold>Mahāmātika</bold>nti mahantaṃ udakavāhakaṃ. <bold>Laṅghitvā</bold>ti anotaranto eva atikkamitvā. <bold>Ullaṅghitvā</bold>ti uparibhāgeneva laṅghitvā. Ninnapoṇapabbhāratā uttaruttaravisiṭṭhā ninnatāva.</paragraph>
    <paragraph line="7">Aṭṭhahi ñāṇehi anukkamena āhitavisesaṃ anulomañāṇaṃ nibbānārammaṇassa ñāṇassa paccayo bhavituṃ samatthaṃ jātanti āha <bold>‘‘udayabbayānupassanādinā vegena dhāvitvā’’</bold>ti. Rūpaṃ anekasantatisambandhatāya anekavaṭṭaracitā rajju viya hotīti vuttaṃ <bold>‘‘rūparajjuṃ vā’’</bold>ti. Attabhāvassa rukkhaṭṭhāniyatāya vuttattā taṃsambandhadaṇḍaṭṭhāniyatā vedanādīsu ekasseva yuttā, na vedanādisamudāyassāti vuttaṃ <bold>‘‘vedanādīsu aññataradaṇḍaṃ vā’’</bold>ti. <bold>Anulomāvajjanenā</bold>ti anulomassa āvajjanena. Yena āvajjanena anulomañāṇaṃ uppajjati, tena <bold>taṃ</bold> ārammaṇaṃ. <bold>‘‘Paṭhamena anulomacittena ullaṅghitvā’’</bold>ti idaṃ sakkāyatīrassa tassa atikkamanārambhatāya <pageBreak edition="Myanmar" number="2.0485" /> vuttaṃ. <bold>‘‘Dutiyena nibbānaninnapoṇapabbhāramānaso’’</bold>ti idaṃ tassa sabbasaṅkhārato sātisayaṃ alaggaṃ hutvā <pageBreak edition="Vipassana Research Institut" number="2.0456" /> visaṅkhāre allīnabhāvato vuttaṃ. <bold>Nibbāne</bold> ārammaṇakaraṇavasena <bold>patati</bold> yogāvacaro. <bold>Ekārammaṇe</bold>ti ekavāraṃyeva ālambite ārammaṇe. Tenāha <bold>‘‘aladdhāsevanatāyā’’</bold>ti. Tena ekārammaṇe āsevanā upakāravatī, na tathā nānārammaṇeti dasseti.</paragraph>
    <paragraph line="8" number="808"><bold>Tatrā</bold>ti anulomagotrabhūnaṃ itarītarakiccākaraṇe. <bold>Nakkhattayoga</bold>nti nakkhattena candassa yogaṃ, nakkhattayogavibhāvaniyaṃ vā kālaṃ, divasanti attho.</paragraph>
    <paragraph line="9"><bold>Tatthā</bold>tiādi upamāsaṃsandanaṃ.</paragraph>
    <paragraph line="10"><bold>Evaṃ nibbattāhī</bold>ti anulomañāṇāni viya saṅkhāre anālambitvā ahaṃ viya nibbānārammaṇe vattāhīti maggassa gotrabhunā dinnasaññāmuñcanaṃ, anubandhanañca nibbānārammaṇakaraṇameva sandhāya vuttaṃ.</paragraph>
    <paragraph line="11" number="809"><bold>Tatrā</bold>ti tasmiṃ gotrabhunā dinnasaññaṃ amuñcitvā viya tena gahitārammaṇeyeva vattitvā maggassa lobhakkhandhādinibbijjhane. Usuṃ asati khippatīti <bold>issāso,</bold> dhanuggaho. Saragocaraṭṭhānaṃ nāma aṭṭhausabhamattaṃ. Tañca kho dūre pātino majjhimapurisassa vasena catuhatthāya yaṭṭhiyā vīsatiyaṭṭhi usabhaṃ, tena <bold>aṭṭhausabhamatte padese</bold> hatthavasena cattārīsādhikachasatahatthe padese. <bold>Phalakasata</bold>nti asanasāramayaṃ phalakasataṃ. Kumbhakāracakkasadise <bold>cakkayante. Āvijjhitvā</bold>ti bhametvā. Daṇḍakaghaṭṭanāya uppādetabbasaddo <bold>daṇḍakasaññā</bold>. Phalakasatavinivijjhanassa paccayabhūtā <bold>daṇḍakasaññā viya gotrabhuñāṇaṃ</bold> lobhakkhandhādinibbijjhanassa maggañāṇassa paccayabhāvato. <bold>Issāso viya maggañāṇaṃ</bold> nibbijjhitabbanivijjhanato.</paragraph>
    <paragraph line="12" number="810"> Aṭṭhamabhavato paṭṭhāya nibbattanakaṃ <bold>anamataggasaṃsāravaṭṭadukkhasamuddaṃ soseti</bold>. Saddhādhanaṃ sīladhanaṃ hiridhanaṃ ottappadhanaṃ sutadhanaṃ cāgadhanaṃ paññādhananti imesaṃ <bold>sattannaṃ ariyadhanānaṃ. Sammukhībhāva</bold>nti paccakkhasiddhiṃ. Pāṇātipātādipañcaverāni <pageBreak edition="Myanmar" number="2.0486" /> ceva pañcavīsatimahābhayāni cāti <bold>sabbaverabhayāni. Aññesañca</bold> ratanattaye niviṭṭhasaddhādīnaṃ. Samudāye pavatto sotāpattimaggasaddo tadekadesepi pavattatīti āha <bold>‘‘sotāpattimaggena sampayuttaṃ ñāṇa’’</bold>nti.</paragraph>
    <centered line="13">Paṭhamamaggañāṇaṃ niṭṭhitaṃ.</centered>
    <subhead line="14">Sotāpannapuggalakathāvaṇṇanā</subhead>
    <paragraph line="15" number="811"><bold>Tasseva</bold><pageBreak edition="Vipassana Research Institut" number="2.0457" /> sotāpattimaggacittassa. Kāmañcettha nātitikkhapaññassa dve, tikkhapaññassa tīṇi phalacittāni honti, avisesato pana gahitassa maggassa vasena <bold>‘‘dve, tīṇi vā’’</bold>ti vuttaṃ. <bold>Samādhimānantarikaññamāhū</bold>ti yaṃ attano pavattisamanantaraṃ niyameneva phalappadānato ānantarikasamādhīti āhūti attho. Anantarameva pavattanakaṃ phalaṃ anantaraṃ, tattha niyutto, taṃ vā payojanaṃ etassāti ānantariko, maggo.</paragraph>
    <paragraph line="16"><bold>Āsevanante</bold>ti āsevanato ante, āsevanalābhino anulomañāṇassa anantaranti attho. Laddhāsevanameva anulomaṃ gotrabhuṃ uppādeti. Upari pana cha, satta vā javanāni pavattanti, tasmā cattāri phalacittāni hontīti vadeyyāti āha <bold>‘‘sattacittaparamā ca ekāvajjanavīthī’’</bold>ti.</paragraph>
    <paragraph line="17">Taṃ pana na sārato paccetabbanti yojanā. Yaṃ panettha vattabbaṃ, taṃ heṭṭhā vuttameva.</paragraph>
    <paragraph line="18" number="812"><bold>Ettāvatā</bold>ti paṭhamamaggānantaraṃ phalassa uppattimakkena. <bold>Bhusaṃ pamattopī</bold>ti devarajjacakkavattirajjādipamādaṭṭhānaṃ āgamma bhusaṃ pamattopi. <bold>Yesaṃ</bold> yathāvuttaāvajjanajavanacittānaṃ <bold>uppattiyā esa</bold> sotāpanno <bold>paccavekkhati</bold> nāmāti adhippāyo.</paragraph>
    <paragraph line="19">Eteneva pasaṅgena sesānaṃ ariyānaṃ paccavekkhaṇāni dassetuṃ <bold>‘‘yathā cā’’</bold>tiādi vuttaṃ.</paragraph>
    <paragraph line="20"><bold>Ukkaṭṭhaparicchedoyeva</bold><pageBreak edition="Myanmar" number="2.0487" /><bold>ceso,</bold> yadidaṃ pañcannaṃ, catunnañca paccavekkhaṇānaṃ dassananti attho. <bold>‘‘Abhāvenevā’’</bold>ti etena pahīnāvasiṭṭhakilesapaccavekkhaṇasamatthatā kassaci hoti, kassaci na hotīti dasseti. Lobho eva <bold>lobhadhammo</bold>.</paragraph>
    <subhead line="21">Dutiyamaggañāṇakathāvaṇṇanā</subhead>
    <paragraph line="22" number="813"><bold>Kāmarāgabyāpādānaṃ tanubhāvāyā</bold>ti etesaṃ kilesānaṃ tanubhāvatthaṃ. Tattha dvīhi kāraṇehi tanubhāvo adhiccuppattiyā, pariyuṭṭhānamandatāya ca. Sakadāgāmissa hi vaṭṭānusārimahājanassa <pageBreak edition="Vipassana Research Institut" number="2.0458" /> viya kilesā abhiṇhaṃ na uppajjanti, kadāci kadāci viraḷākārā hutvā uppajjanti. Tathā uppajjantāpi maddantā chādentā andhakāraṃ karontā na uppajjanti, dvīhi pana maggehi pahīnattā mandamandā tanukākārā hutvā uppajjanti. Keci pana ‘‘sakadāgāmissāpi kilesā cirena uppajjanti, uppajjantāpi bahalāva uppajjanti. Tathā hissa puttadhītaro dissantī’’ti, taṃ akāraṇaṃ vatthupaṭisevanena vināpi gabbhaggahaṇasabbhāvato. Tasmā vuttanayeneva dvīhi kāraṇehi tesaṃ tanubhāvo veditabbo. <bold>Dutiyāyā</bold>ti gaṇanavasenapi dutiyāya, uppattivasenapi dutiyāya <bold>bhūmiyā. Pattiyā</bold>ti sāmaññaphalassa paṭilābhāya. Tañhi sampayuttānaṃ nissayabhāvato te dhammā bhavanti etthāti <bold>bhūmi</bold>. Yasmā vā samānepi lokuttarabhāve sayampi bhavati uppajjati, na nibbānaṃ viya apātubhūtaṃ, tasmāpi <bold>‘‘bhūmī’’</bold>ti vuccati. <bold>Yogaṃ karotī</bold>ti vipassanābhiyogaṃ karoti. ‘‘Navahākārehi indriyāni tikkhāni bhavantī’’tiādinā (visuddhi. 2.699) vuttanayeneva yadaggena indriyānaṃ tikkhataṃ sampādeti, tadaggena balāni, bojjhaṅgāni ca paṭutarabhāvaṃ āpādento <bold>indriyabalabojjhaṅgāni samodhānetvā</bold> lakkhaṇattayatīraṇavasena <bold>ñāṇena parimaddati</bold>. Tattha aparāparaṃ ñāṇaṃ cārento <bold>parivatteti</bold>. Tenāha <bold>‘‘vipassanāvīthiṃ ogāhatī’’</bold>ti. <bold>Vuttanayenevā</bold>ti udayabbayañāṇādīnaṃ uppādane vuttanayena. <bold>Gotrabhuanantara</bold>nti ettha gotrabhu viya gotrabhu. Paṭhamamaggapurecārikañāṇañhi puthujjanagottābhibhavanato, ariyagottabhavanato ca nippariyāyato gotrabhūti vuccati, idaṃ pana taṃsadisatāya pariyāyato gotrabhu. Ekaccasaṃkilesavisuddhiyā <pageBreak edition="Myanmar" number="2.0488" />, pana accantavisuddhiyā ārammaṇakaraṇato ca vodānanti vuccati. Tenāha <bold>paṭṭhāne</bold> ‘‘anulomaṃ vodānassa anantarapaccayena paccayo’’ti (paṭṭhā 1.1.417). Yasmā pana <bold>paṭisambhidāmagge</bold> uppādādiabhibhavanatthaṃ upādāya ‘‘aṭṭha gotrabhudhammā samādhivasena uppajjanti, dasa gotrabhudhammā vipassanāvasena uppajjantī’’tiādīsu (paṭi. ma. 1.60) gotrabhunāmenevetaṃ āgataṃ, tasmā idhāpi ‘‘gotrabhuanantara’’nti vuttanti daṭṭhabbaṃ.</paragraph>
    <centered line="23">Dutiyañāṇaṃ niṭṭhitaṃ.</centered>
    <subhead line="24">Tatiyamaggañāṇakathāvaṇṇanā</subhead>
    <paragraph line="25" number="814"><bold>Sakidevā</bold>ti <pageBreak edition="Vipassana Research Institut" number="2.0459" /> ekavāraṃyeva. <bold>‘‘Imaṃ lokaṃ āgantvā’’</bold>ti iminā pañcasu sakadāgāmīsu cattāro vajjetvā ekova gahito. Ekacco idha sakadāgāmiphalaṃ patvā idheva loke parinibbāti, ekacco idha patvā devaloke parinibbāti, ekacco devaloke patvā tattheva parinibbāti, ekacco devaloke patvā idhūpapajjitvā parinibbāti. Ime cattāropi idha na gahitā. Yo pana idha patvā devaloke yāvatāyukaṃ vasitvā puna idhūpapajjitvā parinibbāti, ayaṃ ekova idha gahitoti veditabbo.</paragraph>
    <paragraph line="26"><bold>Kāmarāgabyāpādānaṃ anavasesappahānāyā</bold>ti tesaṃyeva sakadāgāmimaggena tanukatānaṃ saṃyojanānaṃ niravasesappahānāya. Paṭisandhivasena kāmabhavassa anāgamanato <bold>anāgāmī</bold>.</paragraph>
    <centered line="27">Tatiyañāṇaṃ niṭṭhitaṃ.</centered>
    <subhead line="28">Catutthamaggañāṇakathāvaṇṇanā</subhead>
    <paragraph line="29" number="815"><bold>Opapātiko</bold>ti upapātayoniko. Imināssa gabbhaseyyā paṭikkhittā. <bold>Tattha parinibbāyī</bold>ti tattha suddhāvāse parinibbāyitā. <bold>Anāvattidhammo tasmā lokā</bold>ti paṭisandhiggahaṇavasena tasmā lokā idha <pageBreak edition="Myanmar" number="2.0489" /> anāvattanasabhāvo, buddhadassanadhammassavanānaṃ panatthāya āgamanaṃ hotiyeva.</paragraph>
    <paragraph line="30"><bold>Rūparāgaarūparāgamānauddhaccaavijjānaṃ anavasesappahānāyā</bold>ti etesaṃ pañcannaṃ uddhambhāgiyasaṃyojanānaṃ nissesappajahanatthāya. Tattha rūpabhave chandarāgo <bold>rūparāgo</bold>. Arūpabhave chandarāgo <bold>arūparāgo. Māno</bold> arahattamaggavajjhamāno. Tathā <bold>uddhaccāvijjā</bold>.</paragraph>
    <centered line="31">Catutthañāṇaṃ niṭṭhitaṃ.</centered>
    <subhead line="32">Arahantapuggalakathāvaṇṇanā</subhead>
    <paragraph line="33" number="816"><bold>Mahākhīṇāsavo</bold>ti <pageBreak edition="Vipassana Research Institut" number="2.0460" /> mahānubhāvatānibandhanaṃ pūjāvacanametaṃ, na upādāyavacanaṃ yathā ‘‘mahāmoggallāno’’ti. Na hi cūḷakhīṇāsavo nāma atthi. Antimadehaṃ dhāretīti <bold>antimadehadhārī</bold>. Khandhakilesābhisaṅkhārabhārānaṃ ohitattā oropitattā <bold>ohitabhāro</bold>. Anuppatto sadatthaṃ sakatthanti <bold>anuppattasadattho. Sadattho</bold>ti ca arahattaṃ veditabbaṃ. Tañhi attupanibandhanaṭṭhena, attānaṃ avijahanaṭṭhena, attano paramatthaṭṭhena ca attano atthattā sakatthoti vuccati. Parikkhīṇāni dasapi bhavasaṃyojanāni etassāti <bold>parikkhīṇabhavasaṃyojano</bold>. Khandhādiatthaṃ sammā aññāya vimuttoti <bold>sammadaññāvimutto</bold>. Aggo ca so dakkhiṇeyyo ca, aggadakkhiṇaṃ vā arahatīti <bold>aggadakkhiṇeyyo</bold>.</paragraph>
    <subhead line="34">Bodhipakkhiyakathāvaṇṇanā</subhead>
    <paragraph line="35" number="817"> Catunnaṃ maggañāṇānaṃ vasena <bold>catuñāṇāya. Ānubhāvavijānanattha</bold>nti satipaṭṭhānapāripūriādikassa ānubhāvassa bodhanatthaṃ.</paragraph>
    <paragraph line="36">Paripuṇṇā bodhipakkhiyā etassāti paripuṇṇabodhipakkhiyo, maggo. Tassa bhāvo <bold>paripuṇṇabodhipakkhiyabhāvo</bold>. Vuṭṭhānabalehi sampayuttatāva <bold>vuṭṭhānabalasamāyogo, ye</bold> saṃyojanādayo <bold>yena</bold> paṭhamamaggādinā <bold>pahātabbā</bold>.</paragraph>
    <paragraph line="37" number="818"> Bujjhanaṭṭhena <pageBreak edition="Myanmar" number="2.0490" /> vā bodho, maggacittuppādo. Tassa bujjhanakiriyāya anuguṇabhāvato pakkhe bhavāti <bold>bodhipakkhiyā</bold>.</paragraph>
    <paragraph line="38" number="819"><bold>Tesu</bold> bodhipakkhiyesu. <bold>Ārammaṇesū</bold>ti kāyādiārammaṇesu. <bold>Okkhanditvā</bold>ti anupavisitvā. <bold>Pakkhanditvā</bold>ti tasseva vevacanaṃ. <bold>Upaṭṭhānato</bold>ti asubhākārādiggahaṇavasena upagantvā avaṭṭhānato. Kāyādīsu asubhākārādiggahaṇaṃ pubbabhāgasatipaṭṭhānavasena subhasaññādipahānakiccasādhanaṃ maggasatipaṭṭhānavasena veditabbaṃ. Tattha hi ekāva sati catukiccasādhanavasena pavattati.</paragraph>
    <paragraph line="39" number="820"><bold>Padahantī</bold>ti <pageBreak edition="Vipassana Research Institut" number="2.0461" /> vāyamanti, kāyacittāni paggaṇhanti vā. Asobhāhetūnaṃ saṃkilesadhammānaṃ pajahanena, sobhāhetūnañca vodānadhammānaṃ bhāvanena <bold>sobhanaṃ,</bold> sundaranti attho. <bold>Seṭṭhabhāvāvahanato</bold>ti pāsaṃsatamabhāvasādhanato. <bold>Padhānabhāvakāraṇato</bold>ti uttamabhāvahetuto.</paragraph>
    <paragraph line="40" number="821"><bold>Pubbe vuttenā</bold>ti iddhividhañāṇaniddese (visuddhi. 2.369) vuttena. <bold>Ijjhanaṭṭho</bold> nipphajjanaṭṭho, paṭilābhasampadā vā, yena vā ijjhanti iddhā vuddhā ukkaṃsagatā honti, taṃ <bold>ijjhanaṃ</bold>. Samādhipadhānasaṅkhārapamukhā maggadhammā idha <bold>‘‘iddhī’’</bold>ti adhippetā. <bold>Pubbaṅgamaṭṭho</bold> adhipatipaccayabhāvo. Tasmā sotāpattimaggo ijjhatīti <bold>iddhi,</bold> tasmā sampayuttā chandādayo <bold>pubbaṅgamaṭṭhena pādo</bold>. Tassā eva <bold>phalabhūtāya</bold> vuṭṭhānagāminiyā chandādayo <bold>pubbabhāgakāraṇaṭṭhena pādo. So</bold>ti iddhipādo. <bold>Ime lokuttarāvā</bold>ti ime yathāvuttā chandādayo uttaracūḷabhājanīye āgatanayena lokuttarā veditabbā. <bold>Chandādiadhipativasena paṭiladdhadhammāpi</bold> phassādayo iddhipādā hontīti attho. Kāmañcettha iddhipādo no adhipati, adhipati vā no iddhipādo nāma natthi, yathā pana ekasmiṃ rajje rajjārahesu catūsu rājakumāresu ekasmiṃ kāle ekova rajjamanusāsati, na sabbe, evaṃ ekamekasmiṃ cittuppāde ekova adhipati, iddhipādo ca hotīti veditabbo.</paragraph>
    <paragraph line="41" number="822"><bold>Assaddhiyaṃ</bold><pageBreak edition="Myanmar" number="2.0491" /> saddhāpaṭipakkhā akusalā dhammā, avatthugato pasādapatirūpako micchādhimokkho vā. <bold>Kosajjaṃ</bold> thinamiddhapadhāno akusalacittuppādo. <bold>Pamādo</bold> satisammoso tathāpavattā akusalā khandhā. <bold>Abhibhavanasaṅkhātena adhipatiyaṭṭhenā</bold>ti assaddhiyādīnaṃ abhibhavanato abhibhavananti vattabbena adhimokkhapaggahaupaṭṭhānaavikkhepapajānanassa ekalakkhaṇena sampayuttadhammesu adhipatiyaṭṭhena. <bold>Assaddhiyādīhi cā</bold>ti <bold>ca</bold>-saddo samuccayattho aṭṭhānappayutto, tasmā akampiyaṭṭhena ca sampayuttadhammesu thirabhāvena ca <bold>bala</bold>nti evamettha adhippāyo veditabbo.</paragraph>
    <paragraph line="42" number="823"><bold>Bujjhanakasattassā</bold>ti catunnaṃ ariyasaccānaṃ paṭivijjhanakasattassa. Yo heso lokuttaramaggakkhaṇe uppajjamānāya satiādidhammasāmaggiyā karaṇabhūtāya bujjhati kilesasantānaniddāya uṭṭhahati, cattāri vā ariyasaccāni paṭivijjhati, nibbānameva vā sacchikarotīti <pageBreak edition="Vipassana Research Institut" number="2.0462" /> bodhīti vuccati ariyasāvako, tassa bodhissa bujjhanakasattassa aṅgāti <bold>bojjhaṅgā. Niyyānikaṭṭhenā</bold>ti vaṭṭato nissaraṇaṭṭhena.</paragraph>
    <paragraph line="43" number="824"> Pubbabhāge nānācittesu labbhantīti sambandho. <bold>Cuddasavidhenā</bold>ti ānāpānairiyāpathacatusampajaññapaṭikkūlamanasikāradhātumanasikārapabbāni, nava sivathikapabbāni cāti evaṃ cuddasavidhena. <bold>Kāyaṃ pariggaṇhato ca kāyānupassanāsatipaṭṭhānaṃ</bold> labbhati, na vedanādayo pariggaṇhato. Esa nayo sesesupi. ‘‘Sukhaṃ vedana’’ntiādināti vā ‘‘sāmisa’’ntiādināti vā ‘‘nirāmisa’’ntiādināti vā evaṃ <bold>navavidhena</bold>. Sarāgadosamohasaṃkhittamahaggatasamāhitasauttaravimuttapadānaṃ sapaṭipakkhānaṃ vasena <bold>soḷasavidhena</bold>. Nīvaraṇupādānakkhandhāyatanabojjhaṅgasaccapabbānaṃ vasena <bold>pañcavidhena. Imasmiṃ attabhāve</bold>ti paccuppanne attabhāve. <bold>Anuppannapubba</bold>nti attano abhūtapubbaṃ. <bold>Parassa uppannaṃ akusalaṃ disvā</bold> tannimittañca vadhabandhārahādīnīti adhippāyo. <bold>Tassā</bold>ti tādisassa. Bhavati hi taṃsadisepi tabbohāro yathā ‘‘tāniyeva osadhānī’’ti. <bold>Tassa pahānāyā</bold>ti etthāpi eseva nayo. Jhānavipassanā ito aññasmiṃ attabhāve uppannapubbāpi siyunti vuttaṃ <bold>‘‘imasmiṃ attabhāve anuppannapubba’’</bold>nti, chandiddhipādasammāvācānaṃyeva gahaṇaṃ. Tesu vuttesu sesiddhipādasesaviratiyo atthato <pageBreak edition="Myanmar" number="2.0492" /> vuttāva hontīti lakkhaṇahāravasena ayamattho veditabbo. <bold>Evaṃ nānācittesu labbhanti</bold> pubbabhāge ete satipaṭṭhānasammappadhānaiddhipādā. <bold>Catunnaṃ ñāṇāna</bold>nti catunnaṃ ariyamaggañāṇānaṃ. Kāmaṃ sabbepi bodhipakkhiyadhammā maggacittuppādapariyāpannāva, tathāpi sātisayo sammappadhānabyāpāro maggakkhaṇeti vuttaṃ <bold>‘‘phalakkhaṇe ṭhapetvā cattāro sammappadhāne’’</bold>ti. <bold>Avasesā tettiṃsa labbhanti,</bold> te ca kho pariyāyato, na nippariyāyatoti adhippāyo.</paragraph>
    <paragraph line="44" number="825"><bold>Sesesu panā</bold>ti iddhipādādīsu pañcasu koṭṭhāsesu. Yathā sativīriyesu ‘‘satipaṭṭhānaṃ sammappadhāna’’nti saṅkhipanavasena hāpanaṃ, ‘‘kāyānupassanā’’tiādivibhāgadassanavasena vaḍḍhanaṃ atthi, īdisaṃ hāpanavaḍḍhanaṃ natthīti attho.</paragraph>
    <paragraph line="45" number="826"> Idāni sabbesu eva yathārahaṃ labbhamānavibhāgadassanatthaṃ <bold>‘‘apicā’’</bold>tiādi āraddhaṃ. Tattha <bold>tesū</bold>ti sattatiṃsāya bodhipakkhiyadhammesu. <bold>Chaddhā</bold>ti ekadhā dvedhā catudhā pañcadhā aṭṭhadhā navadhāti evaṃ chappakārena <bold>te bhavanti</bold>.</paragraph>
    <paragraph line="46"><bold>Chandiddhipādādivasenā</bold>ti <pageBreak edition="Vipassana Research Institut" number="2.0463" /> chando chandiddhipādavaseneva, cittaṃ cittiddhipādavaseneva, pītipassaddhiupekkhā bojjhaṅgavaseneva, saṅkappādayo maggavasenevāti evaṃ <bold>nava ekavidhāva honti</bold>.</paragraph>
    <paragraph line="47"><bold>Cuddaseva asambhinnā</bold>ti sati vīriyaṃ chando cittaṃ paññā saddhā samādhi pīti passaddhi upekkhā sammāsaṅkappo sammāvācā sammākammanto sammāājīvoti ime asambhinnā padantarasambhedena vinā aggahitaggahaṇena gayhamānā cuddaseva ca sabhāvadhammā. <bold>Cuddasā</bold>ti ca ukkaṃsaparicchedena vuttaṃ. Tañca kho paṭhamajjhānikamaggacittuppādavasena, dutiyajjhānike pana sammāsaṅkappābhāvato terasa, tatiyacatutthapañcamajjhānikesu pītisambojjhaṅgābhāvato dvādasa honti. <bold>‘‘Sattatiṃsappabhedato’’</bold>ti idampi ukkaṃsavaseneva vuttaṃ, avakaṃsato pana vuttanayena ekasmiṃ khaṇe chattiṃsa, pañcatiṃsa honti, catunnaṃ adhipatīnaṃ ekajjhaṃ anuppajjanato ekasmiṃ khaṇe ekasseva iddhipādassa sambhavoti dvattiṃsa ca hontīti veditabbaṃ.</paragraph>
    <paragraph line="48">Sattatiṃsapabhedato <pageBreak edition="Myanmar" number="2.0493" /> kathanti āha <bold>‘‘sakiccanipphādanato’’</bold>tiādi, ekaccassa sabhāvato ekassāpi attano ānubhāvānurūpakāyānupassanāditaṃtaṃkiccasādhanatoti attho. <bold>Sarūpena ca vuttito</bold>ti abhedassa cittiddhipādādikassa sarūpeneva pavattanato ca.</paragraph>
    <paragraph line="49"><bold>Etthā</bold>ti ñāṇadassanavisuddhiyaṃ. Kasmā pana bodhipakkhiyesu jhānakoṭṭhāso na gahito, nanu jhānarahito ariyamaggo natthīti? Saccaṃ natthi, tato eva na kho panetaṃ evaṃ daṭṭhabbaṃ ‘‘bodhipakkhiyesu jhānaṃ na gahita’’nti lakkhaṇūpanijjhānalakkhaṇassa jhānassa maggaggahaṇeneva gahitattā. Tañhi sandhāya ‘‘yasmiṃ samaye lokuttaraṃ jhānaṃ bhāvetī’’tiādi (dha. sa. 277, 343 ādayo) vuttaṃ. Ārammaṇūpanijjhānalakkhaṇassa panettha sambhavo eva natthi. Aparo nayo – kasmā pana bodhipakkhiyesu jhānakoṭṭhāso na gahito, nanu jhānarahito ariyamaggo natthi, na ca taṃ paṭipadā viya ekantapubbabhāgiyaṃ, nāpi ekaccapaṭisambhidā viya magganissando, atha kho maggacittuppādapariyāpanno, yato ‘‘lokuttaraṃ jhānaṃ bhāvetī’’ti (dha. sa. 277, 343 ādayo) vuttaṃ, maggamaggaparivāradhammā ca bodhipakkhiyadhammāti? Vuccate – yaṃ tāva vuttaṃ jhānarahito ariyamaggo natthī’’ti, tattha na ariyamaggasampayogamattena jhānassa bodhipakkhiyatā <pageBreak edition="Vipassana Research Institut" number="2.0464" /> labbhati atippasaṅgato. Āhārādīnampi hi bodhipakkhiyatā āpajjeyyāti. Etena maggacittuppādapariyāpannatā bodhipakkhiyabhāvassa akāraṇanti dassitaṃ hoti.</paragraph>
    <paragraph line="50">Yaṃ pana vuttaṃ ‘‘maggamaggaparivāradhammā ca bodhipakkhiyā’’ti, tattha parivāraṭṭho kiṃ sahapavattiattho, udāhu parikkhāraṭṭhoti? Yadi purimo pakkho, so pageva nillocito. Atha dutiyo, idaṃ vicāretabbaṃ. Kathaṃ pavattamānaṃ jhānaṃ maggassa parikkhāro? Yadi sahajātādipaccayabhāvena, evaṃ sati phassādīnampi maggaparikkhāratā āpajjati. Atha paṭipakkhavidhaṃsanena, na sabbe jhānadhammā paṭipakkhavidhaṃsanasamatthā. Na hi vicāro, vedanā ca kassaci saṃkilesadhammassa ujupaṭipakkhabhāvena pavattanti. Yaṃ pana <bold>peṭake</bold> ‘‘sukhaṃ uddhaccakukkuccassa, vicāro vicikicchāya paṭipakkho’’ti vuttaṃ, taṃ pariyāyena vuttaṃ. Na hi sukhaṃ sayaṃ uddhaccakukkuccassa paṭipakkho, paṭipakkhassa pana samādhissa paccayatāya paṭipakkho. Na ca vicāro paññā viya, adhimokkho viya vā vicikicchāya paṭipakkho, paṭipakkhassa paṭirūpatāya pana paṭipakkho <pageBreak edition="Myanmar" number="2.0494" /> vutto. Tathā pītipi na byāpādassa adoso viya ujupaṭipakkho, adosasampayogato pana paṭipakkho vutto. Tena vuttaṃ ‘‘taṃ pariyāyena vutta’’nti. Vitakkasamādhayo eva pana jhānadhammesu ujukaṃ paṭipakkhavidhaṃsanasamatthāti paṭipakkhaviddhaṃsanasamatthassa paripuṇṇassa jhānakoṭṭhāsassa abhāvato na cassa bodhipakkhiyesu saṅgaho kato. Yasmā pana sammāsaṅkappo, sammāsamādhi ca maggapariyāpannā jhānadhammā, tasmā te sandhāya taṃsampayuttatāya vā itarepi gahetvā pariyāyena vuttaṃ <bold>pāḷiyaṃ</bold> ‘‘yasmiṃ samaye lokuttaraṃ jhānaṃ bhāveti niyyānika’’ntiādi (dha. sa. 277).</paragraph>
    <subhead line="51">Vuṭṭhānabalasamāyogakathāvaṇṇanā</subhead>
    <paragraph line="52" number="827"><bold>Vuṭṭhānaṃ</bold> nimittato, pavattato ca vuṭṭhānaṃ. <bold>Balasamāyogo</bold> samathavipassanābalehi sampayuttatā. Pariññābhisamayādivasena dukkhādīsu visesadassanaṭṭhena maggapaññāpi vipassanāti vuccatīti <bold>‘‘lokiyavipassanā’’</bold>ti visesetvā vuttaṃ. Tenevāha ‘‘vuṭṭhānaṭṭhena samathavipassanaṃ yuganaddhaṃ bhāvetī’’ti (paṭi. ma. 2.5). Nimittārammaṇattā nevanimittā vuṭṭhāti, pavatti…pe… chindanato na pavattā vuṭṭhātīti yojanā. Tattha nimittato vuṭṭhānaṃ saṅkhāranimittaṃ nissajjitvā nibbānārammaṇakaraṇaṃ. Pavattato vuṭṭhānaṃ hetunirodhena āyatiṃ vipākappavattassa <pageBreak edition="Vipassana Research Institut" number="2.0465" /> anuppavattidhammatāpādanaṃ. Tenāha <bold>‘‘samudayassa asamucchindanato pavattā na vuṭṭhātī’’</bold>ti.</paragraph>
    <paragraph line="53"><bold>Dubhato</bold>ti ubhato, da-kārāgamaṃ katvā evaṃ vuttaṃ. <bold>Dubhā</bold>ti vā padantaramevetaṃ ubhayasaddena samānatthaṃ. <bold>Dassanaṭṭhenā</bold>ti pariññābhisamayādilakkhaṇena catusaccadassanaṭṭhena. <bold>Micchādiṭṭhiyā</bold>ti dvāsaṭṭhippabhedāyapi micchādiṭṭhiyā. <bold>Tadanuvattakakilesehī</bold>ti apāyagamanīyatāya tassā micchādiṭṭhiyā anuvattakehi vicikicchādikilesehi. <bold>Khandhehī</bold>ti etthāpi tadanuvattakasaddo ānetvā sambandhitabbo. Te ca micchādiṭṭhiādipaccayā uppajjanārahā veditabbā. <bold>Micchāsaṅkappā</bold>tiādīsupi tadanuvattakakilesehi ca khandhehi ca vuṭṭhāti. <bold>Bahiddhā ca sabbanimittehi vuṭṭhātī</bold>ti pāḷi saṃkhittā. Yathā micchādiṭṭhimicchāsaṅkappā, evaṃ micchāvācādayopi apāyagamanīyā eva veditabbā. <bold>Micchāvācākammantājīvā</bold> cetanāsabhāvā. <bold>Micchāsati</bold> tathāpavattā cattāro khandhā. Uparimaggattaye sammādiṭṭhi taṃtaṃmaggavajjhā <pageBreak edition="Myanmar" number="2.0495" /> mānato vuṭṭhāti. So hi ‘‘ahamasmī’’ti pavattiyā diṭṭhiṭṭhāniyo, micchāmaggato panettha vuṭṭhānaṃ anuddharitvā taṃtaṃmaggavajjhasaṃyojanānusayeheva vuṭṭhānaṃ uddhaṭaṃ.</paragraph>
    <paragraph line="54"><bold>Aṇusahagatā</bold>ti aṇubhāvaṃ gatā pattā, tanubhūtāti attho.</paragraph>
    <paragraph line="55" number="828"> Evaṃ vuṭṭhānaṃ dassetvā idāni balasamāyogaṃ dassetuṃ <bold>‘‘lokiyānañcā’’</bold>tiādi vuttaṃ. <bold>Samathabalaṃ adhikaṃ hoti</bold> samādhibhāvanābhāvato. <bold>Vipassanābalaṃ adhikaṃ hoti</bold> ñāṇuttarattā vipassanābhāvanāya. Samānabhāvena yuge naddhā baddhā viya hontīti <bold>yuganaddhā</bold>. Tenāha <bold>‘‘aññamaññaṃ anativattanaṭṭhenā’’</bold>ti, kiccato anūnādhikabhāvenāti attho. Tato eva <bold>samāyogo</bold>ti samaparicchedayogoti attho.</paragraph>
    <paragraph line="56">Samādhipaṭipakkhadassanatthaṃ <bold>‘‘uddhaccasahagatakilesehī’’</bold>ti vuttaṃ, uddhaccapadhānehi kilesehīti adhippāyo. <bold>Avikkhepo samādhī</bold>ti samucchindanena vikkhepassa ujupaṭipakkhabhūto samādhi. <bold>Nirodhagocaro</bold>ti nibbānārammaṇo. <bold>Vuṭṭhānaṭṭhenā</bold>ti vuṭṭhānakabhāvena nimittato, pavattato ca vuṭṭhahamānavasena. <bold>Ekarasā</bold>ti samānakiccā.</paragraph>
    <subhead line="57">Pahātabbadhammapahānakathāvaṇṇanā</subhead>
    <paragraph line="58" number="829"><bold>Ye</bold><pageBreak edition="Vipassana Research Institut" number="2.0466" /><bold>dhammā</bold>ti ye saṃkilesadhammā. Saṃyojanādīsu saṃyojanaṭṭhena bandhanaṭṭhena <bold>saṃyojanāni,</bold> vibādhanaṭṭhena, upatāpanaṭṭhena vā <bold>kilesā,</bold> micchāsabhāvāti <bold>micchattā,</bold> loke dhammā lokapariyāpannā dhammāti <bold>lokadhammā,</bold> maccherassa bhāvo, kammaṃ vāti <bold>macchariyaṃ,</bold> viparītaṭṭhena <bold>vipallāsā,</bold> ganthanaṭṭhena <bold>ganthā,</bold> ayuttā gatīti <bold>agati,</bold> āsavantīti <bold>āsavā,</bold> ohanantīti <bold>oghā,</bold> yojanaṭṭhena <bold>yogā,</bold> nīvarantīti <bold>nīvaraṇāni,</bold> dhammasabhāvaṃ atikkamma parato āmasantīti <bold>parāmāsā,</bold> bhusaṃ ādiyantīti <bold>upādānāni,</bold> appahīnabhāvena santāne anu anu sentīti <bold>anusayā,</bold> malīnabhāvakaraṇaṭṭhena <bold>malā,</bold> akusalakammāni ca tāni sugatiduggatīnaṃ, tattha nibbattanakasukhadukkhānañca pathā cāti <bold>akusalakammapathā,</bold> cittaṃ uppajjati etthāti <bold>cittuppādo,</bold> cittacetasikarāsi <pageBreak edition="Myanmar" number="2.0496" />, akusalo ca so cittuppādo cāti akusalacittuppādoti akusalasaddaṃ ānetvā sambandhitabbaṃ.</paragraph>
    <paragraph line="59"><bold>Khandhehi khandhāna</bold>nti idhalokakkhandhehi paralokakkhandhānaṃ. <bold>Yāvañhi te</bold>ti te rūparāgādayo yāva pavattanti na samucchijjanti, <bold>tāva etesaṃ</bold> khandhaphaladukkhānaṃ <bold>anuparamo</bold> avicchedoti. Etena tesaṃ saṃyojanatthaṃ vibhāveti. <bold>Uddha</bold>nti rūpārūpabhavesu, tatiyamagguppattiyā vā uddhaṃ. Uddhaṃ bhajantīti uddhaṃbhāgā, rūpārūpabhavā, tesaṃ avicchedahetutāya hitāni <bold>uddhaṃbhāgiyāni</bold>.</paragraph>
    <paragraph line="60">Kilissanti, kilesenti cāti duvidhampi atthaṃ dassento <bold>‘‘sayaṃ saṃkiliṭṭhattā’’</bold>tiādimāha.</paragraph>
    <paragraph line="61"><bold>Micchāvimutti</bold> ‘‘lokathūpikādīsu mokkho’’ti pavattamicchāvimokkho. Abhinivisanādivasena micchā viparītaṃ na sammā pavattanato <bold>micchāñāṇaṃ</bold> mohova.</paragraph>
    <paragraph line="62"><bold>Lokappavattiyā</bold>ti khandhappavattiyaṃ sati. <bold>Anuparamadhammakattā</bold>ti puññapāpavasena aparāparaṃ avicchijjanato. ‘‘Lābhahetuko lābho’’tiādinā <bold>kāraṇopacārena</bold>.</paragraph>
    <paragraph line="63">Āvāse macchariyaṃ, āvāsahetukaṃ vā macchariyaṃ <bold>āvāsamacchariyaṃ</bold>.</paragraph>
    <paragraph line="64"><bold>Tayo</bold>ti <pageBreak edition="Vipassana Research Institut" number="2.0467" /> vatthuṃ abhinditvā vuttaṃ, bhinditvā pana vuccamāne dvādasa honti.</paragraph>
    <paragraph line="65">Ganthakaraṇaṃ kāraṇabhāvena paṭibaddhatākaraṇaṃ <bold>ganthana</bold>nti taṃ rūpakāyepi labbhatīti āha <bold>‘‘nāmakāyassa ceva rūpakāyassa cā’’</bold>ti. Tattha byāpādassāpi abhisajjanupanayhavasena pavattanato ganthanaṭṭho veditabbo, yato tassa paṭighasaṃyojanabhāvo vutto.</paragraph>
    <paragraph line="66"><bold>Chandadosamohabhayehī</bold>ti chandadosamohabhayahetu. <bold>Tañhī</bold>ti akattabbakaraṇaṃ, kattabbākaraṇañca.</paragraph>
    <paragraph line="67"><bold>Savanā</bold>ti pavattanato. <bold>Savanato</bold>ti kilesāsucibhāvena vissandanato. Puna <bold>savanato</bold>ti pasavanato.</paragraph>
    <paragraph line="68"><bold>Ākaḍḍhanaṭṭhena</bold><pageBreak edition="Myanmar" number="2.0497" />, <bold>duruttaraṇaṭṭhena cā</bold>ti etena oghā viya <bold>oghā</bold>ti dasseti. Ārammaṇena, dukkhena ca viyogassa appadānasaṅkhātena yojanaṭṭhena <bold>yogā</bold>ti dasseti, saṃkilesakaraṇaṭṭhenāti attho. <bold>Tesaññevā</bold>ti kāmarāgādīnaṃyeva. Te hi sotavasena vattamānā soto viya sotapatite satte apāyasamuddaṃ pāpenti, saṃsārasamuddato ca sīsaṃ ukkhipituṃ na denti, yathāgahitañca ārammaṇaṃ vissajjituṃ na denti, yādisañca pāpaṃ katvā dukkhappatte punapi tādisena yojenti.</paragraph>
    <paragraph line="69"><bold>Cittassā</bold>ti kusalacittassa, visesato jhānacittassa. Ādito varaṇaṃ <bold>āvaraṇaṃ</bold>. Kilesavāsanaṃ netvā varaṇaṃ <bold>nīvaraṇaṃ</bold>. Kuṭṭakavāṭādīhi viya pidahanaṃ <bold>paṭicchādanaṃ,</bold> taṃ pana kusalādīni saṅgaṇhituṃ, pariññātuṃ, ñātuñca appadānavasena daṭṭhabbaṃ.</paragraph>
    <paragraph line="70"><bold>Tassa tassa dhammassa sabhāva</bold>nti kāyādikassa tassa tassa dhammassa asubhādisabhāvaṃ. <bold>Abhūtaṃ sabhāva</bold>nti subhādisabhāvaṃ.</paragraph>
    <paragraph line="71"><bold>Thāmagataṭṭhenā</bold>ti thāmagatabhāvena. <bold>Thāmagata</bold>nti ca anaññasādhāraṇo kāmarāgādīnaṃ sabhāvo daṭṭhabbo. Yena te eva bhagavatā <bold>‘‘anusayā’’</bold>ti vuttā. Anusayanañca maggena appahīnabhāvena paccayasamavāye uppajjanārahatā. Tenāha <bold>‘‘punappunaṃ kāmarāgādīnaṃ uppattihetubhāvena anusentiyevā’’</bold>ti.</paragraph>
    <paragraph line="72">Dummocanīyabhāvena <pageBreak edition="Vipassana Research Institut" number="2.0468" /> pavattiṃ sandhāyāha <bold>‘‘telañjanakalalaṃ viyā’’</bold>ti.</paragraph>
    <paragraph line="73" number="830"><bold>Sesā</bold>ti anapāyagamanīyā. Sukhumā kāmarāgapaṭighāti sambandho. <bold>Catutthañāṇavajjhā evā</bold>ti avadhāraṇena paṭhamañāṇādivajjhatā nivattīyati. Tayidaṃ niyamadassanaṃ aññatthāpi netabbanti dassento <bold>‘‘parato’’</bold>tiādimāha. Tattha <bold>‘‘niyamaṃ na karissāmā’’</bold>ti etena niyame akate heṭṭhimamaggavajjhatāpi anuññātā eva hotīti.</paragraph>
    <paragraph line="74"><bold>Lobha…pe… catutthañāṇavajjhānī</bold>tiādīsu paṭhamañāṇādīhi hatāpāyagamanīyādibhāvānīti adhippāyo veditabbo. Ādisaddena oḷārikasukhumatā gahitā.</paragraph>
    <paragraph line="75"><bold>Yase</bold>ti parivāre.</paragraph>
    <paragraph line="76">Agatīsu <pageBreak edition="Myanmar" number="2.0498" /> chandādayo kiñcāpi uparimaggavajjhā, tathāpi taṃmūlakassa akattabbakaraṇassa, kattabbākaraṇassa ca apāyagamanīyatāya paṭhamamaggavajjhā.</paragraph>
    <paragraph line="77">Katākatākusalākusalavisayaṃ yaṃ vippaṭisārabhūtaṃ kukkuccaṃ, taṃ idha <bold>tatiyañāṇavajjhaṃ</bold> vuttaṃ. Yaṃ pana ‘‘kukkuccapakatatāya āpattimāpajjatī’’ti (pāci. aṭṭha. 438; kaṅkhā. aṭṭha. nidānavaṇṇanā) vuttaṃ kukkuccaṃ, taṃ sandhāya ‘‘kukkuccavicikicchā sotāpattimaggena pahīyantī’’ti (dha. sa. aṭṭha. 1176) <bold>aṭṭhasāliniyaṃ</bold> vuttaṃ. Tasmā dvinnaṃ vacanānaṃ adhippāyo veditabbo. Aññesupi edisesu ṭhānesu adhippāyo maggitabbo, na virodhato paccetabbo. Oḷārikānavasesappahānaṃ vā sandhāya kukkuccassa paṭhamatatiyañāṇavajjhatā vuttāti veditabbaṃ. ‘‘Bhagavatā paṭikkhittaṃ anuvasitvā anuvasitvā āvasathapiṇḍaṃ bhuñjitu’’nti, ‘‘kukkuccāyanto na paṭiggahesī’’ti (pāci. 204) pana āgataṃ kukkuccaṃ, na nīvaraṇaṃ arahato uppajjanato, nīvaraṇapaṭirūpakaṃ pana ‘‘kappati na kappatī’’ti vīmaṃsanabhūtaṃ vinayakukkuccaṃ nāma, taṃ tathāpavattacittuppādova.</paragraph>
    <paragraph line="78"><bold>Kāmarāgapaṭighānusayā</bold> aṇusahagatā <bold>tatiyañāṇavajjhā</bold>. Oḷārikānaṃ pana dutiyañāṇavajjhatā heṭṭhā vuttanayāva.</paragraph>
    <paragraph line="79">Cittuppādaggahaṇena <pageBreak edition="Vipassana Research Institut" number="2.0469" /> cettha makkhapaḷāsamāyāsāṭheyyapamādathambhasārambhādīnaṃ saṅgaho katoti daṭṭhabbaṃ.</paragraph>
    <paragraph line="80" number="831"><bold>Aphalo vāyāmo</bold>ti ettha atītānaṃ tāva pajahane aphalo hotu vāyāmo niruddhattā, anāgatānaṃ pana kathanti tesampi vakkhamānaṃ aviparītamatthaṃ ajānanto natthitāmattaṃ gahetvā codeti, tathāpi ‘‘aphalo’’ti pubbe pahātabbānaṃ natthitāya codanā katā, idāni pahānassa. Yadi hi pahānaṃ atthi, kathaṃ pahātabbā santi? Atha pahātabbā santi, kathaṃ pahānaṃ hoti? Pahātabbā ca santi, pahānañca hotīti vippaṭisiddhametaṃ. Kasmā? Pahātabbesu santesu pahānassa asambhavato tadupago vāyāmo aphalo ālokatamānaṃ sahāvaṭṭhāne sati ālokassa aphalatā viya. Athāpi kathañci pahānaṃ siyā? <bold>Saṃkilesikā ca maggabhāvanā āpajjati</bold> pahātabbapahāyakānaṃ sahāvaṭṭhānato <pageBreak edition="Myanmar" number="2.0499" />. <bold>Vippayuttatā vā kilesānaṃ</bold> cittavippayuttasaṅkhāravādīnaṃ vippayuttasaṅkhārānaṃ viyāti adhippāyo. Taṃ pana nesaṃ vādīnaṃ yathā matimattaṃ, evamidhāpīti dassento āha <bold>‘‘na ca paccuppannakileso cittavippayutto nāma atthī’’</bold>ti. Arūpadhammā hi ekavatthukādibhāvena vattamānā khaṇattayapariyāpannā paccuppannā, te kathaṃ cittena vippayuttā nāma siyuṃ, tasmā nattheva vippayuttatā kilesānaṃ. <bold>Āveṇikā</bold>ti asādhāraṇā, sayameva uppāditā pāḷi anāruḷhāti adhippāyo. Pāḷiyaṃyeva hi paṭikkhittanti sambandho. <bold>Svāyaṃ</bold> puggalo. <bold>Hañcī</bold>ti yadi.</paragraph>
    <paragraph line="81"><bold>Vinibaddho</bold>ti mānena patthaddhacitto. <bold>Parāmaṭṭho</bold>ti micchābhiniviṭṭho. <bold>Thāmagato</bold>ti thāmagatakileso thirabhāvagatānusayo. <bold>Tena hi natthi maggabhāvanā</bold>ti yasmā tīsupi kālesu kilesānaṃ pahānaṃ na yujjati, tikālikā ca kilesā, tasmā natthi maggabhāvanā, tāya sādhetabbaṃ kiccaṃ natthīti attho. <bold>‘‘Na hi natthi maggabhāvanā’’</bold>tiādinā catukkhattuṃ vuttassa paṭikkhepassa paṭikkhepo. Idaṃ vuttaṃ ‘‘pāḷiyaṃyeva hī’’tiādiṃ ānetvā sambandhitabbaṃ.</paragraph>
    <paragraph line="82"><bold>Evamevā</bold>ti yathā ajātaphale taruṇarukkhe mūle chinne asati chedane āyatiṃ uppajjanārahāni chedanapaccayā anuppajjamānāni vinaṭṭhāni nāma honti, evameva maggabhāvanāya asati uppajjanārahā kilesā maggabhāvanāya anuppajjamānā ‘‘pahīnā’’ti vuccantīti upamāsaṃsandanaṃ veditabbaṃ. <bold>Uppādo</bold>ti uppādasīsena uppādavanto khandhā vuttā. <bold>Anuppāde</bold>ti <pageBreak edition="Vipassana Research Institut" number="2.0470" /> nibbāne. <bold>Ajātāyeva na jāyanti,</bold> tasmā pahīnā nāma hontīti ‘‘natthi kilesappahāna’’nti paravādinā kato paṭikkhepo ‘‘na hī’’ti paṭikkhitto. Te pana neva uppajjitvā vigatā, nāpi bhavissanti, na ca uppannāti ‘‘atīte kilese pajahatī’’tiādi na vattabbanti dasseti. <bold>Hetunirodhā</bold>ti dukkhahetūnaṃ kilesānaṃ nirodhā. <bold>Dukkhanirodho</bold>ti āyatiṃ uppajjanakadukkhassa nirodho. Uppādapavattanimittāyūhanā paccuppannabhavavasena gahitā.</paragraph>
    <paragraph line="83" number="832"><bold>Etenā</bold>ti ‘‘ajātāyeva na jāyantī’’tiādivacanena. Vipassanāya ārammaṇabhūtaṃ upādānakkhandhapañcakasaṅkhātaṃ bhūmipavattiṭṭhānaṃ laddhavanto <bold>bhūmiladdhā</bold> yathā ‘‘aggiāhito’’ti, laddhabhūmikāti attho <pageBreak edition="Myanmar" number="2.0500" />. Vattamānādiuppannavidhuratāya <bold>bhūmiladdhuppannā eva nāma te</bold>ti vuttaṃ.</paragraph>
    <paragraph line="84" number="833"> Anubhavitvā, bhavitvā ca apagataṃ <bold>bhūtāpagataṃ</bold>. Anubhūtabhūtā hi bhūtatāsāmaññena bhūtasaddena vuttā. Sāmaññameva hi upasaggena visesīyatīti. <bold>Anubhūta</bold>saddo ca kammavacanicchāya abhāvato anubhāvakavācako daṭṭhabbo. Vikappagāhavasena rāgādīhi, tabbipakkhehi ca akusalaṃ, kusalañca ārammaṇarasaṃ anubhavati, na vipāko kammavegakkhittattā, nāpi kiriyā ahetukānaṃ atidubbalatāya, sahetukānañca khīṇakilesassa chaḷaṅgupekkhāvato uppajjamānānaṃ atisantavuttittā. Ettha ca purimanaye kusalākusalameva vattuṃ adhippāyavasena ‘‘bhūtāpagata’’nti vuttaṃ. Yaṃ ‘‘uppannānaṃ akusalānaṃ dhammānaṃ pahānāya uppannānaṃ kusalānaṃ dhammānaṃ ṭhitiyā’’ti (saṃ. ni. 5.651-662; vibha. 390-391) ettha ‘‘uppanna’’nti gahetvā taṃsadisānaṃ pahānaṃ, vuddhi ca vuttā. Pacchimanaye ca-saddena kusalākusalañca ākaḍḍhitvā sabbaṃ saṅkhataṃ vuttaṃ bhutvāpagatabhāvābhidhānādhippāyena. Vipaccituṃ okāsakaraṇavasena uppattitaṃ atītaṃ kammañca tato uppajjituṃ āraddho vipāko ca anāgato <bold>okāsakatuppanno</bold>ti vutto okāso kato etena, okāso kato etassāti ca atthadvayavasena, yaṃ uppannasaddena vināpi viññāyamānaṃ uppannaṃ sandhāya ‘‘nāhaṃ, bhikkhave, sañcetanikānaṃ kammāna’’ntiādi (a. ni. 10.217, 219) vuttaṃ.</paragraph>
    <paragraph line="85"><bold>Tāsu tāsu bhūmīsū</bold>ti manussadevādiattabhāvasaṅkhātesu upādānakkhandhesu. Tasmiṃ tasmiṃ santāne <pageBreak edition="Vipassana Research Institut" number="2.0471" /> anuppattidhammataṃ anāpāditatāya <bold>asamūhataṃ</bold>. Asamūhatattāyeva hissa natthīti navattabbatāya uppannavohāro.</paragraph>
    <paragraph line="86" number="834"> ‘‘Kā bhūmi, ko vā bhūmiladdho’’ti āsaṅkaṃ nivattetuṃ <bold>‘‘ettha cā’’</bold>tiādi āraddhaṃ. <bold>‘‘Vipassanāya ārammaṇabhūtā’’</bold>ti etena khandhānaṃ apariññātataṃ dasseti, na ārammaṇabhāvamattaṃ tebhūmakaggahaṇeneva tassa siddhattā. Apariññātā hi khandhā kilesānaṃ bhūmīti adhippetā. <bold>Khandhesu</bold> vatthubhūtesu. <bold>Ārammaṇavasenā</bold>ti ārammaṇakaraṇavasena. <bold>Atītānāgate,</bold> pageva paccuppanneti adhippāyo. <bold>Ta</bold>nti taṃ aññasantānagataṃ <pageBreak edition="Myanmar" number="2.0501" /> kilesajātaṃ. Tato aññasmiṃ santāne ārammaṇakaraṇamattena bhūmiladdhaṃ nāma yadi siyāti sambandho. <bold>Tassā</bold>ti kilesajātassa. <bold>Appaheyyato</bold> parasantatipatitattā <bold>na koci bhavamūlaṃ pajaheyya</bold>. Bhūmiladdhañhi anusayitaṃ nāma hotīti adhippāyo. <bold>Vatthuvasenā</bold>ti uppattiṭṭhānavasena. <bold>Yattha yattha</bold> bhave, santāne vā. Pariññātānaṃ abhūmibhāvato <bold>‘‘apariññātā’’</bold>ti vuttaṃ. <bold>Uppādato pabhutī</bold>ti tesaṃ khandhānaṃ uppajjanato paṭṭhāya. Kilesānaṃ appahīnabhāvaṃ ṭhapetvā aññassa kāraṇassa abhāvato <bold>tesu</bold> khandhesu <bold>kilesajātaṃ anuseti,</bold> tasmā <bold>taṃ</bold> anusayitaṃ kilesajātaṃ, teneva anusayanasaṅkhātena <bold>appahīnaṭṭhena bhūmiladdhanti veditabbaṃ</bold>.</paragraph>
    <paragraph line="87" number="835"> Tattha ca bhūmibhūtesu khandhesu na sabbe sabbesaṃ vatthū honti, atha kho viseso atthīti taṃ dassento āha <bold>‘‘yassa yesū’’</bold>tiādi. Tattha <bold>yassā</bold>ti yassa puggalassa. <bold>Yesū</bold>ti satipi ajjhattabhāvasāmaññe yesu atītādikāmāvacarādibhedabhinnesu khandhesu. <bold>Te eva</bold> yathānusayitā <bold>khandhā</bold>. Kiṃ panete kilesā ārammaṇaṃ karontā viya paricchijja paricchijja anusentīti? Yato te eva khandhā tesaṃ kilesānaṃ vatthūti vuttā, na heva kho anusayānaṃ vatthuṃ paricchijja pavatti atthi. Atītādikāmāvacarādivasena pana yathāparicchinne vatthusmiṃ yo kilesānaṃ appahīnaṭṭho, so paricchijja pavatto viya hotīti <bold>‘‘atītakkhandhesū’’</bold>tiādi vuttaṃ. Tena vatthuvasena bhūmiladdhaṃ hotīti vatthubhedena siyā tassa bhedoti dasseti. Tathāvavatthitabhāvato eva hi ‘‘aññataro lolajātiko taṃ rasapathaviṃ aṅguliyā sāyī’’tiādivacanaṃ (dī. ni. 3.120) kāmāvacarakkhandhesu anusayitānaṃ rasataṇhādīnaṃ rūpārūpāvacarakkhandhe atikkamitvā puna kāmāvacarakkhandhavatthukataṃ vibhāveti. Tenāha <bold>‘‘tathā kāmāvacarakkhandhesū’’</bold>tiādi <pageBreak edition="Vipassana Research Institut" number="2.0472" />. Yathā cettha rūpārūpāvacarakkhandhe atikkamitvā pavatti, evaṃ kāmāvacarakkhandhe atikkamitvā pavatti hotīti āha <bold>‘‘esa nayo rūpārūpāvacaresū’’</bold>ti.</paragraph>
    <paragraph line="88">Pariyuṭṭhānābhibhavanavasena ca kilesānaṃ anusayanaṭṭho anumīyati tadabhāve abhāvato. Yassa ye anusayā pahīnā, tesaṃ vatthu tena <pageBreak edition="Myanmar" number="2.0502" /> samatikkantaṃ pariññātattāti kuto nesaṃ bhūmisamaññāti dassetuṃ vuttaṃ <bold>‘‘sotāpannādīsu panā’’</bold>tiādi. Idha <bold>vaṭṭamūlakilesā</bold>ti anusayā adhippetā, na avijjā, bhavataṇhā ca. <bold>Yaṃ kiñci</bold> cetanācetasikabhedaṃ, kāyikādibhedaṃ vā. <bold>Itī</bold>ti evaṃ, appahīnānusayattāti adhippāyo. <bold>Assā</bold>ti puthujjanassa. Te panete anusayā atītādikāmāvacarādivasena yathāparicchinne tattha tattha vatthusmiṃ anusayantāpi te te pañcupādānakkhandhe avibhāgeneva vatthuṃ katvā anusentīti dassento <bold>‘‘tassetaṃ vaṭṭamūla’’</bold>ntiādimāha.</paragraph>
    <paragraph line="89" number="836"> Idāni tamatthaṃ anvayabyatirekavasena upamāya vibhāvetuṃ <bold>‘‘pathavīrasādi viyā’’</bold>tiādi vuttaṃ. Rukkhagacchalatādīnaṃ paccayabhūto sasambhārapathaviyā raso <bold>pathavīraso. Āporase</bold>pi eseva nayo. <bold>Sākhā</bold> nāma khuddakasākhā. <bold>Pasākho</bold> viṭapo. <bold>Rukkhapaveṇi</bold>nti rukkhaparāparaṃ. <bold>Santānayamāne</bold>ti aparāparaṃ anuppabandhante.</paragraph>
    <paragraph line="90"><bold>Maṇḍūkakaṇṭako</bold>ti eko macchakaṇṭakoti vadanti. <bold>Anupādāno</bold>ti pahīnacaturupādāno, rūpādīsu vā kiñcipi agaṇhanto.</paragraph>
    <paragraph line="91" number="837"> Idha <bold>samudācāro</bold> nāma laddhattalābhatāti khaṇattayasamaṅgisamudācāruppannanti āha <bold>‘‘vattamānuppannameva samudācāruppanna’’</bold>nti. <bold>Pubbabhāge anuppajjamānampī</bold>ti tasmiṃ āpāthagate ārammaṇe ādito pavattajavanavāresu anuppajjamānampi. <bold>Adhiggahitattā</bold>ti ayonisomanasikārena abhiruyha gahitattā, daḷhaṃ gahitattāti attho. <bold>Aparabhāge</bold>ti aparasmiṃ kālabhāge, kālantareti attho. <bold>Ekantena uppattito</bold>ti paccayasamavāye sati tathā ayonisomanasikārassa tattha nibbattattā niyamena uppajjanato. <bold>Kalyāṇigāme</bold>ti evaṃnāmake gāme. Rohaṇe kira abhirūpānaṃ itthīnaṃ uppattiṭṭhānatāya so gāmo tathā vuccati. <bold>Cittasantatimanāruḷha</bold>nti paccuppannataṃ paṭisedheti. <bold>‘‘Uppattinivārakassa hetuno abhāvā’’</bold>ti etena paccaye <pageBreak edition="Vipassana Research Institut" number="2.0473" /> sati paccayasamavāye uppajjanārahatāya avikkhambhitassa uppannatāpariyāyoti dasseti. Nanu ca asamūhatuppannampi paccaye sati uppajjanārahameva? Saccametaṃ, pahānavisesabhāvakato <pageBreak edition="Myanmar" number="2.0503" /> pana nesaṃ bhedo. Yathā avikkhambhitāsamūhatabhūmiladdhuppannaṃ sati paccayasamavāye uppajjanārahaṃ, evaṃ ārammaṇādhiggahituppannampīti tividhassāpi bhūmiladdhena ekasaṅgahatā vuttā.</paragraph>
    <paragraph line="92" number="838"> Akusalampi bhūtāpagatuppannaṃ atītattā na pahātabbaṃ, tathā ekaccaṃ okāsakatuppannaṃ itaraṃ appahātabbato, sesadvayaṃ khaṇattayasamaṅgibhāvatoti āha <bold>‘‘amaggavajjhattā’’</bold>ti. <bold>Kenacī</bold>ti catūsu maggañāṇesu kenaci. <bold>Tassā</bold>ti yathāvuttassa catubbidhassapi uppannassa. <bold>Taṃ uppannabhāvaṃ vināsayamāna</bold>nti anuppattidhammatāpādanena uppajjanārahataṃ vināsentaṃ. Paṭhamaṃ lokiyañāṇena yathābalaṃ pahīnameva lokuttarañāṇaṃ pajahatīti lokiyaggahaṇaṃ kataṃ.</paragraph>
    <subhead line="93">Pariññādikiccakathāvaṇṇanā</subhead>
    <paragraph line="94" number="839"><bold>Saccābhisamayakālasmi</bold>nti catunnaṃ ariyasaccānaṃ paṭivijjhanakkhaṇe. <bold>Vuttānī</bold>ti ‘‘dukkhaṃ pariññeyya’’ntiādinā (saṃ. ni. 5.1099), ‘‘yo, bhikkhave, dukkhaṃ passatī’’tiādinā (saṃ. ni. 5.1100) ca vuttāni. <bold>Yathāsabhāvenā</bold>ti aviparītasabhāvena. ‘‘Jānitabbānī’’ti vatvā tesaṃ jānanavidhiṃ upamāvasena aṭṭhakathāyaṃ tāva vuttanayena dassetuṃ <bold>‘‘vuttaṃ heta’’</bold>ntiādi vuttaṃ.</paragraph>
    <paragraph line="95">Tattha <bold>yathā padīpo</bold>tiādi ekassa ñāṇassa ekakkhaṇe cattāri kiccāni kathaṃ sambhavanti. Na hi tādisaṃ kiñci loke diṭṭhaṃ atthi, na ca vacanaṃ labbhatīti antolīnacodanaṃ manasi katvā vuttaṃ <bold>‘‘pariññābhisamayenā’’</bold>ti. Anavasesato paricchijja jānanasaṅkhātena paṭivijjhanena <bold>abhisameti</bold> asammohavasena <bold>paṭivijjhati. Pahānābhisamayenā</bold>ti samucchedappahānasaṅkhātena paṭivijjhanena asammohato <bold>abhisameti. Maggaṃ bhāvanābhisamayenā</bold>ti maggañāṇaṃ sammāsaṅkappādisesamaggaṃ sahajātādipaccayatāvasena bhāvanābhisamayena. <bold>Abhisameti</bold> pubbabhāgabhāvanāsambhūtena ariyamaggabhāvanāsaṅkhātena paṭivijjhanena abhisameti aṭṭhaṅgikaṃ maggaṃ asammohato <pageBreak edition="Vipassana Research Institut" number="2.0474" /> paṭivijjhati. Maggañāṇañhi sampayuttadhammesu sammohaṃ viddhaṃsentaṃ attanipi sammohaṃ viddhaṃsetiyeva. <bold>Nirodha</bold>nti nibbānaṃ. <bold>Sacchikiriyābhisamayenā</bold>ti paccakkhakaraṇasaṅkhātena paṭivijjhanena. <bold>Pāpuṇātī</bold>ti <pageBreak edition="Myanmar" number="2.0504" /> adhigacchati. Svāyaṃ adhigamo dassanapaṭivedhoti āha <bold>‘‘passati paṭivijjhatī’’</bold>ti.</paragraph>
    <paragraph line="96"><bold>‘‘Nirodhaṃ…pe… paṭivijjhatī’’</bold>ti etena nirodhasaccamekaṃ ārammaṇapaṭivedhena cattāripi saccāni asammohapaṭivedhena maggañāṇaṃ paṭivijjhatīti evaṃ yuttivasena vibhāvitaṃ ekapaṭivedhaṃ āgamenapi sādhetuṃ <bold>‘‘vuttampi ceta’’</bold>ntiādi vuttaṃ. <bold>‘‘Sabbaṃ veditabba’’</bold>nti iminā ‘‘yo dukkhasamudayaṃ passati, so dukkhampi passatī’’tiādinā (saṃ. ni. 5.1100) āgataṃ samudayaṃ saccādimūlakaṃ yojanaṃ saṅgaṇhāti.</paragraph>
    <paragraph line="97">Na cetaṃ kālantaradassanaṃ sandhāya vuttaṃ, atha kho ekapaṭivedhamevāti dassentena ‘‘maggasamaṅgissa ñāṇaṃ, dukkhepetaṃ ñāṇa’’ntiādinā (vibha. 794; paṭi. ma. 1.109) aparaṃ suttapadaṃ ānītaṃ. Tathā hi ‘‘yo nu kho, āvuso, dukkhaṃ passati, dukkhasamudayampi so passati…pe… paṭipadampi so passatī’’ti (saṃ. ni. 5.1100) ekasaccadassanasamaṅgino aññasaccadassanasamaṅgibhāvavicāraṇāya tamatthaṃ sādhetuṃ āyasmatā <bold>gavampati</bold>ttherena vuttaṃ, paccekañca saccattayadassanayojanā katā. Aññathā kamābhisamaye purimadiṭṭhassa puna adassanato samudayādiṃ passato dukkhādidassanaṃ puna avattabbaṃ siyā, vuccamāne ca sabbadassanaṃ dassanantaraparamanti dassanānuparamo eva siyāti.</paragraph>
    <paragraph line="98">Nissayabhāvahetutāya dukkhapariññāya vaṭṭijhāpanasadisatā, paṭipakkhaviddhaṃsanatāya samudayappahānassa andhakāravidhamanasadisatā, ñāṇālokaparibrūhanatāya maggabhāvanāya ālokaviddhaṃsanasadisatā, tena tena maggena yathā yathā nirodhassa sacchikiriyā, tathā tathā kilesasnehapariyādānaṃ hotīti nirodhasacchikiriyāya snehapariyādānasadisatā kāraṇūpacārena vuttā.</paragraph>
    <paragraph line="99" number="840"><bold>Obhāsetī</bold>ti pakāseti. <bold>Kilesapaṭippassaddhi</bold>nti sabbakilesadarathapariḷāhavūpasamabhāvato kilesānaṃ paṭippassaddhibhūtaṃ.</paragraph>
    <paragraph line="100" number="841"><bold>Appetī</bold>ti <pageBreak edition="Vipassana Research Institut" number="2.0475" /> pappoti. Dukkhapariññāya sakkāyatīrasamatikkamabhāvato orimatīrappahānasadisatā, maggabhāvanāya sattattiṃsabodhipakkhiyadhammāvahanatāya bhaṇḍavahanasadisatā.</paragraph>
    <paragraph line="101" number="842"> Pavattaṃ <pageBreak edition="Myanmar" number="2.0505" /> ñāṇaṃ assāti <bold>pavattañāṇo,</bold> maggo. <bold>Assa</bold> maggassa.</paragraph>
    <paragraph line="102"><bold>Tathaṭṭhenā</bold>ti tathasabhāvena, pīḷanādiaviparītasabhāvenāti attho. <bold>Ekapaṭivedhānī</bold>ti ekajjhaṃ paṭivijjhitabbākārāni.</paragraph>
    <paragraph line="103"><bold>Dukkhassa pīḷanaṭṭho</bold>tiādīsu yaṃ vattabbaṃ, taṃ heṭṭhā <bold>buddhānussativaṇṇanāyaṃ</bold> (visuddhi. mahāṭī. 1.144) vuttameva. <bold>Ekasaṅgahitānī</bold>ti ekeneva saṅgahitāni. Kena? Tathaṭṭhena, saccaṭṭhenāti attho. <bold>Yaṃ ekasaṅgahita</bold>ntiādi ñāṇassa ekapaṭivedhadassanaṃ. Maggañāṇañhi nirodhameva ārammaṇaṃ karontampi yo so dukkhādīsu tacchāvipallāsabhūtabhāvasaṅkhāto saccaṭṭho, tappaṭicchādakasammohaviddhaṃsanena taṃ yāthāvato paṭivijjhantaṃ paccakkhaṃ karontameva pavattati. Yato aparabhāge pīḷanādayo soḷasapi saccaṭṭhā ariyassa hatthāmalakaṃ viya yāthāvato upaṭṭhahanti.</paragraph>
    <paragraph line="104" number="843"><bold>Atthā</bold>ti ñāṇena araṇīyato atthāti laddhasamaññā ākārā. <bold>Aññasaccadassanavasenā</bold>ti samudayādisaccantaradassanavasena. <bold>Āvibhāvato</bold>ti pakāsabhāvato. Idaṃ vuttaṃ hoti – ye ākārā dukkhādīsu sabhāvavasena, saccantaradassanavasena ca āvibhavanti, te pīḷanādayo cattāroyevāti soḷaseva vuttā, na aññeti. Ayamattho idhādhippetoti kathamidaṃ viññāyatīti āha <bold>‘‘tattha katamaṃ dukkhe ñāṇa’’</bold>ntiādi. Tenetaṃ dasseti – yasmā pāḷiyaṃ visuṃ visuṃ ārammaṇakaraṇavasenapi saccañāṇaṃ vuttaṃ kiccanibbattivasenapi, tasmā viññāyati ‘‘sabhāvato, saccantaradassanato ca saccānaṃ ākārā āvibhavantī’’ti.</paragraph>
    <paragraph line="105">Kiccanibbattivasena dassanaṃ āvibhāvato dassanasadisanti taṃ anāmasitvā itarameva dassento <bold>‘‘tatthā’’</bold>tiādimāha. <bold>Tatthā</bold>ti tesu dvīsu dassanesu. <bold>Āyūhita</bold>nti piṇḍavasena nibbattitaṃ. Yañhi kiñci paccayuppannaṃ nāma, sabbaṃ taṃ samuditameva nibbattatīti. <bold>Saṅkhata</bold>nti paccayantarehi samecca sambhūya kataṃ. <bold>Rāsikata</bold>nti puñjakataṃ. Anekameva hi paccayuppannaṃ ekajjhaṃ <pageBreak edition="Vipassana Research Institut" number="2.0476" /> nibbattamānaṃ attano paccayehi rāsikataṃ viya hotīti. <bold>Tasmā</bold>ti samudayena āyūhitattā. <bold>Assā</bold>ti dukkhasaccassa. Yasmiṃ santāne uppanno <pageBreak edition="Myanmar" number="2.0506" />, tassa <bold>kilesasantāpaharo</bold>. Sayampi kilesapariḷāhābhāvato <bold>susītalo. Santāpaṭṭho āvibhavati</bold> uḷāradassanena tadaññassa anuḷārabhāvo viyāti dassento āha <bold>‘‘āyasmato’’</bold>tiādi. <bold>Avipariṇāmadhammassa</bold> niccasabhāvassa <bold>vattabbameva natthi</bold> paṭipakkhato āvibhavanākārassa sukhasiddhito.</paragraph>
    <paragraph line="106"><bold>Nidānaṭṭho āvibhavati</bold> idamassa nidadātīti. Saṃyogapalibodhaṭṭhā paṭipakkhavasena āvibhavanākārāti dassento āha <bold>‘‘visaṃyogabhūtassā’’</bold>tiādi. Kilesadukkhehi saṃyojanaṭṭho <bold>saṃyogaṭṭho</bold>. Saṃsāracārake palibuddhanaṭṭho <bold>palibodhaṭṭho</bold>.</paragraph>
    <paragraph line="107">Kilesasaṅgaṇikādivasena <bold>avivekabhūtassa. Vivekaṭṭho</bold> upadhivivekatā. Sabbasaṅkhāravivittatā asaṅkhatabhāvoti evaṃ acchariyabbhutasabhāvopi ariyamaggo saṅkhato eva, ayameva ca eko asaṅkhatoti nirodhassa asaṅkhatabhāvo supākaṭo hoti. <bold>Dukkhaṃ visaṃ</bold> maraṇadhammato tassa agadabhūtaṃ <bold>amataṃ nibbānaṃ</bold>.</paragraph>
    <paragraph line="108">‘‘Maggo’’ti sambhāvetabbataṃ patto sukhumasantabhāvena upaṭṭhito nikantibhūtopi <bold>nāyaṃ</bold> samudayo <bold>hetu nibbānassa pattiyā. Ayaṃ</bold> ariyamaggo <bold>hetū</bold>ti maggāmaggañāṇadassane vuttanayena maggassa <bold>hetuṭṭho āvibhavati. Nirodhadassanenā</bold>ti ativiya nipuṇassa paramagambhīrassa nirodhasaccassa dassanena. Tenāha <bold>‘‘paramasukhumānī’’</bold>tiādi. <bold>Dukkhadassanenā</bold>ti ativiya ādīnavappattiyā vipulatarādīnavassa dukkhasaccassa dassanena. Tappaṭipakkhato <bold>ādhipateyyaṭṭho</bold>. Tenāha <bold>‘‘anekarogātura…pe… uḷārabhāvo viyā’’</bold>ti. Evamete yathārahaṃ anvayato, byatirekato ca saccesu āvibhavanākārā vibhāvitā.</paragraph>
    <paragraph line="109"><bold>Ekekassā</bold>ti ekekassa atthassa, pīḷanāyūhananissaraṇaniyyānaṭṭhe sandhāyāha. <bold>Tiṇṇaṃ tiṇṇa</bold>nti saṅkhatādiatthe. <bold>Ye pana</bold> vādino. <bold>Nānābhisamaya</bold>nti nānāñāṇena abhisamayaṃ, catunnaṃ saccānaṃ nānākkhaṇe nānāñāṇena paṭivijjhananti attho. Yadi hi maggañāṇassa catūsu saccesu nānābhisamayo siyā, dukkhadassanādīhi paṭhamamaggādīhi pahātabbānaṃ saṃyojanattayādīnaṃ <pageBreak edition="Myanmar" number="2.0507" /> ekadesappahānaṃ āpajjati. Tathā ca sati ekadesasotāpattimaggaṭṭhatādippasaṅgo. Taṃtaṃdassanānantarañca <pageBreak edition="Vipassana Research Institut" number="2.0477" /> taṃtaṃphalena bhavitabbanti taṃtaṃpaheyyakilesapaṭippassaddhibhūtānaṃ phalānaṃ maggānaṃ viya catukkatā siyā. Tathā ca sati ekadesasotāpannatādippasaṅgo. Kiñca bhiyyo – yadi maggañāṇassa nānābhisamayo siyā, aññena ñāṇena dukkhaṃ passati. Aññena samudayaṃ, aññena nirodhaṃ, aññena maggaṃ, evaṃ sati maggakiccaṃ aparipuṇṇameva siyā. Maggadassanena hi dvayagati, teneva vā tassa dassanaṃ, aññena vāti. Tattha paṭhamo tāva pakkho na yujjati attani pavattiyā asambhavato. Na hi teneva aṅgulaggena tameva parāmasituṃ sakkā. Atha aññena anavaṭṭhānappasaṅgo ‘‘yena maggaṃ passati, sopi maggo. Tampi yena passati, sopi maggo’’ti. Tasmā ekābhisamayato yathāvutto asammohapaṭivedhova yutto. Apica paricchinditabbaṃ, samucchinditabbañca saccadvayaṃ ārabbha pavattamānassa maggañāṇassa paricchindanasamucchindanāni na sambhavanti tato anissaraṇato. Na hi dukkhapariññāsamudayappahānāni dukkhasamudayasaccārammaṇena ñāṇena kātuṃ sakkuṇeyyāni. Nibbānārammaṇena pana tattha, itaradvaye ca sammohaṃ viddhaṃsentena sakkā kātunti ekābhisamayo eva yutto. Ayaṃ pana attho pāḷiyaṃ āgato evāti <bold>‘‘tesaṃ uttaraṃ abhidhamme kathāvatthusmiṃ vuttamevā’’</bold>ti.</paragraph>
    <subhead line="110">Pariññādippabhedakathāvaṇṇanā</subhead>
    <paragraph line="111" number="845"><bold>Abhiññāpaññā</bold>tiādīnaṃ attho heṭṭhā vuttoyeva. Apica sutamayāya, cintāmayāya, ekaccabhāvanāmayāya ca abhivisiṭṭhāya paññāya ñātā <bold>abhiññātā. Āveṇikā bhūmi</bold> pariññantarānaṃ avisayabhāvato. Na hi nāmarūpaparicchedapaccayapariggahaṇavasena tīraṇapariññādīnaṃ pavatti atthi.</paragraph>
    <paragraph line="112" number="846"> Anulomañāṇampi aniccādivaseneva saṅkhāre ārabbha pavattati, pageva paṭisaṅkhānupassanādayoti āha <bold>‘‘yāva anulomā āveṇikā bhūmī’’</bold>ti. Kāmañcettha tīraṇapariññābhūmiyaṃ ñātappahānapariññāyopi laddhāvasarā, tattha pana yathā tīraṇapariññā sātisayaṃ kiccakārī, na tathā itarāti āveṇikaggahaṇaṃ.</paragraph>
    <paragraph line="113" number="847"> Nippariyāyena <pageBreak edition="Myanmar" number="2.0508" /> pahānapariññā nāma maggañāṇanti <bold>‘‘yāva maggañāṇā bhūmī’’</bold>ti vuttaṃ <pageBreak edition="Vipassana Research Institut" number="2.0478" />. <bold>Ayaṃ idha adhippetā</bold>ti idha abhisamayakāle kiccavicāre ayaṃ pahānapariññā adhippetā tadatthattā sesapariññānaṃ. Tenāha <bold>‘‘yasmā vā’’</bold>tiādi.</paragraph>
    <paragraph line="114"><bold>Tadatthāyevā</bold>ti pahānapariññatthā eva. Atha vā <bold>tadatthāyevā</bold>ti pahānatthā eva. Atha vā <bold>tadatthāyevā</bold>ti maggatthā eva. Ñātatīraṇapariññā hi yāvadeva maggādhigamatthāya pavattā. <bold>Niyamato ñātā ceva tīritā ca honti</bold> ñātatīritabhāvehi vinā pahānābhāvato, pahānasiddhiyañca ñātatīritabhāvasiddhito. Maggañāṇañhi dukkhe pariññābhisamayavasena pavattamānaṃ tassa sabhāvalakkhaṇaṃ viya sāmaññalakkhaṇampi paṭivijjhatīti vuccati tappaṭicchādakasammohaviddhaṃsanato. Tenāha <bold>‘‘pariññattayampi…pe… veditabba’’</bold>nti.</paragraph>
    <paragraph line="115" number="848"><bold>Pariññā viyā</bold>ti tividhatāsāmaññaṃ nidasseti, na pariññāpahātabbatāsāmaññaṃ vikkhambhanappahānassa aripaññākiccabhāvato. Kāmacchandādayo yathā na cittaṃ pariyuṭṭhāya tiṭṭhanti, evaṃ pariyuṭṭhānassa nisedhanaṃ appavattikaraṇaṃ vikkhambhanaṃ, vikkhambhanameva pahānaṃ <bold>vikkhambhanappahānaṃ. Pākaṭattā</bold>ti ‘‘ayaṃ abyāpannacitto vigatathinamiddho’’tiādinā (a. ni. 4.198) paresampi pākaṭattā. <bold>‘‘Na sahasā cittaṃ ajjhottharantī’’</bold>ti idaṃ paṭiladdhamattassa jhānassa vasena vuttaṃ, subhāvite pana paguṇajjhāne yāva carimakacittampi na ajjhottharanteva. Atha vā <bold>jhānassa pubbabhāgepī</bold>ti jhānādhigamatthāya pubbabhāgapaṭipattiyā. <bold>Pacchābhāgepī</bold>ti jhānaṃ labhitvā aññakiccappasutassapi. <bold>Vitakkādayo</bold>ti vitakkavicārapītisukharūpasaññādayo. Dutiyajjhānādīnaṃ paṭipakkhā dutiyādīsu appitesuyeva vikkhambhanti, tato tato vuṭṭhitamattassa pana pavattanti parittacittavaseneva vuṭṭhahanato.</paragraph>
    <paragraph line="116" number="849"><bold>‘‘Padīpena andhakārassa viyā’’</bold>ti idaṃ paṭipakkhena pahīnabhāvadassanatthaṃ vuttaṃ. Paṭipakkho hi padīpo andhakārassa, ghaṭappahāro pana sevālassa na paṭipakkho, kevalaṃ pavattinivāraṇamattameva karotīti. Tena asatipi ujuvipaccanīkatāya dutiyajjhānādīnaṃ vitakkādīnaṃ vikkhambhanassa taṃ nidassanaṃ suṭṭhutaraṃ yujjati. <bold>‘‘Vipassanāya avayavabhūtenā’’</bold>ti idaṃ idhādhikatatadaṅgappahānassa <pageBreak edition="Myanmar" number="2.0509" /> dassanatthaṃ vuttaṃ. Sīlavisodhanādināpi hi tadaṅgappahānaṃ hotiyevāti. <bold>Ñāṇaṅgenā</bold>ti ñāṇasaṅkhātena kāraṇena. Tadaṅgena tadaṅgassa pahānaṃ <bold>tadaṅgappahānaṃ</bold>. Sati vijjamāne khandhapañcakasaṅkhāte kāye, sayaṃ vā tattha sati diṭṭhi <bold>sakkāyadiṭṭhi,</bold> ‘‘rūpaṃ attato <pageBreak edition="Vipassana Research Institut" number="2.0479" /> samanupassatī’’tiādinā (saṃ. ni. 3.81; 4.345) nayena vuttā attānudiṭṭhi. Soḷasavatthukā, aṭṭhavatthukā ca kaṅkhāva malaṃ <bold>kaṅkhāmalaṃ. Samūhagāhassā</bold>ti ‘‘attā attaniya’’nti evaṃ pavattasamūhagahaṇassa pahānaṃ kalāpasammasanena ekādasasu okāsesu pakkhipitvā vikiraṇavasena khandhānaṃ dassanato. <bold>Assādasaññāyā</bold>ti pañcakkhandhe assādanavasena pavattamicchāsaññāya. <bold>Appaṭisaṅkhānassā</bold>ti paṭisaṅkhānapaṭipakkhassa mohassa. <bold>Anupekkhanassā</bold>ti apekkhāya. Saṅkhāresu niccādigāho <bold>saccapaṭilomagāho</bold> maggasaccādhigamassa vilomanato. Sādīnavesu anādīnavasaññitā, anādīnave ca sādīnavasaññitā <bold>saccapaṭilomagāho</bold>ti ca vadanti.</paragraph>
    <paragraph line="117">Evaṃ visuddhikkamena tadaṅgappahānaṃ dassetvā idāni aṭṭhārasamahāvipassanāvasenapi taṃ dassetuṃ <bold>‘‘yaṃ vā panā’’</bold>tiādi vuttaṃ. Tattha yaṃ vā pana pahānanti sambandho.</paragraph>
    <paragraph line="118" number="850"><bold>Vuttameva</bold> ‘‘sabbaṃ saṅkhāragataṃ aniccato anupassatī’’tiādinā (visuddhi. 2.742).</paragraph>
    <paragraph line="119">Santatisamūhakiccārammaṇānaṃ vasena ghanaggahaṇaṃ ghanasaññā, tassā <bold>ghanasaññāya</bold>.</paragraph>
    <paragraph line="120"><bold>Nirodhe adhimuttatā, tāyā</bold>ti tiyaddhagatānaṃ saṅkhārānaṃ nirodhameva disvā tattha adhimuccanavasena pavattapaññā, tāya. <bold>Āyūhanassā</bold>ti abhisaṅkharaṇassa.</paragraph>
    <paragraph line="121"><bold>Taṃ taṃ pariccheda</bold>nti ādānanikkhepādikaṃ taṃ taṃ paricchedaṃ. <bold>Aññathāpavattidassana</bold>nti vuttaparicchedato pubbe, pacchā ca aññākārappavattiyā dassanaṃ, avatthāvisesappavattidassanaṃ vā. <bold>Dhuvasaññāyā</bold>ti thirabhāvaggahaṇassa.</paragraph>
    <paragraph line="122"><bold>Sārādānābhinivesassā</bold>ti <pageBreak edition="Myanmar" number="2.0510" /> asāresu sāragahaṇābhinivesassa.</paragraph>
    <paragraph line="123">Saṃsayamicchāñāṇānaṃ vasena sammuyhanaṃ sammoho, so eva abhinivesoti <bold>sammohābhiniveso</bold>. Saṅkhāresu leṇatāṇabhāvaggahaṇaṃ <bold>ālayābhiniveso,</bold> atthato bhavanikanti.</paragraph>
    <paragraph line="124">Yathā <pageBreak edition="Vipassana Research Institut" number="2.0480" /> cittaṃ saṅkhāre muñcitvā vivaṭṭaṃ nibbānaṃ pakkhandati, tathā pavattanato saṅkhārupekkhā ca anulomañca ‘‘vivaṭṭānupassanā’’ti vuttaṃ. Niviṭṭhabhāvena ogāḷhabhāvena pavattasaṃyojanādikilesā eva <bold>kilesābhiniveso. Nibbedhabhāgiyaṃ samādhi</bold>nti vipassanāsamādhimāha.</paragraph>
    <paragraph line="125" number="851"><bold>Asanivicakkaṃ</bold> asanimaṇḍalaṃ. <bold>Evaṃ pahāna</bold>nti anuppattidhammatāpādanamāha. Kammakilesānaṃ, sabbesampi vā saṅkhārānaṃ khayaṃ nirodhaṃ gacchatīti <bold>khayagāmī,</bold> ariyamaggo. Lokuttaraggahaṇeneva siddhepi khayagāmiggahaṇaṃ vaṇṇabhaṇanatthaṃ. <bold>Samucchedappahānamevā</bold>ti avadhāraṇaṃ nippariyāyataṃ upādāya. <bold>Tadatthānevā</bold>ti samucchedappahānatthāneva. Tena vikkhambhanatadaṅgappahānānaṃ maggasambhāratamāha tehi vinā asijjhanato. Atha vā <bold>tadatthānevā</bold>ti maggatthāneva. Tena tadatthatāya tesaṃ taṃkiccataṃ dasseti. Tenāha <bold>‘‘tasmā’’</bold>tiādi. Tamevatthaṃ upamāya dassetuṃ <bold>‘‘paṭirājānaṃ vadhitvā’’</bold>tiādi vuttaṃ. <bold>Yampi tato pubbe kata</bold>nti yaṃ tatorajjappattito pubbe kataṃ paccantasādhanaduggaviddhaṃsanādi. Yathā <bold>idañcidañca raññā katantiyeva vuccati,</bold> evaṃ lokiyañāṇena sādhitānipi vikkhambhanatadaṅgappahānāni samucchedappahānavasena pavattassa maggassa kiccabhāvena vuccanti, tadatthatāya, tesaṃ taṃsantatipatitatāya ca maggassāti veditabbā.</paragraph>
    <paragraph line="126" number="852"> Lokiyassa, lokiyā vā sacchikiriyā <bold>lokiyasacchikiriyā</bold>. Evaṃ <bold>lokuttarasacchikiriyā</bold> veditabbā. <bold>Lābhīmhī</bold>ti lābhī amhi. Tathā <bold>vasīmhī</bold>ti etthāpi. <bold>Paccakkhato ñāṇaphassenā</bold>ti paccakkhato ārammaṇakaraṇasaṅkhātena ñāṇaphassanena. <bold>‘‘Paccakkhato’’</bold>ti ca iminā anumānato ārammaṇakaraṇaṃ nivatteti, ‘‘īdisamida’’nti paccavekkhaṇavasena paccakkhato jānanaṃ hettha ‘‘ñāṇaphasso’’ti adhippeto. <bold>Phassitā</bold>ti ñāṇena phuṭṭhā.</paragraph>
    <paragraph line="127">Jhānamaggaphalāni <pageBreak edition="Myanmar" number="2.0511" /> viya attano santāne anuppādetvāpi tappaṭicchādakasammohaviddhaṃsanavasena tathāviddhaṃsanapavattañāṇaṃ <bold>aparappaccayañāṇaṃ</bold>.</paragraph>
    <paragraph line="128"><bold>Passanto</bold> paccakkhato jānanto. <bold>Amatogadha</bold>nti amatapariyāpannaṃ, amatasaṅkhātanti attho.</paragraph>
    <paragraph line="129">Sotāpattimaggo paṭhamaṃ nibbānadassanato dassanaṃ, tena dassanena sacchikiriyā <bold>dassanasacchikiriyā</bold>. Kiñcāpi gotrabhuñāṇaṃ tato paṭhamataraṃ nibbānaṃ passati, ālambanakaraṇato <pageBreak edition="Vipassana Research Institut" number="2.0481" /> disvā kattabbakiccākaraṇato pana na dassananti vuccati. <bold>Sā duvidhāpī</bold>ti sā dassanabhāvanāvasena duvidhāpi sacchikiriyā. <bold>Dassanabhāvanāvasenā</bold>ti dassanamaggabhāvanāmaggavasena. Tena amaggavasena pavattanibbānassa paccavekkhaṇasacchikiriyaṃ nivatteti. <bold>Nibbānassā</bold>ti pana iminā maggaphalesu paccavekkhaṇasacchikiriyaṃ. <bold>Imassa ñāṇassā</bold>ti imassa yathādhigatassa lokuttarañāṇassa.</paragraph>
    <paragraph line="130" number="853"><bold>Abhimatā</bold>ti adhippetā. Bhāvanā nāma uppādanā, santānaparibhāvanā cāti tadubhayaṃ dassento <bold>‘‘lokiyāna’’</bold>ntiādimāha. Yadaggena hi lokiyā kusalādayo uppāditā, vaḍḍhitā ca, tadaggenassa sīlabhāvanā, kāyabhāvanā, cittabhāvanā, paññābhāvanā ca lokiyā nipphāditā hoti, tāya ca santānopi paribhāvitoti. <bold>Tāsu</bold> lokiyalokuttarabhāvanāsu <bold>idha</bold> ñāṇadassanavisuddhikathāyaṃ <bold>lokuttara</bold>bhāvanā <bold>adhippetā,</bold> na itarā tassā sambhārabhāvato. <bold>Catubbidhampetaṃ ñāṇa</bold>nti etaṃ catubbidhampi ariyamaggañāṇaṃ lokuttarāni sammāvācādibhedāni <bold>sīlādīni uppādeti</bold>. Kathaṃ? Sahajātādipaccayatāya. <bold>Sīlādīnī</bold>ti ettha <bold>ādi</bold>-saddena samādhissa gahaṇaṃ, na paññāya. Na hi tadeva taṃ uppādeti, maggacittuppādo pana uppādeti. Tadantogadhabhāvā sammāsaṅkappo. So hi pañcakkhandhasaṅgahitoti vadanti. <bold>Sīlādīnī</bold>ti vā phalasīlādīnampi gahaṇanti paññāyapi gahaṇaṃ yujjatiyeva. <bold>Sahajātapaccayāditāyā</bold>ti ettha <bold>ādi</bold>-saddena anantarapaccayāditāyapi saṅgaho daṭṭhabbo. <bold>Tehi ca santānaṃ vāsetī</bold>ti tehi samucchindanapaṭipassambhanavasena pavattehi lokuttarehi sīlādīhi ariyapuggalo attano santānaṃ paribhāveti. Yaṃ nissāya parāvuttīti vadanti. Yathā pariññattayampi <pageBreak edition="Myanmar" number="2.0512" /> pahānattayampi maggañāṇassa kiccanti vuttaṃ pariyāyena, na evamidha. Idha pana <bold>lokuttarabhāvanāva assa</bold> maggañāṇassa <bold>kiccaṃ</bold>. Na hettha bhāvanāya pariyāyo labbhatīti avadhāraṇaṃ. Tena lokiyabhāvanaṃ nivatteti.</paragraph>
    <paragraph line="131"><bold>Evaṃ sarūpeneva āgatāyā</bold>ti ‘‘cittaṃ bhāvaya’’nti samādhi viya cittasīsena anāgantvā ‘‘paññaṃ bhāvaya’’nti evaṃ sarūpeneva āgatāya paññāya. <bold>Yaṃ vuttaṃ</bold> uddesavasena. <bold>Ettāvatā taṃ vitthāritaṃ hoti</bold>. Ayañca pañho vissajjito hotīti sambandho.</paragraph>
    <centered line="132">Ñāṇadassanavisuddhiniddesavaṇṇanā niṭṭhitā.</centered>
    <centered line="133">Iti bāvīsatimaparicchedavaṇṇanā.</centered>
  </content>
</document>