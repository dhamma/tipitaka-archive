<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0104n.att11.xml</normativeSource>
    <archivePath>roman/anya/visuddhimagga/visuddhimagga-mahatika-2/23. pannabhavananisamsaniddesavannana.xml</archivePath>
    <baseFileName>23. pannabhavananisamsaniddesavannana</baseFileName>
    <titlePath>23. Paññābhāvanānisaṃsaniddesavaṇṇanā - Visuddhimagga-mahāṭīkā-2 - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">23. Paññābhāvanānisaṃsaniddesavaṇṇanā</chapter>
    <subhead line="2">Ānisaṃsapakāsanāvaṇṇanā</subhead>
    <paragraph line="3" number="854"><bold>Anekasatānisaṃsā</bold><pageBreak edition="M" number="2.0513" /><pageBreak edition="V" number="2.0482" /> sāvakabodhiādivipulodātaguṇavisesāvahattā. <bold>Vitthārato</bold>ti nayadassanaṃ akatvā ‘‘ayampi paññābhāvanāya ānisaṃso, ayampī’’ti anupadadassanavasena vitthārato pakāsetuṃ na sukaraṃ atibahubhāvato. <bold>Assā</bold>ti paññābhāvanāya. <bold>Nānākilesaviddhaṃsana</bold>nti sakkāyadiṭṭhivicikicchādivasena nānāvidhānaṃ kilesadhammānaṃ tadaṅgādivasena pajahanaṃ. <bold>Ariyaphalarasānubhavana</bold>nti sotāpattiphalādiphalasukhapaṭisaṃvedanaṃ.</paragraph>
    <subhead line="4">Nānākilesaviddhaṃsanakathāvaṇṇanā</subhead>
    <paragraph line="5" number="855"> ‘‘Ariyaphalarasānubhavana’’nti eteneva kilesānaṃ paṭippassaddhippahānaṃ dīpīyatīti <bold>‘‘ariyamaggakkhaṇe’’</bold>ti visesavacanaṃ, tabbhāvabhāvato vā. Siddhe hi samucchedappahāne paṭippassaddhippahānaṃ siddhameva hotīti.</paragraph>
    <paragraph line="6"><bold>Bhīmavegānupatitā</bold>ti sakalaṃ lokaṃ bhindantena viya bhīmena bhayānakena vegena sahasā patitā. <bold>Siluccaye</bold>ti pabbate selaputhule. <bold>Satejujjalamaṇḍalo</bold>ti saradakālasamiddhena attano tejasā samujjaladuddikkhamaṇḍalo. Vadhabandhanādiduggatiparipakkilesādijātiādi<bold>sabbānatthavidhāyakaṃ. Sandiṭṭhika</bold>nti paccakkhabhūtaṃ. <bold>Jaññā</bold>ti jāneyya. <bold>Idhā</bold>ti imissaṃ paññābhāvanāyaṃ.</paragraph>
    <subhead line="7">Phalasamāpattikathāvaṇṇanā</subhead>
    <paragraph line="8" number="856"> Ariyassa <pageBreak edition="V" number="2.0483" /> maggassa phalaṃ <bold>ariyaphalaṃ,</bold> ariyañca taṃ visuddhattā phalañcātipi <bold>ariyaphalaṃ,</bold> tassa <bold>raso,</bold> paṭippassaddhivimuttisukhaṃ, <bold>anubhavanaṃ</bold> nibbānārammaṇassa tassa paṭisevanaṃ. <bold>Tatrā</bold>ti tesu dvīsu ākāresu. <bold>Assā</bold>ti ariyaphalassa.</paragraph>
    <paragraph line="9" number="857"> Saṃyojanesu <pageBreak edition="M" number="2.0514" /> pahīnesu sabbepi kilesā pahīnāyeva hontīti saṃyojanānaṃyeva gahaṇaṃ. <bold>Saṃyojanappahānamattameva</bold> ariyamaggassa <bold>phalaṃ nāma,</bold> na aññaṃ kiñci atthantaraṃ vipākabhūtanti adhippāyo. Tenāha <bold>‘‘phalaṃ nāma na koci añño dhammo atthī’’</bold>ti. Ke panetaṃ vadantīti? Andhakādayo. Te hi ‘‘arahattaṃ arahattanti, āvuso, vuccati…pe… mohakkhayo’’ti (saṃ. ni. 4.315) suttapadassa atthaṃ aññathā gahetvā nippariyāyato ‘‘arahattaṃ nāma kiñci natthi, kilesappahānameva tathā voharīyatī’’ti vadantā sesaphalepi paṭikkhipanti. <bold>Idaṃ suttampī</bold>ti paṭisambhidāmaggapāḷimāha. Pakaṭṭho ukkaṭṭho yogoti payogo, ariyamaggo, payoganimittaṃ jātakilesānaṃ paṭippassaddhi <bold>payogapaṭippassaddhi</bold>. Yā pana ariyamaggassa bhāvitattā labbhamānāpi yassā vipākapaññāya nippajjamānāya nippajjati, sā paṭippassaddhiyaṃ nipphādetabbāyaṃ paññāti <bold>paṭippassaddhipaññā</bold>ti vuttā. <bold>Sammādiṭṭhi micchādiṭṭhiyā vuṭṭhātī</bold>ti sammādiṭṭhiyā ujuvipaccanīkadassanavasena vatvā tadaññatopi vuṭṭhānaṃ dassetuṃ <bold>‘‘tadanuvattakakilesehī’’</bold>ti vuttaṃ, tassā micchādiṭṭhiyā sampayogato, upanissayato ca anuvattakakilesehi. Tena tadekaṭṭhappahānamāha. <bold>Khandhehī</bold>ti tadanuvattakakkhandhehi, tāya micchādiṭṭhiyā sampayuttakkhandhehi ceva tappaccayā āyatiṃ uppajjanakkhandhehi cāti attho. <bold>Bahiddhā ca sabbanimittehī</bold>ti yathāvuttakilesakkhandhehi bahiddhābhūtehi vipassanāya gocarabhūtehi sabbasaṅkhāranimittehi.</paragraph>
    <paragraph line="10">Evaṃ maggakiccaṃ dassetvā idāni tassa vasena phalaṃ dassetuṃ <bold>‘‘tampayogapaṭippassaddhattā’’</bold>tiādi vuttaṃ. Tattha <bold>tampayogapaṭippassaddhattā</bold>ti tassa ajjhattabahiddhā vuṭṭhānādipayogassa paṭippassaddhattā. Maggo hi nimittato, pavattato ca vuṭṭhahanto kilese pajahatīti attano khaṇe taṃ payogaṃ karoti nāma, phalakkhaṇe panassa so payogo paṭippassaddho vūpasanto nāma hoti. Tena vuttaṃ ‘‘tampayogapaṭippassaddhattā’’ti. <bold>Uppajjatī</bold>ti maggānantaraṃ <pageBreak edition="V" number="2.0484" /> dvikkhattuṃ vā tikkhattuṃ vā uppajjati. Phalasamāpattikāle pana bahukkhattuṃ, nirodhā vuṭṭhahantassa dvikkhattuṃ uppajjati. Sabbampi yathāvuttapayogapaṭippassaddhinimittaṃ uppajjanato ‘‘tampayogapaṭippassaddhattā uppajjatī’’ti vuttaṃ. <bold>Maggassetaṃ phala</bold>nti yathāvuttā vipākā sammādiṭṭhi nāma, etaṃ ariyamaggassa <pageBreak edition="M" number="2.0515" /> phalanti veditabbaṃ. <bold>Vitthāretabba</bold>nti ‘‘sotāpattimaggakkhaṇe abhiniropanaṭṭhena sammāsaṅkappo micchāsaṅkappā’’tiādinā (paṭi. ma. 1.63) saṅkappādivasena, sesamaggavasena ca vitthārato veditabbaṃ.</paragraph>
    <paragraph line="11"><bold>Cattāri ca sāmaññaphalāni, ime dhammā appamāṇārammaṇā</bold>ti appamāṇārammaṇatāya maggehi nibbisesatāya. Tathā nevasaññānāsaññāyatanasaṅkhāto mahaggato dhammo nirodhato vuṭṭhānavelāyaṃ appamāṇassa dhammassa anantarapaccayena paccayoti ariyaphalassa anantarapaccayatāya ca dīpanāti <bold>evamādīnipi ettha</bold> ariyaphalassa sabhāvadhammabhāvena atthitāya <bold>sādhakāni,</bold> na yathādassitapaṭisambhidāmaggapāḷiyevāti adhippāyo.</paragraph>
    <paragraph line="12" number="858"><bold>Phalasamāpattiya</bold>nti phalapavattisaṅkhātāya samāpattiyaṃ. <bold>Assā</bold>ti ariyaphalassa. Sarūpakattukāraṇākāraṭṭhitivuṭṭhānānantaravasena <bold>idaṃ pañhākammaṃ</bold>.</paragraph>
    <paragraph line="13" number="859"><bold>Ariyaphalassa nirodhe appanā</bold>ti ariyassa phalajhānassa nibbāne ārammaṇabhūte appanākārena pavatti.</paragraph>
    <paragraph line="14" number="860"><bold>Sabbepi puthujjanā</bold>ti jhānasamāpattilābhinopi puthujjanā na samāpajjanti, pageva itare. <bold>Ariyā sabbepi</bold> phalasamāpattiṃ <bold>samāpajjantī</bold>ti kāmaṃ sāmaññajotanā, sā pana visesaniviṭṭhāyeva hoti. <bold>Adhigatattā</bold>ti pana hetukittanaṃ. Uparimānampi heṭṭhimāya lokiyasamāpattiyā viya samāpajjanaṃ sādhentaṃ viya ṭhitanti taṃ nivattento <bold>‘‘uparimā panā’’</bold>tiādimāha. Tattha <bold>uparimā</bold>ti sakadāgāmiādayo. <bold>Heṭṭhima</bold>nti sotāpattiphalādiṃ. <bold>Na samāpajjanti</bold> satipi adhigatatte. Kasmāti ce? Kāraṇamāha <bold>‘‘puggalantarabhāvūpagamanena paṭippassaddhattā’’</bold>ti. Etena uparimo ariyo heṭṭhimaṃ phalasamāpattiṃ samāpajjati attanā adhigatattā, yathā taṃ lokiyasamāpattinti, evaṃ pavattaṃ hetuṃ byabhicāreti. Na hi lokiyajjhānesu puggalantarabhāvūpagamanaṃ nāma atthi visesābhāvato. Idha pana asamugghāṭitakammakilesanirodhanena <pageBreak edition="V" number="2.0485" /> puthujjanehi viya sotāpannassa, sotāpannādīhi sakadāgāmiādīnaṃ puggalantarabhāvūpagamanaṃ atthi. Yato heṭṭhimā heṭṭhimā phaladhammā uparūpari maggadhammehi <pageBreak edition="M" number="2.0516" /> nivattitā paṭipakkhehi viya abhibhūtā appavattidhammataṃyeva āpannā. Tenāha ‘‘paṭippassaddhattā’’ti.</paragraph>
    <paragraph line="15">Apica kusalakiriyapavatti nāma aññādisī, vipākapavatti ca aññādisī, anantaraphalattā ca lokuttarakusalānaṃ heṭṭhimato uparimo bhavantaragato viya hoti. Taṃtaṃphalavaseneva hi ariyānaṃ sotāpannādināmalābho. Te sace aññaphalasamaṅginopi honti, sotāpannādināmampi tesaṃ avaṭṭhitaṃ siyā, tena tena jhānena gahitapaṭisandhiko viyāti tassa tassa ariyassa taṃ taṃ phalaṃ bhavaṅgasadisanti na uparimassa heṭṭhimaphalasamaṅgitāya lesopi sambhavati, kuto tassa samāpajjananti daṭṭhabbaṃ. <bold>Heṭṭhimā ca uparima</bold>nti heṭṭhimā ca sotāpannādayo ariyā uparimaṃ sakadāgāmiphalādiṃ na samāpajjantīti sambandho. Tattha kāraṇamāha <bold>‘‘anadhigatattā’’</bold>ti. Na hi anadhigatasamāpattiṃ samāpajjituṃ sakkā.</paragraph>
    <paragraph line="16"><bold>‘‘Attano attanoyeva pana phalaṃ samāpajjantī’’</bold>ti iminā sabbepi ariyā attano attano phalasamāpattiṃ samāpajjantīti atthe āpanne tattha kesañci matibhedaṃ dassetuṃ <bold>‘‘keci panā’’</bold>tiādi vuttaṃ. <bold>Ete hi samādhismiṃ paripūrakārino</bold>ti yasmā hi te ‘‘uparimā dve’’ti vuttā anāgāmino, arahanto ca samādhismiṃ paripūrakārino, itare pana sīlesu paripūrakārino, tasmā dve eva phalasamāpattiṃ samāpajjantīti. Na hi samādhipāripūriyā vinā samāpattivaḷañjanaṃ sambhavatīti adhippāyo. <bold>Ta</bold>nti ‘‘samādhismiṃ paripūrakārino’’ti tehi vuttakāraṇaṃ. <bold>Akāraṇamevā</bold>ti ayuttiyeva. Kasmāti ce? Āha <bold>‘‘puthujjanassāpī’’</bold>tiādi. Tassattho – sabbaso asamucchinnakilesassa puthujjanassāpi attanā paṭiladdhalokiyasamāpattisamāpajjanaṃ labbhati, kimaṅgaṃ pana samucchinnekaccakilesānaṃ heṭṭhimānaṃ ariyānaṃ, tasmā tesaṃ samādhismiṃ aparipūrakāritā attano phalasamāpattiṃ asamāpajjanassa akāraṇanti. Yutticintā nāma pāḷianāruḷhe atthe yuttā, ayaṃ panattho pāḷiāruḷhoti kāraṇāpadese anādarakaraṇamukhena pāḷiṃ dassento <bold>‘‘kiñcetthā’’</bold>tiādimāha. <bold>Sotāpattimaggapaṭilābhatthāyā</bold>ti sotāpattimaggassa samadhigamāya. <bold>Sotāpattiphalasamāpattatthāyā</bold>ti sotāpattiphalasamāpattiyā samāpajjanatthaṃ. Esa nayo sesesupi.</paragraph>
    <paragraph line="17">Ettha <pageBreak edition="M" number="2.0517" /><pageBreak edition="V" number="2.0486" /> ca ‘‘suññatavihārasamāpattatthāya animittavihārasamāpattatthāyā’’tiādinā sarūpato uddhaṭattā tato pubbe āgatā maggaphalavārā appaṇihitavasena vuttā. Tattha anattānupassanāmukhena, aniccānupassanāmukhena ca pavattānaṃ phalasamāpattīnaṃ purecarā gotrabhudhammā navadasabhāvena vuttāti veditabbā. ‘‘Sotāpattiphalasamāpattatthāyā’’tiādinā pana catūsupi phalesu ekasadisaṃ desanāya āgatattā sotāpannasakadāgāminopi attano phalaṃ samāpajjantīti viññāyati. Maggānantaraphalavasena taṃ vuttanti ca na sakkā vattuṃ vipassanāvasena dasannaṃ gotrabhudhammānaṃ dassanavasena desanāya āraddhattā, maggavāreneva ca tadatthasiddhito. Na ca maggānantaraṃ phalaṃ ‘‘phalasamāpattī’’ti vuccati visuṃ parikammābhāvato. Tasmā phalasamāpattivacaneneva sotāpannādīnampi phalasamāpattisamāpajjanaṃ siddhaṃ. Tenāha <bold>‘‘tasmā’’</bold>tiādi.</paragraph>
    <paragraph line="18" number="861"> Payojanampi tadatthāya paṭipattiyā kāraṇaṃ hoti tannimittaṃ paṭipajjanatoti <bold>‘‘kasmā samāpajjantī’’</bold>ti kāraṇaṃ pucchitvā <bold>‘‘diṭṭhadhammasukhavihārattha’’</bold>nti payojanaṃ vissajjitaṃ. <bold>Kasmā</bold>ti vā sampadāne nissakkavacanaṃ, kissāti vuttaṃ hoti. <bold>Diṭṭhadhammasukhavihārattha</bold>nti diṭṭheva dhamme kilesadarathapariḷāhavūpasamena santena sukhavihārena viharaṇatthaṃ. Satipi vipākabhāve parikammena vinā anuppajjanato phalasamāpattidhammānaṃ tassa tassa ariyassa rucivaseneva pavatti, yato nesaṃ sādhipatitāti āha <bold>‘‘addhāna…pe… samāpajjantī’’</bold>ti.</paragraph>
    <paragraph line="19" number="862"><bold>Dvīhi ākārehī</bold>ti dvīhi kāraṇehi. Yathā hi lokiyajjhānānaṃ samadhigamo sampayogasamaṅgibhāvena sijjhamāno pahānaṅgasamatikkamamukhena vuccati tathā samadhigantabbattā, evaṃ phalasamāpattipi nibbānamanasikārena sijjhamānā tadaññārammaṇāmanasikāramukhena vuccati sabbasaṅkhārato vinivaṭṭitamānasatāvasena samijjhanato. Tenāha <bold>‘‘nibbānato’’</bold>tiādi. Udayabbayañāṇādiñāṇaparamparavasena hi sabbaphalacittaṃ saṅkhārato sabbaso nibbinnavirattacittassa tato vinissaṭanibbānārammaṇaṃ pavattati. Evaṃ pavattamānañca taṃ <bold>nibbānato aññassa ārammaṇassa amanasikārā, nibbānassa ca manasikārā</bold> pavattatīti vuccati.</paragraph>
    <paragraph line="20"><bold>Animittāya</bold><pageBreak edition="M" number="2.0518" /><bold>cetovimuttiyā</bold>ti animittavimokkhadvayāya phalasamāpattiyā, aniccānupassanāmukhena <pageBreak edition="V" number="2.0487" /> vā samāpajjitabbāya phalasamāpattiyā. <bold>Samāpattiyā</bold>ti samāpajjanatthāya. <bold>Sabbanimittāna</bold>nti rūpādisabbasaṅkhāranimittānaṃ. <bold>Amanasikāro</bold>ti ādīnavato disvā vissaṭṭhatāya anāvajjanaṃ asamannāhāro. <bold>Animittāya ca dhātuyā manasikāro</bold>ti sabbasaṅkhāranimittābhāvato animittāya. Kehici paccayehi na saṅkhatattā ca asaṅkhatāti laddhanāmāya asaṅkhatāya dhātuyā phalasamāpattisahajātena manasikārena manasikaraṇaṃ, tassā vā dhātuyā phalasamāpatticittasaṅkhāte manasikaraṇaṃ.</paragraph>
    <paragraph line="21" number="863"><bold>Udayabbayādivasenā</bold>ti udayabbayabhaṅgabhayatupaṭṭhānādivasena pavattanakānaṃ navannampi ñāṇānaṃ byāpāraṃ vadati. Tenāha <bold>‘‘pavattānupubbavipassanassā’’</bold>ti. <bold>Saṅkhārārammaṇagotrabhuñāṇānantara</bold>nti saṅkhārārammaṇassa ‘‘vodāna’’nti laddhanāmassa gotrabhuñāṇassa anantaraṃ. Kasmā panettha gotrabhuñāṇaṃ maggañāṇapurecārikaṃ viya nibbānārammaṇaṃ na hotīti? Phaladhammānaṃ aniyyānikabhāvato. Ariyamaggadhammā eva hi niyyānikā. Vuttañhetaṃ ‘‘katame dhammā niyyānikā? Cattāro maggā apariyāpannā’’ti (dha. sa. 1295, 1609). Tasmā ekantena niyyānikasabhāvassa ubhatovuṭṭhānabhāvena pavattamānassa maggañāṇassa anantarapaccayabhūtena ñāṇena nimittato vuṭṭhiteneva bhavitabbanti tassa nibbānārammaṇatā yuttā, na pana ariyamaggassa bhāvitattā tassa vipākabhāvena pavattamānānaṃ kilesānaṃ asamucchindanato aniyyānikattā avuṭṭhānasabhāvānaṃ phalañāṇānaṃ purecārikañāṇassa kadācipi nibbānārammaṇatā ubhayattha anulomañāṇānaṃ atulyākārato. Ariyamaggavīthiyañhi anulomañāṇāni anibbiddhapubbānaṃ thūlathūlalobhakkhandhādīnaṃ sātisayaṃ padālanena lokiyañāṇesu ukkaṃsapāramippattāni maggañāṇānuguṇāni uppajjanti. Phalasamāpattivīthiyaṃ pana tāni tena tena maggena tesaṃ tesaṃ kilesānaṃ samucchinnattā tattha kilesavikkhambhane nirussukkāni kevalaṃ ariyānaṃ phalasamāpattisukhasamaṅgibhāvassa parikammamattāni hutvā uppajjantīti na tesaṃ kutoci vuṭṭhānasambhavo, yato nesaṃ pariyosānañāṇaṃ saṅkhāranimittavuṭṭhānato nibbānārammaṇaṃ siyā.</paragraph>
    <paragraph line="22">Evañca <pageBreak edition="M" number="2.0519" /> katvā ‘‘sekkhassa attano phalasamāpattivaḷañjanatthāya udayabbayādivasena saṅkhāre sammasantassa vipassanāñāṇānupubbiyā phalameva uppajjati, na maggo’’ti idañca aṭṭhakathāvacanaṃ samatthitaṃ hoti. Tenāha <bold>‘‘sekkhassāpi phalameva uppajjati, na maggo’’</bold>ti. Nibbānārammaṇe appanajjhānavasena yathāparicchinnakālaṃ nirantaraṃ phalacittasseva pavattanaṃ samāpajjanaṃ <pageBreak edition="V" number="2.0488" /> phalasamāpattīti āha <bold>‘‘phalasamāpattivasena nirodhe cittaṃ appetī’’</bold>ti. Yadi anupubbavipassanānaṃ vasena phalasamāpattisamāpajjanaṃ, tena nīhārena sekkhassa uparimaggenāpi bhavitabbanti anuyogaṃ sandhāyāha <bold>‘‘phalasamāpattininnatāyā’’</bold>tiādi. Tena aññoyeva vipassanācāro ariyamaggāvaho, añño phalasamāpattiāvahoti dasseti, svāyaṃ vipassanāya vibhāgo vutto eva. <bold>Ye panā</bold>ti abhayagirivāsino sandhāyāha. Te hi maggaphalavipassanāya āloḷetvā vadanti. Teneva hi <bold>‘‘evaṃ satī’’</bold>tiādi vuttaṃ. <bold>Arahā paccekabuddho bhavissati</bold> yadi itaratthāpi vipassanā tadatthāya saṃvatteyyāti adhippāyo. <bold>Pāḷivaseneva ca paṭikkhitta</bold>nti ‘‘dasa gotrabhudhammā vipassanāvasena uppajjantī’’ti maggatthā phalatthā vipassanā visuṃ katvā pavattapāḷivaseneva tesaṃ vacanaṃ paṭikkhittantipi na gahetabbaṃ, aññathā ‘‘dasa gotrabhudhammā’’ti vacanaṃ virujjheyyāti. <bold>Idameva pana gahetabba</bold>nti vuttassevatthassa nigamanaṃ. <bold>Phalañcassā</bold>tiādi mahaggatavipākānaṃ viya lokuttaravipākānañca kusalasarikkhatādassanaṃ. Jhānato sarikkhatādassaneneva cettha bojjhaṅgamaggaṅgavasenāpi sarikkhatā dassitāyevāti veditabbaṃ.</paragraph>
    <paragraph line="23" number="864"><bold>Ṭhitiyā</bold>ti pabandhaṭṭhitiyā. Yathāparicchinnakālañhi samāpattiyā pabandhavasenāvaṭṭhānaṃ idha <bold>ṭhitī</bold>ti. ‘‘Cande vā sūriye vā ettakaṃ ṭhānaṃ gate vuṭṭhahissāmī’’ti kālāvadhiggahaṇavasena samāpajjanaṃ cittassa abhisaṅkharaṇaṃ <bold>abhisaṅkhāro</bold>.</paragraph>
    <paragraph line="24" number="865"><bold>Sabbānevetānī</bold>ti rūpanimittādisabbāneva etāni ekato kāmaṃ na manasi karoti asambhavato. <bold>Sabbasaṅgāhikavasenā</bold>ti anavasesapariyādānavasena. Samudāyasaddā hi avayavesupi pavattanti <pageBreak edition="M" number="2.0520" />, avayavabyatirekena ca samudāyo na labbhatīti avayavagatampi kiccaṃ samudāyavasena vuttaṃ. <bold>Tasmā</bold>ti sabbesaṃ saṅkhāranimittānaṃ ekato manasikārābhāvato. Yasmā bhavaṅgacitte uppanne phalasamāpattito vuṭṭhito nāma hoti, tasmā vuttaṃ <bold>‘‘yaṃ bhavaṅgassā’’</bold>tiādi. <bold>Bhavaṅgassa ārammaṇaṃ</bold> nāma kammādi. <bold>Manasi karoto</bold>ti bhavaṅgasahagatena manasikārena manasi karoto, taṃ vā ārammaṇaṃ bhavaṅgamanasi karoto.</paragraph>
    <paragraph line="25" number="866"><bold>Phalassa phalameva vā anantaraṃ hoti</bold> purimassa purimassa pacchimaṃ pacchimaṃ. <bold>Bhavaṅgaṃ</bold><pageBreak edition="V" number="2.0489" /><bold>vā</bold> sabbapacchimassa. <bold>Phalānantaraṃ</bold> maggavīthiyaṃ, phalasamāpattiyañca. <bold>‘‘Yena phalena nirodhā vuṭṭhānaṃ hotī’’</bold>ti idaṃ phaluppattiyā nirodhā vuṭṭhānabhāvato vuttaṃ. <bold>Ta</bold>nti nirodhāvuṭṭhānabhāvena vuttaṃ anāgāmiphalaṃ vā aggaphalaṃ vā. <bold>Nevasaññānāsaññāyatanānantara</bold>nti nevasaññānāsaññāyatanassa kusalassa, kiriyassa vā anantaraṃ satipi sattāhātikkame vijātiyena antarikattā.</paragraph>
    <paragraph line="26"><bold>Paṭippassaddhadaratha</bold>nti sabbaso passaddhakilesadarathaṃ. <bold>Amatārammaṇa</bold>nti nibbānārammaṇaṃ. <bold>Subha</bold>nti asobhanatāya kilesassāpi abhāvato sobhanaṃ. Taṇhāsaṅkhātaṃ lokāmisaṃ vantaṃ chaḍḍitaṃ etenāti <bold>vantalokāmisaṃ</bold>. Vūpasantakilesatāya, susantatāya ca <bold>santaṃ</bold>. Yena dhammena yogato samaṇo nāma hoti, tassa ariyamaggasaṅkhātassa sāmaññassa phalanti <bold>sāmaññaphalaṃ</bold>.</paragraph>
    <paragraph line="27"><bold>Ojavantenā</bold>ti sabhāvasampannena. <bold>Sucinā</bold>ti kilesāsucivirahato parisuddhena. <bold>Sukhenā</bold>ti anuttarasukhena. <bold>Abhisandita</bold>nti sabbaso lūkhabhāvāpagamanena sinehitaṃ. <bold>Sātātisātenā</bold>ti mahaggatasātato, lokuttarakusalasātato ca ativiya sātena madhurena. Maggasukhatopi hi phalasukhaṃ santataratāya paṇītataraṃ. <bold>Amatena</bold> sammoditaṃ. <bold>‘‘Madhuṃ viyā’’</bold>ti iminā sātātisātataṃyeva vibhāveti.</paragraph>
    <paragraph line="28">Tassa ariyassa phalassa rasabhūtaṃ sārabhūtaṃ taṃ sukhaṃ paññaṃ bhāvetvā yasmā paṇḍito vindati paṭilabhatīti yojanā.</paragraph>
    <subhead line="29">Nirodhasamāpattikathāvaṇṇanā</subhead>
    <paragraph line="30" number="867"><bold>Tatrā</bold>ti <pageBreak edition="M" number="2.0521" /> tasmiṃ ‘‘nirodhasamāpattiyā samāpajjanasamatthatā’’ti saṃkhittavacane. <bold>Idaṃ</bold> sarūpādivasena <bold>pañhākammaṃ. Katthā</bold>ti kasmiṃ bhave.</paragraph>
    <paragraph line="31" number="868"><bold>Anupubbanirodhavasenā</bold>ti vipassanānugatā aṭṭha samāpattiyo ārohantena taṃtaṃpaṭipakkhanirodhamukhena tiṇṇaṃ saṅkhārānaṃ anupubbato nirodhavasena. Yathāparicchinnakālaṃ yā cittacetasikānaṃ appavatti, ayaṃ nirodhasamāpattīti attho. <bold>Ke samāpajjanti, ke na samāpajjantī</bold>ti <pageBreak edition="V" number="2.0490" /> kāmaṃ samāpajjanasamatthā padhānatāya paṭhamaṃ pucchitā, tabbissajjanaṃ pana garubhāvato pacchā vissajjetuṃ asamāpajjanake tāva dassento <bold>‘‘sabbepi…pe… na samāpajjantī’’</bold>ti āha yathā ‘‘vāmaṃ muñca, dakkhiṇaṃ gaṇhā’’ti. Tattha <bold>‘‘sabbepī’’</bold>ti idaṃ puthujjanādīnaṃ tiṇṇaṃ visesanaṃ. Te hi aṭṭhannaṃ samāpattīnaṃ lābhinopi alābhino viya samādhismiṃ aparipūrakāritāya nirodhaṃ samāpajjituṃ na sakkonti. Kāmacchandādisamucchindanena hi samādhismiṃ paripūrakāritā, na jhānādhigamamattena. <bold>Anāgāmino, arahanto</bold>ti ettha sukkhavipassakā ca anāgāmino, sukkhavipassakā ca arahantoti sukkhavipassakasaddo paccekaṃ yojetabbo. Ubhayepi cete satipi vipassanābale samādhibalassa abhāvato nirodhaṃ na samāpajjanti. Anupubbavihārasambhavataññevettha samādhibalaṃ icchitabbaṃ. Purimakā pana tayo satipi samādhibale vipassanābalassa abhāvato, aparipuṇṇattā ca samāpajjituṃ na sakkonti. Aparipuṇṇatā cassa saṅkhārānaṃ na sammā parimadditattā. <bold>Aṭṭha samāpatti…pe… samāpajjantī’’</bold>ti vatvā tattha kāraṇaṃ pāḷivaseneva dassetuṃ <bold>‘‘dvīhi balehī’’</bold>tiādi vuttaṃ. <bold>Tayo ca saṅkhārāna</bold>nti ettha <bold>tayo</bold>ti sāmiatthe paccattavacanaṃ, tiṇṇanti attho. <bold>Ñāṇacariyāhī</bold>ti ñāṇappavattīhi. <bold>Nirodhasamāpattiyā</bold>ti nirodhasamāpajjanāya ñāṇaṃ. <bold>Ayañca sampadā</bold>ti ayaṃ baladvayasamannāgamādikā yathāvuttanirodhasamāpattiāvahā sampatti. <bold>Anāgāmikhīṇāsave</bold>ti anāgāmino ceva khīṇāsave ca.</paragraph>
    <paragraph line="32" number="869"><bold>Samathabala</bold>nti kāmacchandādike paccanīkadhamme sametīti samatho, so eva paṭipakkhehi akampiyaṭṭhena balaṃ. Aniccādivasena vividhehi <pageBreak edition="M" number="2.0522" /> ākārehi passatīti vipassanā, sā eva vuttanayena balanti <bold>vipassanābalaṃ. Nekkhammavasenā</bold>tiādīsu kāmacchandavikkhambhanassa nekkhammasaṅkappassa, alobhapadhānassa vā tathāpavattakusalacittuppādassa vasena cittassa ekaggatāsaṅkhāto yo avikkhepo, taṃ <bold>samathabalaṃ</bold>. Byāpādavikkhambhanassa abyāpādavitakkassa, adosapadhānassa vā tathāpavattakusalacittuppādassa vaseneva. Thinamiddhavikkhambhikāya vibhūtaṃ katvā manasikaraṇena upaṭṭhitaālokasaññāya vasena. Uddhaccavikkhambhanassa avikkhepassa samādhānassa vasena. Sakalamicchāvitakkavikkhambhanassa sikhāpattaānāpānassatisiddhapaṭinissaggānupassiassāsapassāsānaṃ vasena cittassa ekaggatāsaṅkhāto yo avikkhepo, taṃ <bold>samathabala</bold>nti atthayojanā.</paragraph>
    <paragraph line="33">Evaṃ <pageBreak edition="V" number="2.0491" /> upacārassa jhānassa vasena samathabalaṃ dassetvā idāni taṃ aṭṭhannaṃ samāpattīnaṃ vasena paṭipakkhehi anabhibhavanīyatāya ca balappattivasena dassetuṃ <bold>‘‘paṭhamajjhānenā’’</bold>tiādi vuttaṃ. Tattha <bold>nīvaraṇe</bold>ti nīvaraṇanimittaṃ nīvaraṇapaccayā. <bold>Na kampati</bold> jhānasamaṅgipuggalo, jhānasampayuttasamādhi vā. So hi visesato idha ‘‘samathabala’’nti adhippeto. Tathā hi <bold>kenaṭṭhena samathabala</bold>nti balaṭṭho pucchito. <bold>Uddhacce</bold>ti uddhaccanimittaṃ. <bold>Uddhaccasahagatakilese</bold>ti uddhaccena sampayuttamohaahirikādikilesahetu. <bold>Khandhe</bold>ti uddhaccasampayuttacatukkhandhanimittaṃ. <bold>Na kampatī</bold>tiādīni aññamaññavevacanāni. <bold>Kampanaṃ</bold> vā ṭhānāpagamo. <bold>Calanaṃ</bold> paribbhamanaṃ. <bold>Vedhanaṃ</bold> sandhāvanaṃ. <bold>Uddhacce</bold> na kampati, uddhaccasahagatakilese na calati, uddhaccasahagatakkhandhe na vedhatīti vā yojetabbaṃ. Uddhaccaggahaṇañcettha samathassa ujupaṭipakkhatāya tadabhibhavena balappattidassanatthaṃ. Tenetaṃ aṭṭhannampi samāpattīnaṃ sādhāraṇato kiccātisayadassanaṃ daṭṭhabbaṃ. <bold>Idaṃ samathabala</bold>nti yāyaṃ nekkhammādivasena laddhāya cittekaggatāya nīvaraṇādīhi akampanīyatā, tāni ca abhibhavitvā avaṭṭhānaṃ, idaṃ samathabalaṃ.</paragraph>
    <paragraph line="34">Idāni vipassanābalaṃ niddisanto yasmā vipassanā saṅkhepato sattahi anupassanāhi saṅgahitā, tasmā tato tato samāpattito vuṭṭhāya tāsaṃ vasena anupassanā kātabbā, tattakeneva cettha anupassanākiccaṃ paripuṇṇaṃ hotīti <bold>‘‘aniccānupassanā vipassanābalaṃ…pe… paṭinissaggānupassanā vipassanābala’’</bold>nti sarūpato dassetvā puna tā heṭṭhā <pageBreak edition="M" number="2.0523" /> vuttanayena visayavibhāgena dassetuṃ <bold>‘‘rūpe aniccānupassanā’’</bold>tiādi vuttaṃ. Idhāpi paṭipakkhehi anabhibhavanīyatāva balaṭṭhoti dassetuṃ <bold>‘‘kenaṭṭhena vipassanābala’’</bold>ntiādi āraddhaṃ. Tattha <bold>avijjāyā</bold>ti dvādasasu akusalacittuppādesu avijjānimittaṃ. <bold>Avijjāsahagatakilese</bold>ti avijjāya sampayuttalobhadosādikilesavatthunimittaṃ. Sesaṃ heṭṭhā vuttanayattā suviññeyyameva. Avijjaggahaṇañcettha vipassanāya ujupaṭipakkhatāya tadabhibhavena balappattidassanatthaṃ. Tenetaṃ sattannampi anupassanānaṃ sādhāraṇato kiccātisayadassanaṃ daṭṭhabbaṃ. <bold>Idaṃ vipassanābala</bold>nti yāyaṃ aniccānupassanādivasena laddhassa vipassanāñāṇassa niccasaññādinimittaṃ akampanīyatā, tā ca abhibhavitvā avaṭṭhānaṃ, idaṃ vipassanābalaṃ.</paragraph>
    <paragraph line="35"><bold>Vitakkavicārā vacīsaṅkhārā</bold> vācaṃ saṅkharonti pavattentīti katvā. Tenāha ‘‘pubbe kho, āvuso visākha, vitakketvā vicāretvā pacchā vācaṃ bhindati, tasmā vitakkavicārā vacīsaṅkhāro’’ti <pageBreak edition="V" number="2.0492" /> (ma. ni. 1.463; saṃ. ni. 4.348). Te pana dutiyajjhāne vūpasantā hontīti āha <bold>‘‘dutiyajjhānaṃ…pe… paṭippassaddhā hontī’’</bold>ti. Kāyena saṅkharīyantīti <bold>kāyasaṅkhārā,</bold> assāsapassāsā. Tathā hi vuttaṃ ‘‘assāsapassāsā kho, āvuso visākha, kāyikā ete dhammā kāyappaṭibaddhā, tasmā assāsapassāsā kāyasaṅkhāro’’ti (ma. ni. 1.463; saṃ. ni. 4.348). Te pana yasmā catutthajjhāne vūpasantā honti, tasmā āha <bold>‘‘catutthajjhānaṃ…pe… paṭippassaddhā hontī’’</bold>ti. Cittena saṅkharīyantīti <bold>cittasaṅkhārā,</bold> saññā vedanā. Tathā hi vuttaṃ ‘‘saññā ca vedanā ca cetasikā ete dhammā cittappaṭibaddhā, tasmā saññā ca vedanā ca cittasaṅkhāro’’ti (saṃ. ni. 1.463; saṃ. ni. 4.348). Te pana yasmā nirodhaṃ samāpannassa vūpasamanti, tasmā vuttaṃ <bold>‘‘saññāvedayita…pe… paṭippassaddhā hontī’’</bold>ti.</paragraph>
    <paragraph line="36">Ñāṇacariyāsu vivaṭṭānupassanāggahaṇeneva tassa ādibhūtā sesānupassanāpi gahitāva honti tadavinābhāvato. <bold>Maggo ñāṇacariyā, phalasamāpatti ñāṇacariyā</bold>ti maggaphalasamāpattīnaṃ ñāṇacariyābhāvavacanaṃ maggaphaladhammānaṃ ñāṇapadhānattā, ñāṇena vā indriyādhipatihetumaggapaccayādivasena sātisayapaccayabhūtena sesā maggaphaladhammā caritā pavattitāti katvā tathā vuttaṃ. Samādhicariyāsupi eseva nayo <pageBreak edition="M" number="2.0524" />. <bold>Imāhi soḷasahī</bold>ti aṭṭhannaṃ anupassanānaṃ, aṭṭhannañca maggaphalañāṇānaṃ vasena imāhi soḷasahi ñāṇapavattīhi.</paragraph>
    <paragraph line="37"><bold>Navahi samādhicariyāhī</bold>ti aṭṭha samāpattiyo aṭṭha samādhicariyā, tāsaṃ upacārasamādhi upacārasamādhibhāvanāsāmaññena ekā samādhicariyāti evaṃ navahi samādhicariyāhi. Tenāha <bold>‘‘paṭhamajjhānaṃ samādhicariyā’’</bold>tiādi. <bold>Paṭhamajjhānapaṭilābhatthāya vitakko cā</bold>tiādi nānāvajjanupacāravasena vuttanti daṭṭhabbaṃ, uparisamāpattīnampi upacārassa tatheva vuttattā. Na hi ekāvajjane catutthajjhānādiupacāre pītiādayo sambhavanti. Ettha ca ‘‘paṭhamajjhānapaṭilābhatthāyā’’tiādivacanena upacārasamādhissāpi pāripūrī icchitabbāti dasseti. Kiṃ panettha samathabalasamādhicariyānaṃ nānattaṃ, kiṃ vā vipassanābalalokiyañāṇacariyānaṃ? Yathā samathabalepi ‘‘nekkhammavasenā’’tiādinā upacārasamādhinā saddhiṃ aṭṭhasu samāpattīsu appanāsamādhiyeva vutto, tathā samādhicariyāsu, vipassanābalalokiyañāṇacariyāsu ca vipassanāva vuttāti? Kiñcāpi vuttā, vivaṭṭānupassanā pana purecarañāṇādivipassanābale avuttā <pageBreak edition="V" number="2.0493" /> eva ñāṇacariyāsu vuttā. Apica paṭipakkhehi akampiyaṭṭho <bold>balaṭṭho,</bold> pañcannaṃ vasībhāvānaṃ vasena suciṇṇatā <bold>cariyaṭṭho,</bold> eteneva samathabalasamādhicariyānampi nānattaṃ saṃvaṇṇitanti daṭṭhabbaṃ.</paragraph>
    <paragraph line="38"><bold>Vasībhāvatā paññā</bold>ti ettha vaso etassa atthīti vasī, tassa bhāvo vasībhāvo, sā eva vasībhāvatā. <bold>‘‘Vasiyo’’</bold>ti pana pāḷiyaṃ itthiliṅgavasena vuttattā tāyo dassetuṃ <bold>‘‘vasīti pañca vasiyo’’</bold>tiādi vuttaṃ. Tattha jhānaṃ āvajjantassa nirantaraṃ jhānaṅgesu cittappavattanasamatthatā <bold>āvajjanavasī</bold>. Samāpajjitukāmassa sīghaṃ jhānaṃ samāpajjanasamatthatā <bold>samāpajjanavasī</bold>. Accharāmattaṃ vā katipayaccharāmattaṃ vā khaṇaṃ jhānaṃ ṭhapetuṃ samatthatā <bold>adhiṭṭhānavasī</bold>. Tatheva lahuṃ vuṭṭhātuṃ samatthatā <bold>vuṭṭhānavasī. Paccavekkhaṇavasī</bold> pana āvajjanavasiyā eva sijjhati. Paccavekkhaṇajavanāneva hi tattha āvajjanānantarānīti. Ayamettha saṅkhepo, vitthāro pana heṭṭhā āgato eva. Ayañca vasībhāvo samādhicariyānaṃ vasena vutto. Ñāṇacariyāsu pana lokuttarānaṃ ñāṇacariyānaṃ vasībhāvāpādanakiccaṃ nāma natthi. Paṭipakkhassa suvihatattā sabhāvasiddho tattha <pageBreak edition="M" number="2.0525" /> vasībhāvo, lokiyānaṃ pana paguṇabalavabhāvāpādanena vasībhāvo labbhateva.</paragraph>
    <paragraph line="39" number="870"><bold>Ukkaṭṭhaniddeso</bold>ti anavasesaniddeso. <bold>Cuddasahi ñāṇacariyāhi hoti</bold> aggamaggaphalānaṃ anadhigatattāti. <bold>Yadi eva</bold>nti yadi ukkaṭṭhaniddesavasena ‘‘soḷasahi ñāṇacariyāhī’’ti vuttaṃ, tato avakaṃsavasenapi icchitabbaṃ, <bold>evaṃ</bold> sante <bold>kiṃ na hoti</bold> nirodhasamāpajjananti adhippāyo. Pañca kāmaguṇā vatthubhūtā etassa santīti <bold>pañcakāmaguṇiko,</bold> kāmarāgo. <bold>Appahīnattā</bold> asamucchinnattā. Na hi kāmarāgassa vikkhambhanappahānamattaṃ nirodhassa adhiṭṭhānaṃ bhavituṃ sakkoti. <bold>Tasmā</bold>ti samādhipāripanthikassa kāmarāgassa supahīnattā. Etena kāmaṃ maggaphalañāṇacariyā lokiyañāṇasamādhicariyā viya nirodhasamāpajjane sarūpena na viniyujjanti tadā appavattanato, tassa tassa pana paṭipakkhassa samucchindanena balacariyānaṃ visesapaccayatāya nirodhasamāpattiyā adhiṭṭhānaṃ hotīti dasseti. <bold>Esā</bold>ti anāgāmī. Idañhi ‘‘nirodhā vuṭṭhahantassā’’tiādivacanaṃ anāgāminova nirodhā vuṭṭhānaṃ sandhāya vuttaṃ ‘‘nevasaññānāsaññāyatanakusala’’nti (paṭṭhā. 1.1.417) vacanato, aññathā ‘‘nevasaññānāsaññāyatanakiriyā’’ti (paṭṭhā. 1.1.417) vucceyya.</paragraph>
    <paragraph line="40" number="871"><bold>‘‘Pañcavokārabhave’’</bold>ti <pageBreak edition="V" number="2.0494" /> kasmā vuttaṃ, nanu catuvokārabhavepi arūpajjhānavasena yathārahaṃ anupubbasamāpatti labbhatīti? Kāmaṃ labbhati, sā pana ‘‘anupubbasamāpattī’’ti na vuccati ekadesabhāvato. Aṭṭhasamāpattivaseneva ca ‘‘anupubbasamāpattī’’ti vuccatīti dassento āha <bold>‘‘paṭhamajjhānādīnaṃ uppatti natthī’’</bold>ti. <bold>Vatthussa abhāvā</bold>ti hadayavatthuno abhāvāti vadanti, karajakāyasaṅkhātassa pana vatthuno abhāvāti attho. Yadi hi āruppe nirodhaṃ samāpajjeyya, cittacetasikānaṃ, aññassa ca kassaci abhāvato apaññattikova bhaveyya anupādisesāya nibbānadhātuyā parinibbutasadiso. Kiñcāyaṃ upādāya nirodhaṃ samāpannoti vucceyya, kiṃ vā etāya vatthucintāya. Aṅgavekallatova natthi āruppe nirodhasamāpattisamāpajjanaṃ.</paragraph>
    <paragraph line="41" number="872"><bold>Saṅkhārānaṃ</bold><pageBreak edition="M" number="2.0526" /><bold>pavattibhede</bold>ti saṅkhatadhammānaṃ khaṇe khaṇe uppajjane, bhijjane ca, tesaṃ vā kusalādibhedabhinne yathārahaṃ tīhi dukkhatāhi upaddute pavattivibhāge. Cittacetasikavigamehi rūpadhammesu labbhamānāpi saṅkhāradukkhatā abbohārikataṃ āpajjati. <bold>Ukkaṇṭhitvā</bold>ti nibbinditvā. <bold>Nibbānaṃ patvā</bold>ti anupādisesanibbānaṃ patvā viya. <bold>Sukha</bold>nti niddukkhaṃ.</paragraph>
    <paragraph line="42" number="873"><bold>Samathavipassanāvasenā</bold>ti yuganaddhānaṃ viya aññamaññūpakāritāya sahitānaṃ vasena. <bold>Ussakkitvā</bold>ti ukkaṃsaṃ patvā yāva nevasaññānāsaññāyatanā, yāva ca anulomañāṇā āruhitvā. <bold>Nirodhayato</bold>ti nevasaññānāsaññāyatanaṃ samāpajjitvā taṃ nirodhentassa. Aññassa kassacipi cittassa anuppajjanena <bold>evamassā</bold> nirodhasamāpattiyā <bold>samāpajjanaṃ hoti. ‘‘Yo hī’’</bold>tiādinā ‘‘samathavipassanāvasenā’’ti vuttamevatthaṃ byatirekamukhena vivarati. <bold>Nevasaññānāsaññāyatanasamāpattiṃ patvā tiṭṭhati</bold> taduddhaṃ suddhasamathavipassanāya abhāvato. <bold>Yo vipassanāvaseneva ussakkati</bold> sace ariyo phalasamāpattatthiko, so attano <bold>phalasamāpattiṃ patvā tiṭṭhati</bold>. Atha puthujjano, sekho vā maggatthiko tāya ce vipassanāya maggaṃ patvā phale ṭhito, sopi phalasamāpattiṃ patvā tiṭṭhaticceva vuccati. <bold>So</bold>ti ubhayavasena paṭipanno. <bold>Ta</bold>nti nirodhasamāpattiṃ.</paragraph>
    <paragraph line="43" number="874"> Yena phaladvayasamannāgamādinā nirodhaṃ samāpajjituṃ samattho hoti, so vidhi pageva vibhāvitoti samāpajjanākārameva dassento <bold>‘‘katabhattakicco’’</bold>tiādimāha. Tañhi sabbāsampi <pageBreak edition="V" number="2.0495" /> bhāvanānaṃ sādhāraṇaṃ pubbakiccaṃ. <bold>Tattha saṅkhāre</bold>ti tasmiṃ paṭhamajjhāne, paṭhamajjhānacittuppāde vā saṅkhāre.</paragraph>
    <paragraph line="44">‘‘Vipassatī’’ti vuttaṃ, kīdisī panettha vipassanā icchitabbāti taṃ niddhāraṇatthaṃ <bold>‘‘vipassanā panesā’’</bold>tiādinā tameva vipassanaṃ tidhā bhinditvā dasseti. <bold>Mandā</bold> ce vipassanā, dandhābhiññaṃ maggaṃ sādheti. <bold>Tikkhā</bold> ce, khippābhiññanti ayaṃ mandatikkhatāya viseso. Lakkhaṇappattā pana vipassanā maggassa paccayo hotiyevāti imamatthaṃ dassento āha <bold>‘‘saṅkhāra…pe… hotiyevā’’</bold>ti. <bold>Tikkhāva vaṭṭati</bold> saṅkhārārammaṇepi sati sabbasaṅkhārehi vivaṭṭanākāreneva pavattanato, maggo viya visaṅkhāragatassa phalassa <pageBreak edition="M" number="2.0527" /> paccayabhāvato ca. Tenāha <bold>‘‘maggabhāvanāsadisā’’</bold>ti. Yasmā atimandā samathādikā saṅkhārānaṃ nirodhane asamatthā samathaniṭṭhā hoti, atitikkhā ñāṇādikā sātisayaṃ saṅkhāresu dosadassane phalasamāpattiniṭṭhā hoti, tasmā vuttaṃ <bold>‘‘nātimandanātitikkhā vaṭṭatī’’</bold>ti. <bold>Esa</bold> nirodhasamāpajjanako. <bold>Te saṅkhāre</bold>ti te paṭhamajjhānasaṅkhāre.</paragraph>
    <paragraph line="45"><bold>‘‘Tathevā’’</bold>ti iminā ‘‘nātimandāya nātitikkhāyā’’ti imamatthaṃ ākaḍḍhati. Esa nayo sesesupi. ‘‘Ākiñcaññāyatanaṃ samāpajjitvā vuṭṭhāya tattha saṅkhāre tatheva vipassatī’’ti vattabbaṃ, heṭṭhā vuttanayattā pana taṃ avatvā <bold>‘‘catubbidhaṃ pubbakiccaṃ karoti’’</bold>cceva vuttanti keci, taṃ tesaṃ matimattaṃ. Vipassanācārato hi samādhicāro, tasmā samāpattito vuṭṭhāya pubbakiccaṃ kātabbaṃ. Tathā hi paratopi ‘‘ākiñcaññāyatanaṃ samāpajjitvā vuṭṭhāya imaṃ pubbakiccaṃ katvā’’tiādiṃ (visuddhi. 2.879) vakkhati, na pana ‘‘tattha saṅkhāre tatheva vipassitvā’’ti. <bold>Nānābaddhaavikopana</bold>nti attanā asambaddhassa parikkhārassa avināsanaṃ. Yathā taṃ na vinassati, tathā adhiṭṭhānaṃ. <bold>Saṅghapaṭimānana</bold>nti saṅghassa paṭimānanāvajjanaṃ. <bold>Satthupakkosana</bold>nti satthu pakkosanāvajjanaṃ. <bold>Addhānapariccheda</bold>nti jīvitaddhānaparicchedaṃ pubbakiccaṃ karotīti sambandho.</paragraph>
    <paragraph line="46" number="875"><bold>Adhiṭṭhātabba</bold>nti cittaṃ uppādetabbaṃ. Tathā cittuppādanameva hettha adhiṭṭhānaṃ.</paragraph>
    <paragraph line="47">Cittajarūpādīnaṃ anuppajjanato, pacchājātapaccayādiupatthambhābhāvato ca sattāhameva tathā sarīraṃ <pageBreak edition="V" number="2.0496" /> pavattati, tato paraṃ kilamatīti sattāhameva paricchinditvā nirodhaṃ samāpajjantīti vadanti.</paragraph>
    <paragraph line="48"><bold>Samāpattivasenevā</bold>ti nirodhasamāpattivaseneva. <bold>Naṃ</bold> aggiādiantarāyaṃ <bold>rakkhati</bold> samāpannako adhiṭṭhānavasenāti adhippāyo. <bold>Āyasmato sañjīvassā</bold>tiādīsu yaṃ vattabbaṃ, taṃ heṭṭhā <bold>iddhikathāyaṃ</bold> (visuddhi. 2.374) vuttameva.</paragraph>
    <paragraph line="49" number="876"><bold>Etassā</bold>ti <pageBreak edition="M" number="2.0528" /> nirodhaṃ samāpajjantassa, nirodhasamāpajjanassa vā. <bold>Tasmiṃ samaye</bold>ti tasmiṃ tassa bhikkhuno upasaṅkamanasamaye vuṭṭhātiyeva. Kālaparicchedasadisañhetaṃ.</paragraph>
    <paragraph line="50"><bold>Evaṃ garukā</bold>ti aggiādīhipi anabhibhavanīyaṃ nirodhaṃ samāpannaṃ samāpattito vuṭṭhāpanato evaṃ garukā hi <bold>saṅghassa āṇā nāma,</bold> tasmā attano hitasukhaṃ ākaṅkhantena jīvitahetupi saṅghassa āṇā na atikkamitabbāti adhippāyo.</paragraph>
    <paragraph line="51" number="877"><bold>Na pakkosati</bold> ‘‘satthā taṃ, āvuso, āmantetī’’ti. ‘‘Vuṭṭhahissāmī’’ti āvajjitabbanti sambandho.</paragraph>
    <paragraph line="52" number="878"><bold>Jīvitaddhānassā</bold>ti attano jīvitakālassa jīvitappavattiyā. Āyu eva <bold>āyusaṅkhārā</bold>. ‘‘Āyuusmāviññāṇānī’’ti ca vadanti, te cassa pakaticittasseva ārammaṇaṃ honti. <bold>Antonirodhe</bold> maraṇaṃ natthi carimabhavaṅgena mīyanato. <bold>Āvajjitvāva samāpajjitabbaṃ</bold> ‘‘sahasā maraṇaṃ mā ahosī’’ti. Sahasā hi maraṇe aññabyākaraṇabhikkhuovādadānasāsanānubhāvadīpanānaṃ anissaro siyā, anāgāmino vā aggamaggānadhigamo siyā. <bold>Avasesa</bold>nti nānābaddhaavikopanāditividhampi pubbakiccaṃ. <bold>Vuttaṃ</bold> aṭṭhakathāyaṃ.</paragraph>
    <paragraph line="53" number="879"> Kiñcāpi ‘‘ekaṃ vā dve vā’’ti aniyametvā viya vuttaṃ, dve vāre eva pana niyamato vadanti. <bold>Cittavāre</bold>ti nevasaññānāsaññāyatanacittavāre. <bold>Nirodhaṃ phusatī</bold>ti acittakabhāvamevāha. <bold>Nirodhassa payogattā</bold>ti cittanirodhāya payogabhāvato, baladvayasambharaṇādipayogassa cittanirodhattāti attho. Samathavipassanābalasamannāgamo, ñāṇasamādhicariyāvasībhāvo cettha <pageBreak edition="V" number="2.0497" /> aññamaññānativattanavaseneva icchitabboti āha <bold>‘‘dve samathavipassanādhamme yuganaddhe katvā’’</bold>ti. <bold>Anupubbanirodhassa payogo</bold>ti paṭhamajjhānādīnaṃ, tadanupassanānañca anupubbato nirodhanassāyaṃ payogo. <bold>Idaṃ</bold> vuttanayena <bold>aṭṭhasamāpattiārohanaṃ na nevasaññānāsaññāyatanasamāpattiyā</bold> samāpajjanassa. Tasmā dvinnaṃ cittānaṃ upari cittāni na pavattantīti yojanā.</paragraph>
    <paragraph line="54"><bold>Parato</bold><pageBreak edition="M" number="2.0529" /><bold>acittako bhavituṃ na sakkotī</bold>ti sakalaṃ yathāparicchinnakālaṃ acittako bhavituṃ na sakkoti. Tañca kho saṅghapaṭimānanasatthupakkosanaaddhānaparicchedāvajjanānaṃ akaraṇena, na nānābaddhaavikopanassa. Tassa hi akaraṇena kadāci kevalaṃ tādisassa parikkhārassa avināso na siyā, na nirodhasamāpattivibandho. Ayañca attho <bold>mahānāgattheravatthunā</bold> vibhāvito eva. Evaṃ sante tīhi ākārehi nirodhasamāpattiyā vuṭṭhānaṃ hotīti āpajjati, tasmā taṃ na sārato paccetabbaṃ. <bold>Paṭinivattitvā puna ākiñcaññāyataneyeva patiṭṭhātī</bold>ti iminā samāpattiyā vibandhe jāte evaṃ hotīti dasseti, avibandheneva pana yathāparicchinnakālavītikkamane phalacittuppattiyā vuṭṭhānaṃ hoti. Evañca katvā gambhīrakandaroruḷhatattapāsāṇakkantapurisanidassanampi samatthitaṃ hotīti keci vadanti. Apare pana ‘‘pubbakiccassa akatattā nevasaññānāsaññāyatanaṃ samāpannamattova ‘paṭinivattitvā ākiñcaññāyatane patiṭṭhātī’ti vuttattā saṅghapaṭimānanādiekaccapubbakiccākaraṇe aṅgavekallato nirodhasamāpattisamāpajjanaṃ na ijjhatevā’’ti vadanti. Vattasadisañhetaṃ nirodhasamāpattiyā, yadidaṃ pubbakiccakaraṇaṃ. Tasmā tattha yaṃ garutaraṃ, tassa akaraṇaṃ samāpajjanaṃ vibandhatīti apare. Vīmaṃsitvā gahetabbaṃ. ‘‘Ākiñcaññāyatane patiṭṭhātī’’ti ca idaṃ puna ākiñcaññāyatanassa samāpajjitabbattā vuttaṃ. Samāpajjitvā hi vuṭṭhāya pubbakiccassa kātabbattā.</paragraph>
    <paragraph line="55"><bold>Yathā panā</bold>tiādi katapubbakiccatāsāmaññena upamāsaṃsandanaṃ.</paragraph>
    <paragraph line="56" number="880"><bold>Assā</bold>ti nirodhasamāpattiyā. <bold>‘‘Kālaparicchedavasenā’’</bold>tiādinā catūhi ākārehi nirodhasamāpattiyā ṭhānaṃ dasseti.</paragraph>
    <paragraph line="57" number="882"><bold>Vivekaninna</bold>nti <pageBreak edition="V" number="2.0498" /> nissaraṇavivekaninnaṃ, pageva saṅkhāravimukhatāya, phalacittuppattiyā cāti veditabbaṃ.</paragraph>
    <paragraph line="58" number="883"> Ūsaṅkhārattayapaṭippassaddhiyā, avasesacetasikaviññāṇābhāvena rūpadhammamattāvasesatāya ca matanirodhasamāpannānaṃ avisesaṃ gahetvā pucchā <bold>‘‘matassa ca samāpannassa ca ko viseso’’</bold>ti. Kāmaṃ nesaṃ saṅkhārattayapaṭippassaddhiādīhi <pageBreak edition="M" number="2.0530" /> aviseso, rūpadhammamattāvasesatāya pana āyuusmāindriyānaṃ apagamānapagamanaṃ visesoti dassetuṃ <bold>‘‘yvāya’’</bold>ntiādi vuttaṃ.</paragraph>
    <paragraph line="59" number="884"><bold>Sabhāvato</bold>ti sabhāvadhammato, paramatthatoti attho. Paramatthato hi vijjamānānaṃ saṅkhatādibhāvena vattabbataṃ labhati, na avijjamānaṃ. <bold>Samāpajjantassa vasenā</bold>ti yasmā samāpajjantassa ariyapuggalassa samathavipassanādhamme yuganaddhe katvā aṭṭha samāpattiyo ārohantassa anukkamena saṅkhārānaṃ paṭippassambhanapayoganibbattiyā nirodhasamāpatti nipphannā nāma hoti, tasmā taṃ payoganibbattiṃ upādāya <bold>‘‘nipphannā’’ti vattuṃ vaṭṭati</bold>.</paragraph>
    <paragraph line="60">Saṅkhāravūpasamato, santadhammasamanvayato ca <bold>santaṃ</bold>. Ariyehi eva nisevitabbattā <bold>ariyanisevitaṃ</bold>. Tissannampi dukkhatānaṃ nibbutabhāvato <bold>nibbānamiti saṅkhaṃ upāgataṃ. Ariyaṃ pañña</bold>nti suvisuddhaṃ maggaphalapaññaṃ. <bold>Imissāpī</bold>ti nirodhasamāpattiyā. <bold>Samāpattisamatthatā</bold>ti samāpajjanasamatthatā.</paragraph>
    <subhead line="61">Āhuneyyabhāvādisiddhikathāvaṇṇanā</subhead>
    <paragraph line="62" number="885"><bold>Āhuneyyabhāvādisiddhī</bold>ti āhuneyyapāhuneyyadakkhiṇeyyaañjalikaraṇīyaanuttarapuññakkhettabhāvasiddhi. <bold>Avisesenā</bold>ti dassanamaggapaññādivisesena vinā, <bold>etissā</bold> lokuttarapaññāya. Ānetvā hunitabbanti āhunaṃ, dūratopi ānetvā dātabbadānaṃ, taṃ paṭiggahetuṃ yuttoti <bold>āhuneyyo</bold>. Pāhunaṃ vuccati āgantukadānaṃ, taṃ paṭiggahetuṃ yuttoti <bold>pāhuneyyo</bold>. Dakkhiṇaṃ arahatīti <bold>dakkhiṇeyyo,</bold> añjalikaraṇaṃ añjalikammaṃ, taṃ arahatīti <bold>añjalikaraṇīyo</bold>. Anuttaraṃ uttamaṃ sattānaṃ puññaviruhanaṭṭhānanti <bold>anuttaraṃ puññakkhettaṃ lokassā</bold>ti ayamettha saṅkhepo. Vitthāro pana heṭṭhā vuttoyeva.</paragraph>
    <paragraph line="63" number="886"><bold>Mandāya</bold><pageBreak edition="V" number="2.0499" /><bold>vipassanāya āgato</bold>ti atikkhāya vipassanāya vasena paṭhamamaggapaññaṃ bhāvetvā sotāpannabhāvaṃ āgato. Saddhādīnaṃ mudūnaṃ indriyānaṃ vasena <bold>mudindriyopi</bold> samāno. <bold>Sattakkhattuparamo</bold>ti sattakkhattuṃ paramā bhavūpapatti attabhāvaggahaṇaṃ, tato paraṃ aṭṭhamaṃ bhavaṃ nādiyatīti <pageBreak edition="M" number="2.0531" /> sattakkhattuparamo. <bold>Saṃsaritvā</bold>ti paṭisandhiggahaṇavasena aparāparaṃ gantvā. <bold>Dukkhassantaṃ karotī</bold>ti vaṭṭadukkhassa pariyantaṃ pariyosānaṃ karoti. Ayaṃ kālena devalokassa, kālena manussalokassāti missakassa bhavassa vasena <bold>‘‘sattasugatibhave saṃsaritvā’’</bold>ti vutto. Kulato kulaṃ gacchatīti <bold>kolaṃkolo</bold>. Sotāpattiphalasacchikiriyato paṭṭhāya hi nīcakule upapatti nāma natthi, mahābhogakulesuyeva nibbattatīti attho. <bold>Dve vā tīṇi vā kulānī</bold>ti devamanussavasena dve vā tayo vā bhave. Iti ayampi missakabhaveneva kathito. Desanāmattameva cetaṃ ‘‘dve vā tīṇi vā’’ti. Yāva chaṭṭhabhavā saṃsarantopi kolaṃkolova hoti. Attabhāvaggahaṇasaṅkhātaṃ ekaṃyeva khandhabījaṃ etassa atthīti <bold>ekabījī. ‘‘Mānusakaṃ bhava’’</bold>nti idampi desanāmattaṃ. ‘‘Devabhavaṃ nibbattetī’’tipi vattuṃ vaṭṭatiyeva. Ko panetesaṃ imaṃ pabhedaṃ niyametīti? Tiṇṇaṃ maggānaṃ vipassanā. Sace hi upari tiṇṇaṃ maggānaṃ vipassanā balavatī hoti, ekabījī nāma hoti. Tato mandāya kolaṃkolo, tato mandatarāya sattakkhattuparamo.</paragraph>
    <paragraph line="64" number="887"> Paṭisandhivasena sakiṃ āgacchatīti sakadāgāmī. <bold>Sakidevā</bold>ti ekavāraṃyeva. <bold>‘‘Imaṃ lokaṃ āgantvā’’</bold>ti iminā pañcasu sakadāgāmīsu cattāro vajjetvā ekova gahito. Ekacco hi idha sakadāgāmiphalaṃ patvā idheva parinibbāti, ekacco idha patvā devaloke parinibbāti, ekacco devaloke patvā tattheva parinibbāti, ekacco devaloke patvā idhūpapajjitvā parinibbāti. Ime cattāropi idha na gahitā. Yo pana idha patvā devaloke yāvatāyukaṃ vasitvā puna idhūpapajjitvā parinibbāti, ayaṃ idha gahito.</paragraph>
    <paragraph line="65" number="888"> Paṭisandhivasena idha anāgamanato <bold>anāgāmī. Indriyavemattatāvasenā</bold>ti saddhādīnaṃ vimuttiparipācakaindriyānaṃ paropariyattena. <bold>Pañcadhā idha vihāya niṭṭho hotī</bold>ti so anāgāmī antarāparinibbāyiādibhāvena pañcapakārena imaṃ lokaṃ pajahitvā parinibbāyanako hoti. Āyuvemajjhassa antarāyeva kilesaparinibbānena parinibbāyanato <bold>antarāparinibbāyī</bold><pageBreak edition="M" number="2.0532" />. <bold>Upahaccā</bold>ti vā upagantvā kālakiriyaṃ. <bold>Appayogenā</bold>ti adhimattapayogena vinā appakasireneva tikkhindriyatāya <pageBreak edition="V" number="2.0500" /> sukheneva. <bold>Sappayogenā</bold>ti ettha vuttavipariyāyena attho veditabbo. Uddhaṃ vā hi bhāvena uddhamassa taṇhāsotaṃ, vaṭṭasotaṃ vāti <bold>uddhaṃsoto</bold>. Uddhaṃ vā gantvā paṭilabhitabbato uddhamassa maggasotanti <bold>uddhaṃsoto</bold>. Paṭisandhivasena akaniṭṭhabhavaṃ gacchatīti <bold>akaniṭṭhagāmī</bold>.</paragraph>
    <paragraph line="66"><bold>Yatthupapanno</bold>ti avihādīsu yattha yattha upapanno. Imesaṃ pana anāgāmīnaṃ pabhedajānanatthaṃ uddhaṃsotaakaniṭṭhagāmicatukkaṃ veditabbaṃ – yo hi avihato paṭṭhāya cattāro devaloke sodhetvā akaniṭṭhaṃ gantvā parinibbāti, ayaṃ <bold>uddhaṃsoto akaniṭṭhagāmī</bold> nāma. Yo pana heṭṭhā tayo devaloke sodhetvā sudassīdevaloke ṭhatvā parinibbāti, ayaṃ <bold>uddhaṃsoto naakaniṭṭhagāmī</bold> nāma. Yo ito akaniṭṭhameva gantvā parinibbāti, ayaṃ <bold>nauddhaṃsoto akaniṭṭhagāmī</bold> nāma. Yo pana heṭṭhā catūsu devalokesu tattha tattheva parinibbāti, ayaṃ <bold>nauddhaṃsoto naakaniṭṭhagāmī</bold> nāma. Ete pana avihesu upapannasamanantarā āyuvemajjhaṃ appatvā, patvā ca parinibbāyanavasena tayo antarāparinibbāyino, eko upahaccaparinibbāyī, eko uddhaṃsototi pañca. Te asaṅkhārasasaṅkhāraparinibbāyivibhāgena dasa honti. Tathā atappasudassasudassīsūti cattāro dasakā cattālīsaṃ. Akaniṭṭhe pana uddhaṃsoto natthi. Tayo antarāparinibbāyino, eko upahaccaparinibbāyīti cattāro. Te asaṅkhārasasaṅkhāraparinibbāyivibhāgena aṭṭhāti aṭṭhacattālīsaṃ anāgāmino.</paragraph>
    <paragraph line="67">Sotāpannā pana paṭipadābhedena cattāro sattakkhattuparamā, cattāro kolaṃkolā, cattāro ekabījinoti saddhādhurena paṭipannā dvādasa, tathā paññādhurenāti catuvīsati.</paragraph>
    <paragraph line="68">Sakadāgāmino suññatavimokkhena vimuttā paṭipadāvasena cattāro, tathā animittaappaṇihitavimokkhehīti dvādasa.</paragraph>
    <paragraph line="69" number="889"> Tathā arahanto. Te pana dvādasa paññāvimuttā, dvādasa ubhatobhāgavimuttā, dvādasa tevijjā, dvādasa chaḷabhiññā, dvādasa paṭisambhidāppattāti <pageBreak edition="M" number="2.0533" /> samasaṭṭhi honti. Evamete saddhiṃ paccekasambuddhasammāsambuddhehi chacattālīsādhikasataṃ ariyā. Yasmā tesaṃ ariyabhāvasiddhi ariyāya paññābhāvanāya, tena vuttaṃ ‘‘āhuneyyabhāvādisiddhipi imissā lokuttarapaññābhāvanāya ānisaṃso’’ti. Lokiyavijjābhiññāhi vināpi ubhatobhāgavimuttatā hotīti <pageBreak edition="V" number="2.0501" /> ubhatobhāgavimutto visuṃ gahito. <bold>Yaṃ sandhāya vutta</bold>nti yaṃ catutthamaggapaññābhāvanaṃ sandhāya heṭṭhā saṅkhepato gāthāvaṇṇanāyaṃ vuttaṃ, taṃ pana vuttākāraṃ nigamanavasena dassetuṃ <bold>‘‘maggakkhaṇe’’</bold>tiādi vuttaṃ. Kāmaṃ catūsupi maggakkhaṇesu taṃ jaṭaṃ vijaṭeti nāma, phalakkhaṇesupi yathārahaṃ vijaṭitajaṭo, aggaphalakkhaṇeyeva pana sabbaso vijaṭitajaṭo, tato paraṃ vijaṭetabbāya jaṭāya abhāvato. Tenettha heṭṭhā heṭṭhimamaggapaññābhāvanānisaṃsassa vuttattāva catutthamaggapaññābhāvanāvasena attho vutto.</paragraph>
    <paragraph line="70"><bold>Rati</bold>nti abhiratiṃ, abhirucinti attho. <bold>Tatthā</bold>ti ariyāya paññābhāvanāya.</paragraph>
    <paragraph line="71" number="890"><bold>Imissā gāthāyā</bold>ti imissaṃ gāthāyaṃ. Gāthā hi attano atthabhūtassa visuddhimaggassa ādhārabhāvena vuttā, sāmivacanaṃ vā etaṃ atthassa taṃsambandhibhāvato.</paragraph>
    <centered line="72">Paññābhāvanānisaṃsaniddesavaṇṇanā niṭṭhitā.</centered>
    <centered line="73">Iti tevīsatimaparicchedavaṇṇanā.</centered>
    <subhead line="74">Nigamanakathāvaṇṇanā</subhead>
    <paragraph line="75" number="891"><bold>Imissā</bold><pageBreak edition="M" number="2.0534" /><bold>dāni gāthāyā</bold>tiādīnaṃ gāthānaṃ attho heṭṭhā vutto eva. Svāyaṃ ‘‘visuddhimaggaṃ bhāsissa’’nti evaṃ paṭiññāto visuddhimaggo ettāvatā bhāsito hotīti sambandho.</paragraph>
    <paragraph line="76" number="892"><bold>Tatthā</bold>tiādīsu ayaṃ padasambandhena saddhiṃ saṅkhepattho – <bold>tesaṃ</bold> ‘‘sīle patiṭṭhāyā’’tigāthāyaṃ vuttānaṃ sīlādippabhedānaṃ <bold>atthānaṃ pañcannampi</bold> mahā<bold>nikāyānaṃ aṭṭhakathānaye</bold> aṭṭhakathātantiyaṃ tattha tattha <bold>vutto yo vinicchayo, yebhuyyena taṃ sabbaṃ samāharitvā</bold> samānetvā nikāyantarassa nikāyagatavādadosasaṅkarehi <bold>mutto</bold> so <bold>nicchayo yasmā pakāsito, tasmā visuddhikāmehi yogīhi etasmiṃ visuddhimagge ādaro karaṇīyo</bold>yevāti.</paragraph>
    <subhead line="77">Nigamanagāthāyo</subhead>
    <paragraph line="78">Ettāvatā <pageBreak edition="M" number="2.0535" /><pageBreak edition="V" number="2.0502" /> ca –</paragraph>
    <gatha1 line="79">Suvisuddhasamācāro, visuddhanayamaṇḍitaṃ;</gatha1>
    <gathalast line="80"><bold>Visuddhimaggaṃ</bold> lokassa, yadaccantavisuddhiyā.</gathalast>
    <gatha1 line="81">Abhāsi karuṇāvega-samussāhitamānaso;</gatha1>
    <gathalast line="82">Mahesi vipulodāta-visuddhimatipāṭavo.</gathalast>
    <gatha1 line="83">Tassa atthaṃ pakāsetuṃ, kathāmaggaṃ purātanaṃ;</gatha1>
    <gathalast line="84">Nissāya yā samāraddhā, <bold>atthasaṃvaṇṇanā</bold> mayā.</gathalast>
    <gatha1 line="85">Āyācito siddhagāma-pariveṇanivāsinā;</gatha1>
    <gathalast line="86">Therena <bold>dāṭhanāgena,</bold> suddhācārena dhīmatā.</gathalast>
    <gatha1 line="87">Sā esā paramatthānaṃ, tattha tattha yathārahaṃ;</gatha1>
    <gathalast line="88">Nidhānato <bold>paramattha-mañjūsā</bold> nāma nāmato.</gathalast>
    <gatha1 line="89">Sampattā pariniṭṭhānaṃ, anākulavinicchayā;</gatha1>
    <gathalast line="90">Aṭṭhāsītippamāṇāya, pāḷiyā bhāṇavārato.</gathalast>
    <gatha1 line="91">Iti taṃ saṅkharontena, yaṃ taṃ adhigataṃ mayā;</gatha1>
    <gathalast line="92">Puññaṃ tassānubhāvena, lokanāthassa sāsane.</gathalast>
    <gatha1 line="93">Ogāhetvā visuddhāya, sīlādipaṭipattiyā;</gatha1>
    <gathalast line="94">Sabbepi dehino hontu, vimuttirasabhāgino.</gathalast>
    <gatha1 line="95">Ciraṃ <pageBreak edition="V" number="2.0503" /> tiṭṭhatu lokasmiṃ, sammāsambuddhasāsanaṃ;</gatha1>
    <gathalast line="96">Tasmiṃ sagāravā niccaṃ, hontu sabbepi pāṇino.</gathalast>
    <gatha1 line="97">Sammā vassatu kālena, devo rājā mahīpati;</gatha1>
    <gathalast line="98">Saddhammanirato lokaṃ, dhammeneva pasāsatūti.</gathalast>
    <centered line="99">Badaratitthavihāravāsinā ācariyadhammapālena katā</centered>
    <centered line="100">Paramatthamañjūsā nāma visuddhimaggamahāṭīkā samattā.</centered>
    <centered line="101">Visuddhimagga-mahāṭīkā samattā.</centered>
  </content>
</document>