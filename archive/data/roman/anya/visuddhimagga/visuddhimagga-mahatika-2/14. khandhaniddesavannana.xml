<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0104n.att2.xml</normativeSource>
    <source>roman/anya/visuddhimagga/visuddhimagga-mahatika-2/14. khandhaniddesavannana.xml</source>
    <script>roman</script>
    <directory>/anya/visuddhimagga/visuddhimagga-mahatika-2</directory>
    <basename>14. khandhaniddesavannana</basename>
    <titlePath>14. Khandhaniddesavaṇṇanā - Visuddhimagga-mahāṭīkā-2 - Visuddhimagga - Anya</titlePath>
  </metadata>
<content>
    <chapter line="1">14. Khandhaniddesavaṇṇanā</chapter>
    <subhead line="2">Paññākathāvaṇṇanā</subhead>
    <paragraph line="3" number="421"><bold>Sabbākārenā</bold>ti <pageBreak edition="Myanmar" number="2.0073" /><pageBreak edition="Vipassana Research Institut" number="2.0069" /> upacārākāro, appanākāro, vasībhāvākāro, vitakkādisamatikkamākāro, rūpādīhi virajjanākāro, cuddasadhā cittassa paridamanākāro, pañcavidhaānisaṃsādhigamākāroti evamādinā sabbena bhāvanākārena.</paragraph>
    <paragraph line="4"><bold>Tadanantarā</bold>ti ‘‘cittaṃ pañña’’nti evaṃ desanākkamena, paṭipattikkamena ca tassa samādhissa anantarā. Paññā bhāvetabbā samādhibhāvanāya samannāgatena bhikkhunāti sambandho. ‘‘Paññañca bhāvaya’’nti evaṃ <bold>atisaṅkhepadesitattā,</bold> gāthāvaṇṇanāyaṃ vā ‘‘samādhisilāyaṃ sunisitaṃ vipassanāpaññāsattha’’nti evaṃ ativiya saṅkhepena bhāsitattā ayaṃ sā paññāti sabhāvato <bold>viññātumpi tāva na sukarā</bold>. Bhāvanāvidhānassa pana adassitattā pageva bhāvetuṃ na sukarāti sambandho. Pucchanaṭṭhena pañhā, kammaṃ kiriyā karaṇaṃ, pañhāva kammaṃ <bold>pañhākammaṃ,</bold> pucchanapayogoti attho.</paragraph>
    <paragraph line="5"><bold>Kā paññā</bold>ti sarūpapucchā. <bold>Kenaṭṭhena paññā</bold>ti kena atthena paññāti vuccati, ‘‘paññā’’ti padaṃ kaṃ abhidheyyatthaṃ nissāya pavattanti attho. Sā panāyaṃ paññā sabhāvato, kiccato, upaṭṭhānākārato, āsannakāraṇato ca kathaṃ jānitabbāti āha <bold>‘‘kānassā lakkhaṇarasapaccupaṭṭhānapadaṭṭhānānī’’</bold>ti. <bold>Katividhā</bold>ti pabhedapucchā. Kasmā panettha saṃkilesavodānapucchā na gahitāti? Vuccate – lokuttarāya tāva paññāya nattheva saṃkileso. Asati ca tasmiṃ kuto vodānapucchāti tadubhayaṃ na gahitaṃ. Lokiyāya pana tāni bhāvanāvidhāne eva antogadhānīti katvā visuṃ na gahitāni maggāmaggañāṇadassanavisuddhiantogadhattā <pageBreak edition="Vipassana Research Institut" number="2.0070" />, samādhibhāvanāyaṃ vā vuttanayānusārena veditabbānīti na gahitāni. Paṭipatti nāma diṭṭhānisaṃse eva hotīti āha <bold>‘‘paññābhāvanāya ko ānisaṃso’’</bold>ti.</paragraph>
    <paragraph line="6" number="422"><bold>Tatrā</bold>ti tasmiṃ, tassa vā pañhākammassa. <bold>Vissajjana</bold>nti vivaraṇaṃ. Pucchito hi attho avibhāvitattā nigūḷho muṭṭhiyaṃ kato viya tiṭṭhati, tassa <pageBreak edition="Myanmar" number="2.0074" /> vivaraṇaṃ vissajjanaṃ vibhūtabhāvakaraṇato. <bold>Kā paññā</bold>ti kāmañcāyaṃ sarūpapucchā, vibhāgavantānaṃ pana sabhāvavibhāvanaṃ vibhāgadassanamukheneva hotīti vibhāgo tāva anavasesato dassetabbo. Taṃdassanena ca ayamādīnavoti dassetuṃ <bold>‘‘paññā bahuvidhā’’</bold>tiādi vuttaṃ. Tattha <bold>bahuvidhā</bold>ti kusalādivasena anekavidhā. <bold>Nānappakārā</bold>ti atthajāpikādibhedena, sutamayañāṇādibhedena ca nānāvidhā. <bold>Taṃ sabba</bold>nti taṃ anavasesaṃ paññāvibhāgaṃ. <bold>Na sādheyyā</bold>ti vipassanābhāvanāya saddhiṃ maggabhāvanā idha adhippetattho. Tāya hi taṇhājaṭāvijaṭanaṃ, tañca na sādheyya. Anavasesato hi paññāpabhede vissajjiyamāne ‘‘ekavidhena ñāṇavatthū’’tiādiko (vibha. 751) sabbo ñāṇavatthu vibhaṅge, suttantesu ca tattha tattha āgato paññāpabhedo. Sakalopi vā abhidhammanayo āharitvā vissajjetabbo bhaveyya, tathā ca sati yvāyaṃ idha paññābhāvanāvidhi adhippeto, tassa vissajjanāya okāsova na bhaveyya. Kiñca yvāyaṃ ṭhānāṭhānakammantaravipākantarādivisaye paññāya pavattibhedo, sopi yathārahaṃ saddhiṃ phalāphalabhedena vibhajitvā vissajjetabbo siyā. So ca pana vissajjiyamāno aññadatthu vikkhepāya saṃvatteyya, yathā taṃ avisaye. Tenāha <bold>‘‘uttari ca vikkhepāya saṃvatteyyā’’</bold>ti. <bold>Kusalacittasampayuttaṃ vipassanāñāṇa</bold>nti ettha <bold>kusala</bold>-ggahaṇena duvidhampi abyākataṃ nivatteti, tathā ‘‘atthi saṃkiliṭṭhapaññā’’ti evaṃ pavattaṃ micchāvādaṃ paṭisedheti. <bold>Vipassanāñāṇa</bold>-ggahaṇena sesakusalapaññā.</paragraph>
    <paragraph line="7" number="423"><bold>Sañjānanavijānanākāravisiṭṭha</bold>nti sañjānanākāravijānanākārehi sātisayaṃ. Yato <bold>nānappakārato jānanaṃ</bold> jānanabhāvo visayaggahaṇākāro. So hi nesaṃ samāno, na sañjānanādiākāro. <bold>Pītakantī</bold>ti ettha <bold>iti</bold>-saddo ādiattho, tena ‘‘lohitakaṃ odātaṃ dīghaṃ rassa’’ntiādike saññāya gahetabbākāre saṅgaṇhāti. <bold>Sañjānanamattamevā</bold>ti ettha <bold>sañjānanaṃ</bold> nāma ‘‘nīlaṃ pīta’’ntiādikaṃ ārammaṇe vijjamānaṃ vā avijjamānaṃ vā saññānimittaṃ katvā jānanaṃ. Tathā hesā puna sañjānanapaccayanimittakaraṇarasā. <bold>Matta</bold>-saddena visesanivattiatthena vijānanapajānanākāre nivatteti, <bold>eva</bold>-saddena kadācipi imissā te visesā <pageBreak edition="Vipassana Research Institut" number="2.0071" /> natthevāti avadhāreti. Tenāha <bold>‘‘aniccaṃ dukkha’’</bold>ntiādi <pageBreak edition="Myanmar" number="2.0075" />. Tattha viññāṇakiccampi kātuṃ asakkontī saññā kuto paññākiccaṃ kareyyāti <bold>‘‘lakkhaṇapaṭivedhaṃ pāpetuṃ na sakkoti’’</bold>cceva vuttaṃ, na vuttaṃ ‘‘maggapātubhāva’’nti. Ārammaṇe pavattamānaṃ viññāṇaṃ na tattha saññā viya nīlapītādikassa sañjānanavaseneva pavattati, atha kho tattha aññañca visesaṃ jānantameva pavattatīti āha <bold>‘‘viññāṇa’’</bold>ntiādi. Kathaṃ pana viññāṇaṃ lakkhaṇapaṭivedhaṃ pāpetīti? Paññāya dassitamaggena. Lakkhaṇārammaṇikavipassanāya hi anekavāraṃ lakkhaṇāni paṭivijjhitvā paṭivijjhitvā pavattamānāya paguṇabhāvato paricayavasena ñāṇavippayuttacittenapi vipassanā sambhavati, yathā taṃ paguṇassa ganthassa sajjhāyane ñāyāgatāpi vārā na viññāyanti. <bold>Lakkhaṇapaṭivedha</bold>nti ca lakkhaṇānaṃ ārammaṇakaraṇamattaṃ sandhāya vuttaṃ, na paṭivijjhanaṃ. <bold>Ussakkitvā</bold>ti udayabbayañāṇapaṭipāṭiyā āyūhitvā. <bold>Maggapātubhāvaṃ pāpetuṃ na sakkoti</bold> asambodhasabhāvattā. <bold>Vuttanayavasenā</bold>ti viññāṇe vuttanayavasena ārammaṇañca jānāti, lakkhaṇapaṭivedhañca pāpeti. Attano pana anaññasādhāraṇena ānubhāvena <bold>ussakkitvā maggapātubhāvañca pāpeti</bold>.</paragraph>
    <paragraph line="8">Idāni yathāvuttamatthaṃ upamāya patiṭṭhāpetuṃ <bold>‘‘yathā hī’’</bold>tiādi vuttaṃ. Tattha <bold>ajātabuddhī</bold>ti asañjātabyavahārabuddhi. <bold>Upabhogaparibhoga</bold>nti upabhogaparibhogārahaṃ, upabhogaparibhogavatthūnaṃ paṭilābhayogyanti attho. <bold>Cheko</bold>ti mahāsāro. <bold>Kūṭo</bold>ti kahāpaṇapatirūpako tambakaṃsādimayo. <bold>Addhasāro</bold>ti upaḍḍhagghanako. <bold>Iti</bold>-saddo ādiattho, tena pādasāra samasāraparopādasārādīnaṃ saṅgaho. <bold>Te pakāre</bold>ti indajālājātipupphādippakāre ceva chekādippakāre ca.</paragraph>
    <paragraph line="9"><bold>Saññā hī</bold>tiādi upamāsaṃsandanaṃ. <bold>Saññā</bold> vibhāgaṃ akatvā piṇḍavaseneva ārammaṇassa gahaṇato dārakassa kahāpaṇadassanasadisī vuttā. Tathā hi sā ‘‘yathāupaṭṭhitavisayapadaṭṭhānā’’ vuccati. <bold>Viññāṇaṃ</bold> ārammaṇe ekaccavisesagahaṇasamatthatāya gāmikapurisassa kahāpaṇadassanasadisaṃ vuttaṃ. <bold>Paññā</bold> ārammaṇe anavasesavisesāvabodhato heraññikassa kahāpaṇadassanasadisī vuttāti daṭṭhabbaṃ. <bold>‘‘Nānappakārato</bold><pageBreak edition="Myanmar" number="2.0076" /><bold>jānana’’</bold>nti iminā ñeyyadhammā paccekaṃ nānappakārāti tesaṃ yāthāvato avabodho paññāti dasseti. Tathā hi vuttaṃ ‘‘sabbe dhammā sabbākārena buddhassa bhagavato ñāṇamukhe āpāthamāgacchantī’’ti (mahāni. 156; cūḷani. mogharājamāṇavapucchāniddesa 85).</paragraph>
    <paragraph line="10"><bold>Yatthā</bold>ti <pageBreak edition="Vipassana Research Institut" number="2.0072" /> yasmiṃ cittuppāde. <bold>Na tattha ekaṃsena hotī</bold>ti tasmiṃ cittuppāde paññā ekantena na hoti. Na hi duhetukaahetukacittuppādesu paññā uppajjati. <bold>Avinibbhuttā</bold>ti aviyuttā. <bold>Tehī</bold>ti saññāviññāṇehi. Yathā hi sukhaṃ pītiyā na niyamato aviyuttaṃ, evaṃ saññāviññāṇāni paññāya na niyamato aviyuttāti. Yathā pana pīti sukhena niyamato aviyuttā, evaṃ paññā saññāviññāṇehi niyamato aviyuttā. Tasmā evaṃ avinibbhuttesu imesu tīsu dhammesu tesaṃ vinibbhogo dukkaroti tiṇṇaṃ janānaṃ kahāpaṇadassanaṃ nidassitanti. Tesaṃ duviññeyyanānattataṃyeva vacanantarenapi dassetuṃ <bold>‘‘tenāhā’’</bold>tiādi vuttaṃ. Tattha rūpadhammesupi tāva nānānadīnaṃ udakassa, nānātelassa vā ekasmiṃ bhājane pakkhipitvā mathitassa ‘‘idaṃ asukāya nadiyā udakaṃ, idaṃ asukatela’’nti niddhāretvā sarūpato dassanaṃ dukkaraṃ, kimaṅgaṃ pana arūpadhammesūti dassento <bold>‘‘yaṃ arūpīnaṃ cittacetasikāna’’</bold>ntiādimāha.</paragraph>
    <paragraph line="11" number="424"> Dhammānaṃ sako bhāvo, samāno ca bhāvo <bold>dhammasabhāvo</bold>. Tattha paṭhamena kakkhaḷaphusanādisalakkhaṇaṃ gahitaṃ, dutiyena aniccadukkhatādisāmaññalakkhaṇaṃ. Tadubhayassa ca yāthāvato paṭivijjhanalakkhaṇā paññāti āha <bold>‘‘dhammasabhāvapaṭivedhalakkhaṇā paññā’’</bold>ti. Ghaṭapaṭādipaṭicchādakassa bāhirandhakārassa dīpālokādi viya yathāvuttadhammasabhāvapaṭicchādakassa <bold>mohandhakārassa viddhaṃsanarasā</bold>. Uppajjamāno eva hi paññāloko hadayandhakāraṃ vidhamento evaṃ uppajjati, tato eva dhammasabhāvesu asammuyhanākārena paccupatiṭṭhatīti <bold>asammohapaccupaṭṭhānā</bold>. Kāraṇabhūtā vā sayaṃ phalabhūtaṃ asammohaṃ paccupaṭṭhāpetīti evampi <bold>asammohapaccupaṭṭhānā</bold>. Vipassanāpaññāya idha adhippetattā <bold>‘‘samādhi tassā padaṭṭhāna’’</bold>nti vuttaṃ. Tathā hi ‘‘samāhito yathābhūtaṃ pajānātī’’ti suttapadaṃ nibandhanabhāvena āgataṃ (saṃ. ni. 3.5, 99; saṃ. ni. 5.1071; netti. 40; mi. pa. 2.1.14).</paragraph>
    <subhead line="12">Paññāpabhedakathāvaṇṇanā</subhead>
    <paragraph line="13" number="425"> Dhammasabhāvapaṭivedho <pageBreak edition="Myanmar" number="2.0077" /> nāma paññāya āveṇiko sabhāvo, na tenassā koci vibhāgo labbhatīti āha <bold>‘‘dhammasabhāvapaṭivedhalakkhaṇena tāva ekavidhā’’</bold>ti. Lujjanapalujjanaṭṭhena <bold>loko</bold> vuccati vaṭṭaṃ, tappariyāpannatāya loke niyuttā, tattha vā viditāti <bold>lokiyā</bold>. Tattha apariyāpannatāya lokato uttarā uttiṇṇāti <bold>lokuttarā</bold>. Lokuttarāpi <pageBreak edition="Vipassana Research Institut" number="2.0073" /> hi maggasampayuttā bhāvetabbā. Vipassanāpariyāyopi tassā labbhatevāti lokuttara-ggahaṇaṃ na virujjhati. Attānaṃ ārammaṇaṃ katvā pavattehi saha āsavehīti <bold>sāsavā,</bold> ārammaṇakaraṇavasenapi natthi etissā āsavāti <bold>anāsavā. Ādi</bold>-saddena āsavavippayuttasāsavadukādīnaṃ saṅgaho daṭṭhabbo. <bold>Nāmarūpavavatthānavasenā</bold>ti nāmavavatthānavasena, rūpavavatthānavasena ca. Paṭhamaṃ nibbānadassanato dassanañca, nissayabhāvato sampayuttā dhammā bhavanti ettha, sayampi vā bhavati uppajjati na nibbānaṃ viya apātubhāvanti bhūmi cāti <bold>dassanabhūmi,</bold> paṭhamamaggo. Sesamaggattayaṃ pana yasmā paṭhamamaggena diṭṭhasmiṃyeva dhamme bhāvanāvasena uppajjati, na adiṭṭhapubbaṃ kiñci passati, tasmā bhāvanā ca yathāvuttenatthena bhūmi cāti <bold>bhāvanābhūmi</bold>. Tattha paññā dassanabhūmibhāvanābhūmivasena duvidhāti vuttā. Sutādinirapekkhāya cintāya nibbattā <bold>cintāmayā</bold>. Evaṃ <bold>sutamayā, bhāvanāmayā</bold> ca. Mayasaddo paccekaṃ sambandhitabbo. Āye vaḍḍhiyaṃ kosallaṃ <bold>āyakosallaṃ,</bold> apāye avaḍḍhiyaṃ kosallaṃ <bold>apāyakosallaṃ,</bold> upāye tassa tassa atthassa nibbattikāraṇe kosallaṃ <bold>upāyakosalla</bold>nti visuṃ visuṃ kosallapadaṃ sambandhitabbaṃ. Ajjhattaṃ abhiniveso paṭipajjanaṃ etissāti <bold>ajjhattābhinivesā</bold>. Evaṃ <bold>bahiddhābhinivesā, ubhayābhinivesā</bold> ca veditabbā.</paragraph>
    <paragraph line="14" number="426"><bold>Lokiyamaggasampayuttā</bold>ti lokiyakusalacittuppādesu maggasampayuttā, visesato diṭṭhivisuddhiādivisuddhicatukkasaṅgahitamaggasampayuttā. Samudāyesu pavattā samaññā tadekadesesupi vattatīti āha <bold>‘‘maggasampayuttā’’</bold>ti, paccekampi vā sammādiṭṭhiādīnaṃ maggasamaññāti katvā evaṃ vuttaṃ.</paragraph>
    <paragraph line="15">Dhammanānattābhāvepi <pageBreak edition="Myanmar" number="2.0078" /> padatthanānattamattena dukkaravacanaṃ hotīti vuttaṃ <bold>‘‘atthato panesā lokiyalokuttarāvā’’</bold>ti. Āsavavippayuttasāsavadukādīsupi vippayuttatādiggahaṇameva viseso, atthato lokiyalokuttarāva paññāti āha <bold>‘‘eseva nayo’’</bold>ti. <bold>Ādi</bold>-saddena oghanīyaoghavippayuttaoghanīyādidukānaṃ saṅgaho daṭṭhabbo. Paṭhamajjhānikāni cattāri maggacittāni, tathā dutiyādijjhānikāni cāti evaṃ soḷasasu maggacittesu. Vipassanāpaññāya idha adhippetattā mahaggatapaññā na gahitā.</paragraph>
    <paragraph line="16" number="427"><bold>Attano cintāvasenā</bold>ti tassa tassa anavajjassa atthassa sādhane paropadesena vinā <pageBreak edition="Vipassana Research Institut" number="2.0074" /> attano upāyacintāvaseneva. <bold>Sutavasenā</bold>ti yathāsutassa paropadesassa vasena. <bold>Yathā tathā vā</bold>ti parato upadesaṃ sutvā vā asutvā vā sayameva bhāvanaṃ anuyuñjantassa. <bold>‘‘Appanāppattā’’</bold>ti idaṃ sikhāppattabhāvanāmayaṃ dassetuṃ vuttaṃ, na pana ‘‘appanāppattāva bhāvanāmayā’’ti.</paragraph>
    <paragraph line="17"><bold>Yogavihitesū</bold>ti paññāvihitesu paññāpariṇāmitesu upāyasampāditesu. <bold>Kammāyatanesū</bold>ti ettha kammameva kammāyatanaṃ, kammañca taṃ āyatanañca ājīvānanti vā kammāyatanaṃ. Esa nayo <bold>sippāyatanesupi</bold>. Tattha duvidhaṃ kammaṃ hīnañca vaḍḍhakīkammādi, ukkaṭṭhañca kasivāṇijādi. Sippampi duvidhaṃ hīnañca naḷakārasippādi, ukkaṭṭhañca muddāgaṇanādi. Vijjāva <bold>vijjāṭṭhānaṃ</bold>. Taṃ dhammikameva nāgamaṇḍalaparittaphudhamanakamantasadisaṃ veditabbaṃ. Tāni panetāni ekacce paṇḍitā bodhisattasadisā manussānaṃ phāsuvihāraṃ ākaṅkhantā neva aññehi kariyamānāni passanti, na vā katāni uggaṇhanti, na kathentānaṃ suṇanti. Atha kho attano dhammatāya cintāya karonti, paññavantehi attano dhammatāya cintāya katānipi aññehi uggaṇhitvā karontehi katasadisāneva honti.</paragraph>
    <paragraph line="18"><bold>Kammassakata</bold>nti ‘‘idaṃ kammaṃ sattānaṃ sakaṃ, idaṃ no saka’’nti evaṃ jānanañāṇaṃ. <bold>Saccānulomika</bold>nti vipassanāñāṇaṃ. Taṃ hi saccapaṭivedhassa anulomanato ‘‘saccānulomika’’nti vuccati. Idānissa pavattanākāraṃ dassetuṃ <bold>‘‘rūpaṃ aniccanti vā’’</bold>tiādi vuttaṃ. Tattha <bold>vā</bold>-saddena aniyamatthena dukkhānattalakkhaṇānipi <pageBreak edition="Myanmar" number="2.0079" /> gahitānevāti daṭṭhabbaṃ nānantariyakabhāvato. Yaṃ hi aniccaṃ, taṃ dukkhaṃ. Yaṃ dukkhaṃ, tadanattāti. <bold>Yaṃ evarūpi</bold>nti yaṃ evaṃ heṭṭhā niddiṭṭhasabhāvaṃ. <bold>Anulomikaṃ khanti</bold>ntiādīni paññāvevacanāni. Sā hi heṭṭhā vuttānaṃ kammāyatanādīnaṃ apaccanīkadassanena anulomanato, tathā sattānaṃ hitacariyāya maggasaccassa, paramatthasaccassa, nibbānassa ca avilomanato anulometīti <bold>anulomikā</bold>. Sabbānipi etāni kāraṇāni khamati daṭṭhuṃ sakkotīti <bold>khanti</bold>. Passatīti <bold>diṭṭhi</bold>. Rocetīti <bold>ruci</bold>. Munātīti <bold>muti</bold>. Pekkhatīti <bold>pekkhā</bold>. Te ca kammāyatanādayo dhammā etāya nijjhāyamānā nijjhānaṃ khamantīti <bold>dhammanijjhānakhanti. Parato asutvā paṭilabhatī</bold>ti aññassa upadesavacanaṃ asutvā sayameva cintento paṭilabhati. <bold>Ayaṃ vuccatī</bold>ti ayaṃ cintāmayā paññā nāma vuccati. Sā panesā abhiññātānaṃ bodhisattānameva uppajjati. Tatthāpi <pageBreak edition="Vipassana Research Institut" number="2.0075" /> saccānulomikañāṇaṃ dvinnaṃyeva bodhisattānaṃ antimabhavikānaṃ, sesapaññā sabbesampi pūritapāramīnaṃ mahāpaññānaṃ uppajjati. <bold>Parato sutvā paṭilabhatī</bold>ti kammāyatanādīni parena kariyamānāni vā katāni vā disvāpi parassa kathayamānassa vacanaṃ sutvāpi ācariyasantike uggahetvāpi paṭiladdhā sabbā parato sutvāva paṭiladdhā nāmāti veditabbā. <bold>Samāpannassā</bold>ti samāpattisamaṅgissa, nidassanamattañcetaṃ. Vipassanāmaggapaññā idha ‘‘bhāvanāmayā paññā’’ti adhippetā.</paragraph>
    <paragraph line="19"><bold>Sā</bold>ti ‘‘parittārammaṇā mahaggatārammaṇā’’ti (vibha. 753) vuttapaññā. <bold>Lokiyavipassanā</bold>ti lokiyavipassanāpaññā. <bold>Sā lokuttaravipassanā</bold>ti yā nibbānaṃ ārabbha pavattā appamāṇārammaṇā paññā vuttā, sā lokuttaravipassanāti maggapaññaṃ sandhāyāha. Sā hi saṅkhārānaṃ aniccatādiṃ agaṇhantīpi vipassanākiccapāripūriyā, nibbānassa vā tathalakkhaṇaṃ visesato passatīti vipassanāti vuccati. Gotrabhuñāṇaṃ pana kiñcāpi appamāṇārammaṇaṃ, maggassa pana āvajjanaṭṭhāniyattā na vipassanāvohāraṃ labhati.</paragraph>
    <paragraph line="20">Ayanti etāya sampattiyoti <bold>āyo,</bold> vuddhi. <bold>Tattha kosalla</bold>nti tasmiṃ anatthahāniatthuppattilakkhaṇe āye kosallaṃ kusalatā nipuṇatā.</paragraph>
    <paragraph line="21">Taṃ <pageBreak edition="Myanmar" number="2.0080" /> pana ekantikaṃ āyakosallaṃ pāḷivaseneva dassetuṃ <bold>‘‘ime dhamme’’</bold>tiādi vuttaṃ. Tattha <bold>idaṃ vuccatī</bold>ti yā imesaṃ akusaladhammānaṃ anuppattipahānesu, kusaladhammānañca uppattiṭṭhitīsu paññā, idaṃ <bold>āyakosallaṃ</bold> nāmāti vuccati.</paragraph>
    <paragraph line="22">Vuddhilakkhaṇā āyato apetattā <bold>apāyo,</bold> avuddhi. <bold>Tattha kosalla</bold>nti tasmiṃ atthahānianatthuppattilakkhaṇe apāye kosallaṃ kusalatā <bold>apāyakosallaṃ</bold>. Tampi pāḷivaseneva dassetuṃ <bold>‘‘ime dhamme’’</bold>tiādi vuttaṃ. Tattha <bold>idaṃ vuccatī</bold>ti yā imesaṃ kusaladhammānaṃ anuppajjananirujjhanesu, akusaladhammānaṃ vā uppattiṭṭhitīsu paññā, idaṃ apāyakosallaṃ nāmāti vuccati. Āyakosallaṃ tāva paññā hotu, apāyakosallaṃ kathaṃ paññā nāma jātāti? Evaṃ maññati ‘‘apāyuppādanasamatthatā apāyakosallaṃ nāma siyā’’ti, taṃ pana tassa matimattaṃ. Kasmā? Paññavā eva hi ‘‘mayhaṃ evaṃ manasi karoto anuppannā kusalā dhammā nuppajjanti, uppannā <pageBreak edition="Vipassana Research Institut" number="2.0076" /> nirujjhanti. Anuppannā akusalā dhammā uppajjanti, uppannā pavaḍḍhantī’’ti pajānāti, so evaṃ ñatvā anuppanne akusale na uppādeti, uppanne pajahati. Anuppanne kusale uppādeti, uppanne bhāvanāpāripūriṃ pāpeti. Evaṃ apāyakosallampi paññā evāti.</paragraph>
    <paragraph line="23"><bold>Sabbatthā</bold>ti sabbesu. <bold>Tesaṃ tesaṃ dhammāna</bold>nti sattānaṃ taṃtaṃhitasukhadhammānaṃ. <bold>Taṅkhaṇappavatta</bold>nti accāyike kicce vā bhaye vā uppanne tassa tikicchanatthaṃ tasmiṃyeva khaṇe pavattaṃ. Ṭhānena uppatti etassa atthīti <bold>ṭhānuppattikaṃ,</bold> ṭhānaso eva uppajjanakaṃ. <bold>Tatrupāyā</bold>ti tatra tatra karaṇīye upāyabhūtā.</paragraph>
    <paragraph line="24"><bold>Gahetvā</bold>ti ‘‘idaṃ rūpaṃ, ettakaṃ rūpa’’ntiādinā pariggaṇhanavasena gahetvā. <bold>Ubhayaṃ gahetvā</bold>ti ‘‘ajjhattaṃ bahiddhā’’ti ubhayaṃ anupubbato pariggahetvā. Atha vā ‘‘yaṃ kiñci samudayadhammaṃ, sabbaṃ taṃ nirodhadhamma’’nti ekappahāreneva sabbepi pañcakkhandhe avibhāgena pariggahetvā. Ayaṃ pana tikkhavipassakassa mahāpuññassa bhikkhuno vipassanābhiniveso.</paragraph>
    <paragraph line="25" number="428"><bold>Dukkhasaccaṃ ārabbhā</bold>ti dukkhasaccaṃ ārammaṇaṃ katvā, tappaṭicchādakasammohavidhaṃsanavasena ca <bold>pavattaṃ ñāṇaṃ dukkhe ñāṇaṃ. Dukkhasamudayaṃ</bold><bold>ārabbhā</bold>ti <pageBreak edition="Myanmar" number="2.0081" /> etthāpi eseva nayo. Tathā sesapadadvayepi. Paccavekkhaṇañāṇaṃ hi catusaccaṃ ārabbha pavattañāṇaṃ nāma, tatiyaṃ pana maggañāṇaṃ, itarasaccāni vipassanāñāṇanti pākaṭameva.</paragraph>
    <paragraph line="26">‘‘Atthādīsu pabhedagatāni ñāṇānī’’ti saṅkhepena vuttamatthaṃ pāḷivaseneva vivarituṃ <bold>‘‘vuttañheta’’</bold>ntiādi vuttaṃ. Tattha <bold>atthe ñāṇaṃ atthapaṭisambhidā</bold>ti yaṃ atthappabhedassa sallakkhaṇavibhāvanavavatthānakaraṇasamatthaṃ atthe pabhedagataṃ ñāṇaṃ, ayaṃ atthapaṭisambhidā nāma. Sesapadesupi eseva nayo. Dhammappabhedassa hi sallakkhaṇavibhāvanavavatthānakaraṇasamatthaṃ dhamme pabhedagataṃ ñāṇaṃ <bold>dhammapaṭisambhidā</bold>. Niruttippabhedassa sallakkhaṇavibhāvanavavatthānakaraṇasamatthaṃ niruttābhilāpe pabhedagataṃ ñāṇaṃ <bold>niruttipaṭisambhidā</bold>. Paṭibhānappabhedassa sallakkhaṇavibhāvanavavatthānakaraṇasamatthaṃ paṭibhāne pabhedagataṃ ñāṇaṃ <bold>paṭibhānapaṭisambhidā</bold>. Niruttipaṭibhānappabhedā tabbisayānaṃ atthādīnaṃ paccayuppannatādibhedehi bhinditvā veditabbā.</paragraph>
    <paragraph line="27">Nibbānampi <pageBreak edition="Vipassana Research Institut" number="2.0077" /> sampāpakahetuanusārena arīyati, adhigammatīti attho. <bold>‘‘Yaṃ kiñci paccayasambhūta’’</bold>nti etena saccahetudhammapaccayākāravāresu āgatāni dukkhādīni gahitāni. Saccapaccayākāravāresu nibbānaṃ, pariyattivāre bhāsitattho, abhidhammabhājanīye vipāko, kiriyā cāti evaṃ pāḷiyaṃ vuttānaṃ eva vasena pañca atthā veditabbā. <bold>Dahatī</bold>ti vidahati, nibbattakahetuādīnaṃ sādhāraṇametaṃ nibbacanaṃ. Tadatthaṃ pana vibhāvetuṃ <bold>‘‘pavatteti vā sampāpuṇituṃ vā detī’’</bold>ti vuttaṃ. Tesu purimo attho maggavajjesu daṭṭhabbo. Bhāsitampi hi avabodhanavasena atthaṃ pavatteti, maggo pana nibbānaṃ pāpetīti tasmiṃ pacchimo attho. Nibbānaṃ hi pattabbo attho, bhāsitattho ñāpetabbo attho, itaro nibbattetabbo atthoti evaṃ tividho hoti.</paragraph>
    <paragraph line="28"><bold>‘‘Yo koci phalanibbattako hetū’’</bold>ti etena saccahetudhammapaccayākāravāresu āgatāni samudayādīni gahitāni, saccapaccayākāravāresu maggo, pariyattivāre bhāsitaṃ, abhidhammabhājanīye kusalākusalanti evaṃ pāḷiyaṃ vuttānaṃ eva vasena pañca dhammā veditabbā. Tattha <pageBreak edition="Myanmar" number="2.0082" /> maggo sampāpako, bhāsitaṃ ñāpako, itaraṃ nibbattakoti evaṃ tividho hetu veditabbo. Ettha ca kiriyānaṃ avipākatāya dhammabhāvo na vutto. Yadi evaṃ vipākā na hontīti atthabhāvopi na vattabbo? Na, paccayuppannabhāvato. Evaṃ sati kusalākusalānampi atthabhāvo āpajjatīti ce? Nāyaṃ doso appaṭisiddhattā. Vipākassa pana padhānahetutāya pākaṭabhāvato dhammabhāvo eva tesaṃ vutto. Kiriyānaṃ paccayabhāvato dhammabhāvo āpajjatīti ce? Nāyaṃ doso appaṭisiddhattā. Kammaphalasambandhassa pana hetubhāvassābhāvato dhammabhāvo na vutto. Apica ‘‘ayaṃ imassa paccayo, ayaṃ paccayuppanno’’ti etaṃ bhedamakatvā kevalaṃ kusalākusale, vipākakiriyādhamme ca paccavekkhantassa dhammatthapaṭisambhidā hontīti tesaṃ atthadhammatā na vuttāti daṭṭhabbaṃ.</paragraph>
    <paragraph line="29"><bold>Ayameva hi attho</bold>ti yvāyaṃ atthadhammānaṃ pañcadhā vibhajanavasena attho vutto, ayameva abhidhamme vibhajitvā dassitoti sambandho.</paragraph>
    <paragraph line="30">‘‘Dhammaniruttābhilāpe’’ti ettha dhamma-saddo sabhāvavācakoti katvā āha <bold>‘‘sabhāvaniruttī’’</bold>ti, aviparītaniruttīti attho. Tenāha <bold>‘‘abyabhicārī vohāro’’</bold>ti, tassa tassa atthassa bodhane paṭiniyatasambandho saddavohāroti attho. <bold>Tadabhilāpe</bold>ti tassa sabhāvaniruttisaññitassa <pageBreak edition="Vipassana Research Institut" number="2.0078" /> abyabhicārivohārassa abhilāpane. Sā panāyaṃ sabhāvanirutti māgadhabhāsā. Atthato nāmapaññattīti ācariyā. Apare pana yadi sabhāvanirutti paññattisabhāvā, evaṃ sati paññatti abhilapitabbā, na vacananti āpajjati. Na ca vacanato aññaṃ abhilapitabbaṃ uccāretabbaṃ atthi. Atha phassādivacanehi bodhetabbaṃ abhilapitabbaṃ, evañca sati atthadhammānampi bodhetabbattā tesampi niruttibhāvo āpajjati. Phassoti ca sabhāvanirutti, phassaṃ phassāti na sabhāvaniruttīti dassitovāyamattho. Na ca avacanaṃ evaṃpakāraṃ atthi. Tasmā vacanabhūtāya eva tassā sabhāvaniruttiyā abhilāpe uccāraṇeti attho daṭṭhabbo.</paragraph>
    <paragraph line="31">Taṃ sabhāvaniruttisaddaṃ ārammaṇaṃ katvā paccavekkhantassa tasmiṃ sabhāvaniruttābhilāpe pabhedagataṃ ñāṇaṃ <bold>niruttipaṭisambhidā,</bold> ‘‘evamayaṃ niruttipaṭisambhidā saddārammaṇā <pageBreak edition="Myanmar" number="2.0083" /> nāma jātā, na paññattiārammaṇā’’ti (vibha. aṭṭha. 718) ca aṭṭhakathāyaṃ vuttattā niruttisaddārammaṇāya sotaviññāṇavīthiyā parato manodvāre niruttipaṭisambhidā pavattatīti vadanti. ‘‘Niruttipaṭisambhidā paccuppannārammaṇā’’ti (vibha. 749) ca vacanasaddaṃ gahetvā pacchā jānanaṃ sandhāya vuttanti. Evaṃ pana aññasmiṃ paccuppannārammaṇe aññaṃ paccuppannārammaṇaṃ vuttanti āpajjati. Yathā pana dibbasotañāṇaṃ manussādisaddabhedanicchayassa paccayabhūtaṃ taṃtaṃsaddavibhāvakaṃ, evaṃ sabhāvāsabhāvaniruttinicchayassa paccayabhūtaṃ paccuppannasabhāvaniruttisaddārammaṇaṃ taṃvibhāvakaṃ ñāṇaṃ niruttipaṭisambhidāti vuccamāne na koci pāḷivirodho. ‘‘Taṃ sabhāvaniruttisaddaṃ ārammaṇaṃ katvā paccavekkhantassā’’ti ca ‘‘paccuppannasaddārammaṇaṃ paccavekkhaṇaṃ pavattentassā’’ti na nasakkā vattuṃ. Tañhi ñāṇaṃ sabhāvaniruttiṃ vibhāventameva taṃtaṃsaddapaccavekkhaṇānantaraṃ taṃtaṃpabhedanicchayahetubhāvato niruttiṃ bhindantaṃ paṭivijjhantameva uppajjatīti pabhedagatampi hotīti.</paragraph>
    <paragraph line="32"><bold>Sabbattha ñāṇa</bold>nti sabbasmiṃ visaye ñāṇaṃ, sabbampi ñāṇanti adhippāyo. Tenāha <bold>‘‘ñāṇārammaṇaṃ ñāṇa’’</bold>nti. <bold>Sabbatthā</bold>ti vā sabbesu atthādīsu, tīsu, catūsupi vā pavattattā, kusalakiriyābhūtāya paṭibhānapaṭisambhidāya dhammatthabhāvato tīsu eva vā pavattattā ‘‘sabbattha ñāṇa’’nti vuttaṃ. Tenāha <bold>‘‘yathāvuttesu vā’’</bold>tiādi. Tattha <bold>sagocarakiccādivasenā</bold>ti sagocarassa, kiccādikassa ca vasena ‘‘idaṃ ñāṇaṃ idaṃ nāma ārammaṇaṃ katvā pavattaṃ iminā nāma <pageBreak edition="Vipassana Research Institut" number="2.0079" /> kiccenā’’ti jānanaṃ. <bold>Ādi</bold>-saddena lakkhaṇapaccupaṭṭhānapadaṭṭhānabhūmiādīnaṃ saṅgaho. Tenevāha ‘‘imāni ñāṇāni idamatthajotakānī’’tiādi.</paragraph>
    <paragraph line="33" number="429"><bold>Pabhedaṃ gacchantī</bold>ti anekabhedabhinnesu ārammaṇesu tesaṃ yāthāvato taṃtaṃpabhedāvabodhanasamatthataṃ upagacchanti.</paragraph>
    <paragraph line="34">Mahāsāvakānañca asekkhabhūmiyaṃ pabhedaṃ gatāti sāmaññavidhinā dassitamatthaṃ apavādena nivattetuṃ <bold>ānandatthera</bold>-ggahaṇaṃ kataṃ.</paragraph>
    <paragraph line="35"><bold>Etā</bold> paṭisambhidā. Sekkhabhūmiyaṃ pabhedagamanaṃ appavisayaṃ, asekkhabhūmiyaṃ bahuvisayanti āha <bold>‘‘adhigamo nāma arahattappattī’’</bold>ti, sātisayaṃ vā adhigamaṃ sandhāya evaṃ vuttaṃ. Sekkhena pattānampi hi imāsaṃ arahattappattiyā visadabhāvādhigamoti <pageBreak edition="Myanmar" number="2.0084" />. Pubbayogo viya pana arahattappatti arahatopi paṭisambhidāvisadatāya paccayo na na hotīti pañcannampi yathāyogaṃ sekkhāsekkhapaṭisambhidāvisadatāya kāraṇatā yojetabbā. Atthadhammādīnaṃ anavasesasaṅgaṇhanato buddhavacanavisayā eva pariyattiādayo dassitā. Pāḷiyā sajjhāyo <bold>pariyāpuṇanaṃ,</bold> tadatthasavanaṃ <bold>savanaṃ,</bold> parito sabbaso ñātuṃ icchā <bold>paripucchā</bold>ti āha <bold>‘‘pāḷiaṭṭhakathādīsu gaṇṭhipadaatthapadavinicchayakathā’’</bold>ti, padatthato, adhippāyato ca duviññeyyaṭṭhānaṃ vitthārato sanniṭṭhānakathāti attho. Yassa hi padassa attho duviññeyyo, taṃ <bold>gaṇṭhipadaṃ,</bold> yassa adhippāyo duviññeyyo, taṃ <bold>atthapadaṃ. Ādi</bold>-saddena khandhādipaṭisaṃyutte kathāmagge saṅgaṇhāti. Bhāvanānuyogasahitaṃ gataṃ, paccāgatañca etassa atthīti gatapaccāgatiko, tassa bhāvo, tena <bold>gatapaccāgatikabhāvena</bold>. Vasanaṭṭhānato yāva gocaragāmo, tato ca yāva vasanaṭṭhānaṃ kammaṭṭhānānuyuttoti attho. <bold>Yāva anulomagotrabhusamīpa</bold>nti saṅkhārupekkhāñāṇamāha. Tañhi tesaṃ samīpappavattaṃ.</paragraph>
    <paragraph line="36"><bold>Satthesū</bold>ti anavajjesu sattānaṃ hitasukhāvahesu ganthesu. Tathā <bold>sippāyatanesū</bold>ti etthāpi. Pubbakāle ekasatarājūnaṃ desabhāsā <bold>ekasatavohārā</bold>. Dhammapade (dha. pa. 1 ādayo) yamakavaggo <bold>opammavaggo</bold>ti vadanti, mūlapaṇṇāse (ma. ni. 1.325 ādayo; 439 ādayo) yamakavaggo <bold>opammavaggo</bold> evāti apare. <bold>Sutapaṭibhānabahulāna</bold>nti bahussutānaṃ paṭibhānavantānaṃ.</paragraph>
    <paragraph line="37"><bold>Sabbānī</bold>ti <pageBreak edition="Vipassana Research Institut" number="2.0080" /> pubbe vuttāni pañca, pacchā vuttāni aṭṭhapi vā. Sekkhaphalavimokkhapariyosāne bhavā <bold>sekkhaphalavimokkhantikā</bold>. Ṭhānāṭhānañāṇabalādīni sabbabuddhaguṇesu sakiccato pākaṭatarānīti vuttaṃ <bold>‘‘dasa balāni viyā’’</bold>ti, aññe vā sabbaññutaññāṇādayopi sabbe bhagavato guṇavisesā <bold>asekkhaphalavimokkhantikā</bold> eva.</paragraph>
    <subhead line="38">Paññābhūmi-mūla-sarīravavatthānavaṇṇanā</subhead>
    <paragraph line="39" number="430"><bold>Imāya paññāyā</bold>ti vipassanāpaññāya. <bold>Bhūmi</bold> sallakkhaṇādiggahaṇavasena pavattiṭṭhānabhāvato. <bold>Ādi</bold>-saddena āhārādīnaṃ saṅgaho daṭṭhabbo. Kasmā panete evaṃ bahudhammā bhūmibhāvena gayhanti, nanu khandhādīsu ekenāpi <pageBreak edition="Myanmar" number="2.0085" /> atthasiddhi hotīti? Na, tividhasattānuggahatthaṃ khandhādittayaggahaṇaṃ kattabbaṃ, aññathā sabbasādhāraṇo anuggaho na kato siyā. Tividhā hi sattā rūpasammūḷhā arūpasammūḷhā ubhayasammūḷhāti. Tesu ye arūpasammūḷhā, tadatthaṃ khandhānaṃ gahaṇaṃ arūpadhammānaṃ catudhā vibhattattā. Ye rūpasammūḷhā, tadatthaṃ āyatanānaṃ rūpadhammānaṃ addhekādasadhā vibhattattā. Ye pana ubhayasammūḷhā, tadatthaṃ dhātūnaṃ ubhayesampi vibhattattā. Tathā indriyabhedena tikkhindriyā majjhimindriyā mudindriyā, saṃkhittarucī majjhimarucī vitthārarucīti ca tividhā sattā, tesampi atthāya yathākkamaṃ khandhādiggahaṇaṃ katanti yojetabbaṃ. Indriyaggahaṇaṃ pana kāmaṃ ete dhammā issarā viya sahajātadhammesu issariyaṃ ādhipaccaṃ pavattenti, taṃ pana nesaṃ dhammasabhāvasiddhaṃ, na ettha kassaci vasībhāvo ‘‘suññā ete avasavattino’’ti anattalakkhaṇassa sukhaggahaṇatthaṃ. Taṃ panetaṃ catubbidhampi pavattinivattitadubhayahetuvasena diṭṭhameva upakārāvahaṃ, na aññathāti saccādidvayaṃ gahitaṃ. <bold>Ādi</bold>-saddena gahitadhammesupi ayaṃ nayo netabbo. <bold>Mūlaṃ</bold> patiṭṭhābhāvato. Sati hi sīlavisuddhiyaṃ, cittavisuddhiyañca ayaṃ paññā mūlajātā hoti, nāsatīti. <bold>Sarīraṃ</bold> paribrūhetabbato. Imissā hi paññāya santānavasena pavattamānāya pādapāṇisīsaṭṭhāniyā diṭṭhivisuddhiādikā imā pañca visuddhiyo avayavena samudāyūpalakkhaṇanayena ‘‘sarīra’’nti veditabbā.</paragraph>
    <paragraph line="40" number="431"><bold>Pañca khandhā</bold>ti ettha <bold>pañcā</bold>ti gaṇanaparicchedo, tena na tato heṭṭhā, na uddhanti dasseti. <bold>Khandhā</bold>ti paricchinnadhammanidassanaṃ. Yasmā cettha khandha-saddo rāsaṭṭho ‘‘mahāudakakkhandho’’tiādīsu (a. ni. 4.51; 6.37) viya, tasmā atītādivibhāgabhinnaṃ <pageBreak edition="Vipassana Research Institut" number="2.0081" /> sabbaṃ rūpaṃ rāsivasena buddhiyā ekajjhaṃ gahetvā ‘‘rūpameva khandho rūpakkhandho’’ti samānādhikaraṇasamāso daṭṭhabbo. ‘‘Tīhi khandhehi iṇaṃ dassāmā’’tiādīsu viya koṭṭhāsaṭṭhe pana khandha-sadde nibbānassāpi khandhantarabhāvo āpajjatīti? Nāpajjati atītādivibhāgābhāvato. Na hi ekassa niccassa sato nibbānassa atītādivibhāgo atthīti. Paṭhamenatthena rūparāsīti attho, dutiyena rūpakoṭṭhāsoti. <bold>Vedanākkhandho</bold>tiādīsupi eseva nayo. Kasmā panete khandhā pañceva vuttā iminā eva ca kamenāti? Bhājanabhojanabyañjanabhattakārakabhuñjakavikappadassanato <pageBreak edition="Myanmar" number="2.0086" />, yathoḷārikayathāsaṃkilesūpadesato cāti veditabbaṃ. Vivādamūlahetubhāvaṃ saṃsārahetutaṃ, kammahetutañca cintetvā vedanāsaññā saṅkhārakkhandhato nīharitvā visuṃ khandhabhāvena desitā.</paragraph>
    <subhead line="41">Rūpakkhandhakathāvaṇṇanā</subhead>
    <paragraph line="42" number="432"><bold>Tatthā</bold>ti tesu pañcasu khandhesu. <bold>Yaṃ kiñcī</bold>ti anavasesapariyādānaṃ. <bold>Ruppanalakkhaṇa</bold>nti atippasaṅganiyamanaṃ. Yaṃ-saddena hi sanipātena kiṃ-saddena ca gahitena aniyamatthatāya atippasaṅge āpanne taṃ ruppanasaddo nivatteti, tena rūpassa anavasesapariggaho kato hoti. <bold>Sītādīhī</bold>ti sītuṇhajighacchāpipāsādīhi. Hetuatthe cetaṃ karaṇavacanaṃ. Ruppanaṃ lakkhaṇaṃ etassāti <bold>ruppanalakkhaṇaṃ</bold>. Dhammo eva <bold>dhammajātaṃ</bold>. Ruppanañcettha sītādivirodhipaccayasannipāte visadisuppatti. Nanu ca arūpadhammānampi virodhipaccayasamāgame visadisuppatti labbhatīti? Saccaṃ labbhati, na pana vibhūtataraṃ. Vibhūtataraṃ hettha ruppanaṃ adhippetaṃ sītādiggahaṇato. Yadi evaṃ, kathaṃ brahmaloke rūpasamaññā? Tatthāpi taṃsabhāvānativattanato hotiyeva rūpasamaññā, anuggāhakapaccayavasena vā. Virodhipaccayasannipāte yo attano santāne bhinne bhijjamānasseva visadisuppattihetubhāvo, taṃ ruppananti aññe. Imasmiṃ pakkhe rūpayati vikāraṃ āpādetīti rūpaṃ, purimapakkhe pana ruppatīti. Saṅghaṭṭanena vikārāpattiyaṃ ruppanasaddo niruḷhoti keci. Imasmiṃ pakkhe arūpadhammesu rūpasamaññāya pasaṅgo eva natthi saṅghaṭṭanābhāvato. Paṭighāto ruppananti apare. <bold>Sabbaṃ taṃ ekato katvā</bold>ti rāsaṭṭhaṃ hadaye ṭhapetvā vadati.</paragraph>
    <paragraph line="43"><bold>Bhūtopādāyabhedato</bold>ti <pageBreak edition="Vipassana Research Institut" number="2.0082" /> ettha tadadhīnavuttitāya bhavati ettha upādāyarūpanti <bold>bhūtaṃ</bold>. Bhūtāni upādiyateva, na pana sayaṃ tehi, aññehi vā upādīyatīti <bold>upādāyaṃ</bold>.</paragraph>
    <paragraph line="44">Kāmaṃ catudhātuvavatthāne vacanatthāditopi bhūtāni vibhāvitāneva, sabhāvadhammānaṃ pana lakkhaṇādivibhāvanāti katvā vuttaṃ <bold>‘‘lakkhaṇarasapaccupaṭṭhānāni catudhātuvavatthāne vuttānī’’</bold>ti. Tattha padaṭṭhānassa avuttattā āha <bold>‘‘padaṭṭhānato panā’’</bold>tiādi. Avacanañca tassa tassatthassa paccayatoti ettha pakārantarena vibhāvitattāti daṭṭhabbaṃ. <bold>Sabbāpī</bold>ti catassopi dhātuyo. Āposaṅgahitāya tejonupālitāya vāyovitthambhitāya <pageBreak edition="Myanmar" number="2.0087" /> eva pathavīdhātuyā pavatti, na aññathāti sā sesabhūtattayapadaṭṭhānā, evamitarāpīti āha <bold>‘‘avasesadhātuttayapadaṭṭhānā’’</bold>ti.</paragraph>
    <paragraph line="45"><bold>Catuvīsatividha</bold>nti gaṇanaparicchedo balarūpādīnaṃ paṭisedhanattho. Tattha yaṃ vattabbaṃ, taṃ parato āvi bhavissati. Cakkhatīti <bold>cakkhu,</bold> viññāṇādhiṭṭhitaṃ rūpaṃ assādentaṃ viya hotīti attho. <bold>Cakkhatī</bold>ti hi ayaṃ <bold>cakkhati</bold>-saddo ‘‘madhuṃ cakkhati, byañjanaṃ cakkhatī’’tiādīsu viya assādanattho. Vuttañhetaṃ ‘‘cakkhuṃ kho, māgaṇḍiya, rūpārāmaṃ rūparataṃ rūpasamudita’’nti (ma. ni. 2.209). Aṭṭhakathāyampi vuccati ‘‘rūpesu āviñchanarasa’’nti (visuddhi. 2.433; dha. sa. aṭṭha. 600). Satipi sotādīnaṃ saddārammaṇādibhāve niruḷhattā dassane eva cakkhu-saddo pavattati padumādīsu paṅkajādisaddā viyāti daṭṭhabbaṃ. Atha vā <bold>cakkhatī</bold>ti viññāṇādhiṭṭhitaṃ samavisamaṃ ācikkhantaṃ viya abhibyattaṃ vadantaṃ viya hotīti attho. Aṭṭhakathāyaṃ pana ‘‘vibhāveti cā’’ti (mahāni. aṭṭha. 13; vibha. aṭṭha. 154) vuttaṃ. Taṃ anekatthattā dhātūnaṃ vibhāvanatthatāpi cakkhati-saddassa sambhavatīti katvā vuttaṃ. Suṇāti etena, viññāṇādhiṭṭhitaṃ sayaṃ vā suṇātīti <bold>sotaṃ</bold>. Ghāyati etena, sayaṃ vā ghāyatīti <bold>ghānaṃ</bold>. Rasaggahaṇamūlakattā ajjhoharaṇassa jīvitanimittaṃ āhāraraso jīvitaṃ, tasmiṃ ninnatāya taṃ avhāyatīti <bold>jivhā</bold> niruttinayena. Kucchitānaṃ sāsavadhammānaṃ āyo uppattiṭṭhānanti <bold>kāyo</bold> anuttariyahetubhāvaṃ anāgacchantesu kāmarāganidānakammajanitesu, kāmarāgassa ca visesapaccayesu ghānajivhākāyesu kāyassa visesato sāsavapaccayattā. Tena hi phoṭṭhabbasukhaṃ assādentā sattā methunampi sevanti. Kāyindriyavatthukā vā cattāro khandhā balavakāmāsavādihetubhāvato visesena sāsavāti kucchitānaṃ sāsavadhammānaṃ āyoti <bold>kāyo</bold> vutto. Vaṇṇavikāraṃ āpajjamānaṃ hadayaṅgatabhāvaṃ rūpayatīti <bold>rūpaṃ,</bold> rūpamiva pakāsaṃ karoti saviggahamiva <pageBreak edition="Vipassana Research Institut" number="2.0083" /> dassetīti attho. Anekatthattā vā dhātūnaṃ pakāsanattho eva rūpasaddo daṭṭhabbo. Sappatīti <bold>saddo,</bold> udāharīyati, sakehi vā paccayehi sappīyati sotaviññeyyabhāvaṃ upanīyatīti attho. Gandhayatīti <bold>gandho,</bold> attano vatthuṃ sūcayati apākaṭaṃ ‘‘idaṃ sugandhaṃ, duggandha’’nti pakāseti <pageBreak edition="Myanmar" number="2.0088" />, paṭicchannaṃ vā pupphaphalādiṃ ‘‘idamettha atthī’’ti pesuññaṃ karontaṃ viya hotīti attho. Rasanti taṃ sattāti <bold>raso,</bold> asādentīti attho.</paragraph>
    <paragraph line="46">Itthiyāva indriyaṃ <bold>itthindriyaṃ,</bold> tathā <bold>purisindriyaṃ</bold>. Jīvanti tena sahajātadhammāti jīvitaṃ, tadeva indriyaṃ <bold>jīvitindriyaṃ</bold>. Hadayañca taṃ vatthu ca, hadayassa vā manoviññāṇassa vatthu <bold>hadayavatthu</bold>. Copanakāyabhāvato kāyo ca so adhippāyaviññāpanato viññatti cāti <bold>kāyaviññatti</bold>. Copanavācābhāvato, adhippāyaviññāpanato ca vacī ca sā viññatti cāti <bold>vacīviññatti</bold>. Viggahābhāvato na kassati, kasituṃ chindituṃ na sakkā, na vā kāsati dibbatīti akāsaṃ, akāsameva ākāsaṃ, tadeva nissattanijjīvaṭṭhena <bold>ākāsadhātu. Rūpassā</bold>ti nipphannarūpassa. Lahubhāvo <bold>lahutā</bold>. Sayaṃ anipphannatāya ‘‘rūpassā’’ti visesitaṃ. Esa nayo sesesupi. Ayaṃ pana viseso – kammani sādhu kammaññaṃ, tassa bhāvo <bold>kammaññatā</bold>. Paṭhamaṃ, upari ca cayo pavatti <bold>upacayo</bold>. Pubbāparavasena sambandhā tati pavatti <bold>santati</bold>. Aniccassa vināsino bhāvo <bold>aniccatā</bold>. Kabalaṃ karīyatīti <bold>kabaḷīkāro</bold>. Āharatīti <bold>āhāro</bold>. Evaṃ tāva upādāyarūpaṃ saddatthato veditabbaṃ.</paragraph>
    <paragraph line="47">Kamato pana sabbesaṃ rūpadhammānaṃ nissayabhāvena mūlabhūtattā paṭhamaṃ bhūtarūpāni uddiṭṭhāni. Itaresu ajjhattikabhāvena attabhāvasamaññāya mūlabhāvato cakkhādīni pañca ādito uddiṭṭhāni. Tesaṃ visayīnaṃ ime visayāti dassetuṃ rūpādīni cattāri uddiṭṭhāni. Phoṭṭhabbaṃ pana anupādārūpattā, bhūtaggahaṇena gahitattā ca idha na gahitaṃ. Svāyaṃ attabhāvo imehi ‘‘itthī’’ti vā ‘‘puriso’’ti vā saṅkhaṃ gacchatīti dassanatthaṃ tadanantaraṃ itthipurisindriyadvayaṃ uddiṭṭhaṃ. ‘‘Iminā jīvatī’’ti vohāraṃ labbhatīti dassanatthaṃ tato jīvitindriyaṃ. Tassa imaṃ nissāya viññāṇappavattiyaṃ attahitādisiddhīti dassanatthaṃ hadayavatthu. Tassa imāsaṃ vasena sabbe kāyavacīpayogāti dassanatthaṃ viññattidvayaṃ. Imāya rūpakāyassa paricchedo, añjaso cāti dassanatthaṃ ākāsadhātu. Imehissa sukhappavatti, uppattiādayo <pageBreak edition="Vipassana Research Institut" number="2.0084" /> cāti dassanatthaṃ lahutādayo. Sabbo cāyaṃ catusantatirūpasantāno iminā upatthambhīyatīti dassanatthaṃ ante kabaḷīkāro āhāro uddiṭṭhoti veditabbo.</paragraph>
    <paragraph line="48" number="433"> Idāni <pageBreak edition="Myanmar" number="2.0089" /> yathāuddiṭṭhāni upādārūpāni lakkhaṇādito niddisituṃ <bold>‘‘tattha rūpābhighātārahabhūtappasādalakkhaṇa’’</bold>ntiādi āraddhaṃ. Tattha <bold>tatthā</bold>ti tesu upādārūpesu. Rūpe, rūpassa vā abhighāto rūpābhighāto, taṃ arahatīti rūpābhighātāraho, rūpābhighāto hotu vā mā vā evaṃsabhāvo catunnaṃ bhūtānaṃ pasādo <bold>rūpābhighātārahabhūtappasādo,</bold> evaṃlakkhaṇaṃ cakkhūti attho. Yasmā paccayantarasahito eva cakkhupasādo rūpābhihananavasena pavattati, na kevalo. Tasmā taṃsabhāvatāva pamāṇaṃ, na rūpābhighātoti dassanatthaṃ rūpābhighātārahatā vuttā yathā vipākārahaṃ kusalākusalanti. Abhighāto ca visayavisayīnaṃ aññamaññaṃ abhimukhībhāvo yogyadesāvaṭṭhānaṃ abhighāto viyāti katvā. So rūpe cakkhussa, rūpassa vā cakkhumhi hoti. Tenāha ‘‘yaṃ cakkhu anidassanaṃ sappaṭighaṃ rūpamhi sanidassanamhi sappaṭighamhi paṭihaññi vā’’ti, ‘‘yamhi cakkhumhi anidassanamhi sappaṭighamhi rūpaṃ sanidassanaṃ sappaṭighaṃ paṭihaññi vā paṭihaññati vā’’ti (dha. sa. 597) ca ādi. Paripuṇṇāparipuṇṇāyatanattabhāvanibbattakassa kammassa nidānabhūtā kāmataṇhā, rūpataṇhā ca tadāyatanikabhavapatthanābhāvato daṭṭhukāmatādivohāraṃ arahatīti dutiyanayo sabbattha vutto. Tattha daṭṭhukāmatānidānakammaṃ samuṭṭhānaṃ etesanti <bold>daṭṭhukāmatānidānakammasamuṭṭhānāni</bold>. Evaṃvidhānaṃ bhūtānaṃ pasādo <bold>daṭṭhukāmatā…pe… pasādo,</bold> evaṃlakkhaṇaṃ cakkhu. Tassa tassa hi bhavassa mūlakāraṇabhūtā taṇhā tasmiṃ tasmiṃ bhave uppajjanārahāyatanavisayāpi nāma hotīti kāmataṇhādīnaṃ daṭṭhukāmatādivohārārahatā vuttā.</paragraph>
    <paragraph line="49"><bold>Daṭṭhukāmatā</bold>ti hi daṭṭhumicchā, rūpataṇhāti attho. Ettha ca daṭṭhukāmatāya, sesānañca taṃtaṃattabhāvanibbattakakammāyūhanakkhaṇato sati purimanibbattiyaṃ vattabbaṃ natthi, asati pana maggena asamugghātitabhāvoyeva kāraṇanti daṭṭhabbaṃ. Yato maggena asamucchinnaṃ kāraṇalābhe sati uppajjitvā attano phalassa paccayabhāvūpagamanato vijjamānamevāti uppannatā atthitā pariyāyehi vuccati ‘‘ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto uppannuppanne <pageBreak edition="Myanmar" number="2.0090" /> pāpake akusale dhamme antarāyeva antaradhāpetī’’ti (saṃ. ni. 5.156), ‘‘santaṃ <pageBreak edition="Vipassana Research Institut" number="2.0085" /> vā ajjhattaṃ kāmacchandaṃ ‘atthi me ajjhattaṃ kāmacchando’ti pajānātī’’ti (dī. ni. 2.382; ma. ni. 1.115) ca evamādīsu.</paragraph>
    <paragraph line="50"><bold>Rūpesu</bold> puggalassa, viññāṇassa vā <bold>āviñchanarasaṃ. Ādhārabhāvapaccupaṭṭhānaṃ</bold> nissayapaccayabhāvato. <bold>Daṭṭhukāmatānidānakammajabhūtapadaṭṭhānaṃ</bold> yesaṃ bhūtānaṃ pasādo, tevassa āsannakāraṇanti katvā. Ettha ca taṃtaṃattabhāvanipphādakasādhāraṇakammavasena purimaṃ cakkhulakkhaṇaṃ vuttaṃ kāraṇavisesassa anāmaṭṭhattā. ‘‘Evarūpaṃ nāma me cakkhu hotū’’ti evaṃ nibbattitaāveṇikakammavasena dutiyanti vadanti. Satipi pana pañcannaṃ pasādabhāvasāmaññe savisayāvabhāsanasaṅkhātassa pasādabyāpārassa vasena purimaṃ vuttaṃ. Pasādakāraṇassa satipi kammabhāvasāmaññe, ekatte vā attano kāraṇabhedena bhedadassanavasena dutiyanti daṭṭhabbaṃ. Sotādīnaṃ lakkhaṇādīsu vuttanayeneva attho veditabbo.</paragraph>
    <paragraph line="51">Etthāha – cakkhādīnaṃ indriyānaṃ kiṃ ekakammunā uppatti, udāhu nānākammunāti? Ubhayathāpīti porāṇā. Tattha nānākammunā tāva uppattiyaṃ cakkhādīnaṃ visese vattabbaṃ natthi kāraṇassa bhinnattā. Ekakammunā pana uppattiyaṃ kathaṃ nesaṃ visesoti? Kāraṇassa bhinnattā eva. Taṃtaṃbhavapatthanābhūtā hi taṇhā taṃtaṃbhavapariyāpannāyatanābhilāsatāya sayaṃ vicittarūpā upanissayabhāvena taṃtaṃbhavanibbattakakammassa vicittabhedataṃ vidahati. Yato tadāhitavisesaṃ taṃ tathārūpasamatthatāyogenānekarūpāpannaṃ viya anekaṃ visiṭṭhasabhāvaṃ phalaṃ nibbatteti. Na cettha samatthatā samatthabhāvato aññā veditabbā kāraṇavisesena āhitavisesassa visiṭṭhaphalanipphādanayogyatāmattato. Ayañca ekassapi kammassa anekindriyahetutāvisesayogo yuttito, āgamanato ca parato āgamissati. Apica ekasseva kusalacittassa soḷasādivipākacittanibbattihetutā vuccati. Lokepi ekasseva sālibījassa paripuṇṇāparipuṇṇataṇḍulaātaṇḍulaphalanibbattihetutā dissateva, kiṃ vā etāya yutticintāya. Yato kammaphalaṃ cakkhādīni, kammavipāko ca sabbaso buddhānaṃyeva ñāṇassa visayoti.</paragraph>
    <paragraph line="52" number="434"><bold>Kecī</bold>ti <pageBreak edition="Myanmar" number="2.0091" /> mahāsaṅghikesu ekacce. Tesu hi <bold>vasudhammo</bold> evaṃ vadati ‘‘cakkhumhi tejo adhikaṃ, sote vāyu, ghāne pathavī, jivhāya āpo, kāye sabbepi samā’’ti. Cakkhādīsu tejādiadhikatā nāma tannissayabhūtānaṃ tadadhikatāyāti dassento <bold>‘‘tejādhikānaṃ bhūtānaṃ</bold><pageBreak edition="Vipassana Research Institut" number="2.0086" /><bold>pasādo cakkhū’’</bold>tiādimāha. <bold>Kāyo sabbesa</bold>nti ko ettha viseso, nanu tejādiadhikānañca bhūtānaṃ pasādā sabbesaṃyevāti? Saccametaṃ, idaṃ pana ‘‘sabbesa’’nti vacanaṃ samānānanti imamatthaṃ dīpeti anuvattamānassa ekadesādhikabhāvassa nivāraṇavasena vuttattā. Tejādīnaṃ hi paccekaṃ adhikabhāve viya dvinnaṃ, tiṇṇaṃ vā adhikabhāvepi yathāvuttādhikabhāveneva ekakādivasena labbhamānāya omattatāyapi kāyappasādo na hotīti pākaṭoyamattho. Tasmā catunnampi bhūtānaṃ samabhāvena kāyappasādo hotīti sabbasaddo idha samabhāvadīpako daṭṭhabbo. <bold>Tejādīna</bold>nti padīpasaṅkhātassa tejassa obhāsarūpena, vāyussa saddena, pathaviyā gandhena, kheḷasaṅkhātassa udakassa rasenāti purimavāde, pacchimavāde ca yathāyogaṃ taṃtaṃbhūtaguṇehi anuggayhabhāvato, rūpādīnaṃ gahaṇe upakāritabbatoti attho. Ālokādisahakārīkāraṇasahitānaṃyeva cakkhādīnaṃ rūpādiavabhāsanasamatthatā, vivarassa ca sotaviññāṇūpanissayabhāvo guṇoti tesaṃ laddhi. Tejādīnaṃ viya pana vivarassa bhūtabhāvābhāvato yathāyoga-ggahaṇaṃ. Atha vā rūpādayo viya vivarampi bhūtaguṇoti parādhippāye tejassa ālokarūpena, ākāsasaṅkhātassa vivarassa saddena, vāyussa gandhena, udakassa rasena, pathaviyā phoṭṭhabbenāti evaṃ yathāyogaṃ taṃtaṃbhūtaguṇehīti yojanā.</paragraph>
    <paragraph line="53"><bold>Rūpādīnaṃ adhikabhāvadassanato</bold>ti aggimhi rūpassa pabhassarassa, vāyumhi saddassa sabhāvena suyyamānassa, pathaviyā surabhiādino gandhassa, āpe ca rasassa madhurassāti imesaṃ visesayuttānaṃ dassanato ‘‘rūpādayo tesaṃ guṇā’’ti paṭhamavādī āhāti. Tasseva <bold>‘‘iccheyyāmā’’</bold>tiādinā uttaramāha. Imināva upāyena dutiyavādinopi niggaho hotīti. Atha vā rūpādivisesaguṇehi tejaākāsapathavīāpavāyūhi cakkhādīni katānīti vadantassa <bold>kaṇādassa</bold> vādaṃ uddharitvā <pageBreak edition="Myanmar" number="2.0092" /> taṃ niggahetuṃ <bold>‘‘athāpi vadeyyu’’</bold>ntiādi vuttanti daṭṭhabbaṃ. Āsave upalabbhamānopi gandho pathaviyā āposaṃyuttāya kappāsato visadisāyāti na kappāsagandhassa adhikabhāvāpattīti ce? Na, anabhibhūtattā. Āsave hi udakasaṃyuttā pathavī udakena abhibhūtā, na kappāsapathavīti tassa eva gandhena adhikena bhavitabbaṃ. Uṇhodakasaṃyutto ca aggi upalabbhanīyo mahantoti katvā tassa phasso viya vaṇṇopi pabhassaro upalabbheyyāti uṇhodake vaṇṇato agginā anabhisambandhassa sītodakassa vaṇṇo parihāyetha. <bold>Tasmā</bold>ti etassa ubhayassa abhāvā. Tadabhāvena hi rūpādīnaṃ tejādivisesaguṇatā nivattitā. Tannivattanena ‘‘tejādīnaṃ guṇehi rūpādīhi anuggayhabhāvato’’ti idaṃ kāraṇaṃ nivattitanti evaṃ <pageBreak edition="Vipassana Research Institut" number="2.0087" /> paramparāya ubhayābhāvo visesaparikappanapahānassa kāraṇaṃ hotīti āha <bold>‘‘tasmā pahāyeta’’</bold>ntiādi. Ekakalāpepi rūparasādayo visadisā, ko pana vādo nānākalāpe cakkhādayo bhūtavisesābhāvepīti dassetuṃ rūparasādinidassanaṃ vuttaṃ.</paragraph>
    <paragraph line="54">Yadi bhūtaviseso natthi, kiṃ pana cakkhādivisesassa kāraṇanti taṃ dassetuṃ <bold>‘‘yaṃ aññamaññassā’’</bold>tiādi vuttaṃ. Ekampi kammaṃ pañcāyatanikattabhāvabhavappatthanānipphannaṃ cakkhādivisesahetutāya aññamaññassa asādhāraṇanti ca kammavisesoti ca vuttanti daṭṭhabbaṃ. Na hi taṃ yena visesena cakkhussa paccayo, teneva sotassa paccayo hoti indriyantarābhāvappattito. ‘‘Paṭisandhikkhaṇe mahaggatā cetanā kaṭattārūpānaṃ kammapaccayena paccayo’’ti (paṭṭhā. 2.12.78) vacanena paṭisandhikkhaṇe vijjamānānaṃ sabbesaṃ kaṭattārūpānaṃ ekā cetanā kammapaccayo hotīti viññāyati. Nānācetanāya hi tadā indriyuppattiyaṃ sati parittena ca mahaggatena ca kammunā nibbattitaṃ kaṭattārūpaṃ āpajjeyyāti. Na cekā paṭisandhi anekakammanibbattā hotīti siddhamekena kammena anekindriyuppatti hotīti.</paragraph>
    <paragraph line="55" number="435"> Anallīno nissayo etassāti <bold>anallīnanissayo,</bold> rūpasaddasaṅkhāto visayo. Gandharasānaṃ nissayā ghānajivhānaṃ nissaye allīyantīti <pageBreak edition="Myanmar" number="2.0093" /> te nissayavasena allīnā. Phoṭṭhabbaṃ sayaṃ kāyanissayaallīnaṃ bhūtattā. Aparo nayo – cakkhusotāni appattavisayaggāhakāni sāntare, adhike ca visaye viññāṇuppattihetubhāvato. Sotampi sampattavisayaggāhīti keci. Yadi sotaṃ sampattaggāhi, cittajo saddo sotaviññāṇassa ārammaṇaṃ na siyā. Na hi bahiddhā cittasamuṭṭhānānaṃ uppatti atthi. <bold>Pāḷiya</bold>ñca avisesena saddārammaṇassa sotaviññāṇārammaṇabhāvo vutto. Kiñca disādesavavatthānañca saddassa na siyā, attano visayipadesassa eva gahetabbato gandho viya. Tasmā yattha uppanno saddo, tattheva ṭhito. Sace sotapathe āpāthamāgacchati, nanu dūre ṭhitehi rajakādisaddā cirena suyyantīti? Na dūrāsannānaṃ yathāpākaṭe sadde gahaṇavisesato. Yathā hi dūrāsannānaṃ vacanasadde yathāpākaṭe gahaṇavisesato ākāravisesānaṃ aggahaṇaṃ, gahaṇañca hoti, evaṃ rajakādisaddepi āsannassa ādito pabhuti yāva avasānā kamena pākaṭībhūte, dūrassa ca avasāne, majjhe vā piṇḍavasena pavattipākaṭībhūte nicchayaggahaṇānaṃ sotaviññāṇavīthiyā parato pavattānaṃ visesato lahukaṃ suto ‘‘cirena suto’’ti adhimāno hoti. So pana saddo yattha uppanno, tannissitova attano vijjamānakkhaṇe sotassa āpāthamāgacchati <pageBreak edition="Vipassana Research Institut" number="2.0088" />. Yadi saddassa bhūtaparamparāya samantato pavatti natthi, kathaṃ paṭighosuppattīti? Dūre ṭhitopi saddo aññattha paṭighosuppattiyā, bhājanādicalanassa ca ayokanto viya ayocalanassa paccayo hotīti daṭṭhabbaṃ.</paragraph>
    <paragraph line="56" number="436"> Pubbe lakkhaṇādinā vibhāvitampi cakkhuṃ ṭhitaṭṭhānādito vibhāvetuṃ <bold>‘‘cakkhu cetthā’’</bold>tiādi āraddhaṃ. Tattha cakkhu sādhayamānaṃ tiṭṭhatīti sambandho. <bold>Ca</bold>-kāro byatirekattho, tenassa vuccamānameva visesaṃ joteti. <bold>Etthā</bold>ti etesu yathāniddiṭṭhesu pañcasu upādārūpesu. <bold>‘‘Sarīrasaṇṭhānuppattidese’’</bold>ti etena avasesaṃ kaṇhamaṇḍalaṃ paṭikkhipati. Snehamiva <bold>satta akkhipaṭalāni byāpetvā</bold> ṭhitāheva attano nissayabhūtāhi <bold>catūhi dhātūhi katūpakāraṃ</bold> tannissiteheva āyuvaṇṇādīhi anupālitaṃ parivāritaṃ tisantatirūpasamuṭṭhāpakehi <bold>utucittāhārehi</bold><pageBreak edition="Myanmar" number="2.0094" /><bold>upatthambhiyamānaṃ tiṭṭhati</bold>. Sattaakkhipaṭalabyāpanavacaneneva cakkhussa anekakalāpagatabhāvaṃ dasseti. <bold>Pamāṇato ūkāsiramatta</bold>nti ūkāsiramatte padese pavattanato vuttaṃ. Cakkhuviññāṇassa <bold>vatthubhāvaṃ</bold> nissayabhāvato āvajjanasampaṭicchanādīnaṃ tadārammaṇāvasānānaṃ <bold>dvārabhāvaṃ</bold> samavasaraṭṭhānato. Taṃ panetaṃ cakkhu adhiṭṭhānabhedato, tatthāpi paccekaṃ anekakalāpagatabhāvato anekampi samānaṃ sāmaññaniddesena āvajjanāya ekattā, ekasmiṃ khaṇe ekasseva ca kiccakarattā ekaṃ katvā vuttaṃ. Evampi bahūsu kathamekasseva kiccakarattaṃ. Yaṃ tattha visadaṃ hutvā rūpābhighātārahaṃ, taṃ viññāṇassa nissayo hotīti gahetabbaṃ. Phoṭṭhabbaviseso viya kāyaviññāṇassa ārammaṇabhāve.</paragraph>
    <paragraph line="57"><bold>Manupassatī</bold>ti <bold>ma</bold>-kāro padasandhikaro, atha vā <bold>manū</bold>ti macco.</paragraph>
    <paragraph line="58"><bold>Aṅgulivedhakaṃ</bold> aṅgulīyakaṃ.</paragraph>
    <paragraph line="59">Visamajjhāsayatāya cakkhu vammikachiddābhiratasappo viya, bilajjhāsayatāya sotaṃ udakabilābhiratakumbhīlo viya, ākāsajjhāsayatāya ghānaṃ ajaṭākāsābhiratapakkhī viya, gāmajjhāsayatāya jivhā gāmābhiratakukkuro viya, upādinnakajjhāsayatāya kāyo āmakasusānābhiratasiṅgālo viya passitabboti dassento <bold>‘‘vammi…pe… daṭṭhabbā’’</bold>ti āha. Visamajjhāsayatā ca cakkhussa visamajjhāsayaṃ viya hotīti katvā vuttā, cakkhumato vā puggalassa <pageBreak edition="Vipassana Research Institut" number="2.0089" /> ajjhāsayavasena cakkhu visamajjhāsayaṃ daṭṭhabbaṃ. Esa nayo sesesupi. Sabbopi ca yathāvutto papañco sotādīsupi yathārahaṃ veditabbo.</paragraph>
    <paragraph line="60" number="437"> Cakkhumhi, cakkhussa vā paṭihananaṃ cakkhupaṭihananaṃ, taṃ lakkhaṇaṃ etassāti <bold>cakkhupaṭihananalakkhaṇaṃ</bold>. Paṭihananañcettha yathāvutto abhighātova. <bold>Visayabhāvo</bold> ārammaṇapaccayatā. Kāmaṃ sā eva gocaratā, tathāpi visayagocarānaṃ ayaṃ viseso – anaññatthabhāvo, tabbahulacāritā ca cakkhuviññāṇassa. Visayabhāve cassa yaṃ vattabbaṃ, taṃ parato āvi bhavissati. <bold>Yattha pana</bold> kāyaviññattiādike.</paragraph>
    <paragraph line="61" number="438"> Itthiyā <pageBreak edition="Myanmar" number="2.0095" /> bhāvo, ‘‘itthī’’ti vā bhavati etena cittaṃ, abhidhānañcāti itthibhāvo, taṃ lakkhaṇaṃ etassāti <bold>itthibhāvalakkhaṇaṃ</bold>. Tato eva ‘‘itthī’’ti taṃsahitaṃ santānaṃ pakāsentaṃ viya hotīti vuttaṃ <bold>‘‘itthīti pakāsanarasa’’</bold>nti. Vaṭṭaṃsatā avisadahatthapādāditā ca <bold>itthiliṅgaṃ</bold>. Thanamaṃsāvisadatā, nimmassudāṭhitā, kesabandhanaṃ, vatthaggahaṇañca ‘‘itthī’’ti sañjānanassa paccayabhāvato <bold>itthinimittaṃ</bold>. Daharakālepi suppakamusalakādīhi kīḷā, mattikatakkena suttakantanādi ca <bold>itthikuttaṃ,</bold> itthikiriyāti attho. Avisadaṭṭhānagamanādiko ākāro <bold>itthākappo</bold>. Aparo nayo – itthīnaṃ muttakaraṇaṃ <bold>itthiliṅgaṃ</bold>. Sarādhippāyā <bold>itthinimittaṃ</bold>. Avisadaṭṭhānagamananisajjākhādanabhojanādikā <bold>itthikuttaṃ</bold>. Itthisaṇṭhānaṃ <bold>itthākappo</bold>. Imāni ca itthiliṅgādīni yathāsakaṃ kammādinā paccayena uppajjamānānipi yebhuyyena itthindriyasahite eva santāne taṃtadākārāni hutvā uppajjantīti itthindriyaṃ tesaṃ kāraṇanti katvā vuttaṃ <bold>‘‘itthiliṅganimittakuttākappānaṃ kāraṇabhāvapaccupaṭṭhāna’’</bold>nti. Itthiliṅgādīsu eva ca kāraṇabhāvasaṅkhātena adhipatibhāvena tassa indriyatā vuttā, indriyasahite santāne itthiliṅgādiākārarūpapaccayānaṃ aññathā anuppādanato, itthiggahaṇassa ca tesaṃ rūpānaṃ paccayabhāvato.</paragraph>
    <paragraph line="62">Yasmā pana bhāvadasakepi rūpānaṃ itthindriyaṃ na janakaṃ, nāpi anupālakaṃ, upatthambhakaṃ vā, na ca aññesaṃ kalāparūpānaṃ, tasmā taṃ jīvitindriyaṃ viya sakalāparūpānaṃ, āhāro viya vā kalāpantararūpānañca ‘‘indriyaatthiavigatapaccayo’’ti pāḷiyaṃ na vuttaṃ. Yasmā ca paccayantarādhīnāni liṅgādīni, tasmā yatthassa ādhipaccaṃ, taṃsadisesu matacittakatarūpesupi taṃsaṇṭhānatā dissati. Esa nayo purisindriyepi. Yaṃ panettha visadisaṃ, taṃ vuttanayānusārena veditabbaṃ <pageBreak edition="Vipassana Research Institut" number="2.0090" />. Tayidaṃ dvayaṃ yasmā ekasmiṃ santāne saha na pavattati ‘‘yassa itthindriyaṃ uppajjati, tassa purisindriyaṃ uppajjatīti? No’’tiādi (yama. 3.indriyayamaka.188) vacanato, tasmā ubhatobyañjanakassāpi ekasmiṃ khaṇe ekameva hotīti veditabbaṃ. Ye pana ‘‘sarīrekadesavutti bhāvarūpa’’nti vadanti, tesampi taṃ micchāti dassetuṃ <bold>‘‘tadubhayampi…pe… byāpakamevā’’</bold>ti vatvā yadi evaṃ kāyappasādena saṅkaro siyāti āsaṅkaṃ nivattento <bold>‘‘na ca kāyappasādenā’’</bold>tiādimāha. Tassattho – yadipi <pageBreak edition="Myanmar" number="2.0096" /> sakalasarīrabyāpitāya kāyappasādena aṭṭhitokāse ṭhitanti vattabbataṃ nāpajjati, tena pana bhinnanissayattā ṭhitokāse ṭhitantipi vattabbataṃ nāpajjatīti ayameva cettha nippariyāyakathā. <bold>‘‘Rūparasādayo viyā’’</bold>ti etena samānanissayesupi nāma <bold>saṅkaro natthi</bold> lakkhaṇabhedato, kimaṅgaṃ pana bhinnanissayasabhāvesūti dasseti.</paragraph>
    <paragraph line="63" number="439"><bold>Sahajarūpānupālanalakkhaṇa</bold>nti attanā sahajātarūpānaṃ anupālanalakkhaṇaṃ. Jīvitindriyassa ekantakammajattā sahaja-ggahaṇeneva anupāletabbānampi kammajabhāvo siddhoti kammaja-ggahaṇaṃ na kataṃ. Yathāsakaṃ khaṇamattaṭṭhāyinopi kammajarūpassa pavattihetubhāvena taṃ anupālakaṃ, tasmā sahajarūpānupālanalakkhaṇaṃ. Na hi kammajānaṃ kammaṃyeva ṭhitihetu bhavituṃ arahati āhārajādīnaṃ āhārādi viya. Kiṃ kāraṇā? Taṅkhaṇābhāvato. <bold>Tesa</bold>nti sahajarūpānaṃ. <bold>Pavattanaṃ</bold> yāpanaṃ. <bold>Ṭhapanaṃ</bold> ṭhitihetutā. Attanā anupālanavasena yāpetabbāni pavattetabbāni bhūtāni etassa padaṭṭhānanti <bold>yāpayitabbabhūtapadaṭṭhānaṃ. Anupālanalakkhaṇādimhī</bold>ti <bold>ādi</bold>-saddena pavattanarasādimeva saṅgaṇhāti. <bold>Atthikkhaṇeyevā</bold>ti anupāletabbānaṃ atthikkhaṇeyeva. Asati anupāletabbe uppalādimhi kiṃ udakaṃ anupāleyya. Yadi kammajānaṃ ṭhitihetumantarena ṭhiti na hoti, jīvitindriyassa ko ṭhitihetūti āha <bold>‘‘saya’’</bold>ntiādi. Yadi kammajānaṃ ṭhānaṃ jīvitindriyapaṭibaddhaṃ, atha kasmā sabbakālaṃ na ṭhapetīti āha <bold>‘‘na bhaṅgato’’</bold>tiādi. <bold>Tassa tassa</bold> anupālanādikassa <bold>sādhanato</bold>. Taṃ sādhanañca jīvamānatāvisesassa paccayabhāvato. Indriyabaddharūpassa hi matarūpato kammajassa, tadanubandhabhūtassa ca utusamuṭṭhānādito jīvitindriyakato viseso, na kevalaṃ khaṇaṭṭhitiyā eva, pabandhānupacchedassāpi jīvitindriyaṃ kāraṇanti daṭṭhabbaṃ, itarathā āyukkhayato maraṇaṃ na yujjeyyāti.</paragraph>
    <paragraph line="64" number="440"><bold>Manodhātumanoviññāṇadhātūnaṃ nissayalakkhaṇaṃ hadayavatthū</bold>ti kathametaṃ viññātabbanti? Āgamato, yuttito ca. ‘‘Yaṃ rūpaṃ nissāya manodhātu ca manoviññāṇadhātu ca <pageBreak edition="Vipassana Research Institut" number="2.0091" /> pavattanti, taṃ rūpaṃ manodhātuyā ca manoviññāṇadhātuyā ca taṃsampayuttakānañca dhammānaṃ nissayapaccayena paccayo’’ti <pageBreak edition="Myanmar" number="2.0097" /> (paṭṭhā. 1.1.8) evamādi āgamo. Yadi evaṃ, kasmā rūpakaṇḍe taṃ na vuttanti? Tattha avacanaṃ aññakāraṇaṃ. Kiṃ pana tanti? Desanābhedo. Yathā hi cakkhuviññāṇādīni ekantato cakkhādinissayāni, na evaṃ manoviññāṇaṃ ekantena hadayavatthunissayaṃ. Nissitavasena ca vatthudukādidesanā pavattā ‘‘atthi rūpaṃ cakkhuviññāṇassa vatthu, atthi rūpaṃ cakkhuviññāṇassa na vatthū’’tiādinā (dha. sa. 584). Yampi ekantato hadayavatthunissayaṃ, tassa vasena ‘‘atthi rūpaṃ manoviññāṇassa vatthū’’tiādinā dukādīsu vuccamānesupi na tadanuguṇā ārammaṇadukādayo sambhavanti. Na hi ‘‘atthi rūpaṃ manoviññāṇassa ārammaṇaṃ, atthi rūpaṃ na manoviññāṇassa ārammaṇa’’nti sakkā vattunti vatthārammaṇadukā bhinnagatikā siyunti ekarasā desanā na bhaveyya. Ekarasañca desanaṃ desetuṃ idha satthu ajjhāsayo. Tasmā tattha hadayavatthu na vuttaṃ, na alabbhamānattāti daṭṭhabbaṃ.</paragraph>
    <paragraph line="65">Yutti pana evaṃ veditabbā – nipphannaupādāyarūpanissayaṃ dhātudvayaṃ pañcavokārabhave. Tattha rūpāyatanādīnaṃ, ojāya ca indriyabaddhato bahipi pavattidassanato na taṃnissayatā yujjati, itthipurisindriyānampi tadubhayarahitepi santāne dhātudvayadassanato na taṃnissayatā yujjati, jīvitindriyassāpi aññakiccaṃ vijjatīti na taṃnissayatā yujjati evāti pārisesato hadayavatthu, tesaṃ nissayoti viññāyati. Sakkā hi vattuṃ nipphannaupādāyarūpanissayaṃ dhātudvayaṃ pañcavokārabhave rūpapaṭibaddhavuttibhāvato. Yaṃ yañhi rūpapaṭibaddhavutti, taṃ taṃ nipphannaupādāyarūpanissayaṃ diṭṭhaṃ yathā ‘‘cakkhuviññāṇadhātū’’ti. ‘‘Pañcavokārabhave’’ti ca visesanaṃ manoviññāṇadhātuvasena kataṃ. Manodhātu pana catuvokārabhave nattheva. Nanu ca indriyanissayatāyapi sādhanato viruddho hetu āpajjatīti? Na diṭṭhabādhanato. Diṭṭhaṃ hetaṃ cakkhuviññāṇassa viya dhātudvayassa vatthuno mandatikkhādiananuvidhānaṃ. Tathā hissa pāḷiyaṃ indriyapaccayatā na vuttā. Tena tadanuvidhānasaṅkhātā indriyanissayatā bādhīyati. Hotu dhātudvayanissayo hadayavatthu, upādāyarūpañca, etaṃ pana kammasamuṭṭhānaṃ, paṭiniyatakiccaṃ, hadayapadese ṭhitamevāti kathaṃ viññāyatīti? Vuccate – vatthurūpabhāvato <bold>kammasamuṭṭhānaṃ</bold> cakkhu viya, tato eva <pageBreak edition="Myanmar" number="2.0098" /><bold>paṭiniyatakiccaṃ,</bold> vatthurūpabhāvatoti ca viññāṇanissayabhāvatoti attho. Aṭṭhiṃ katvā manasi katvā sabbacetasā samannāharitvā kiñci cintentassa hadayassa khijjanato tatthetamavaṭṭhitanti viññāyati. <bold>Tāsaññeva dhātūna</bold>nti manodhātumanoviññāṇadhātūnaṃyeva <pageBreak edition="Vipassana Research Institut" number="2.0092" />. Nissayabhāvato upari āropetvā vahantaṃ viya paccupatiṭṭhatīti <bold>ubbahanapaccupaṭṭhānaṃ</bold>. Sesaṃ heṭṭhā vuttanayameva.</paragraph>
    <paragraph line="66" number="441"> Abhikkamo ādi yesaṃ te abhikkamādī. Ādi-saddena paṭikkamasamiñjanapasāraṇaukkhepanaavekkhepanādikā sabbā kiriyā pariggayhati. Tesaṃ abhikkamādīnaṃ pavattakaṃ cittaṃ samuṭṭhānaṃ yassā sā <bold>abhikkamādippavattakacittasamuṭṭhānā,</bold> vāyodhātu. Tassā yaṃ sahajarūpakāyassa thambhanasandhāraṇacalanasaṅkhātaṃ kiccaṃ, tassa sahakārīkāraṇabhūto ākāraviseso kāyaviññatti nāmāti dassento āha <bold>‘‘abhikkamādi…pe… kāyaviññattī’’</bold>ti.</paragraph>
    <paragraph line="67">Kassa pana ākāravikāroti? Sāmatthiyato vāyodhātuadhikānaṃ cittajamahābhūtānaṃ. Kiṃ taṃ sāmatthiyaṃ? Cittajatā, upādāyarūpatā ca. Atha vā vāyodhātuyā ākāravikāro sahaja…pe… paccayoti sambandhitabbaṃ. Yadi evaṃ viññattiyā upādāyarūpabhāvo na yujjati. Na hi upādāyarūpaṃ ekabhūtasannissayaṃ atthi. ‘‘Catunnaṃ mahābhūtānaṃ upādāyarūpa’’nti hi vuttaṃ, nāyaṃ doso catunnaṃ vikāro catūsu ekassāpi hoti catusādhāraṇadhanaṃ viya. Vāyodhātuadhikatāya ca kalāpassa ‘‘vāyodhātuyā’’ti vacanaṃ na virujjhati. Evaṃ adhikatā ca sāmatthiyato, na pamāṇato. Aññathā hi avinibbhogavuttitā na yujjeyya. Vāyodhātuyā evāti keci. Tesaṃ matena viññattiyā upādāyarūpatā durupapādā. Na hi ekassa vikāro catunnaṃ hoti. Sā panāyaṃ hatthacalanādīsu phandamānavaṇṇaggahaṇānantaramaviññāyamānantarena manodvārajavanena gayhati. Phandamānavaṇṇavinimutto koci vikāro atthi. Tassa ca taggahaṇānantaraṃ gahaṇaṃ hotīti kathametaṃ viññāyatīti adhippāyaggahaṇato. Na hi viññattivikārarahitesu rukkhacalanādīsu ‘‘idamesa kāreti maññe’’ti adhippāyaggahaṇaṃ <pageBreak edition="Myanmar" number="2.0099" /> diṭṭhaṃ, hatthacalanādīsu pana diṭṭhaṃ. Tasmā phandamānavaṇṇavinimutto koci vikāro atthi adhippāyassa ñāpakoti viññāyati. Ñāpako ca hetu ñāpetabbamatthaṃ sayaṃ gahito eva ñāpeti, na vijjamānatāmattenāti vaṇṇaggahaṇānantaraṃ vikāraggahaṇampi anumānato viññāyati. Tathā hi vadanti –</paragraph>
    <gatha1 line="68">‘‘Visayattamanāpannā, saddā nevatthabodhakā;</gatha1>
    <gathalast line="69">Na sattāmattato atthe, te aññātā pakāsakā’’ti.</gathalast>
    <paragraph line="70">Yadi <pageBreak edition="Vipassana Research Institut" number="2.0093" /> vikāraggahaṇameva kāraṇaṃ adhippāyaggahaṇassa, kasmā aggahitasaṅketānaṃ adhippāyaggahaṇaṃ na hotīti? Na kevalaṃ vikāraggahaṇameva adhippāyaggahaṇassa kāraṇaṃ, atha kho purimasiddhasambandhaggahaṇañca imassa upanissayoti daṭṭhabbaṃ. Thambhanasandhāraṇacalanāni viññattivikārasahitāya vāyodhātuyā hontīti vuttaṃ. Kiṃ sabbāva vāyodhātū sabbāni tāni karontīti? Nayidamevaṃ. Sattamajavanasambhūtā hi vāyodhātu purimajavanasambhūtā vāyodhātuyo upathambhakapaccaye labhitvā desantaruppattihetubhāvena calayati cittajarūpaṃ, na itarā. Itarā pana santhambhanasandhāraṇamattaṃ karontiyo tassā upakārāya honti. Desantaruppatti eva calananti nimitte ca kattubhāvo samāropitoti daṭṭhabbaṃ. Aññathā dhammānaṃ abyāpāratā, khaṇikatā ca na siyā. Sattahi yugehi ākaḍḍhitabbasakaṭamettha <bold>aṭṭhakathāyaṃ</bold> nidassitaṃ. Cittajarūpe pana calante taṃsambandhatāya utukammāhārajarūpampi calati nadīsote pakkhittasukkhagomayapiṇḍaṃ viya phandamānavaṇṇaggahaṇānantaraṃ viññattiggahaṇassa vuttattā. Kiṃ calanakarā eva vāyodhātu viññattivikārasahitāti? Nayidamevaṃ, tathā calayitumasakkuṇantiyopi thambhanasandhāraṇamattakarā paṭhamajavanādisambhūtāpi vāyodhātuyo viññattivikārasahitā evāti gahetabbaṃ. Yena disābhāgenāyaṃ abhikkamādiṃ pavattetukāmo, tadabhimukhavikārasabbhāvato. Adhippāyasahabhāvī hi vikāro viññatti. Evañca katvā manodvārāvajjanassāpi viññattisamuṭṭhāpakavacanaṃ suṭṭhu yujjati. Yathāvuttavikāraggahaṇamukhena taṃsamaṅgino adhippāyo viññāyatīti vuttaṃ <bold>‘‘adhippāyappakāsanarasā’’</bold>ti.</paragraph>
    <paragraph line="71">Kāyavipphandanassa <pageBreak edition="Myanmar" number="2.0100" /> hetubhūtāya vāyodhātuyā vikārabhāvato pariyāyena viññatti <bold>kāyavipphandanahetubhāvapaccupaṭṭhānā</bold> vuttā. <bold>Cittasamuṭṭhānavāyodhātupadaṭṭhānā</bold>ti ca vāyodhātuyā kiccādhikatāya vuttaṃ. <bold>Kāyavipphandanena adhippāyaviññāpanahetuttā</bold>ti kāyavipphandanena karaṇabhūtena adhippāyassa viññāpanahetubhāvato kāyaviññattīti vuccatīti sambandho. Ayañhettha attho – viññāpetīti viññatti. Kiṃ viññāpeti? Adhippāyaṃ. Kena? Kāyena. Kīdisena? Vipphandamānenāti. Dutiyanaye pana yathāvuttena kāyena viññāyatīti <bold>kāyaviññatti</bold>. Sesaṃ vuttanayameva.</paragraph>
    <paragraph line="72">Atthāvabodhanasamattho vacīviseso <bold>vacībhedo</bold>. Tena vāyuvanappatinadīghosādiṃ nivatteti. Tassa pavattakaṃ cittaṃ samuṭṭhānaṃ yassā sā <bold>vacībhedappavattakacittasamuṭṭhānā,</bold> pathavīdhātu. Tassā yaṃ upādinnasaṅkhātassa <pageBreak edition="Vipassana Research Institut" number="2.0094" /> akkharuppattiṭṭhānassa ghaṭṭanasaññitaṃ kiccaṃ, tassa sahakārīkāraṇabhūto ākāraviseso vacīviññatti nāmāti dassento āha <bold>‘‘vacībhe…pe… vacīviññattī’’</bold>ti.</paragraph>
    <paragraph line="73">Idāni ‘‘kassa pana ākāravikāro’’tiādi kāyaviññattiyaṃ vuttanayeneva veditabbaṃ. Ayaṃ pana viseso – yathā tattha ‘‘phandamānavaṇṇaggahaṇānantara’’nti vuttaṃ, evamidha ‘‘suyyamānasaddasavanānantara’’nti yojetabbaṃ. Idha ca thambhanādīnaṃ abhāvato ‘‘sattamajavanasambhūtā’’tiādinayo na labbhati. Ghaṭṭanena hi saddhiṃ saddo uppajjati. Ghaṭṭanañca paṭhamajavanādīsupi labbhateva. <bold>Ghaṭṭanaṃ</bold> paccayavasena bhūtakalāpānaṃ aññamaññaṃ āsannataruppādo. <bold>Calanaṃ</bold> ekassāpi desantaruppādaparamparatāti ayametesaṃ viseso. Yathā ca vāyodhātuyā calanaṃ kiccaṃ, evaṃ pathavīdhātuyā ghaṭṭanaṃ. Tenevāha <bold>‘‘pathavīdhātuyā upādinnaghaṭṭanassa paccayo’’</bold>ti. Sesaṃ vuttanayameva. <bold>Yathā hī</bold>tiādi kāyavacīviññattīnaṃ anumānavasena gahetabbabhāvavibhāvanaṃ. <bold>Yathā hi ussāpetvā baddhagosīsādi</bold>rūpāni disvā tadanantarappavattāya aviññāyamānantarāya manodvāravīthiyā gosīsādīnaṃ udakasahacārippakārasaññāṇākāraṃ gahetvā udakaggahaṇaṃ hoti, evaṃ vipphandamānasamuccāriyamānavaṇṇasadde gahetvā tadanantarapavattāya aviññāyamānantarāya manodvāravīthiyā purimasiddhasambandhagahaṇūpanissayasahitāya sādhippāyavikāraggahaṇaṃ hoti.</paragraph>
    <paragraph line="74" number="442"> Rūpāni <pageBreak edition="Myanmar" number="2.0101" /> paricchindati, sayaṃ vā tehi paricchijjati, rūpānaṃ vā paricchedamattaṃ rūpaparicchedo, taṃ lakkhaṇaṃ etissāti <bold>rūpaparicchedalakkhaṇā</bold>. Ayaṃ hi ākāsadhātu taṃ taṃ rūpakalāpaṃ paricchindantī viya hoti. Tenāha <bold>‘‘rūpapariyantappakāsanarasā’’</bold>ti. Atthato pana yasmā rūpānaṃ paricchedamattaṃ hutvā gayhati, tasmā vuttaṃ <bold>‘‘rūpamariyādapaccupaṭṭhānā’’</bold>ti. Yasmiṃ kalāpe bhūtānaṃ paricchedo, teheva <bold>asamphuṭṭhabhāvapaccupaṭṭhānā</bold>. Vijjamānepi hi kalāpantarabhūtānaṃ kalāpantarabhūtehi samphuṭṭhabhāve taṃtaṃbhūtavivittatā rūpapariyanto ākāsoti yesaṃ so paricchedo, tehi so asamphuṭṭhova. Aññathā paricchinnatā na siyā tesaṃ bhūtānaṃ byāpibhāvāpattito. Abyāpitā hi asamphuṭṭhatā. Tenāha bhagavā ‘‘asamphuṭṭhaṃ catūhi mahābhūtehī’’ti (dha. sa. 637, 724). Kaṇṇacchiddamukhavivarādivasena ca <bold>chiddavivarabhāvapaccupaṭṭhānā vā</bold>. Yesaṃ rūpānaṃ paricchedo, tattheva tesaṃ paricchedabhāvena labbhatīti vuttaṃ <bold>‘‘paricchinnarūpapadaṭṭhānā’’</bold>ti. <bold>‘‘Yāya paricchinnesū’’</bold>tiādinā ākāsadhātuyā taṃtaṃkalāpānaṃ kalāpantarehi asaṅkarakāraṇataṃ dasseti.</paragraph>
    <paragraph line="75" number="443"><bold>Adandhatā</bold>ti <pageBreak edition="Vipassana Research Institut" number="2.0095" /> agarutā. <bold>Vinodanaṃ</bold> vikkhipanaṃ, apanayananti attho. <bold>Athaddhatā</bold>ti akathinatā. Attano mudubhāveneva sabbakiriyāsu <bold>avirodhitā</bold>. Mudu hi katthaci na virujjhati. Tīsupi ṭhānesu paṭipakkhe <bold>a</bold>-kāro dandhatādihetūnaṃ paṭipakkhasamuṭṭhānattā lahutādīnanti keci. Apare pana ‘‘sattāpaṭisedhe’’ti vadanti. Sarīrena kattabbakiriyānaṃ anukūlatāsaṅkhātakammaññabhāvo lakkhaṇaṃ etissāti <bold>sarīrakiriyānukūlakammaññabhāvalakkhaṇā</bold>. Akammaññaṃ dubbalaṃ nāma hotīti kammaññatā <bold>adubbalabhāvapaccupaṭṭhānā</bold> vuttā.</paragraph>
    <paragraph line="76">Lahutādīnaṃ aññamaññāvijahanena duviññeyyanānattatā vuttāti taṃtaṃvikārādhikarūpehi taṃnānattappakāsanatthaṃ <bold>‘‘evaṃ santepī’’</bold>ti vuttaṃ. <bold>Dhātukkhobho</bold> vātapittasemhapakopo, rasādidhātūnaṃ vā vikārāvatthā. Dvidhā vuttopi atthato pathavīdhātuādīnaṃ dhātūnaṃyeva vikāroti daṭṭhabbo. <bold>Paṭipakkhapaccayā</bold> sappāyautuāhārāvikkhittacittatā. Te ca taṃtaṃvikārassa visesapaccayabhāvato vuttā, avisesena pana <pageBreak edition="Myanmar" number="2.0102" /> sabbe sabbesaṃ paccayā. Yato nesaṃ aññamaññāvijahanaṃ, iddhivaḷañjanādīsu viya vasavattanaṃ <bold>maddavappakāro. Suparimadditacammasudhantasuvaṇṇa</bold>gahaṇañcettha mudukammaññasadisarūpanidassanamattaṃ, na taṃ idha adhippetaṃ mudutākammaññatāsabbhāvato. Na hi anindriyabaddharūpasantāne lahutādīni sambhavanti, indriyabaddhepi rūpabhave na santi dandhattakarādidhātukkhobhābhāvato. Sati hi tādise dhātukkhobhe tappaṭipakkhapaccayasamuṭṭhānāhi lahutādīhi bhavitabbanti keci, taṃ akāraṇaṃ. Na hi vūpasametabbapaccanīkāpekkho tabbirodhidhammasamuppādo, tathā sati sahetukakiriyacittuppādesu kāyalahutādīnaṃ abhāvova siyā. Kasmā pana kammajarūpesu lahutādayo na hontīti? Paccuppannapaccayāpekkhattā. Aññathā sabbadābhāvīhi lahutādīhi bhavitabbaṃ siyāti.</paragraph>
    <paragraph line="77" number="444"> Ādi cayo, īsaṃ vā cayoti ācayo, yathāpaccayaṃ tato tato āgatassa viya cayoti vā ācayo, tadubhayaṃ ekajjhaṃ gahetvā ācayo lakkhaṇaṃ etassāti <bold>ācayalakkhaṇo. Rūpassa upacayo</bold> paṭhamuppādo, vaḍḍhi ca ‘‘upaññattaṃ upasitta’’ntiādīsu viya upa-saddassa paṭhamūpariatthassa nidassanato. <bold>Pubbantato</bold>ti pubbakoṭṭhāsato, anāgatabhāvatoti attho. Uppajjamāne rūpadhamme uppādo anāgatakkhaṇato ummujjāpento viya hotīti vuttaṃ <bold>‘‘ummujjāpanaraso’’</bold>ti. Tathā so ‘‘ime rūpadhammā’’ti niyyātento viya gayhatīti āha <bold>‘‘niyyātanapaccupaṭṭhāno’’</bold>ti. <bold>Paripuṇṇabhāvapaccupaṭṭhānatā</bold> ‘‘uparicayo upacayo’’ti imassa atthassa vasena <pageBreak edition="Vipassana Research Institut" number="2.0096" /> veditabbā. <bold>Pavattilakkhaṇā</bold>ti rūpānaṃ pavattananti lakkhitabbā. <bold>Anuppabandhanarasā</bold>ti pubbāparavasena anu anu pabandhanakiccā. Tato eva anupacchedavasena gahetabbato <bold>anupacchedapaccupaṭṭhānā</bold>.</paragraph>
    <paragraph line="78"><bold>Ubhayampī</bold>ti upacayo santatīti ubhayampi. <bold>Jātirūpassevā</bold>ti rūpuppādasseva <bold>adhivacanaṃ</bold>. Yadi evaṃ kasmā vibhajja vuttāti āha <bold>‘‘ākāranānattato’’</bold>ti, jātirūpassa pavattiākārabhedatoti attho. Veneyyavasena vibhajjakathane kāraṇaṃ parato āvi bhavissati. Kathaṃ panetaṃ viññātabbaṃ, pavattiākāranānattato jātirūpassa bhedo, na sabhāvatoti <pageBreak edition="Myanmar" number="2.0103" />? Niddesatoti dassento <bold>‘‘yasmā panā’’</bold>tiādimāha. Tattha <bold>yo āyatanāna</bold>nti yo aḍḍhekādasannaṃ rūpāyatanānaṃ ādicayattā <bold>‘‘ācayo’’</bold>ti vutto. <bold>So</bold> eva <bold>upacayo</bold> paṭhamuppādabhāvato upa-saddo paṭhamatthoti katvā. <bold>Yo</bold> pana tattheva uppajjamānānaṃ upari cayattā <bold>upacayo, sā</bold> eva <bold>santati</bold> anupabandhavasena uppattibhāvato. Atha vā <bold>yo āyatanānaṃ ācayo</bold> paṭhamabhāvena upalakkhito uppādo, so pana tattheva uppajjamānānaṃ upari cayattā <bold>upacayo,</bold> vaḍḍhīti attho. Upacayo vaḍḍhibhāvena upalakkhito uppādo, <bold>sā</bold> eva <bold>santati</bold> pabandhākārena uppattibhāvato. Tenāha <bold>‘‘aṭṭhakathāyampī’’</bold>tiādi.</paragraph>
    <paragraph line="79">Tattha <bold>evaṃ kiṃ kathita</bold>nti ‘‘yo āyatanānaṃ ācayo’’tiādinā (dha. sa. 641) niddesena kiṃ atthajātaṃ kathitaṃ hoti? Āyatanena ācayo kathito. Ācayupacayasantatiyo hi nibbattibhāvena ācayo evāti āyatanehi ācayādīnaṃ pakāsitattā tehi ācayo kathito. Āyatanānaṃ ācayādivacaneneva ācayasabhāvāni uppādadhammāni āyatanānīti ācayena taṃpakatikaṃ āyatanaṃ kathitaṃ. Lakkhaṇañhi uppādo, na rūparūpanti.</paragraph>
    <paragraph line="80"><bold>Rūpaparipāko</bold> rūpadhammānaṃ jiṇṇatā. <bold>Upanayanarasā</bold>ti bhaṅgupanayanakiccā. <bold>Sabhāvānapagamepī</bold>ti kakkhaḷatādisabhāvassa avigamepi. Ṭhitikkhaṇe hi jarā, na ca tadā dhammo sabhāvaṃ vijahati nāma. <bold>Navabhāvo</bold> uppādāvatthā, tassa apagamabhāvena gayhatīti āha <bold>‘‘navabhāvāpagamapaccupaṭṭhānā’’</bold>ti. <bold>‘‘Arūpadhammāna’’</bold>nti idaṃ tesaṃ jarāya suṭṭhu paṭicchannatāya vuttaṃ. Rūpadhammānampi hi khaṇikajarā paṭicchannā eva, yā avīcijarātipi vuccati. <bold>Esa vikāro</bold>ti khaṇḍiccādivikāramāha. So hi arūpadhammesu na labbhati. Yā avīcijarā nāma, tassāpi <pageBreak edition="Vipassana Research Institut" number="2.0097" /> esa vikāro natthīti sambandhitabbaṃ. Natthi etissā jarāya vīcīti <bold>avīcijarā,</bold> navabhāvato duviññeyyantarajarāti attho.</paragraph>
    <paragraph line="81">Parito sabbaso ‘‘bhijjana’’nti lakkhitabbāti <bold>paribhedalakkhaṇā</bold>. Niccaṃ nāma dhuvaṃ, rūpaṃ pana khaṇabhaṅgitāya yena bhaṅgena na niccanti aniccaṃ, so aniccassa bhāvoti <bold>aniccatā</bold>. Sā pana yasmā ṭhitippattaṃ rūpaṃ vināsabhāvena <pageBreak edition="Myanmar" number="2.0104" /> saṃsīdantī viya hotīti vuttaṃ <bold>‘‘saṃsīdanarasā’’</bold>ti. Yasmā ca sā rūpadhammānaṃ bhaṅgabhāvato khayavayākāreneva gayhati, tasmā vuttaṃ <bold>‘‘khayavayapaccupaṭṭhānā’’</bold>ti.</paragraph>
    <paragraph line="82" number="445"><bold>Ojālakkhaṇo</bold>ti ettha aṅgamaṅgānusārino rasassa sāro upathambhabalakaro bhūtanissito eko viseso ojā. Kabaḷaṃ karīyatīti <bold>kabaḷīkāro</bold>. Āharīyatīti <bold>āhāro,</bold> kabaḷaṃ katvā ajjhoharīyatīti attho. Idaṃ pana savatthukaṃ ojaṃ dassetuṃ vuttaṃ. Bāhiraṃ āhāraṃ paccayaṃ labhitvā eva ajjhattikāhāro rūpaṃ uppādeti, so pana rūpaṃ āharatīti āhāro. Tenāha <bold>‘‘rūpāharaṇaraso’’</bold>ti. Tato eva ojaṭṭhamakarūpuppādanena imassa kāyassa <bold>upathambhanapaccupaṭṭhāno</bold>. Ojāya rūpāharaṇakiccaṃ bāhirādhīnanti āha <bold>‘‘āharitabbavatthupadaṭṭhāno’’</bold>ti.</paragraph>
    <paragraph line="83" number="446"><bold>Balarūpa</bold>ntiādīsu imasmiṃ kāye balaṃ nāma atthi, sambhavo nāma atthi, rogo nāma atthi, ‘‘jāti sañjātī’’ti (vibha. 191) vacanato jāti nāma atthi, tehipi catūhi mahābhūtehi vinā abhāvato upādāyarūpehi bhavitabbanti adhippāyo. <bold>Ekaccāna</bold>nti abhayagirivāsīnaṃ. <bold>Paṭikkhitta</bold>nti ettha evaṃ paṭikkhepo veditabbo – middhaṃ rūpameva na hoti nīvaraṇesu desitattā. Yassa hi nīvaraṇesu desanā, taṃ na rūpaṃ yathā kāmacchando. Siyā panetaṃ duvidhaṃ middhaṃ rūpaṃ, arūpañcāti. Tattha yaṃ arūpaṃ, taṃ nīvaraṇesu desitaṃ ‘‘na rūpa’’nti? Taṃ na, visesavacanābhāvato. Na hi visesetvā middhaṃ nīvaraṇesu desitaṃ, tasmā middhassa duvidhataṃ parikappetvāpi na sakkā nīvaraṇabhāvaṃ nivattetuṃ. Sakkā hi vattuṃ ‘‘yaṃ taṃ arūpato aññaṃ middhaṃ parikappitaṃ, tampi nīvaraṇaṃ middhasabhāvattā itaraṃ middhaṃ viyā’’ti.</paragraph>
    <paragraph line="84">Bhavatu <pageBreak edition="Vipassana Research Institut" number="2.0098" /> nīvaraṇaṃ, ko virodhoti ce? Nīvaraṇañca pahātabbaṃ. Pañca nīvaraṇe pahāya ‘‘addhā munīsi sambuddho, natthi nīvaraṇā tavā’’ti (su. ni. 546) vacanato. Appahātabbañca rūpaṃ ‘‘katame dhammā neva dassanena na bhāvanāya pahātabbā? Catūsu bhūmīsu kusalaṃ, catūsu bhūmīsu vipāko, tīsu bhūmīsu kiriyābyākataṃ, rūpañca nibbānañca. Ime dhammā neva dassanena na bhāvanāya pahātabbā’’ti <pageBreak edition="Myanmar" number="2.0105" /> (dha. sa. 1407) vacanato. Na cettha tadārammaṇakilesappahānaṃ adhippetaṃ ‘‘rūpaṃ, bhikkhave, na tumhākaṃ, taṃ pajahathā’’tiādīsu (saṃ. ni. 3.34) viya kāmacchandādīnaṃ tathā pahānassa anadhippetattā. Tasmā na middhaṃ rūpaṃ. Yadi middhassa rūpabhāvaṃ na sampaṭicchatha, kathaṃ bhagavato niddā. Middhañhi ‘‘niddāpacalāyikā’’tiādinā vibhaṅge vibhattattā niddāti? Na middhaṃ niddā, niddāhetubhāvato pana taṃ ‘‘niddā’’ti vibhattaṃ yathā itthiliṅgādi. Evampi niddāhetuno middhassa abhāvato kathaṃ bhagavato niddāti? Niddā bhagavato sarīragilāniyā, na middhena. Sā ca natthīti na sakkā vattuṃ ‘‘piṭṭhi me āgilāyati, tamahaṃ āyamissāmī’’ti (ma. ni. 2.22) vacanato. Na cettha evamavadhāraṇaṃ middhameva niddāhetūti, niddāhetu eva middhanti evamavadhāraṇā. Tasmā aññopi atthi niddāhetu, ko pana soti? Sarīragilāniyā. Tena vuttaṃ ‘‘niddā bhagavato sarīragilāniyā, na middhenā’’ti.</paragraph>
    <paragraph line="85">Niddā ca bhagavato natthīti na sakkā vattuṃ ‘‘abhijānāmi kho panāhaṃ aggivessana…pe… divā supitā’’ti (ma. ni. 1.387) vacanato. Itopi na middhaṃ rūpaṃ sampayogavacanato. Vuttañhi ‘‘thinamiddhanīvaraṇaṃ avijjānīvaraṇena nīvaraṇañceva nīvaraṇasampayuttañcā’’tiādi (dha. sa. 1176). Na cettha yathālābhabhavanaṃ? Sakkā paccetuṃ ‘‘sakkharakathalikampi macchagumbampi carantampi tiṭṭhantampī’’tiādi (dī. ni. 1.249) viya appasiddhatāya rūpabhāvassa. Siddhe hi tassa rūpabhāve sambhavato yathālābhapaccayo yujjeyyāti. Itopi na rūpaṃ middhaṃ āruppesu uppajjanato. Vuttampi cetaṃ ‘‘nīvaraṇaṃ dhammaṃ paṭicca nīvaraṇo dhammo uppajjati napurejātapaccayā’’ti (paṭṭhā. 3.8.8) imassa vibhaṅge ‘‘āruppe kāmacchandanīvaraṇaṃ paṭicca thinamiddhanīvaraṇaṃ uddhaccanīvaraṇaṃ avijjānīvaraṇaṃ uppajjatī’’ti vitthāro. Tasmā ‘‘na middhaṃ rūpa’’nti yaṃ aṭṭhakathāsu paṭikkhittaṃ, taṃ supaṭikkhittameva.</paragraph>
    <paragraph line="86"><bold>Itaresū</bold>ti <pageBreak edition="Vipassana Research Institut" number="2.0099" /> balarūpādīsu. Kammasamuṭṭhānassāpi rogassa visabhāgapaccayasamuppanno dhātukkhobho āsannakāraṇaṃ, pageva itarassa. So ca atthato rūpadhammānaṃ vikārāvatthāṭhitibhaṅgakkhaṇesu eva siyāti vuttaṃ <bold>‘‘rogarūpaṃ jaratāaniccatāgahaṇena gahitamevā’’</bold>ti. <bold>Upacayasantatigahaṇena gahitamevā</bold>ti tabbinimuttassa rūpuppādassa abhāvato. Upādāvatthāya <pageBreak edition="Myanmar" number="2.0106" /> ca aññā jāti nāma nattheva. Sambhavo kāmadhātuyaṃ ekacciyasattānaṃ indriyaparipākapaccayo āpodhātuyā pavattiākāravisesoti āha <bold>‘‘sambhavarūpaṃ āpodhātuggahaṇena gahitamevā’’</bold>ti. Kāyabalaṃ nāma atthato vāyodhātuyā pavattiākāraviseso tassā vipphārabhāvato. Yato naṃ ‘‘pāṇabala’’nti vadanti, tenāha <bold>‘‘balarūpaṃ vāyodhātuggahaṇena gahitamevā’’</bold>ti. Kasmā pana nesaṃ ayathākkamato paṭikkhepo katoti? <bold>Visuṃ natthī</bold>ti katvā anupalabbhamānattā anādaradassanatthaṃ, middhapaṭikkhepo vā mahāpañhoti paṭhamaṃ kato. Tadanusārena paṭilomanayena itaresampi abhāvo vuttoti veditabbaṃ.</paragraph>
    <paragraph line="87"><bold>‘‘Itī’’</bold>ti idaṃ <bold>‘‘aṭṭhavīsatividha’’</bold>nti iminā sambandhitabbaṃ, iminā vuttakkamena aṭṭhavīsatividhaṃ hotīti. So ca kho pāḷiyaṃ āgatanayenevāti anūnatā veditabbā. Anadhikabhāvo pana dassito eva.</paragraph>
    <paragraph line="88" number="447"> Sampayuttadhammarāsi hinoti etena patiṭṭhahatīhi <bold>hetu,</bold> mūlaṭṭhena lobhādiko, alobhādiko ca, tādiso hetu na hotīti <bold>nahetu</bold>. Nāssa hetu atthīti <bold>ahetukaṃ,</bold> sahetukapaṭiyogibhāvato hetunā saha na uppajjatīti attho. Ahetukameva hetunā vippayuttatāya <bold>hetuvippayuttaṃ</bold>. Dhammanānattābhāvepi hi saddatthanānattena veneyyavasena dukantaradesanā hotīti dukapadavasena cetaṃ vuttaṃ. Paccayādhīnavuttitāya saha paccayenāti <bold>sappaccayaṃ</bold>. Attano paccayehi loke niyuttaṃ, viditanti vā <bold>lokiyaṃ</bold>. Ā bhavaggaṃ, ā gotrabhuṃ vā savantīti āsavā, saha āsavehīti <bold>sāsavaṃ,</bold> āsavehi ālambitabbanti attho. Ādisaddena saṃyojanīyaṃ oghanīyaṃ yoganīyaṃ nīvaraṇīyaṃ saṃkilesikaṃ parāmaṭṭhaṃ acetasikaṃ cittavippayuttaṃ narūpāvacaraṃ naarūpāvacaraṃ naapariyāpannaṃ aniyataṃ aniyyānikaṃ aniccanti evamādīnaṃ saṅgaho daṭṭhabbo.</paragraph>
    <paragraph line="89">Āhito ahaṃ māno etthāti attā, attabhāvo. Taṃ attānaṃ adhikicca uddissa pavattā ajjhattā <pageBreak edition="Vipassana Research Institut" number="2.0100" />, indriyabaddhadhammā, tesu bhavaṃ <bold>ajjhattikaṃ,</bold> cakkhādi. Aṭṭhakathāyaṃ pana vuttanayena ajjhattameva <bold>ajjhattikaṃ</bold> yathā venayikoti <pageBreak edition="Myanmar" number="2.0107" /> (a. ni. 8.11; pārā. 8) imamatthaṃ sandhāya vuttaṃ <bold>‘‘attabhāvaṃ adhikicca pavattattā ajjhattika’’</bold>nti. <bold>Sesaṃ</bold> tevīsatividhaṃ. <bold>‘‘Tato bāhirattā’’</bold>ti idaṃ ajjhattikalakkhaṇābhāvato vuttaṃ. <bold>Ghaṭṭanavasenā</bold>ti visayī, visayo ca hutvā saṅghaṭṭanavasena. <bold>Sesaṃ</bold> soḷasavidhaṃ. <bold>Viparītattā</bold>ti ghaṭṭanavasena agahetabbato. <bold>Duppaṭivijjhasabhāvattā</bold>ti sukhumabhāvena duviññeyyasabhāvattā. Ñāṇassa āsanne na hotīti <bold>dūre. Terasa</bold> hadayavatthupariyosānāni. <bold>Sabhāvenevā</bold>ti ‘‘rūpassa paricchedo, rūpassa vikāro, rūpassa upacayo’’tiādinā aggahetvā attano sabhāveneva kakkhaḷattādinā ñāṇena paricchijja gahetabbato. <bold>Sesaṃ</bold> dasavidhaṃ. <bold>Tabbiparītatāyā</bold>ti sabhāvena apariggahitabbato. Sotādīnampi cakkhuno viya pasannasabhāvattā eva yathāsakaṃ visayaggahaṇapaccayatāti dassento āha <bold>‘‘cakkhādi…pe… pasādarūpa’’</bold>nti. <bold>Viparītattā</bold>ti tabbidhurasabhāvattā. <bold>Adhipatiyaṭṭhenā</bold>ti ettha cakkhādīnaṃ tāva pañcannaṃ cakkhuviññāṇādīsu ādhipateyyaṃ tesaṃ paṭumandabhāvānuvattanato, itthipurisindriyadvayassa sakicce jīvitindriyassa sahajarūpānupālane. Tadubhayaṃ heṭṭhā vuttameva. <bold>Upādinnattā</bold>ti gahitattā. Kammanibbattañhi ‘‘mametaṃ phalaṃ’’nti kammunā gahitaṃ viya hoti apaṭikkhepato.</paragraph>
    <paragraph line="90" number="448"><bold>Sanidassanakammajādīnaṃ tikāna</bold>nti sanidassanattikassa, kammajādittikānañca. <bold>Oḷārike</bold>ti dvādasavidhe oḷārikarūpe. <bold>Rūpa</bold>nti rūpāyatanaṃ. Daṭṭhabbabhāvasaṅkhātena saha nidassanenāti sanidassanaṃ, paṭihananabhāvasaṅkhātena saha paṭighenāti sappaṭighaṃ, sanidassanañca taṃ sappaṭighañcāti <bold>sanidassanasappaṭighaṃ</bold>. Tattha yassa daṭṭhabbabhāvo atthi, taṃ <bold>sanidassanaṃ</bold>. Cakkhuviññāṇagocarabhāvova <bold>daṭṭhabbabhāvo</bold>. Tassa rūpāyatanato anaññattepi aññehi dhammehi rūpāyatanaṃ visesetuṃ aññaṃ viya katvā vuttaṃ ‘‘saha nidassanena sanidassana’’nti. Dhammabhāvasāmaññena hi ekībhūtesu dhammesu yo nānattakaro viseso, so añño viya katvā upacarituṃ yutto. Evaṃ hi atthavisesāvabodho hotīti. Yo sayaṃ, nissayavasena ca sampattānaṃ, asampattānañca paṭimukhabhāvo aññamaññaṃ patanaṃ, so <bold>paṭihananabhāvo,</bold> yena byāpārādivikārapaccayantarasahitesu cakkhādīnaṃ <pageBreak edition="Myanmar" number="2.0108" /> visayesu vikāruppatti. <bold>Sesaṃ</bold> ekādasavidhaṃ oḷārikarūpaṃ. Tañhi sanidassanattābhāvato <bold>anidassanaṃ,</bold> vuttanayeneva <bold>sappaṭighaṃ</bold>. Ubhayapaṭikkhepena <bold>anidassanaappaṭighaṃ. Kammato jāta</bold>nti ettha yaṃ ekantakammasamuṭṭhānaṃ aṭṭhindriyāni, hadayañcāti navavidhaṃ rūpaṃ, yañca navavidhe catusamuṭṭhāne kammasamuṭṭhānaṃ navavidhameva rūpanti <pageBreak edition="Vipassana Research Institut" number="2.0101" /> evaṃ aṭṭhārasavidhampi kammato uppajjanato <bold>kammajaṃ</bold>. Yañhi jātañca yañca jāyati yañca jāyissati, taṃ sabbampi ‘‘kammaja’’nti vuccati yathā duddhanti. <bold>Tadaññapaccayajāta</bold>nti kammato aññapaccayato jātaṃ utucittāhārajaṃ. <bold>Nakutocijāta</bold>nti lakkhaṇarūpamāha. Viññattidvayaṃ, saddo, ākāsadhātu, lahutādittayaṃ cittasamuṭṭhānāni avinibbhogarūpānīti etaṃ pañcadasavidhaṃ rūpaṃ <bold>cittajaṃ</bold>. Ākāsadhātu, lahutādittayaṃ, āhārasamuṭṭhānāni avinibbhogarūpānīti etaṃ dvādasavidhaṃ rūpaṃ <bold>āhārajaṃ</bold>. Ettha saddaṃ pakkhipitvā terasavidhaṃ rūpaṃ ututo samuṭṭhitaṃ <bold>utujaṃ</bold>. Sesaṃ kammajatike vuttanayānusāreneva veditabbaṃ.</paragraph>
    <paragraph line="91" number="449"> Diṭṭhādicatukkavasena, rūparūpādicatukkavasena, vatthādicatukkavasenāti pāṭekkaṃ catukkasaddo yojetabbo. Yaṃ rūpāyatanaṃ adakkhi yaṃ passati yaṃ dakkhissati yaṃ passeyya, taṃ sabbaṃ <bold>diṭṭhaṃ</bold> nāma diṭṭhasabhāvānātivattanato yathā duddhanti. Esa nayo sesesupi. <bold>Dassanavisayattā</bold>ti cakkhuviññāṇaviññeyyattā. <bold>Savanavisayattā</bold>ti sotaviññāṇaviññeyyattā. <bold>Gandharasaphoṭṭhabbattaya</bold>nti gandho raso phoṭṭhabbanti etaṃ tayaṃ. <bold>Mutaṃ</bold> nāma mutvā patvā gahetabbato. Tenāha <bold>‘‘sampattaggāhakaindriyavisayattā’’</bold>ti.</paragraph>
    <paragraph line="92">Kimidaṃ phoṭṭhabbaṃ nāmāti? Pathavītejovāyodhātuttayaṃ. Kasmā panettha āpodhātu aggahitā, nanu sītatā phusitvā gayhati, sā ca āpodhātūti? Saccaṃ gayhati, na pana sā āpodhātu. Kiñcarahīti? Tejodhātu eva. Mande hi uṇhabhāve sītabuddhi. Na hi sītaṃ nāma koci guṇo atthi, kevalaṃ pana uṇhabhāvassa mandatāya sītatābhimāno. Kathametaṃ viññātabbanti ce? Anavaṭṭhitattā sītabuddhiyā yathā pārāpāre. Tathā hi ghammakāle ātape ṭhitānaṃ chāyaṃ paviṭṭhānaṃ sītabuddhi hoti, tattheva pana pathavīgabbhato uṭṭhitānaṃ uṇhabuddhi. Yadi hi sītatā āpodhātu siyā, ekasmiṃ kalāpe uṇhabhāvena saddhiṃ upalabbheyya, na ca upalabbhati. Tasmā viññāyati na āpodhātu sītatāti <pageBreak edition="Myanmar" number="2.0109" />. Idañca bhūtānaṃ avinibbhogavuttitaṃ icchantānaṃ uttaraṃ, anicchantānampi pana catunnaṃ bhūtānaṃ ekasmiṃ kalāpe kiccadassanena sabhāgavuttitāya sādhitāya uttarameva. Ye pana ‘‘vāyodhātuyā lakkhaṇaṃ sītatā’’ti vadanti, tesampi idameva uttaraṃ. Yadi hi vāyodhātu sītatā siyā, ekasmiṃ kalāpe uṇhabhāvena saddhiṃ sītatā upalabbheyya, na ca upalabbhati. Tasmā viññāyati na vāyodhātu sītatāti. Yesaṃ pana dravatā āpodhātu, sā ca phusitvā <pageBreak edition="Vipassana Research Institut" number="2.0102" /> gayhatīti dassanaṃ. Te vattabbā ‘‘dravabhāvopi phusīyatīti āyasmantānaṃ adhimānamattaṃ saṇṭhānaṃ viyā’’ti. Vuttañhetaṃ purātanehi –</paragraph>
    <gatha1 line="93">‘‘Dravatā sahavuttīni, tīṇi bhūtāni samphusaṃ;</gatha1>
    <gathalast line="94">‘Dravataṃ samphusāmī’ti, lokoyamabhimaññati.</gathalast>
    <gatha1 line="95">‘‘Phusaṃ bhūtāni saṇṭhānaṃ, manasā gaṇhate yathā;</gatha1>
    <gathalast line="96">‘Paccakkhato phusāmī’ti, ñātabbā dravatā tathā’’ti.</gathalast>
    <paragraph line="97"><bold>Sesa</bold>nti yathāvuttaṃ rūpādisattavidhaṃ rūpaṃ ṭhapetvā avasiṭṭhaṃ ekavīsatividhaṃ rūpaṃ. <bold>Viññāṇassevā</bold>ti manoviññāṇasseva. Avadhāraṇena rūpāyatanādīnampi manoviññāṇaviññeyyatte niyamābhāvato na viññātarūpatāti saṅkarābhāvaṃ dasseti.</paragraph>
    <paragraph line="98"><bold>Nipphannarūpaṃ panettha rūparūpaṃ nāmā</bold>ti yadettha aṭṭhavīsatividhe rūpe ‘‘nipphanna’’nti vuttaṃ rūpaṃ, tadeva rūpalakkhaṇayogato rūpaṃ. Ruppanaṃ rūpaṃ, taṃ etassa atthīti yathā arisasoti, rūpaguṇayogato vā yathā nīlaguṇayogato nīlaṃ vatthanti. Svāyaṃ rūpasaddo ruḷhiyā ataṃsabhāvepi pavattatīti aparena rūpasaddena visesetvā vuttaṃ <bold>‘‘rūparūpa’’</bold>nti yathā tilatelaṃ, dukkhadukkhanti (visuddhi. 2.539) ca, ruppanasabhāvaṃ rūpanti attho. Yadi evaṃ, ākāsadhātuādīnaṃ kathaṃ rūpabhāvoti? Nipphannarūpassa paricchedavikāralakkhaṇabhāvato taggatikamevāti ‘‘rūpa’’ntveva vuccati.</paragraph>
    <paragraph line="99">Vasanti ettha cittacetasikā pavattantīti <bold>vatthu,</bold> cittataṃsampayuttānaṃ ādhārabhūtaṃ rūpaṃ. Taṃ pana chabbidhaṃ. Tattha hadayarūpaṃ vatthu eva manodhātumanoviññāṇadhātūnaṃ nissayabhāvato. <bold>Na dvāraṃ</bold> aññanissayānaṃ cakkhādi viya. Yathā hi cakkhādīni sampaṭicchanādīnaṃ pavattiyā dvāraṃ honti, na <pageBreak edition="Myanmar" number="2.0110" /> evaṃ hadayavatthu. Tena vuttaṃ <bold>‘‘yaṃ panettha hadayarūpaṃ nāma, taṃ vatthu, na dvāra’’</bold>nti. <bold>Viññattidvayaṃ dvāraṃ</bold> kammadvārabhāvato. Tannissitassa cittuppādassa abhāvato <bold>na vatthu. Pasādarūpaṃ vatthu ceva</bold> attasannissitassa cakkhuviññāṇādikassa, <bold>dvārañca</bold> aññanissitassa sampaṭicchanādikassa. <bold>Sesaṃ</bold> ekavīsatividhaṃ rūpaṃ vuttavipariyāyato <bold>neva vatthu na ca dvāraṃ</bold>.</paragraph>
    <paragraph line="100" number="450"> Ekato <pageBreak edition="Vipassana Research Institut" number="2.0103" /> eva jātaṃ <bold>ekajaṃ</bold>. Nanu ca ekato eva paccayato paccayuppannassa uppatti natthīti? Saccaṃ natthi, rūpajanakapaccayesu ekatoti ayamettha adhippāyo. Na hi rūpuppatti rūpajanakato aññaṃ paccayaṃ apekkhati. <bold>Dvija</bold>ntiādīsupi eseva nayo. <bold>Imesa</bold>nti imesaṃ pabhedānaṃ <bold>vasena. Kammajamevā</bold>ti kammato eva jātaṃ. <bold>Cittajamevā</bold>ti etthāpi eseva nayo. <bold>Cittato ca ututo ca jāta</bold>nti kālena cittato, kālena ututoti evaṃ cittato ca ututo ca jātaṃ daṭṭhabbaṃ. <bold>Taṃ dvijaṃ</bold> dvīhi jātanti. Parato dvīsupi eseva nayo. <bold>Saddāyatanamevā</bold>ti ettha yaṃ cittajaṃ saddāyatanaṃ, taṃ saviññattikamevāti eke. Aviññattikopi atthi vitakkavipphārasaddoti porāṇā.</paragraph>
    <paragraph line="101">Vitakkavipphārasaddo na sotaviññeyyoti hi evaṃ pavattamahāaṭṭhakathāvādaṃ nissāya cittasamuṭṭhānassa saddassa viññattiyā vināpi uppatti icchitabbā. Na hi viññatti ‘‘kāyavācāya viññattī’’ti vacanato asotaviññeyyena saddena saha uppajjati, evaṃ sante cittajenāpi saddanavakena bhavitabbaṃ. So ca vādo ‘‘saddo ca hoti, na sotaviññeyyo cā’’ti viruddhamevetanti maññamānehi saṅgahakārehi paṭikkhitto. Apare pana mahāaṭṭhakathāvādaṃ appaṭikkhipitvā tassa adhippāyaṃ vaṇṇenti. Kathaṃ? ‘‘Jivhātālucalanādikaṃ vitakkasamuṭṭhitaṃ viññattisahajameva sukhumasaddaṃ dibbasotena sutvā ādisatī’’ti sutte, paṭṭhāne ca oḷārikaṃ saddaṃ sandhāya sotaviññāṇassa ārammaṇapaccayabhāvo vuttoti iminā adhippāyena vitakkavipphārasaddassa asotaviññeyyatā vuttāti. <bold>Taṃ</bold> catujaṃ. <bold>Avasesa</bold>nti avinibbhogarūpena saddhiṃ ākāsadhātumāha.</paragraph>
    <paragraph line="102"><bold>Lakkhaṇarūpaṃ</bold><pageBreak edition="Myanmar" number="2.0111" /><bold>pana nakutocijāta</bold>nti kutocipi paccayato na jātaṃ, nāpi sayameva jātaṃ paccayehi vinā sayameva jātassa sabbena sabbaṃ abhāvato. Kathaṃ panetaṃ viññātabbaṃ lakkhaṇarūpaṃ na jāyatīti? Lakkhaṇābhāvato. Uppattimantānaṃ hi rūpāyatanādīnaṃ jātiādīni lakkhaṇāni vijjanti, na evaṃ jātiādīnaṃ. Tasmā viññātabbametaṃ jātiādīni na jāyantīti. Siyā panetaṃ ‘‘jātiādīnaṃ jātiādīni lakkhaṇāni vijjantī’’ti? Taṃ na, kasmā? Tathā sati anavaṭṭhānāpattito. Yadi hi jātiādīni jātiādimantāni siyuṃ, tānipi jātiādimantāni, tānipi jātiādimantānīti anavaṭṭhānameva āpajjati. Tasmā suṭṭhu vuttaṃ ‘‘jātiādīni <pageBreak edition="Vipassana Research Institut" number="2.0104" /> na jāyantī’’ti. Tenāha <bold>‘‘na hi uppādassa uppādo atthi, uppannassa ca paripākabhedamattaṃ itaradvaya’’</bold>nti, jarāmaraṇanti attho.</paragraph>
    <paragraph line="103">Tattha <bold>‘‘uppādo natthī’’</bold>ti etena uppādassa jarāmaraṇābhāvamāha. Asati uppāde kuto jarāmaraṇanti <bold>matta</bold>ggahaṇena jarāmaraṇassa uppādābhāvampi. Yadi evaṃ jātiyā kutoci jātatāvacanaṃ kathanti āha <bold>‘‘yampī’’</bold>tiādi. Tattha <bold>kiccānubhāvakkhaṇe diṭṭhattā</bold>ti ye te cittādayo rūpāyatanādīnaṃ rūpānaṃ janakapaccayā, tesaṃ taduppādanaṃ pati anuparatabyāpārānaṃ yo so paccayabhāvūpalakkhaṇīyo kiccānubhāvakkhaṇo, tadā jāyamānānaṃ rūpāyatanādīnaṃ dhammānaṃ vikārabhāvena upalabbhamānataṃ sandhāya veneyyapuggalavasena jātiyā kutoci paccayato jātattaṃ pāḷiyaṃ anuññātaṃ yathā taṃ cittasamuṭṭhānatādi viññattiādīnaṃ. Ayañhettha saṅkhepattho – yehi paccayadhammehi rūpādayo uppajjeyyuṃ, tesaṃ paccayabhāvūpagamanakkhaṇe upalabbhamānā rūpādayo tato pure, pacchā ca anupalabbhamānā tato uppajjantīti viññāyanti, evaṃ jātipi veditabbā. Yadi evaṃ nippariyāyato jātiyā kutoci jātatā siddhā, atha kasmā veneyyapuggalavasenāti vuttanti? Nayidamevaṃ jāyamānadhammavikārabhāvena upalabbhamānattā. Yadi hi dhammo viya upalabbheyya jāti, nippariyāyova tassā kutoci jātabhāvo, na evamupalabbhati, atha kho vikārabhāvena. Tasmā vuttaṃ ‘‘veneyyapuggalavasenā’’ti.</paragraph>
    <paragraph line="104">Tadā kira sotūnaṃ evaṃ cittaṃ uppannaṃ ‘‘ayaṃ jāti sabbesaṃ dhammānaṃ pabhavo, sayañca na kutoci jāyati yathā taṃ pakativādīnaṃ pakatī’’ti, taṃ <pageBreak edition="Myanmar" number="2.0112" /> nesaṃ micchāgāhaṃ vidhamento satthā ‘‘upacayo santatī’’ti dvidhā bhinditvā kutoci paccayato jātañca katvā desesi, na pana jarāmaraṇaṃ paccayadhammānaṃ kiccānubhāvakkhaṇe adassanato. Yadi evaṃ kathaṃ ‘‘jarāmaraṇaṃ paṭiccasamuppanna’’nti (saṃ. ni. 2.20) vuttaṃ? Yasmā paṭiccasamuppannānaṃ dhammānaṃ paripākabhaṅgatāya tesu santesu honti, na asantesu. Na hi ajātaṃ paripaccati, bhijjati vā, tasmā taṃ jātipaccayataṃ sandhāya ‘‘jarāmaraṇaṃ paṭiccasamuppanna’’nti (saṃ. ni. 2.20) pariyāyena suttesu vuttaṃ. Yo panettha kāmabhavādīsu kammādinā paccayena yonivibhāgato paṭisandhiyaṃ, pavattiyañca rūpadhammānaṃ pavattibhedo vattabbo, so parato paṭiccasamuppādakathāyaṃ āvi bhavissatīti na vuttoti daṭṭhabbo.</paragraph>
    <centered line="105">Iti rūpakkhandhe vitthārakathāmukhavaṇṇanā.</centered>
    <subhead line="106">Viññāṇakkhandhakathāvaṇṇanā</subhead>
    <paragraph line="107" number="451"><bold>Yaṃ</bold><pageBreak edition="Vipassana Research Institut" number="2.0105" /><bold>kiñcī</bold>ti anavasesapariyādānadīpakena padadvayena vedayitassa bahubhedataṃ dassento vuccamānaṃ rāsaṭṭhaṃ ulliṅgeti. Vedayitaṃ ārammaṇarasānubhavanaṃ lakkhaṇaṃ etassāti <bold>vedayitalakkhaṇaṃ. Sabbaṃ taṃ</bold> dhammajātanti adhippāyo, pubbe vā rūpakkhandhakathāyaṃ vuttaṃ adhikārato ānetvā sambandhitabbaṃ. <bold>Ekato katvā</bold>ti atītādibhedabhinnaṃ sabbaṃ taṃ buddhiyā ekato katvā. Evañhi rāsaṭṭhassa sambhavo. Nīlādibhedassa ārammaṇassa sañjānanaṃ, ‘‘nīlaṃ pītaṃ dīghaṃ rassa’’nti (dha. sa. 615) ca ādinā saññuppādavasena jānanaṃ gahaṇaṃ lakkhaṇaṃ etassāti <bold>sañjānanalakkhaṇaṃ. Abhisaṅkharaṇaṃ</bold> āyūhanaṃ byāpārāpatti, abhisandahanaṃ vā, ubhayathāpi cetanāpadhānatāya saṅkhārakkhandhassa evaṃ vuttaṃ <bold>‘‘abhisaṅkharaṇalakkhaṇa’’</bold>nti. Tathā hi <bold>suttantabhājanīye</bold> saṅkhārakkhandhaṃ vibhajantena bhagavatā ‘‘cakkhusamphassajā cetanā’’tiādinā (vibha. 21) cetanāva vibhattā. Minitabbavatthuṃ nāḷiyā minamāno puriso viya yena sañjānanākāravisiṭṭhena ākārena visayaṃ gaṇhāti, taṃ ārammaṇūpaladdhisaṅkhātaṃ vijānanaṃ lakkhaṇaṃ etassāti <bold>vijānanalakkhaṇaṃ</bold>. Itare vedanākkhandhādayo suviññeyyā hontīti viññāṇena ekuppādādibhāvato, samānajātiādivibhāgato ca.</paragraph>
    <paragraph line="108">Attanā <pageBreak edition="Myanmar" number="2.0113" /> ‘‘vijānanalakkhaṇa’’nti vuttamatthaṃ suttena samatthetuṃ <bold>‘‘yaṃ kiñcī’’</bold>tiādi vuttaṃ. Yathāpaccayaṃ pavattimattametaṃ, yadidaṃ sabhāvadhammoti dassetuṃ <bold>‘‘vijānanalakkhaṇa’’</bold>nti bhāvasādhanavasena vuttaṃ. Dhammasabhāvā vinimutto koci kattā nāma natthīti tasseva kattubhāvaṃ dassetuṃ <bold>‘‘vijānātī’’</bold>ti vuttaṃ. Yaṃ vijānanaṭṭhena viññāṇaṃ, tadeva cintanādiatthena <bold>cittaṃ,</bold> mananaṭṭhena <bold>mano</bold>ti pariyāyatopi naṃ bodheti. Ettāvatā ca khandhato, bhedato, pariyāyato ca viññāṇaṃ vibhāvitaṃ hoti.</paragraph>
    <paragraph line="109">Jāyanti ettha visadisāpi sadisākārāti <bold>jāti,</bold> samānākāro. Sā panāyaṃ jāti kāmaṃ anekavidhā nānappakārā, taṃ idhādhippetameva pana dassento <bold>‘‘kusalaṃ, akusalaṃ, abyākatañcā’’</bold>ti āha. Tattha kusalaṭṭhena <bold>kusalaṃ</bold>. Koyaṃ kusalaṭṭho nāma? Ārogyaṭṭho anavajjaṭṭho sukhavipākaṭṭho. Ārogyaṭṭhenāpi hi kusalaṃ vuccati ‘‘kacci nu bhoto kusala’’ntiādīsu (jā. 1.15.146; 2.20.129). Anavajjaṭṭhenāpi ‘‘katamo pana, bhante, kusalo kāyasamācāro? Yo kho, mahārāja <pageBreak edition="Vipassana Research Institut" number="2.0106" />, anavajjo kāyasamācāro’’tiādīsu (ma. ni. 2.361). Sukhavipākaṭṭhenāpi ‘‘kusalānaṃ, bhikkhave, dhammānaṃ samādānahetū’’tiādīsu (dī. ni. 3.80). Kusalacittañhi rāgādīnaṃ cetasikarogānaṃ avajjasabhāvānaṃ paṭipakkhabhāvato, sukhavipākavipaccanato ca arogaṃ, anavajjaṃ, sukhavipākañcāti.</paragraph>
    <paragraph line="110">Saddatthato pana kucchite pāpadhamme salayati calayati kammeti viddhaṃsetīti <bold>kusalaṃ</bold>. Kucchitena vā ākārena sayantīti kusā, pāpadhammā, te kuse lunāti chindatīti <bold>kusalaṃ</bold>. Kucchitānaṃ vā sānato tanukaraṇato ñāṇaṃ kusaṃ nāma, tena lātabbaṃ gahetabbaṃ pavattetabbanti <bold>kusalaṃ</bold>. Yathā vā kuso ubhayabhāgagataṃ hatthapadesaṃ lunāti, evamidaṃ uppannānuppannavasena ubhayabhāgagataṃ saṃkilesapakkhaṃ lunāti chindati, tasmā kuso viya lunātīti <bold>kusalaṃ</bold>. Kucchitānaṃ vā sāvajjadhammānaṃ salanato saṃvaraṇato <bold>kusalaṃ</bold>. Kusaladhammavasena hi akusalā pavattinivāraṇena, appavattibhāvāpādanena ca manacchaṭṭhesu dvāresu appavattiyā saṃvutā pihitā honti. Kucchite vā pāpadhamme salayati kampeti apanetīti <bold>kusalaṃ</bold>. Kucchitānaṃ vā pāṇātipātādīnaṃ pāpadhammānaṃ <pageBreak edition="Myanmar" number="2.0114" /> sānato nisānato tejanato kusā, dosalobhādayo. Dosādīnañhi vasena cetanāya tikkhabhāvappattiyā pāṇātipātādīnaṃ mahāsāvajjatā, te kuse lunāti chindatīti <bold>kusalaṃ</bold>. Kucchitānaṃ vā sānato antakaraṇato vināsanato kusāni, puññakiriyavasena pavattāni saddhādīni indriyāni, tehi lātabbaṃ pavattetabbanti <bold>kusalaṃ</bold>. ‘‘Ku’’ iti vā bhūmi vuccati, adhiṭṭhānabhāvena taṃsadisassa attano nissayabhūtassa rūpārūpappabandhassa sampati, āyatiñca anudahanena vināsanato kuṃ siyantīti kusā, rāgādayo, te viya attano nissayassa lavanato chindanato <bold>kusalaṃ</bold>. Payogasampāditā hi kusaladhammā accantameva rūpārūpadhamme appavattikaraṇena samucchindantīti.</paragraph>
    <paragraph line="111">Na kusalanti <bold>akusalaṃ,</bold> kusalapaṭipakkhanti attho. Na kusalanti hi kusalapaṭikkhepena akusalapadassa avayavabhedena atthe vuccamāne yathā yaṃ dhammajātaṃ na arogaṃ, na anavajjaṃ, na sukhavipākaṃ, na ca kosallasambhūtaṃ, taṃ akusalanti ayamattho dassito hoti, evaṃ yaṃ na kucchitānaṃ salanasabhāvaṃ, na kusānaṃ lavanasabhāvaṃ, na kusena kusehi vā pavattetabbaṃ, na ca kuso viya lavanakaṃ, taṃ akusalaṃ nāmāti ayampi attho dassito hoti. Ettha ca yasmā kusalaṃ akusalassa ujuvipaccanīkabhūtaṃ, yato cetasikarogapaṭipakkhādibhāvato arogādipariyāyenapi <pageBreak edition="Vipassana Research Institut" number="2.0107" /> bodhitaṃ, tasmā akusalaṃ pana kusalassa ujuvipaccanīkabhūtanti vuttaṃ ‘‘kusalapaṭipakkhanti attho’’ti. Taṃ pana yathākkamaṃ pahāyakapahātabbabhāvenevāti daṭṭhabbaṃ.</paragraph>
    <paragraph line="112">Na byākatanti <bold>abyākataṃ,</bold> kusalākusalabhāvena akathitanti attho. Tattha <bold>kusalabhāvo</bold> anavajjasukhavipākaṭṭho. <bold>Akusalabhāvo</bold> sāvajjadukkhavipākaṭṭho, tadubhayabhāvena avuttanti vuttaṃ hoti. Eteneva arogasarogādibhāvena ca avuttatā vaṇṇitāti daṭṭhabbā. Ettha ca ‘‘kusalaṃ akusala’’nti ca vatvā ‘‘abyākata’’nti vuttattā kusalākusalabhāveneva avuttatā viññāyati, na pakārantarena. Avuttatā cettha na tathā avattabbatāmattena, atha kho tadubhayavinimuttasabhāvatāya tesaṃ dhammānanti daṭṭhabbaṃ. Tathā hetaṃ ‘‘avipākalakkhaṇa’’nti vuccati.</paragraph>
    <paragraph line="113" number="452"><bold>Bhūmibhedato</bold>ti bhavanti ettha dhammāti bhūmi, ṭhānaṃ, avatthā ca. Avatthāpi hi avatthāvantānaṃ pavattiṭṭhānaṃ viya gayhati, evaṃ nesaṃ sukhaggahaṇaṃ hotīti <pageBreak edition="Myanmar" number="2.0115" />. Tattha lokiyā bhūmi ṭhānavaseneva veditabbā, lokuttarā avatthāvasena. Lokiyā vā ṭhānāvatthāvasena, lokuttarā avatthāvaseneva. <bold>Kāmāvacara</bold>nti ettha vatthukāmo kilesakāmoti dve kāmā. Tesu <bold>vatthukāmo</bold> visesato pañca kāmaguṇā kāmīyantīti, <bold>kilesakāmo</bold> taṇhā kāmetīti. Te dvepi sahitā hutvā yattha avacaranti, taṃ <bold>kāmāvacaraṃ</bold>. Kiṃ pana tanti? Ekādasavidho kāmabhavo. Idaṃ yebhuyyena tattha avacarati pavattatīti <bold>kāmāvacaraṃ</bold> ekassa avacarasaddassa lopaṃ katvā. Evaṃ <bold>rūpārūpāvacarāni</bold>pi veditabbāni rūpataṇhā rūpaṃ, arūpataṇhā arūpanti katvā. Atha vā kāmataṇhā kāmo uttarapadalopena, avacarati etthāti avacaraṃ, kāmassa avacaraṃ <bold>kāmāvacaraṃ</bold>. Evaṃ <bold>rūpāvacarārūpāvacarāni</bold>pi veditabbāni. Lokato uttaratīti <bold>lokuttaraṃ</bold> kusalassa adhippetattā. Itaraṃ pana lokato uttiṇṇanti <bold>lokuttaraṃ</bold>.</paragraph>
    <paragraph line="114"><bold>Somanassupekkhāñāṇasaṅkhārabhedato</bold>ti ettha somanassupekkhābhedo tāva yutto tesaṃ bhinnasabhāvattā, ñāṇasaṅkhārabhedo pana kathanti? Nāyaṃ doso ñāṇasaṅkhārakato bhedoñāṇasaṅkhārabhedo, so ca tesaṃ bhāvābhāvakatoti katvā. Sobhanaṃ mano, sundaraṃ vā mano etassāti sumano, sumanassa bhāvo somanassaṃ, mānasikasukhā vedanā ruḷhiyā, somanassena uppādato paṭṭhāya yāva bhaṅgā sahagataṃ pavattaṃ saṃsaṭṭhaṃ, sampayuttanti attho. <bold>Somanassasahagatatā</bold> cassa ārammaṇavasena veditabbā. Iṭṭhārammaṇe hi cittaṃ somanassasahagataṃ hoti. Nanu ca iṭṭhārammaṇaṃ lobhassa vatthu, kathaṃ <pageBreak edition="Vipassana Research Institut" number="2.0108" /> tattha kusalaṃ hotīti? Nayidamekantikaṃ iṭṭhepi ābhogādivasena kusalassa uppajjanato. Yassa hi catusampatticakkasamāyogādivasena yonisova ābhogo hoti, kusalameva ca mayā kattabbanti kusalakaraṇe cittaṃ niyamitaṃ, akusalappavattito ca nivattetvā kusalakaraṇe eva pariṇāmitaṃ, abhiṇhakaraṇavasena ca samudācaritaṃ, tassa iṭṭhepi ārammaṇe alobhādisampayuttameva cittaṃ hoti, na lobhādisampayuttaṃ.</paragraph>
    <paragraph line="115">Ñāṇena <pageBreak edition="Myanmar" number="2.0116" /> samaṃ pakārehi yuttanti <bold>ñāṇasampayuttaṃ</bold>. Ekuppādādayo eva cettha pakārāti veditabbā. Tattha kammūpapattiindriyaparipākakilesadūrībhāvā ñāṇasampayuttatāya kāraṇaṃ. Yo hi paresaṃ dhammaṃ deseti, anavajjāni sippāyatanakammāyatanavijjaṭṭhānāni sikkhāpetīti evamādikaṃ paññāsaṃvattaniyaṃ karoti, tassa kammūpanissayavasena kusalacittaṃ uppajjamānaṃ ñāṇasampayuttaṃ hoti. Tathā abyāpajje loke uppannassa upapattiṃ nissāya ñāṇasampayuttaṃ hoti. Vuttañhetaṃ ‘‘tassa tattha sukhino dhammapadā plavanti, dandho, bhikkhave, satuppādo, atha kho so satto khippaṃyeva visesabhāgī (a. ni. 4.191) hotī’’ti. Tathā paññādasakapattassa indriyaparipākaṃ nissāya kusalaṃ uppajjamānaṃ ñāṇasampayuttaṃ hoti. Yena pana kilesā vikkhambhitā, tassa kilesadūrībhāvaṃ nissāya ñāṇasampayuttaṃ hoti. Vuttampi cetaṃ ‘‘yogā ve jāyate bhūri, ayogā bhūrisaṅkhayo’’ti (dha. pa. 282). Attano vā parassa vā samussāhajanitaṃ cittapayogasaṅkhātaṃ saṅkharaṇaṃ saṅkhāro, so etassa natthīti <bold>asaṅkhāraṃ</bold>. Tena pana saha saṅkhārena pavattatīti <bold>sasaṅkhāraṃ</bold>. Ñāṇena vippayuttaṃ virahitanti <bold>ñāṇavippayuttaṃ. Vippayogo</bold>ti cettha ñāṇassa abhāvo appavattiyevāti daṭṭhabbaṃ. Upekkhatīti upekkhā, vedayamānāpi ārammaṇaṃ ajjhupekkhati majjhattatākārasaṇṭhitattāti attho. Atha vā upetā sukhadukkhānaṃ aviruddhā ikkhā anubhavananti upekkhā. Atha vā iṭṭhe ca aniṭṭhe ca ārammaṇe pakkhapātābhāvena upapattito yuttito ikkhati anubhavatīti upekkhā, tāya sahagatanti <bold>upekkhāsahagataṃ</bold>. Sesaṃ sabbaṃ heṭṭhā vuttanayameva.</paragraph>
    <paragraph line="116">Evaṃ aṭṭha kāmāvacarakusalacittāni uddisitvā idāni tesaṃ pavattiākāraṃ dassetuṃ <bold>‘‘yadā hī’’</bold>tiādi āraddhaṃ. Tattha <bold>paṭiggāhakādisampatti</bold>nti ettha <bold>ādi</bold>-saddena desakālakalyāṇamittādisampattiṃ saṅgaṇhāti. <bold>Aññaṃ vā somanassahetu</bold>nti ettha aññaggahaṇena saddhābahulatā, visuddhadiṭṭhitā, kusalakiriyāya ānisaṃsadassāvitā, somanassapaṭisandhikatā, ekādasa <pageBreak edition="Vipassana Research Institut" number="2.0109" /> pītisambojjhaṅgaṭṭhāniyā dhammāti evamādīnaṃ saṅgaho. <bold>Ādinayappavatta</bold>nti ettha <bold>ādi</bold>-saddena na kevalaṃ ‘‘atthi yiṭṭha’’ntiādīnaṃ (ma. ni. 1.441; 2.95) navannaṃyeva sammādiṭṭhivatthūnaṃ gahaṇaṃ, atha kho dhammavicayasambojjhaṅgaṭṭhāniyādīnampi <pageBreak edition="Myanmar" number="2.0117" /> saṅgaho veditabbo. <bold>Purakkhatvā</bold>ti pubbaṅgamaṃ katvā. Tañca kho sahajātapubbaṅgamavasena ‘‘manopubbaṅgamā dhammā’’tiādīsu (dha. pa. 1-2) viya sampayogassa adhippetattā. <bold>Asaṃsīdanto</bold>ti silokamacchariyādivasena puññakiriyāyaṃ saṃsīdaṃ saṅkocaṃ anāpajjanto, tena muttacāgatādiṃ dasseti. <bold>Anussāhito</bold>ti kenacipi na ussāhito. Sarasato hi puññapaṭipattidassanamidaṃ. <bold>Parehī</bold>ti pana pākaṭussāhanadassanaṃ.</paragraph>
    <paragraph line="117"><bold>Dānādīnī</bold>ti dānaṃ sīlaṃ yāva diṭṭhijukammanti imāni dānādīni dasa puññāni, <bold>dānādīnī</bold>ti vā dānasīlabhāvanāmayāni itaresampi sattannaṃ etthevantogadhattā. Yattha sayaṃ uppajjanti, taṃ santānaṃ punanti, pujjaṃ bhavaphalaṃ nibbattentīti vā puññāni. <bold>Assa</bold> puññacetanāsamaṅgino. <bold>Amuttacāgatā</bold> deyyadhamme sāpekkhacittatā. <bold>Ādi</bold>-saddena sīlasamādānādīsu anadhimuttatādiṃ saṅgaṇhāti. <bold>Tadevā</bold>ti somanassasahagatādinā sadisatāya vuttaṃ. Sadisampi hi ‘‘tadevā’’ti voharīyati yathā ‘‘sā eva tittirī, tāniyeva osadhānī’’ti. <bold>Imasmiñhi atthe</bold>ti līnassa cittassa ussāhanapayogasaṅkhāte atthe. <bold>Eta</bold>nti ‘‘saṅkhāro’’ti etaṃ padaṃ. <bold>Pubbapayogassā</bold>ti puññakiriyāyaṃ saṅkoce jāyamāne tato vivecetvā samussāhanavasena pavattassa cittapayogassa, pubbaggahaṇañcettha tathāpavattapubbābhisaṅkhāravasena so saṅkhāro hotīti katvā vuttaṃ, na tassa saṅkhārassa pubbakālikattā. ‘‘Atthi dinna’’ntiādi (ma. ni. 1.441; 2.95) nayappavattāya sammādiṭṭhiyā asambhavadassanatthaṃ <bold>bāla</bold>-ggahaṇaṃ. Saṃsīdanussāhanābhāvadassanatthaṃ <bold>sahasā</bold>-gahaṇaṃ. <bold>Somanassarahitā honti</bold> puññaṃ karontāti adhippāyo. <bold>Somanassahetūnaṃ abhāvaṃ āgammā</bold>ti idaṃ nidassanamattaṃ daṭṭhabbaṃ. Majjhattārammaṇatathārūpacetosaṅkhārādayopi hi upekkhāsahagatatāya kāraṇaṃ hontiyevāti.</paragraph>
    <paragraph line="118"><bold>Eva</bold>ntiādi nigamanaṃ. Tayidaṃ aṭṭhavidhampi kāmāvacaraṃ kusalacittaṃ rūpārammaṇaṃ yāva dhammārammaṇanti chasu ārammaṇesu yaṃ vā taṃ vā ālambitvā upekkhāsahagatāhetukakiriyāmanoviññāṇadhātānantaraṃ kāyadvārādīhi tīhi dvārehi kāyakammādivasena uppajjatīti veditabbaṃ. Tattha <pageBreak edition="Myanmar" number="2.0118" /> ñāṇasampayuttāni cattāri yadā tihetukapaṭisandhiṃ uppādenti, tadā soḷasa vipākacittāni <pageBreak edition="Vipassana Research Institut" number="2.0110" /> phalanti. Yadā pana duhetukaṃ, tadā dvādasa tihetukavajjāni. Ahetukaṃ pana paṭisandhiṃ tihetukāni na uppādenteva, duhetukāni pana duhetukapaṭisandhidānakāle dvādasa, ahetukapaṭisandhiṃ dānakāle aṭṭha phalanti. Tihetukā pana paṭisandhi duhetukehi na hotiyeva. <bold>‘‘Aṭṭha phalantī’’</bold>ti cetaṃ paṭisandhiṃ janakakammavasena vuttaṃ. Aññena pana kammunā ‘‘sahetukaṃ bhavaṅgaṃ ahetukassa bhavaṅgassa anantarapaccayena paccayo’’ti (paṭṭhā. 3.1.102) vacanato sahetukampi vipākacittaṃ ahetukapaṭisandhikassa hotiyeva. Imasmiṃ ca pakkhe balavatā paccayena uppannaṃ asaṅkhāraṃ, dubbalena sasaṅkhāranti veditabbaṃ. Ye pana āgamanato ca vipākassa asaṅkhārasasaṅkhārabhāvaṃ icchanti, tesaṃ matena dvādasa, aṭṭha ca phalantīti yojetabbaṃ. Evaṃ tidhā phalaṃ dadantañcetaṃ kāmāvacarasugatiyaṃ upapattiṃ, sugatiduggatīsu bhogasampadañca karoti. Nāgasupaṇṇādīnampi hi yaṃ devabhogasampattisadisaṃ bhogajātaṃ uppajjati, tampi kāmāvacarakusalasseva phalaṃ. Na hi akusalassa iṭṭhaṃ phalaṃ atthīti.</paragraph>
    <paragraph line="119"><bold>Rūpāvacaraṃ panā</bold>ti <bold>pana</bold>-saddo visesatthajotako. Tena yathā kāmāvacaraṃ kilesānaṃ tadaṅgappahānamattakaraṃ, na evamidaṃ, idaṃ pana vikkhambhanappahānakaraṃ. Yathā vā taṃ vedanāñāṇasaṅkhārabhedato aṭṭhadhā bhijjati, na evamidaṃ, idaṃ pana tato aññathā vāti vakkhamānaṃ visesaṃ joteti. Taṃ panetaṃ savatthukaṃ, sāsavaṃ, vinīvaraṇañca rūpāvacaranti daṭṭhabbaṃ. <bold>‘‘Savatthukaṃ evā’’</bold>ti hi iminā arūpāvacaraṃ nivatteti, <bold>‘‘sāsava’’</bold>nti iminā paṭhamamaggacittaṃ, <bold>‘‘vinīvaraṇa’’</bold>nti iminā paṭighasahitadvayaṃ. Katthaci pañca jhānaṅgāni, katthaci cattāri, katthaci tīṇi, katthaci dve, katthaci aparāni dveti evaṃ jhānaṅgayogabhedato pañcavidhanti saṅkhepato vuttamatthaṃ vivarituṃ <bold>‘‘seyyathida’’</bold>ntiādi āraddhaṃ. Tattha yaṃ vattabbaṃ, taṃ heṭṭhā <bold>jhānakathāyaṃ</bold> (visuddhi. 1.79 ādayo) vuttameva. Tayidaṃ bhāvanāmayameva hutvā vuttanayena pathavīkasiṇādikaṃ ālambitvā yathārahaṃ ñāṇasampayuttakusalānantaraṃ uppajjati, hīnādibhedabhinnaṃ panetaṃ yathākkamaṃ brahmapārisajjādīsu soḷasasupi brahmalokesu upapattinipphādakanti daṭṭhabbaṃ.</paragraph>
    <paragraph line="120">Rūpasaññāsamatikkamādinā <pageBreak edition="Myanmar" number="2.0119" /> samadhigantabbaṃ <bold>arūpāvacaraṃ. Catunnaṃ arūpāna</bold>nti upekkhāsamādhisaṅkhātehi catūhi arūpajjhānehi. Karaṇe hi etaṃ sāmivacanaṃ. Arūpānaṃ vā yo ārammaṇādikato sampayuttadhammehi yogo yogabhedo, tassa vasena. <bold>Vuttappakārenā</bold>ti heṭṭhā <bold>āruppakathāyaṃ</bold><pageBreak edition="Vipassana Research Institut" number="2.0111" /> (visuddhi. 1.275 ādayo) vuttappakārena. <bold>Paṭhama</bold>nti paṭhamaṃ arūpāvacarakusalacittaṃ. <bold>Dutiyatatiyacatutthānī</bold>ti etthāpi eseva nayo. Tānimāni bhāvanāmayāneva hutvā yathānupubbaṃ kasiṇugghāṭimākāsaṃ, paṭhamāruppaviññāṇaṃ, natthibhāvaṃ, ākiñcaññāyatananti imāni ālambitvā upekkhāsahagatañāṇasampayuttakusalānantaraṃ uppajjitvā catūsu arūpībrahmalokesu paṭisandhipavattivipākadāyīni. Sesaṃ panettha yaṃ vattabbaṃ, taṃ heṭṭhā vuttameva. Chavisuddhiparamparāya samadhigantabbaṃ <bold>lokuttaraṃ</bold>. Tattha vattabbaṃ parato āgamissati. <bold>Catumaggasampayogato</bold>ti sotāpattimaggo yāva arahattamaggoti imehi catūhi ariyamaggehi sampayogato. Catubbidhampi cetaṃ bhāvanāmayameva hutvā nibbānaṃ ālambitvā suññato vimokkho, animitto vimokkho, appaṇihito vimokkhoti nāmena uppajjati, sattabhavādibhavūpapattinivattakanti daṭṭhabbaṃ. <bold>Ekavīsatividhaṃ hoti</bold> nātisaṅkhepavitthāranayenāti adhippāyo.</paragraph>
    <paragraph line="121" number="453"><bold>Kāmāvacaramevā</bold>ti ettha nikāyantariyā rūpārūpāvacarampi akusalaṃ icchantīti tesaṃ matinisedhanatthaṃ kāmāvacaraggahaṇaṃ. Mahaggatabhūmiyaṃ uppajjantampi tattha rūpadhātuyaṃ pavattivipākaṃ dentampi ekantena kāmāvacaramevāti dassanatthaṃ avadhāraṇaṃ. Yadi evaṃ, kasmā kāmāvacaramevāti? Tattha kāraṇaṃ vuttameva. Kathaṃ vuttaṃ? ‘‘Kāmataṇhā kāmo uttarapadalopato, avacarati etthāti avacaraṃ, kāmassa avacaraṃ kāmāvacara’’nti. Ettha hi kāmataṇhāvisayatā ‘‘kāmāvacarabhāvassa kāraṇaṃ’’ vuttā yathā rūpārūpataṇhāvisayatā ‘‘rūpārūpāvacarabhāvassa’’. Ekaṃsena cetaṃ evaṃ icchitabbaṃ. Aññathā byāpilakkhaṇaṃ na siyā. Yadi hi ālambitabbadhammavasena bhūmivavatthānaṃ kareyya, evaṃ sati anārammaṇānaṃ saṅgaho na siyā. Atha vipākadānavasena, evampi avipākānaṃ saṅgaho na siyā. Tasmā ālambaṇadhammavasena pariyāpannānaṃ sā kātabbā, apariyāpannānaṃ pana lokato uttiṇṇatāya lokuttaratā, uttaritarābhāvato anuttaratā ca veditabbā.</paragraph>
    <paragraph line="122"><bold>Pariyāpannā</bold>ti <pageBreak edition="Myanmar" number="2.0120" /> ca paricchedakārikāya taṇhāya paricchijja āpannā, gahitāti attho. Nanu cettha kāmataṇhā katamā? Kāmāvacaradhammārammaṇā taṇhā, kāmāvacaradhammā katame? Kāmataṇhāvisayāti itaretarasannissayatādosoti? Nayidamevaṃ avīciādiekaādasokāsaninnatāya kañci taṇhaṃ kāmataṇhābhāvena gahetvā taṃsabhāvāya taṇhāya visayabhāvena <pageBreak edition="Vipassana Research Institut" number="2.0112" /> kāmāvacaradhammānaṃ upalakkhitabbattā. <bold>Nikkhepakaṇḍe</bold>pi (dha. sa. 985 ādayo) ‘‘etthāvacarā’’ti vacanaṃ avīciparanimmitaparicchinnokāsāya kāmataṇhāya visayabhāvaṃ sandhāya vuttanti gahetabbaṃ. Tadokāsatā ca taṇhāya tanninnatāya veditabbā.</paragraph>
    <paragraph line="123"><bold>Mūlato tividha</bold>nti tīṇi akusalamūlāni lobhādīni, tesaṃ vasena taṃsahitampi tividhanti attho. Tāni hi suppatiṭṭhitabhāvakāraṇattā mūlamivāti mūlāni, lobho mūlaṃ etassāti <bold>lobhamūlaṃ</bold>. Asādhāraṇena niddeso yathā bherisaddo, yavaṅkuroti. Tathā <bold>dosamūlaṃ</bold>. Moho eva mūlaṃ imassa, nāññanti <bold>mohamūlaṃ</bold>.</paragraph>
    <paragraph line="124"><bold>Somanassupekkhādiṭṭhigatasaṅkhārabhedato</bold>ti somanassupekkhābhedato diṭṭhigatabhedato saṅkhārabhedatoti paccekaṃ bhedasaddo yojetabbo. Yadettha vattabbaṃ, taṃ heṭṭhā vuttanayameva. <bold>Diṭṭhigatasampayutta</bold>nti diṭṭhiyeva diṭṭhigataṃ ‘‘gūthagataṃ, muttagata’’nti (ma. ni. 2.119; a. ni. 9.11) yathā. Atha vā vipariyesaggāhatāya diṭṭhiyā gatameva, na ettha gantabbavatthu tathā sabhāvanti diṭṭhigataṃ. Tayidaṃ ‘‘idameva saccaṃ, moghamañña’’nti (ma. ni. 2.187, 202, 203, 427; 3.27-29) abhinivesabhāvato lobheneva saddhiṃ pavattati, na dosena.</paragraph>
    <paragraph line="125"><bold>Yadāhī</bold>tiādi lobhamūlacittānaṃ pavattiākāradassanaṃ. <bold>Micchādiṭṭhi</bold>nti ucchedadiṭṭhiādimicchādiṭṭhiṃ. Tāya hi vipallatthacittā sattā ‘‘etāvako jīvavisayo yāva indriyagocaro’’ti paralokaṃ paṭikkhipitvā ‘‘natthi kāmesu ādīnavo’’ti yathā tathā kāmesu pātabyataṃ āpajjanti. <bold>Ādi</bold>-saddena ‘‘esa pantho pageva vihito devayāne, yena yanti puttavanto visokā. Taṃ passanti pasavo, pakkhino ca, tena te mātaripi mithunaṃ carantī’’tiādinā nayena puttamukhadassanaṃ saggamokkhamaggoti evamādikaṃ micchādiṭṭhiṃ saṅgaṇhāti.</paragraph>
    <paragraph line="126"><bold>Kāme</bold><pageBreak edition="Myanmar" number="2.0121" /><bold>vā</bold>ti ettha <bold>vā</bold>-saddo aniyamattho, tena brāhmaṇānaṃ suvaṇṇaharaṇameva adinnādāne sāvajjaṃ, itaraṃ anavajjaṃ. Garūnaṃ, gunnaṃ, attano, jīvitassa, vivāhassa ca atthāya musāvādo anavajjo, itaro sāvajjo. Garuādīnaṃ atthāya pesuññaharaṇaṃ anavajjaṃ, itaraṃ sāvajjaṃ. Bhāratayuddhasītāharaṇādikathā pāpavūpasamāya hotīti evamādike micchāgāhe saṅgaṇhāti. <bold>Diṭṭhamaṅgalādīnī</bold>ti diṭṭhasutamutamaṅgalāni. <bold>Sabhāvatikkhenā</bold>ti lobhassa, micchābhinivesassa <pageBreak edition="Vipassana Research Institut" number="2.0113" /> vā vasena saraseneva tikhiṇena kurūrena. <bold>Mandenā</bold>ti dandhena atikhiṇena. Tādisaṃ pana attano, parassa vā samussāhanena pavattatīti āha <bold>‘‘samussāhitenā’’</bold>ti. <bold>Parabhaṇḍaṃ vā haratī</bold>ti <bold>vā</bold>-saddena tathāpavattanakamusāvādādīnampi saṅgaho daṭṭhabbo. <bold>Kāmānaṃ vā</bold> anubhuyyamānānaṃ. <bold>Vā</bold>-saddena parasantakassa vā ayathādhippetatāya yaṃ laddhaṃ, taṃ gahetabbanti gahaṇādikaṃ saṅgaṇhāti.</paragraph>
    <paragraph line="127"><bold>Duvidhameva hoti</bold> sampayuttadhammavasena bhedābhāvato. Yadi evaṃ, kasmā ‘‘domanassasahagataṃ paṭighasampayutta’’nti vuttanti? Asādhāraṇadhammehi tassa cittassa upalakkhaṇatthaṃ. <bold>Pāṇātipātādīsū</bold>ti pāṇātipātanādīsu. <bold>Ādi</bold>-saddena adinnādānamusāvādapesuññapharusasamphappalāpabyāpāde saṅgaṇhāti. Sabhāvatikkhaṃ hutvā pavattamānaṃ cittaṃ asaṅkhārameva hoti, itaraṃ sasaṅkhāranti adhippāyenāha <bold>‘‘tikkhamandappavattikāle’’</bold>ti. Mandaṃ pana hutvā pavattamānaṃ ekaṃsena sasaṅkhāramevāti na sakkā viññātuṃ. Yaṃ sasaṅkhārena sappayogena pavattati, taṃ mandameva hotīti katvā tathāvuttanti daṭṭhabbaṃ.</paragraph>
    <paragraph line="128">Mohekahetukaṃ cittaṃ mūlantaravirahato atimūḷhaṃ, vicikicchuddhaccayogato cañcalañcāti <bold>upekkhāsahagata</bold>meva hoti, na tassa kadācipi sabhāvatikkhatā atthi. Ārammaṇe hi saṃsappanavasena, vikkhipanavasena ca pavattamānassa cittadvayassa kīdise kicce sabhāvatikkhatāya, ussāhetabbatāya vā bhavitabbaṃ, tasmā na tattha saṅkhārabhedo atthi. Aññesu akusalacittesu labbhamānampi uddhaccaṃ visesato ettheva balavaṃ, tato eva sampayuttadhammesu padhānaṃ hutvā pavattatīti idameva uddhaccena visesetvā vuttaṃ <bold>‘‘uddhaccasampayutta’’</bold>nti. Tathā hi <bold>pāḷiyaṃ</bold> (dha. sa. 427) idha sarūpato <pageBreak edition="Myanmar" number="2.0122" /> uddhaccaṃ āgataṃ, evaṃ asādhāraṇapadhānadhammavasena mohamūlaṃ ‘‘vicikicchāsampayuttaṃ, uddhaccasampayutta’’nti duvidhaṃ vuttanti daṭṭhabbaṃ. <bold>Asanniṭṭhānaṃ</bold> saṃsayo. <bold>Vikkhepo</bold> avūpasamo, bhantatāti attho.</paragraph>
    <paragraph line="129">Tayidaṃ dvādasavidhampi akusalacittaṃ chasu ārammaṇesu yaṃ vā taṃ vā ālambitvā upekkhāsahagatāhetukakiriyāmanoviññāṇadhātānantaraṃ kāyadvārādīhi tīhi dvārehi kāyakammādivasena yathārahaṃ pāṇātipātādikammapathavasena ceva kammavasena ca uppajjatīti veditabbaṃ.</paragraph>
    <paragraph line="130">Tattha <pageBreak edition="Vipassana Research Institut" number="2.0114" /> ṭhapetvā uddhaccasahagataṃ sesaṃ ekādasavidhampi catūsupi apāyesu paṭisandhiṃ deti, pavattivipākaṃ sugatiyampi. Uddhaccasahagataṃ pana pavattivipākamevāti. Etthāha – kiṃ pana kāraṇaṃ sabbadubbalaṃ vicikicchāsampayuttaṃ paṭisandhiṃ deti, adhimokkhasabbhāvato tato balavantampi uddhaccasahagataṃ na detīti? Dassanena pahātabbesu avuttattā. Idaṃ hi paṭisandhiṃ dentaṃ apāyesu dadeyya, apāyagamanīyañca dassanapahātabbanti tattha vucceyya, na ca vuttaṃ. Tasmā paṭisandhiṃ na deti, pavattivipākadānaṃ panassa na sakkā paṭikkhipituṃ. <bold>Paṭisambhidāvibhaṅge</bold> ‘‘uddhaccasahagate ñāṇaṃ dhammapaṭisambhidā, tassa vipāke ñāṇaṃ atthapaṭisambhidā’’ti (vibha. 730 atthato samānaṃ) vacanato.</paragraph>
    <paragraph line="131">Apare panāhu – puthujjanassa uppajjamānaṃ uddhaccasahagataṃ dassanappahātabbasahāyasabbhāvato ubhayavipākampi deti, na sekkhassa tadabhāvatoti. Idamettha vicāretabbaṃ, yassa vipākadānaṃ vuttaṃ, kiṃ taṃ bhāvanāya pahātabbaṃ, udāhu noti? Kiñcettha – yadi tāva bhāvanāya pahātabbaṃ, paṭṭhāne bhāvanāya pahātabbassa nānākkhaṇikakammapaccayabhāvo vattabbo siyā. Atha na bhāvanāya pahātabbaṃ, dassanenapahātabbattike ‘‘nevadassanenanabhāvanāyapahātabba’’miccassa vibhaṅge vattabbaṃ siyā. Yadi tabbiruddhasabhāvatāya tattha na vucceyya, evampi tasmiṃ tike tassa navattabbatā āpajjatīti? Nāpajjati, kiṃ kāraṇaṃ? <bold>Cittuppādakaṇḍe</bold> (dha. sa. 365 ādayo) āgatānaṃ dvādasannaṃ akusalacittuppādānaṃ dvīhi padehi saṅgahitattā vibhajitvā dassetabbassa niyogato kassaci cittuppādassa abhāvā, yathā uppannattike atītādīnaṃ navattabbatā na vuttā, evametassāpi. Atha vā bhāvanāya pahātuṃ asakkuṇeyyassāpi tassa puthujjane vattamānassa <pageBreak edition="Myanmar" number="2.0123" /> bhāvanāya pahātabbasabhāvasāmaññato, sāvajjato ca bhāvanāya pahātabbapariyāyo vijjatīti natthi navattabbatāpasaṅgadoso. Nippariyāyena ca na bhāvanāya pahātabbanti tassa vasena nānākkhaṇikakammapaccayabhāvopi na vutto. Dassanapahātabbapaccayassāpi uddhaccasahagatassa sahāyavekallamattameva dassanena kataṃ, na kocipi bhāvo anuppādadhammataṃ tassa āpāditoti ekantena bhāvanāya pahātabbatā vuttā. Atha vā apāyagamanīyabhāvāpekkhaṃ dassanappahātabbavacananti tadabhāvato taṃ vibhajanaṃ vuttanti.</paragraph>
    <paragraph line="132" number="454"> ‘‘Viññāṇa’’nti padaṃ apekkhitvā <bold>‘‘abyākataṃ vipāka’’</bold>nti ādiko napuṃsakaniddeso, tato eva adhikatābyākatāpekkhāya <bold>duvidha</bold>nti vuttaṃ. Aññathā rūpanibbānānampi abyākatabhāvato <pageBreak edition="Vipassana Research Institut" number="2.0115" /> taṃ catubbidhanti vattabbaṃ siyā. Vipākassa kāmāvacarādibhāvo kusale vuttanayeneva veditabbo. Ahetukatā sahetukatā viya sampayuttahetuvasena, na nibbattakahetuvasena. Vipākassa hi sahetukatā sahetukakammavasena sijjhamānāpi sampayuttahetuvaseneva vuccati, aññathā ahetukānampi sahetukatā āpajjeyyāti. Kasmā pana sahetukassa ahetuko vipāko hotīti? Tattha kāraṇaṃ vuttameva. Kiñca ārammaṇābhinipātamattesu pañcasu viññāṇesu yathā alobhādisampayogo na sambhavati, evaṃ mandataramandakiccesu sampaṭicchanasantīraṇesūti hetūnaṃ uppattiyā asambhavatopi nesaṃ ahetukatā daṭṭhabbā.</paragraph>
    <paragraph line="133">Manoviññāṇato uppajjanavisiṭṭhamananakiccānaṃ abhāvato manomattā dhātu <bold>manodhātu</bold>.</paragraph>
    <paragraph line="134">Cakkhusannissitaṃ hutvā rūpassa vijānanaṃ lakkhaṇaṃ etassāti <bold>cakkhusannissitarūpavijānanalakkhaṇaṃ</bold>. Tattha cakkhusannissitavacanena rūpārammaṇaṃ aññaṃ viññāṇaṃ nivatteti. Vijānanaggahaṇena cakkhusannissite phassādike nivatteti. Cakkhurūpaggahaṇena nissayato, ārammaṇato ca viññāṇaṃ vibhāveti ubhayādhīnavuttikattā. Yadi hi cakkhu nāma na siyā, andhāpi rūpaṃ passeyyuṃ, na ca passanti. Yadi ca nīlādirūpaṃ nāma na siyā, desādiniyamena na bhavitabbaṃ, attheva ca niyamo, ekantasārammaṇatā ca cittassa vuttāti ‘‘ārammaṇena vinā nīlādiābhāsaṃ cittaṃ pavattatī’’ti evaṃ <pageBreak edition="Myanmar" number="2.0124" /> pavatto vādo micchāvādoti veditabbaṃ. Tenāha bhagavā ‘‘cakkhuñca paṭicca rūpe ca uppajjati cakkhuviññāṇa’’ntiādi (ma. ni. 1.204, 400; 3.421, 425; saṃ. ni. 2.44; 4.60; kathā. 465).</paragraph>
    <paragraph line="135">Kasmā panettha vacanabhedo katoti? Ekampi cakkhu viññāṇassa paccayo hoti, rūpaṃ pana anekameva saṃhatanti imassa visesassa dassanatthaṃ. Kiṃ pana kāraṇaṃ ekampi cakkhu viññāṇassa paccayo hoti, rūpaṃ pana anekamevāti? Paccayabhāvavisesato. Cakkhu hi cakkhuviññāṇassa nissayapurejātaindriyavippayuttapaccayehi paccayo hontaṃ atthibhāveneva hoti, tasmiṃ sati tassa bhāvato, asati abhāvato. Yato taṃ atthiavigatapaccayehissa paccayo hotīti vuccati, taṃnissayatā cassa na ekadesena allīyanavasena icchitabbā arūpabhāvato, atha kho garurājādīsu sissarājapurisādīnaṃ viya tappaṭibaddhavuttitāya. Itare pana paccayā tena <pageBreak edition="Vipassana Research Institut" number="2.0116" /> tena visesena veditabbā. Svāyaṃ paccayabhāvo na ekasmiṃ na sambhavatīti ekampi cakkhu viññāṇassa paccayo hotīti ‘‘cakkhuñca paṭiccā’’ti ekavacanena niddeso kato.</paragraph>
    <paragraph line="136">Rūpaṃ pana yadipi cakkhu viya purejātaatthiavigatapaccayehi paccayo hoti puretaraṃ hutvā vijjamānakkhaṇeyeva upakārakattā, tathāpi anekameva saṃhataṃ hutvā paccayo hoti ārammaṇabhāvato. Yañhi paccayadhammaṃ sabhāvabhūtaṃ, parikappitākāramattaṃ vā viññāṇaṃ vibhāventaṃ pavattati, tadaññesañca satipi paccayabhāve so tassa sārammaṇasabhāvatāya yaṃ kiñci anālambitvā pavattituṃ asamatthassa olubbha pavattikāraṇatāya ālambanīyato ārammaṇaṃ nāma. Tassa yasmā yathā tathā sabhāvūpaladdhivasena ārammaṇapaccayalābho, tasmā cakkhuviññāṇaṃ rūpaṃ ārabbha pavattamānaṃ tassa sabhāvaṃ vibhāventameva pavattati. Sā cassa indriyādhīnavuttikassa ārammaṇasabhāvūpaladdhi, na ekadvikalāpagatavaṇṇavasena hoti, nāpi katipayakalāpagatavaṇṇavasena, atha kho ābhogānurūpaṃ āpāthagatavaṇṇavasenāti anekameva rūpaṃ saṃhaccakāritāya viññāṇassa paccayo hotīti dassento bhagavā ‘‘rūpe cā’’ti bahuvacanena niddisi.</paragraph>
    <paragraph line="137">Yaṃ <pageBreak edition="Myanmar" number="2.0125" /> pana ‘‘rūpāyatanaṃ cakkhuviññāṇadhātuyā taṃsampayuttakānañca dhammānaṃ ārammaṇapaccayena paccayo’’ti (paṭṭhā. 1.1.2) vuttaṃ, taṃ kathanti? Tampi yādisaṃ rūpāyatanaṃ cakkhuviññāṇassa ārammaṇapaccayena paccayo hoti, tādisameva sandhāya vuttaṃ. Kīdisaṃ pana tanti? Samuditanti pākaṭoyamattho. Evañca katvā yadeke vadanti ‘‘āyatanasallakkhaṇavasena cakkhuviññāṇādayo sallakkhaṇārammaṇā, na dabbasallakkhaṇavasenā’’ti, tampi yuttameva hoti. Na cettha samudāyārammaṇatā āsaṅkitabbā samudāyābhogassevābhāvato. Samuditā pana vaṇṇadhammā ārammaṇapaccayā honti. Kathaṃ pana paccekaṃ asamatthā samuditā ārammaṇā paccayā honti, na hi paccekaṃ daṭṭhuṃ asakkontā andhā samuditā passantīti? Nayidamekantikaṃ visuṃ visuṃ asamatthānaṃ sivikāvahanādīsu samatthatāya dassanato. Kesādīnañca yasmiṃ ṭhāne ṭhitānaṃ paccekaṃ vaṇṇaṃ gahetuṃ na sakkā, tasmiṃyeva ṭhāne samuditānaṃ vaṇṇaṃ gahetuṃ sakkāti bhiyyopi tesaṃ saṃhaccakāritā paribyattā. Etena cakkhuviññāṇassa paramāṇurūpaṃ ārammaṇaṃ, udāhu taṃsamudāyotiādikā codanā paṭikkhittāti veditabbā. ‘‘Sotañca paṭicca sadde cā’’tiādīsupi (ma. ni. 1.204, 400; 3.421, 425, 426) eseva <pageBreak edition="Vipassana Research Institut" number="2.0117" /> nayo. Evaṃ ubhayādhīnavuttikatāya cakkhuviññāṇassa nissayato, ārammaṇato ca vibhāvanaṃ kataṃ, evaṃ sotaviññāṇādīsupi yathārahaṃ vattabbaṃ.</paragraph>
    <paragraph line="138"><bold>Rūpamattārammaṇarasa</bold>nti rūpāyatanamattasseva ārammaṇakaraṇarasaṃ. Mattasaddena yathā ārammaṇantaraṃ nivatteti, evaṃ rūpāyatanepi labbhamāne ekacce visese nivatteti. Na hi cakkhuviññāṇaṃ vaṇṇamattato aññaṃ kiñci visesaṃ tattha gahetuṃ sakkoti. Tenāha bhagavā ‘‘pañcahi viññāṇehi na kiñci dhammaṃ paṭivijānāti aññatra abhinipātamattā’’ti. Cakkhuviññāṇaṃ uppajjamānaṃ rūpārammaṇe eva uppajjanato tadabhimukhabhāvena gayhatīti vuttaṃ <bold>‘‘rūpābhimukhabhāvapaccupaṭṭhāna’’</bold>nti. Attano anantaraṃ uppajjamānānaṃ arūpadhammānaṃ samanantaravigatā arūpadhammā pavattiokāsadānena anantarasamanantaranatthivigatapaccayehi upakārakā nissayārammaṇadhammā viya āsannakāraṇanti dassento āha <bold>‘‘rūpārammaṇāya kiriyamanodhātuyā apagamapadaṭṭhāna’’</bold>nti. <bold>Sotaviññāṇādīsu</bold>pi vuttanayeneva attho veditabbo.</paragraph>
    <paragraph line="139">Cakkhuviññāṇādigahitaṃ <pageBreak edition="Myanmar" number="2.0126" /> rūpādiārammaṇaṃ tadanantarameva aparipatantaṃ katvā sampaṭicchantī gaṇhantī viya hotīti vuttaṃ <bold>‘‘rūpādisampaṭicchanarasā’’</bold>ti. Tathābhāvena sampaṭicchanabhāvena paccupatiṭṭhatīti <bold>tathābhāvapaccupaṭṭhānā</bold>.</paragraph>
    <paragraph line="140">Chasu ārammaṇesu kadāci pañcannaṃ, tato vā katipayānaṃ vijānanasabhāvāpi <bold>chaḷārammaṇavijānanalakkhaṇā</bold> vuttā taṃsabhāvānativattanato, chasveva vā itaresaṃ ārammaṇānaṃ antogadhattā. <bold>Santīraṇādikiccā</bold>ti santīraṇatadārammaṇakiccā vā, santīraṇatadārammaṇapaṭisandhibhavaṅgacutikiccā vāti adhippāyo. <bold>‘‘Hadayavatthupadaṭṭhānā’’</bold>ti idaṃ imāsaṃ dvinnaṃ manoviññāṇadhātūnaṃ ekanteneva hadayavatthusannissayatāya vuttaṃ. Heṭṭhā vuttanayena pana taṃtaṃanantarātītaviññāṇāpagamapadaṭṭhānātipi vattuṃ vaṭṭatiyeva. <bold>Tassā bhedo</bold>ti tassā vipākamanoviññāṇadhātuyā ‘‘duvidhā’’ti vuttāya duvidhatāsaṅkhāto bhedo. <bold>Ekantamiṭṭhārammaṇe</bold>ti ekanteneva iṭṭhe ārammaṇe, ativiya iṭṭhārammaṇeti attho. <bold>Pañcadvāre ceva javanāvasāne cā</bold>ti ettha pañcadvāre sampaṭicchanavoṭṭhabbanānaṃ antarāḷaṃ ṭhānaṃ, itaratra javanabhavaṅgānanti evaṃ <bold>dviṭhānā hoti</bold>. Itarāyapi santīraṇatadārammaṇakāle yathāvuttameva ṭhānaṃ, paṭisandhiādikāle pana cutibhavaṅgānaṃ <pageBreak edition="Vipassana Research Institut" number="2.0118" /> antarāḷaṃ paṭisandhiyā, paṭisandhiāvajjanānaṃ tadārammaṇāvajjanānaṃ javanāvajjanānaṃ voṭṭhabbanāvajjanānañca antarāḷaṃ bhavaṅgassa, tadārammaṇapaṭisandhīnaṃ javanapaṭisandhīnaṃ vā antarāḷaṃ cutiyā ṭhānanti veditabbaṃ.</paragraph>
    <paragraph line="141"><bold>Chasū</bold>ti ettha pubbe vuttanayeneva vibhāgo veditabbo. Kāyassa nissayabhūtānaṃ nātiiṭṭhaphoṭṭhabbabhūtānaṃ paṭighaṭṭanānighaṃsassa balavabhāvato <bold>kāyaviññāṇaṃ sukhasampayuttaṃ</bold>. Upādārūpānaṃyeva ghaṭṭanā dubbalāti cakkhuviññāṇādīni upekkhāsahagatāni. Tenāha <bold>‘‘sesaṃ upekkhāyutta’’</bold>nti. <bold>Sesaṃ</bold> chabbidhampi.</paragraph>
    <paragraph line="142">Alobhādosāmohā ceva alobhādosā ca alobhādayo, tehi alobhādīhi vipākahetūhi sampayuttaṃ <bold>alobhādivipākahetusampayuttaṃ. Kāmāvacarakusalaṃ viya somanassādibhedato</bold>ti yathā kāmāvacaraṃ kusalaṃ somanassupekkhāñāṇasaṅkhārabhedato aṭṭhavidhaṃ, evamidampīti aṭṭhavidhatāya sadisataṃ dasseti. Kāmāvacarabhāvato hīnādito, yonīsu uppattito ca sadisameva, sampayuttadhammato pana ārammaṇato, pavattiākārato ca visadisaṃ. Tathā <pageBreak edition="Myanmar" number="2.0127" /> hi kusalaṃ kammadvāravasena pavattati, na idaṃ, vipākānaṃ aviññattijanakattā. Uppattidvāravasena pana imassāpi attheva pavattibhedo pañcadvāramanodvāresu mahāvipākānaṃ tadārammaṇavasena pavattisambhavato. Yathā pana kusalaṃ gativasena pañcavidhaṃ, viññāṇaṭṭhitivasena sattavidhañca, na evamidaṃ tadekadese eva uppajjanato. Tattha ārammaṇato, ekaccapavattiākārato ca visadisataṃ dassetuṃ <bold>‘‘yathā panā’’</bold>tiādi vuttaṃ. <bold>Chasu ārammaṇesū</bold>ti parittādiatītādiajjhattādippabhedesu chasu ārammaṇesu.</paragraph>
    <paragraph line="143"><bold>Āgamanādivasenā</bold>ti āgamanapaccayavasena. Tattha ekaccānaṃ ācariyānaṃ matena mukhe calite ādāsatale mukhanimittaṃ calanaṃ viya asaṅkhārassa kusalassa vipāko asaṅkhāro, sasaṅkhārassa kusalassa vipāko sasaṅkhāroti evaṃ āgamanavasena. Ekaccānaṃ pana ācariyānaṃ matena balavantehi vibhūtehi paccayehi kammādīhi uppanno asaṅkhāro, dubbalehi sasaṅkhāroti evaṃ paccayavasena. <bold>Sampayuttadhammāna</bold>nti pāḷiyaṃ sarūpato āgatasampayuttadhammānaṃ. Tesaṃ hi vasena kusalato vipākassa visesābhāvo. <bold>Nirussāha</bold>nti ettha ussāho nāma anupacchinnāvijjātaṇhāmānasantāne <pageBreak edition="Vipassana Research Institut" number="2.0119" /> vipākuppādanasamatthatāsaṅkhāto byāpāro, so vipākesu natthīti taṃ nirussāhaṃ. Kusalesu pana abhiññāvasapavattesupi atthevāti taṃ <bold>saussāhaṃ</bold>.</paragraph>
    <paragraph line="144">Lobhādīnaṃ ekantasāvajjatāya ayonisomanasikārahetukānaṃ natthi vipākabhāvo, alobhādīnampi ekantaanavajjasabhāvānaṃ kāraṇassa tabbidhuratāya nattheva akusalavipākabhāvoti āha <bold>‘‘akusalavipākaṃ ahetukamevā’’</bold>ti. Yathā atiiṭṭhe, iṭṭhamajjhatte ca ārammaṇe vedanābhedasabbhāvato kusalavipākamanoviññāṇadhātu duvidhā hoti somanassasahagatā, upekkhāsahagatāti, na evaṃ atianiṭṭhe, aniṭṭhamajjhatte ca ārammaṇe vedanābhedo atthīti akusalavipākamanoviññāṇadhātu ekamevāti <bold>‘‘sattavidha’’</bold>nti vuttaṃ. Sati hi tattha vedanābhede atianiṭṭhe domanassena bhavitabbaṃ, na ca paṭighena vinā domanassaṃ uppajjatīti.</paragraph>
    <paragraph line="145">Kāyaviññāṇassa dukkhasahagatatā kusalavipāke vuttavipariyāyena veditabbā. <bold>Upekkhā hīnā</bold>ti ekantanihīnassa akusalassa vipākabhāvato upekkhāpi samānā hīnā eva dukkhasabhāvattā. Tenāha <bold>‘‘dukkhaṃ viya</bold><pageBreak edition="Myanmar" number="2.0128" /><bold>nātitikhiṇā’’</bold>ti. Yathā dukkhaṃ ativiya tikhiṇaṃ kaṭukaṃ, na evamayaṃ, tathāpi dukkhasabhāveneva pavattati. Na hi akusalassa vipāko adukkho hoti. Upekkhābhāvo cassa balavatā bādhiyamānassa paṭippaharituṃ asakkontassa dubbalassa purisassa tena kariyamānabādhāya upekkhanā viyāti daṭṭhabbo. <bold>Itaresū</bold>ti kusalavipākesu.</paragraph>
    <paragraph line="146"><bold>Rūpāvacara</bold>nti rūpāvacaravipākaviññāṇaṃ. Vipākakathā hesāti. <bold>Kusalaṃ viyā</bold>ti rūpāvacarakusalaṃ viya. Na hi rūpāvacaravipāko tadaññakusalasadiso. Apica sambandhisaddā ete, yadidaṃ ‘‘kusalaṃ, vipāko’’ti ca. Tasmā yathā ‘‘mātaraṃ payirupāsatī’’ti vutte attano mātaranti avuttampi siddhamevetaṃ, evaṃ idhāpīti attano kusalaṃ viyāti attho. Kusalasadisatā cettha dhammato, ārammaṇato ca veditabbā. Tathā hi ye phassādayo kusale labbhanti, te vipākepi labbhanti. Yasmiṃ ca ārammaṇe kusalaṃ pavattati, tattheva ayaṃ vipākopi pavattati. Yaṃ panettha pañcamajjhānacittaṃ abhiññāppattaṃ, tassa vipāko eva natthi. Kasmā natthi? Asambhavato, ānisaṃsabhūtattā ca. Tañhi vipākaṃ dentaṃ rūpāvacarameva dadeyya. Na hi aññabhūmikaṃ kammaṃ aññabhūmikaṃ vipākaṃ deti. Kammanimittārammaṇatā ca rūpāvacaravipākassa vuttāti na taṃ aññaṃ ārabbha <pageBreak edition="Vipassana Research Institut" number="2.0120" /> pavattati. Parittārammaṇādiārammaṇañca taṃ na hotīti ayamasambhavo. Jhānassa ānisaṃsabhūtañca dānādīnaṃ tasmiṃ attabhāve paccayalābho viyāti.</paragraph>
    <paragraph line="147">Pavattito pana vipākassa, kusalassa ca attheva bhedoti taṃ dassetuṃ <bold>‘‘kusalaṃ panā’’</bold>tiādi vuttaṃ. Kusalaṃ viya kasiṇugghāṭimākāsādiārammaṇabhedato catubbidhaṃ. Pavattibhedo vuttanayova javanavasena, paṭisandhiādivasena ca pavattanato.</paragraph>
    <paragraph line="148"><bold>Catumaggayuttacittaphalattā</bold>ti catūhi ariyamaggehi sampayuttakusalacittassa phalattā, catubbidhasāmaññaphalasampayuttabhāvatoti attho. Maggavīthiyaṃ dvikkhattuṃ, tikkhattuṃ vā phalasamāpattiyaṃ aparicchinnaparimāṇaṃ pavattamānampi dvīsu ṭhānesu pavattiyā <bold>‘‘dvidhā pavattatī’’</bold>ti vuttaṃ. <bold>Sabbampī</bold>ti tevīsatividhaṃ kāmāvacaravipākaṃ, pañcavidhaṃ rūpāvacaravipākaṃ, catubbidhaṃ arūpāvacaravipākaṃ, catubbidhameva lokuttaravipākanti sabbampi vipākaviññāṇaṃ nātisaṅkhepavitthāranayena chattiṃsavidhaṃ hoti.</paragraph>
    <paragraph line="149"><bold>Bhūmibhedato</bold><pageBreak edition="Myanmar" number="2.0129" /><bold>tividhaṃ</bold> lokuttarassa abhāvato. Lokuttarañhi kiriyacittaṃ natthi ekantena anantaravipākadāyibhāvato. Vuttañhi ‘‘samādhimānantarikaññamāhū’’ti (khu. pā. 6.5; su. ni. 228). Hotu tāva sekkhānaṃ uppajjamānaṃ anuttaraṃ kusalaṃ puggalantarabhāvūpanayanato saphalaṃ, arahato pana uppajjamānaṃ puggalantarabhāvūpanayanato nipphalaṃ, tassa kiriyabhāvo kasmā na icchitoti? Icchitabbo siyā. Yadi tassa punappunaṃ uppatti siyā, sakiṃyeva pana lokuttarakusalaṃ pavattati. Yadi hi punappunaṃ pavatteyya, maggacittaṃ arahatopi pavattatīti lokuttarakiriyacittaṃ siyā, na cetaṃ atthi payojanābhāvato. Tasmā natthi lokuttarakiriyaviññāṇaṃ. <bold>Kiriyaviññāṇa</bold>nti ca kiriyāmattaṃ viññāṇaṃ, kusalākusalaṃ viya kiñci vipākaṃ anuppādetvā kiriyāmattameva hutvā pavattanakaviññāṇanti attho. Kasmā panetaṃ vipākaṃ na uppādetīti? Vuccate – ettha hi yadetaṃ āvajjanadvayaṃ, taṃ anupacchinnabhavamūlepi santāne pavattaṃ anāsevanatāya dubbalabhāvato abījasāmatthiyaṃ viya pupphaṃ aphalameva hoti. Yaṃ pana ucchinnabhavamūlāyaṃ santatiyaṃ pavattaṃ aṭṭhārasavidhaṃ viññāṇaṃ, taṃ samucchinnamūlāya latāya pupphaṃ viya phaladāyi na hotīti veditabbaṃ. Aññassa asambhavato <pageBreak edition="Vipassana Research Institut" number="2.0121" /> kiriyahetunā nāma alobhādināva bhavitabbanti āha <bold>‘‘alobhādikiriyahetuvirahita’’</bold>nti.</paragraph>
    <paragraph line="150">Cakkhuviññāṇādīnaṃ purecarā hutvā rūpādiārammaṇānaṃ vijānanalakkhaṇā <bold>cakkhuviññāṇādipurecararūpādivijānanalakkhaṇā</bold>. Ayaṃ pana manoviññāṇato uppannāpi visiṭṭhamananakiccābhāvena manomattā dhātūti <bold>manodhātu</bold>. Tathā hesā manoviññāṇassa paccayo na hoti. Ayamettha saṅkhepo, vitthāro pana <bold>dhātuniddese</bold> (visuddhi. 2.517) āgamissati. <bold>Āvajjanarasā</bold>ti ābhogarasā, cittasantānassa vā purimākārato aññathā oṇojanarasā. <bold>Bhavaṅgavicchedapadaṭṭhānā</bold>ti bhavaṅgasantānavicchedapadaṭṭhānā. Apubbārammaṇā sakideva pavattamānā sabbathā visayarasaṃ anubhavituṃ na sakkotīti iṭṭhādīsu sabbattha <bold>upekkhāyuttāva hoti</bold>.</paragraph>
    <paragraph line="151"><bold>Sādhāraṇā</bold>ti sekkhāsekkhaputhujjanānaṃ sādhāraṇā. <bold>Asādhāraṇā</bold>ti asekkhānaṃyeva āveṇikā. <bold>Voṭṭhabbanāvajjanarasā</bold>ti pañcadvāre santīraṇena gahitārammaṇaṃ vavatthapentī viya pavattanato voṭṭhabbanarasā, manodvāre <pageBreak edition="Myanmar" number="2.0130" /> pana vuttanayena āvajjanarasā. Tathābhāvena pañcadvāramanodvāresu yathākkamaṃ voṭṭhabbanāvajjanabhāvena paccupatiṭṭhatīti <bold>tathābhāvapaccupaṭṭhānā</bold>. Voṭṭhabbanakāle santīraṇakiccānaṃ tissannaṃ ahetukavipākamanoviññāṇadhātūnaṃ āvajjanakāle yassa kassaci bhavaṅgassāti imesaṃ aññatarāpagamo etissā āsannakāraṇanti āha <bold>‘‘ahetuka…pe… padaṭṭhānā’’</bold>ti.</paragraph>
    <paragraph line="152"><bold>Arahata</bold>nti arahataṃyeva asādhāraṇabhāvato. <bold>Anuḷāresū</bold>ti aṭṭhikasaṅkhalikapetarūpādīsu, aññesu vā appaṇītesu vatthūsu. <bold>Hasituppādanarasā</bold>ti hasitasseva uppādanarasā. Tathā hi taṃ cittaṃ ‘‘hasituppādana’’ntveva vuccati, na aññesaṃ hasituppādakacittānaṃ abhāvato. Aññānipi hi dvādasa somanassasahagatāni parittakusalākusalakiriyacittāni yathārahaṃ puthujjanādīnaṃ hasituppādakāni vijjanti, idaṃ pana cittaṃ vicāraṇapaññāvirahitaṃ parittesu appaṇītesu ārammaṇesu arahantānaṃ somanassamattaṃ uppādentaṃ uppajjati. Bhagavatopi uppajjatīti aṭṭhakathāyaṃ vuttaṃ, taṃ atītaṃsādīsu appaṭihatañāṇaṃ vatvā ‘‘imehi tīhi dhammehi samannāgatassa buddhassa bhagavato sabbaṃ kāyakammaṃ ñāṇapubbaṅgamaṃ ñāṇānuparivattī’’ti (mahāni. 69; cūḷani. mogharājamāṇavapucchāniddesa 85; paṭi. ma. 3.5) vacanato vicāretabbanti eke <pageBreak edition="Vipassana Research Institut" number="2.0122" />. Tattha hasituppādacittena pavattiyamānampi bhagavato sitakaraṇaṃ pubbenivāsānāgataṃsasabbaññutaññāṇānaṃ anuvattakattā ñāṇānuparivattiyevāti evaṃ pana ñāṇānuparivattibhāve sati na koci pāḷiaṭṭhakathānaṃ virodho. Evañca katvā aṭṭhakathāyaṃ ‘‘tesaṃ ñāṇānaṃ ciṇṇapariyante idaṃ cittaṃ uppajjatī’’ti vuttaṃ. Avassañca etaṃ evaṃ icchitabbaṃ, aññathā aññassāpi viññattisamuṭṭhāpakassa ahetukacittassa bhagavato uppatti na yujjeyya. Na hi viññattisamuṭṭhāpakassa taṃsamuṭṭhitāya viññattiyā kāyakammādibhāvaṃ āpajjanabhāvo vibandhatīti. <bold>Ekantato hadayavatthupadaṭṭhānā</bold> pañcavokārabhave eva uppajjanato.</paragraph>
    <paragraph line="153"><bold>Ayamettha viseso</bold>ti ayaṃ sekkhaputhujjanānaṃ uppattiyā vipākuppādanasamatthatā, arahataṃ uppattiyā tadabhāvoti ubhayesaṃ santāne uppattisamupalakkhito ettha kusalakiriyaviññāṇesu viseso. Evañca katvā paccayavekallena avipākassāpi kusalākusalassa kiriyabhāvappasaṅgo <pageBreak edition="Myanmar" number="2.0131" /> nivattito hoti. Parato <bold>kusalato viseso</bold>ti etthāpi eseva nayo.</paragraph>
    <paragraph line="154" number="455"><bold>Sabbānipi</bold> kusalākusalabyākatāni <bold>ekūnanavuti viññāṇāni honti</bold> nātisaṅkhepavitthāranayenāti adhippāyo. Paṭisandhiviññāṇādīnaṃ kiccaṃ nāma bhavantarapaṭisandhādinā ākārena pavatti eva. Tabbinimuttañca cittassa aññaṃ kiccaṃ natthīti āha <bold>‘‘cuddasahi ākārehi pavattantī’’</bold>ti.</paragraph>
    <paragraph line="155"><bold>Ānubhāvenā</bold>ti sāmatthiyena. Katūpacitaṃ hi kammaṃ avasesapaccayasamavāye vipākaṃ dentaṃ attano ānubhāvaṃ vissajjantaṃ viya hoti. <bold>Devamanussesū</bold>ti chasu kāmāvacaradevesu ceva manussesu ca. <bold>Kammakammanimittagatinimittāna</bold>nti ettha <bold>kammaṃ</bold> nāma katūpacitaṃ kāmāvacarakusalakammaṃ, tañca kho vipākadānāya laddhokāsaṃ. Tenāha ‘‘paccupaṭṭhita’’nti. <bold>Kammanimittaṃ</bold> kammāyūhanakkhaṇe cetanāya paccayabhūtaṃ deyyadhammādi. <bold>Gatinimittaṃ</bold> yaṃ gatiṃ upapajjati, tappariyāpannaṃ rūpāyatanaṃ. <bold>Paṇḍakādibhāva</bold>nti paṇḍakamūgamammanādibhāvaṃ. Dubbalassa dvihetukakusalassa vipākabhūtā upekkhāsahagatāhetumanoviññāṇadhātu <bold>dubbala…pe… manoviññāṇadhātu. Nesa</bold>nti bhāvitarūpārūpāvacarakusalānaṃ sattānaṃ. <bold>Kammanimittamevā</bold>ti pathavīkasiṇādikaṃ attano kammārammaṇameva.</paragraph>
    <paragraph line="156"><bold>Evaṃ</bold><pageBreak edition="Vipassana Research Institut" number="2.0123" /><bold>tāvetthā</bold>ti ettha viññāṇakkhandhaniddese evaṃ saṅkhepato sarūpadassanamatteneva ekūnavīsatiyā vipākaviññāṇānaṃ paṭisandhivasena pavatti veditabbā. Bhavālambanādivibhāgena pana yadettha vattabbaṃ, taṃ <bold>paṭiccasamuppādakathāyaṃ</bold> āgamissatīti.</paragraph>
    <paragraph line="157"><bold>Taṃ ta</bold>nti ekūnavīsatiyā paṭisandhiviññāṇesu yaṃ yaṃ uppajjitvā niruddhaṃ, taṃ taṃ anantaraṃ uppattiyā <bold>anubandhamānaṃ. Tassa tassevā</bold>ti yassa yassa kammassa vipākabhūtaṃ paṭisandhiviññāṇaṃ, tassa tasseva. <bold>Tasmiññevā</bold>ti kammādike eva. Kammañce paṭisandhiviññāṇassa ārammaṇaṃ, tasmiṃ kamme, atha kammanimittaṃ, gatinimittañca, tasmiṃ kammanimitte gatinimitteti attho. <bold>Tādisamevā</bold>ti yādisaṃ paṭisandhiviññāṇaṃ hetuto, sesasampayuttadhammato ca tādisameva. <bold>Santānavinivattake</bold>ti bhavaṅgasantānassa vinivattanake. <bold>Aññasmiṃ</bold> āvajjanasaṅkhāte <bold>cittuppāde</bold>. Kiriyamayacitteneva supinadassanaṃ <pageBreak edition="Myanmar" number="2.0132" /> hotīti āha <bold>‘‘supinaṃ apassato’’</bold>ti. <bold>Aparimāṇasaṅkhyampi pavattatiyeva,</bold> tathā hidaṃ upapattibhavassa aṅgabhāvena pavattanato ‘‘bhavaṅga’’nti vuccati. <bold>Tesaññevā</bold>ti paṭisandhibhūtānaṃyeva.</paragraph>
    <paragraph line="158"><bold>Indriyānī</bold>ti cakkhādīni indriyāni. <bold>Ārammaṇagahaṇakkhamānī</bold>ti rūpādiārammaṇaṃ gahetuṃ samatthāni. Mātukucchigatakāle viya hi bahinikkhantakālepi na tāva indriyāni sakiccakāni honti, anukkamena pana visadabhāvaṃ pattakāle eva sakiccakāni honti. Tenevāha ‘‘idha paripakkattā āyatanāna’’nti. <bold>Āpāthagate</bold>ti yogyadesāvaṭṭhite. Tameva yogyadesāvaṭṭhitaṃ <bold>rūpaṃ paṭicca</bold> ghaṭṭanā paccayaṃ laddhā. <bold>Ghaṭṭanā</bold>ti paṭighāto, yena byāpārādivisesapaccayantarasahite cakkhussa visaye vikāruppattivisadisuppattivisayassa iṭṭhāniṭṭhabhāvena anuggaho, upaghāto cāti attho. <bold>Tato</bold>ti ghaṭṭanānantaraṃ. <bold>Ghaṭṭanānubhāvenā</bold>ti ghaṭṭanābalena. <bold>Bhavaṅgacalana</bold>nti bhavaṅgacittassa pakampanaṃ, tathā dvikkhattuṃ pavattiyā visadisassa kāraṇabhāvūpagamananti attho. Tañhi cittasantānassa purimāvatthāya bhinnāvatthāhetutāya calanaṃ viyāti ‘‘calana’’nti vuttaṃ. Visayavisayībhāvasiddhāya dhammatāya ārammaṇassa abhimukhībhāvena pasādassa tāva ghaṭṭanā hotu, aññasannissitassa pana bhavaṅgassa calanaṃ kathaṃ hotīti? Taṃsambandhabhāvato. Bheritale ṭhapitāsu sakkharāsu ekissā sakkharāya ghaṭitāya tadaññasakkharāyaṃ ṭhitamakkhikā calanaṃ cettha udāharaṇanti. <bold>Tadeva rūpa</bold>nti tadeva bhavaṅgacalanassa paccayabhūtaṃ āpāthagataṃ rūpāyatanaṃ. <bold>Bhavaṅgaṃ vicchindamānā viyā</bold>ti bhavaṅgasantānaṃ vicchindantī <pageBreak edition="Vipassana Research Institut" number="2.0124" /> viya. Tadārammaṇuppattiyā parato bhavaṅgassa uppajjanato visayaggahaṇaṃ pañcadvārāvajjanaṃ vatvā tadanantaraṃ dassanādīsu vattabbesu tāni avatvā manodvārāvajjanassa gahaṇaṃ uddese dvinnaṃ āvajjanānaṃ āvajjanasāmaññena gahitattā.</paragraph>
    <paragraph line="159"><bold>Āvajjanānantara</bold>nti pañcadvārāvajjanānantaraṃ. Ye hadayavatthu viya sampaṭicchanādivīthicittānipi nānujānanti, tesaṃ ‘‘sampaṭicchanāya cakkhuviññāṇadhātuyā’’tiādinā tattha tattha pāḷi āgatā. Na hi sakkā pāḷiṃ paṭisedhetuṃ.</paragraph>
    <paragraph line="160"><bold>‘‘Sace</bold><pageBreak edition="Myanmar" number="2.0133" /><bold>mahantaṃ hotī’’</bold>ti idaṃ javanapariyosānāya cittappavattiyā vuccamānattā vuttaṃ. Cuddasacittakkhaṇāyukañhi ārammaṇamidha ‘‘mahanta’’nti adhippetaṃ, tañca uppajjitvā dviticittakkhaṇātītaṃ hutvā āpāthagamanavasena veditabbaṃ.</paragraph>
    <paragraph line="161"><bold>Yathāvavatthāpite</bold>ti voṭṭhabbanena vuttākārena katavavatthāpane. Āvajjanāya, voṭṭhabbanassa ca vuttattā ‘‘avasesakāmāvacarakiriyāna’’nti avasesaggahaṇaṃ kataṃ. <bold>Cha satta vā</bold>ti <bold>vā</bold>-saddena ‘‘pañca vā’’ti idampi vuttamevāti daṭṭhabbaṃ. Suttamucchitādikāle hi pañcapi javanāni javantīti.</paragraph>
    <paragraph line="162"><bold>Tāniyevā</bold>ti ‘‘aṭṭhannaṃ vā’’tiādinā (visuddhi. 2.455) vuttāni ekūnatiṃsa kāmāvacarajavanāniyeva. Ito aññaṃ manodvārāvajjanānantaraṃ uppajjanakacittaṃ nāma natthīti dassanatthaṃ evakāraggahaṇaṃ. <bold>‘‘Gotrabhūto’’</bold>ti idaṃ gotrabhuṭṭhāniyānaṃ parikammavodānānampi gahaṇaṃ, na gotrabhuno eva. <bold>Phalacittānī</bold>ti samāpattivasena pavattanakaphalacittāni. <bold>Yaṃ yaṃ laddhapaccaya</bold>nti yaṃ yaṃ javanaṃ rūpāvacarajavanādivasena gotrabhuanantaraṃ uppattiyā laddhapaccayaṃ.</paragraph>
    <paragraph line="163"><bold>Atimahanta</bold>nti soḷasacittakkhaṇāyukaṃ. Tattha hi tadārammaṇacittaṃ uppajjati, na aññattha. <bold>Vibhūta</bold>nti supākaṭaṃ, tañca kāmāvacarameva. Tattha hi tadārammaṇassa uppatti. <bold>Kāmāvacarajavanāvasāne</bold>ti kāmāvacarajavanasseva avasāne. Na hi taṃ kāmataṇhāhetukakammanibbattaṃ mahaggatānuttarajavanaṃ anubandhati ajanakattā, janakāsadisattā ca. Yathā gehato bahi gantukāmo taruṇadārako janakaṃ, janakasadisaṃ vā anubandhati, na aññaṃ, evamidampi <pageBreak edition="Vipassana Research Institut" number="2.0125" />. Tatthāpi na sabbasmā javanā sabbaṃ javanena tadārammaṇassa niyametabbato, ārammaṇena ca vedanāya parivattetabbato. Tatthāyaṃ niyamo – parittakusalalobhamohamūlasomanassasahagatakiriyajavanānaṃ aññatarānantaraṃ atimahati visaye pañcannaṃ somanassasahagatānaṃ aññataraṃ tadārammaṇaṃ uppajjati, tathā parittakusalākusalaupekkhāsahagatakiriyajavanānaṃ aññatarānantaraṃ upekkhāsahagatānaṃ channaṃ tadārammaṇānaṃ aññataraṃ pavattati. <bold>Iṭṭhārammaṇādīna</bold>nti iṭṭhaiṭṭhamajjhattaaniṭṭhārammaṇānaṃ vasenāti sambandho. Tayidaṃ ārammaṇena vedanāparivattidassanatthaṃ vuttaṃ. <bold>‘‘Purimakammavasenā’’</bold>ti idaṃ tadārammaṇavisesadassanatthaṃ. Na <pageBreak edition="Myanmar" number="2.0134" /> hi paṭisandhijanakameva kammaṃ tadārammaṇaṃ janeti, atha kho aññakammampi. Taṃ pana paṭisandhidāyinā kammena nibbattetabbatadārammaṇato visadisampi nibbattetīti. <bold>‘‘Javanacittavasenā’’</bold>ti idaṃ tadārammaṇaniyamadassanatthaṃ. ‘‘Javanena tadārammaṇaṃ niyametabba’’nti hi vuttaṃ. <bold>Ādi</bold>-saddena paṭisandhicittaṃ saṅgaṇhāti. Tañhi attano ukkaṭṭhatarassa tadārammaṇassa paccayo na hoti. <bold>Yo yo paccayo laddho hotī</bold>ti yathāvuttesu iṭṭhārammaṇādīsu yo yo tadārammaṇassa uppattiyā paccayo samaveto hoti. <bold>Kiñci antara</bold>nti kiñci khaṇantaraṃ. <bold>Udakamivā</bold>ti paṭisotaṃ gacchantaṃ udakamiva.</paragraph>
    <paragraph line="164"><bold>Dvikkhattuṃ sakiṃ vā</bold>ti vacanasiliṭṭhavasena vuttaṃ ‘‘aṭṭha vā dasa vā’’tiādīsu (a. ni. 8.11; pārā. 11) viya. Dvikkhattuṃyeva pana vaṇṇenti. Vipākacittattā, āvajjanassa ca vidūrattā, mūlabhavaṅgādibhavaṅgasāmaññasabbhāvato ca bhavaṅgassa ārammaṇe pavattanārahaṃ samānaṃ tassa javanassa ārammaṇaṃ ārammaṇaṃ etassāti tadārammaṇanti vuccati ekassa ārammaṇasaddassa lopaṃ katvā ‘‘kāmāvacaraṃ, oṭṭhamukha’’nti ca yathā. Ettha ca keci ‘‘paṭṭhāne ‘kusalākusale niruddhe vipāko tadārammaṇatā uppajjatī’ti (paṭṭhā. 1.1.406) vipākadhammadhammānaṃ eva anantaraṃ tadārammaṇaṃ vutta’’nti kiriyājavanānantaraṃ na icchanti. Vipphāravantaṃ hi javanaṃ nāvaṃ viya nadīsoto bhavaṅgaṃ anubandhati, na pana chaḷaṅgupekkhāvato santavuttikiriyajavanaṃ paṇṇapuṭaṃ viya nadīsototi. Tayidaṃ labbhamānassāpi kenaci adhippāyena katthaci avacanaṃ dissati, yathā taṃ dhammasaṅgahe akusalaniddese labbhamānopi adhipati na vutto. Yañca paṇṇapuṭaṃ nidassitaṃ, tampi nidassitabbena na samānaṃ. Nāvāpaṇṇapuṭānañhi nadīsotassa āvaṭṭanaṃ, gati ca visadisīti nāvāya nadīsotassa anubandhanaṃ, paṇṇapuṭassa ananubandhanañca yujjati, idha pana kiriyajavanetarajavanānaṃ bhavaṅgasotassa <pageBreak edition="Vipassana Research Institut" number="2.0126" /> āvaṭṭanaṃ, gati ca sadisīti etassa ananubandhanaṃ, itarassa anubandhanañca na yujjati. Tasmā vicāretabbaṃ.</paragraph>
    <paragraph line="165"><bold>Bhavaṅgamevā</bold>ti avadhāraṇaṃ bhavapariyosānassa idha na adhippetattā. Aññathā tadārammaṇāvasāne cutipi na hotiyeva. <bold>Dassanādīnī</bold>ti dassanasavanaghāyanasāyanaphusanāni. <bold>Iti</bold>-saddo ādiattho, tena sampaṭicchanādīnaṃ saṅgaho daṭṭhabbo. Paṭisandhito bhavaṅgameva, bhavaṅgato āvajjanamevāti <pageBreak edition="Myanmar" number="2.0135" /> evaṃ pavatta<bold>cittaniyamavaseneva. Tampī</bold>ti cuticittampi. Paṭisandhibhavaṅgacittāni viya <bold>ekūnavīsatividhameva hoti</bold> atthato bhedābhāvato.</paragraph>
    <paragraph line="166"><bold>Bhavagatiṭhitinivāsesū</bold>ti tīsu bhavesu, pañcasu gatīsu, sattasu viññāṇaṭṭhitīsu, navasu sattāvāsesu ca. Yo panettha acittako, so idha na gahetabbo viññāṇakathābhāvato. ‘‘Etthā’’ti idaṃ ‘‘saṃsaramānānaṃ sattāna’’nti iminā sambandhitabbaṃ. Ettha etesu vuttanayena saṃsaramānesu sattesu yo pana arahattaṃ pāpuṇāti sammāpaṭipattimanvāyāti adhippāyo. <bold>Tassa</bold> arahato <bold>niruddhameva hoti</bold> cittaṃ appaṭisandhikabhāvato.</paragraph>
    <centered line="167">Iti viññāṇakkhandhe vitthārakathāmukhavaṇṇanā.</centered>
    <subhead line="168">Vedanākkhandhakathāvaṇṇanā</subhead>
    <paragraph line="169" number="456"> Vedena anubhavanākārena ayitaṃ pavattaṃ vedayitaṃ, vedayitanti lakkhitabbadhammajātaṃ <bold>vedayitalakkhaṇaṃ</bold>. Taṃ pana atthato vedanā evāti āha <bold>‘‘vedayitalakkhaṇaṃ nāma vedanāvā’’</bold>ti. Atha vā vedayitaṃ lakkhaṇaṃ etissāti kappanāsiddhaṃ bhedaṃ nissāya aññapadatthasamāsavasenāpi vedanāva vuccatīti āha <bold>‘‘vedayitalakkhaṇaṃ nāma vedanāvā’’</bold>ti. <bold>Vedayati vedayatī</bold>ti byāpanicchāvasena vacanaṃ vedanāya savisaye abhiṇhappavattidassanatthaṃ. Sabhāvadhammato añño kattā natthīti dassanatthaṃ kattuniddeso. <bold>Itī</bold>ti aniyamato hetuattho. <bold>Kho</bold>ti vacanālaṅkāramattaṃ. <bold>Tasmā</bold>ti tassa niyamanaṃ. Idaṃ vuttaṃ hoti – yasmā yathāpaccayaṃ ārammaṇarasaṃ anubhavati, tasmā vedanāti vuccatīti.</paragraph>
    <paragraph line="170"><bold>‘‘Kusalaviññāṇena</bold><pageBreak edition="Vipassana Research Institut" number="2.0127" /><bold>sampayuttā’’</bold>ti idaṃ kusalāya vedanāya upalakkhaṇaṃ daṭṭhabbaṃ. Yā kāci kusalā vedanā, sabbā sā kusalena viññāṇena sampayuttāti, na pana tassā kusalabhāvasaṃsiddhidassanatthaṃ. Na hi kusalena viññāṇena sampayogato kusalāya vedanāya kusalabhāvo, atha <pageBreak edition="Myanmar" number="2.0136" /> kho yonisomanasikārādikato. Tenāha <bold>‘‘jātivasenā’’</bold>ti. <bold>Akusalādīsu</bold>pi eseva nayo. Yathā pana jātivasena kusalādiviññāṇasampayuttatāya tividhā, evaṃ yāva ekūnanavutiviññāṇasampayuttāti ekūnanavutividhā veditabbā. <bold>Sabhāvabhedato</bold>ti sampayuttabhūmiārammaṇādivasena labbhamānaṃ bhedaṃ aggahetvā kevalaṃ sabhāvakatabhedato evāti attho.</paragraph>
    <paragraph line="171">‘‘Pañcavidhā’’ti vatvā taṃ pañcavidhataṃ dassetuṃ <bold>‘‘sukha’’</bold>ntiādi vuttaṃ. Tattha sukhayatīti <bold>sukhaṃ,</bold> kāyaṃ, sampayuttadhamme ca laddhassāde karotīti attho. Suṭṭhu vā khādati, khaṇati vā kāyikaṃ ābādhanti <bold>sukhaṃ</bold>. Sukaraṃ okāsadānaṃ etassāti <bold>sukha</bold>nti apare. Dukkhayatīti <bold>dukkhaṃ,</bold> kāyaṃ, sampayuttadhamme ca vibādhatīti attho. Duṭṭhu vā khādati, khaṇati vā kāyikaṃ assādanti <bold>dukkhaṃ</bold>. Dukkaraṃ okāsadānaṃ etassāti <bold>dukkha</bold>nti apare. <bold>Somanassupekkhānaṃ</bold> saddattho heṭṭhā vuttoyeva. Domanassassa somanasse vuttanayānusārena veditabbaṃ. Kiṃ pana kāraṇaṃ mānasetarasātāsātavasena sukhaṃ, dukkhañca vibhajitvā vuttaṃ <bold>‘‘sukhaṃ somanassaṃ dukkhaṃ domanassa’’</bold>nti, upekkhā pana mānasī, itarā ca ekadhāva vuttāti? Bhedābhāvato. Yathā hi anuggahūpaghātakatāya sukhadukkhāni aññathā kāyassa anuggahamupaghātañca karonti, aññathā manaso, na evamupekkhā. Tasmā bhedābhāvato ekadhāva upekkhā vuttāti.</paragraph>
    <paragraph line="172">Tattha yena sabhāvabhedena vedanā pañcavidhā, sā pavattiṭṭhāne dassite supākaṭā hotīti pavattiṭṭhānaṃ tāva dassetuṃ <bold>‘‘tatthā’’</bold>tiādi āraddhaṃ. <bold>Akusalavipākenā</bold>ti etthāpi ‘‘kāyaviññāṇena sampayutta’’nti ānetvā sambandhitabbaṃ. Yathā adhikaraṇīmatthake kappāsapicupiṇḍaṃ ṭhapetvā ayokūṭena paharantassa picupiṇḍaṃ atikkamitvā kūṭaṃ adhikaraṇiṃ gaṇhāti, nighaṃso balavā hoti, evaṃ paṭighaṭṭanānighaṃsassa balavabhāvato iṭṭhe, iṭṭhamajjhatte ca ārammaṇe kāyaviññāṇaṃ sukhasahagataṃ hoti. Aniṭṭhe, aniṭṭhamajjhatte ca dukkhasahagatanti āha <bold>‘‘kusala…pe… dukkha’’</bold>nti. Kāmāvacaravipākaviññāṇāni pañca kammārammaṇavasena somanassasahagatāni honti, rūpāvacaravipākāni cattāri kammavasena, sesāni terasa kāmāvacarāni, aṭṭha rūpāvacarāni, dvattiṃsa lokuttarāni, yathārahaṃ <pageBreak edition="Myanmar" number="2.0137" /> cetobhisaṅkhārārammaṇapādakādivasena <pageBreak edition="Vipassana Research Institut" number="2.0128" /> somanassasahagatāni hontīti āha <bold>‘‘somanassaṃ dvāsaṭṭhiyā viññāṇehi sampayutta’’</bold>nti. <bold>Domanassaṃ dvīhi</bold> akusalaviññāṇehi sampayuttaṃ cetobhisaṅkhārārammaṇādivasena.</paragraph>
    <paragraph line="173"><bold>Avasesapañcapaññāsāyā</bold>ti yathāvuttāni chasaṭṭhi viññāṇāni ṭhapetvā avasesāya pañcapaññāsāya. Tattha kusalākusalavipākāni iṭṭhāniṭṭhesu nibbikappakāni sukhadukkhasampayuttāni bhavituṃ yuttānipi dvinnaṃ picupiṇḍānaṃ viya dvinnaṃ dvinnaṃ upādārūpānaṃ ghaṭṭanānighaṃsassa mandabhāvato cakkhādisannissitāni aṭṭhapi viññāṇāni sabbattha upekkhāsampayuttāneva honti, tathā balavapaccayatāya sukhadukkhānaṃ tesañca tadabhāvato. Apubbārammaṇanissayappavattīni āvajjanasampaṭicchanaviññāṇāni, asadisānantarappaccayaṃ kiriyārambhassa ādibhūtaṃ voṭṭhabbanaṃ, kāyadukkhapadhānatāya akusalaphalassa tadupanissayabhūtaṃ akusalavipākapaṭisandhiādi, iṭṭhamajjhattārammaṇappavattīni kāmāvacarakusalavipākaviññāṇāni ca upekkhāsahagatāniyeva honti. Kammavasena vā vipākānubhavanassa iṭṭhāniṭṭhārammaṇesu adukkhamasukhabhāvo yutto. Sati ca vipākabhūtāya upekkhāya sukhadukkhamajjhattabhāve kammārammaṇavasena kusalavipākāya iṭṭhabhāvo, akusalavipākāya aniṭṭhabhāvo ca veditabbo. Avasiṭṭhāni pana sattatiṃsa viññāṇāni cetobhisaṅkhārārammaṇapādakādivasena upekkhāsampayuttāni hontīti evaṃ pañcapaññāsāya viññāṇehi upekkhāya sampayuttatā veditabbā.</paragraph>
    <paragraph line="174">Salakkhaṇaṃ nāma dhammānaṃ anaññasādhāraṇo sabhāvo, anubhavanañca sabbavedanānaṃ sādhāraṇalakkhaṇanti taṃ paṭiniyatena ārammaṇena niyametvā dassento āha <bold>‘‘iṭṭhaphoṭṭhabbānubhavanalakkhaṇaṃ sukha’’</bold>nti tassa byabhicārābhāvato. Bhusaṃ brūhanaṃ vaḍḍhanaṃ <bold>upabrūhanaṃ</bold>. Tayidaṃ kāmañca cetasikasukhepi labbhati, taṃ pana savikappakaṃ cetobhisaṅkhāravasenāpi hoti. Idantu nibbikappakaṃ sabhāvasiddhattā tato sātisayanti āha <bold>‘‘sampayuttānaṃ upabrūhanarasa’’</bold>nti. Assādiyatīti assādo, sukhāvedanā. Tenāha bhagavā ‘‘yaṃ, bhikkhave, pañcupādānakkhandhe paṭicca uppajjati sukhaṃ somanassaṃ, ayaṃ vuccati, bhikkhave, pañcupādānakkhandhesu assādo’’ti <pageBreak edition="Myanmar" number="2.0138" /> (saṃ. ni. 3.26). Kāyanissitattā kāye bhavo kāyiko, so eva assādo tathā paccupatiṭṭhatīti <bold>kāyikaassādapaccupaṭṭhānaṃ. Kāyindriyapadaṭṭhānaṃ</bold> anaññavatthukattā.</paragraph>
    <paragraph line="175">Dukkhassa lakkhaṇādīni vuttanayānusārena veditabbāni.</paragraph>
    <paragraph line="176">Sabhāvato <pageBreak edition="Vipassana Research Institut" number="2.0129" />, parikappato vā iṭṭhassa ārammaṇassa anubhavanalakkhaṇaṃ <bold>iṭṭhārammaṇānubhavanalakkhaṇaṃ</bold>. Tenāha <bold>‘‘yathā tathā vā iṭṭhākārasambhogarasa’’</bold>nti, yathābhūtena vā ayathābhūtena vā iṭṭhākārena ārammaṇassa <bold>saṃbhuñjanarasaṃ,</bold> paccanubhavanakiccanti attho. <bold>‘‘Passaddhipadaṭṭhāna’’</bold>nti idaṃ ‘‘passaddhakāyo sukhaṃ vedetī’’ti (saṃ. ni. 5.376; a. ni. 11.12) suttapadaṃ nissāya vuttaṃ, taṃ pana nirāmisasomanassavasena veditabbaṃ.</paragraph>
    <paragraph line="177">Somanasse vuttavipariyāyena domanassassa lakkhaṇādīni veditabbāni. Domanassassa kāmadhātuyaṃ uppajjanato ekantena hadayavatthupadaṭṭhānatā tato viseso.</paragraph>
    <paragraph line="178">Majjhattassa, ārammaṇassa majjhattaṃ vā vedayitaṃ anubhavanaṃ lakkhaṇaṃ etissāti <bold>majjhattavedayitalakkhaṇā</bold>. Majjhattānubhavanato eva sampayuttānaṃ <bold>nātiupabrūhanamilāpanarasā. ‘‘Santabhāvapaccupaṭṭhānā’’</bold>ti idaṃ anavajjāya nirāmisāya upekkhāya vasena veditabbaṃ, na sabbāya.</paragraph>
    <centered line="179">Iti vedanākkhandhe vitthārakathāmukhavaṇṇanā.</centered>
    <subhead line="180">Saññākkhandhakathāvaṇṇanā</subhead>
    <paragraph line="181" number="457"><bold>Sañjānanalakkhaṇaṃ nāma saññāvā</bold>tiādīsu yaṃ vattabbaṃ, taṃ vedanākkhandhaniddese vuttanayeneva veditabbaṃ.</paragraph>
    <paragraph line="182">Kāmaṃ vedanāyapi vippayuttaṃ viññāṇaṃ natthi, tassā pana sabhāvato bhinnattā kāyaci vedanāya sampayuttampi kāyaci vippayuttaṃ hoti. Saññāya pana īdisaṃ natthīti āha <bold>‘‘na hi taṃ viññāṇaṃ…pe… saññāyā’’</bold>ti.</paragraph>
    <paragraph line="183"><bold>Sabbāvā</bold>ti catubhūmikāpi. Atha vā yathā vedanā bhinnasabhāvattā bhedanalakkhaṇādito vuttā, na evamayaṃ, ayaṃ pana sabbāva sañjānanalakkhaṇā <pageBreak edition="Myanmar" number="2.0139" />. Nīlādibhedassa ārammaṇassa sañjānanaṃ saññaṃ katvā jānanaṃ lakkhaṇaṃ etissāti <bold>sañjānanalakkhaṇā</bold>. Tathā hi sā abhiññāṇena sañjānanato <pageBreak edition="Vipassana Research Institut" number="2.0130" /> paccābhiññāṇarasāti vuccati. Nimittena hi puna sañjānanakiccā <bold>paccābhiññāṇarasā</bold>. Tassā vaḍḍhakissa dārumhi abhiññāṇaṃ katvā tena abhiññāṇena paccābhijānanakāle pavatti veditabbā. Tenāha <bold>‘‘tadeveta’’</bold>ntiādi. Puna sañjānanassa paccayo punasañjānanapaccayo, tadeva nimittaṃ puna…pe… nimittaṃ, tassa karaṇaṃ, puna…pe… karaṇaṃ, punasañjānanapaccayabhūtaṃ vā nimittakaraṇaṃ puna…pe… karaṇaṃ, tadassā kiccanti <bold>punasañjānanapaccayanimittakaraṇarasā</bold>. Punasañjānananimittakaraṇaṃ nimittakārikāya, nimittena sañjānanantiyā ca sabbāya saññāya samānaṃ yojetabbaṃ. <bold>Abhinivesakaraṇaṃ</bold> ‘‘idameva sacca’’nti (ma. ni. 2.187, 202, 203, 427; ma. ni. 3.27-29) saññābhinivesamatteneva daṭṭhabbaṃ. <bold>Yathāupaṭṭhitavisayapadaṭṭhānā</bold> avikappasabhāvattā. Ñāṇasampayuttā pana saññā ñāṇameva anuvattati, tasmā abhinivesakārikā, viparītaggāhikā ca na hoti. Eteneva samādhisampayuttatāya aciraṭṭhānatā ca na hotīti veditabbā. Evaṃ rāgadiṭṭhimānādisampayuttāya saññāya rāgādianuvattikabhāvoti.</paragraph>
    <centered line="184">Iti saññākkhandhe vitthārakathāmukhavaṇṇanā.</centered>
    <subhead line="185">Saṅkhārakkhandhakathāvaṇṇanā</subhead>
    <paragraph line="186" number="458"><bold>Rāsikaraṇalakkhaṇa</bold>nti sampiṇḍanalakkhaṇaṃ, tato saṅkhārā āyūhanarasā vuccanti. Cetanāpadhānatāya hi saṅkhārakkhandhadhammā evaṃ vuttā. Tenevāha <bold>‘‘kiṃ pana tanti saṅkhārāyevā’’</bold>tiādi. Tattha <bold>saṅkhatamabhisaṅkharontī</bold>ti yathā attano phalaṃ saṅkhataṃ sammadeva nipphannaṃ hoti, evaṃ abhisaṅkharontīti attho. <bold>Vipphārapaccupaṭṭhānā</bold>ti ettha <bold>vipphāro</bold> nāma vipphāravantatā, tasmā sabyāpārapaccupaṭṭhānāti attho.</paragraph>
    <paragraph line="187">Tasmiṃ tasmiṃ citte uppanne niyamena uppajjanato <bold>niyatā. Sarūpena āgatā</bold>ti evaṃ piṭṭhivattake akatvā pāḷiyā sarūpeneva āgatā. Kadācideva uppajjanato na niyatāti <bold>aniyatā</bold>. Yadipi aniyatā ekajjhaṃ <pageBreak edition="Myanmar" number="2.0140" /> na uppajjanti, tasmiṃ pana citte uppajjanadhammatāya <bold>‘‘chattiṃsā’’</bold>ti vuttaṃ. Tenāha <bold>‘‘uppajjamānāpi ca na ekato uppajjantī’’</bold>ti.</paragraph>
    <paragraph line="188" number="459"><bold>Phusatī</bold>ti <pageBreak edition="Vipassana Research Institut" number="2.0131" /> kattuniddeso. Yaṃ tattha kāraṇaṃ, taṃ heṭṭhā vuttameva. Phusanti etenāti vā <bold>phasso</bold>. Sampayuttadhammā hi ārammaṇe pavattamānā taṃ phusanalakkhaṇena phassena phusantā viya honti. Ārammaṇaphusanamattaṃ vā <bold>phasso</bold>ti sādhanattayampi yujjateva. Sabhāvadhammesu kattukaraṇasādhanavacanaṃ tadākārasamāropanato pariyāyakathā, bhāvasādhanavacanameva nippariyāyakathāti vuttaṃ <bold>‘‘phusanalakkhaṇo’’</bold>ti. <bold>Ayañhī</bold>tiādi yathāvuttalakkhaṇādisamatthanaṃ. Yadi ayaṃ dhammo cetasiko, svāyaṃ arūpadhammo samāno kathaṃ phusanalakkhaṇo, saṅghaṭṭanarasādiko ca hotīti antolīnaṃ codanaṃ hadaye ṭhapetvā tassa sodhanatthaṃ <bold>‘‘arūpadhammopi samāno’’</bold>tiādi vuttaṃ. Tattha <bold>‘‘phusanākāreneva pavattatī’’</bold>ti iminā arūpassāpi tassa dhammassa ayaṃ sabhāvoti dasseti. Sā ca tassa phusanākārappavatti ambilaambapakkādiṃ khādantaṃ passantassa parassa kheḷuppatti, paraṃ vibādhiyamānaṃ disvā dayālukassa sarīrakampanaṃ, rukkhasākhagge duṭṭhitaṃ purisaṃ disvā bhūmiyaṃ ṭhitassa bhīrukapurisassa jaṅghacalanaṃ, pisācādibhāyitabbaṃ disvā ūrukhambhoti evamādīsu paribyattā hoti.</paragraph>
    <paragraph line="189"><bold>Ekadesenā</bold>ti kaṭṭhadvayādi viya attano ekapassena. <bold>Anallīyamānopī</bold>ti asaṃsiliyamānopi. Rūpasaddehi saha phassassa sāmaññaṃ anallīyamānasaṅghaṭṭanameva, na visayabhāvo. Yathā rūpasaddā cakkhusotāni anallīyamānā eva ‘‘phusita’’ntiādinā vuttā, evaṃ phassassāpi ārammaṇaphusanasaṅghaṭṭanānīti. <bold>Saṅghaṭṭana</bold>ñca phassassa cittārammaṇānaṃ sannipatanabhāvo eva. Tenāha <bold>‘‘cittamārammaṇañca saṅghaṭṭetī’’</bold>ti. Kiccaṭṭhena rasena saṅghaṭṭanarasatā vuttā, vatthārammaṇasannipātena vā sampajjatīti saṅghaṭṭanasampattiko phasso saṅghaṭṭanaraso vutto. Yathā ‘‘dve pāṇī vajjeyyu’’ntiādīsu (mi. pa. 2.3.8) pāṇissa pāṇimhi saṅghaṭṭanaṃ tabbisesabhūtā rūpadhammā, evaṃ cittassa ārammaṇe saṅghaṭṭanaṃ tabbisesabhūto eko cetasikadhammo daṭṭhabbo. ‘‘Tiṇṇaṃ saṅgati phasso’’ti (ma. ni. 1.204; 3.421, 425, 426; saṃ. ni. 2.43-44; 4.60) vacanato cakkhurūpaviññāṇādīnaṃ <pageBreak edition="Myanmar" number="2.0141" /> saṅgativasena gahetabbattā āha <bold>‘‘tikasannipātasaṅkhātassā’’</bold>tiādi. Tassa phassassa kāraṇabhūto tadanurūpo samannāhāro <bold>tajjāsamannāhāro</bold>. Indriyassa tadabhimukhabhāvo, āvajjanāya ca ārammaṇakaraṇaṃ visayassa <bold>parikkhatatā</bold> abhisaṅkhatatā, viññāṇassa visayabhāvakaraṇanti attho. Yathā niccammā gāvī yaṃ yaṃ ṭhānaṃ upagatā, tattha tattha dukkhameva pāpuṇāti, evaṃ phasse sati vedanā uppajjateva. Vedanā ca dukkhasallādisabhāvāti vuttaṃ <bold>‘‘vedanādhiṭṭhānabhāvato pana niccammagāvī viya daṭṭhabbo’’</bold>ti.</paragraph>
    <paragraph line="190" number="460"><bold>Abhisandahati</bold><pageBreak edition="Vipassana Research Institut" number="2.0132" /> pabandhati pavatteti. <bold>Cetanābhāvo</bold> byāpārabhāvo. <bold>Āyūhanaṃ</bold> cetayanaṃ īriyanaṃ. <bold>Saṃvidahanaṃ</bold> vicāraṇaṃ. Āyūhanarasāya cetanāya pavattamānāya sabbepi sampayuttadhammā yathāsakaṃ kiccappasutā hontīti sā <bold>sakiccaparakiccasādhikā</bold> vuttā. Jeṭṭhasisso pare sajjhāyane uyyojento sayampi sajjhāyati. Mahāvaḍḍhakimhi vaḍḍhakikammaṃ kātumāraddhe itarepi karontiyeva. <bold>Ussāhanabhāvenā</bold>ti ādarakaraṇabhāvena. Sā hi sayaṃ ādarabhūtā sampayuttadhamme ādarayatīti. Āyūhanavasena ussāhanaṃ daṭṭhabbaṃ, na vīriyussāhavasena.</paragraph>
    <paragraph line="191" number="461"><bold>Vīrabhāvo</bold>ti yena vīro nāma hoti, so dhammoti attho. Vidhinā īretabbaṃ pavattetabbanti vā <bold>vīriyaṃ,</bold> ussāho, taṃtaṃkiccasamārambho, parakkamo vā. <bold>Upatthambhanaṃ</bold> sampayuttadhammānaṃ kosajjapakkhe patituṃ adatvā dhāraṇaṃ anubalappadānaṃ, sampaggaṇhanaṃ vā. Saṃsīdanapaṭipakkho dhammo asaṃsīdanaṃ, na saṃsīdanābhāvamattanti asaṃsīdanabhāvena paccupatiṭṭhatīti vuttaṃ <bold>‘‘asaṃsīdanabhāvapaccupaṭṭhāna’’</bold>nti. <bold>Saṃvegapadaṭṭhāna</bold>nti aṭṭhasaṃvegapubbikāya (a. ni. aṭṭha. 1.1.418) kusalakiriyāya vīriyārambhavatthupadaṭṭhānaṃ. ‘‘Maggo gantabbo hoti, maggo gato, kammaṃ kātabbaṃ, kammaṃ kataṃ, appamattako ābādho uppanno, gilānā vuṭṭhito hoti, aciravuṭṭhito gelaññā, gāmaṃ vā nigamaṃ vā piṇḍāya vicaranto na labhati lūkhassa vā paṇītassa vā bhojanassa yāvadatthaṃ pāripūriṃ, labhati…pe… pāripūri’’nti evaṃ vuttāni etāni anurūpapaccavekkhaṇāsahitāni aṭṭha <bold>vīriyārambhavatthūni,</bold> taṃmūlakāni vā paccavekkhaṇāni.</paragraph>
    <paragraph line="192" number="462"> Attanā <pageBreak edition="Myanmar" number="2.0142" /> anupāletabbānaṃ sahajātadhammānaṃ anupālanaṃ jīvitassa byāpāro, tañca nesaṃ jīvananti taṃ tassa kāraṇabhāvaṃ purakkhatvā vuttaṃ <bold>‘‘jīvanti tenā’’</bold>ti. Tampi cassa atthato jīvanamevāti āha <bold>‘‘jīvanamattameva vā ta’’</bold>nti.</paragraph>
    <paragraph line="193" number="463"><bold>Ādhiyatī</bold>ti ṭhapeti. <bold>Avisāro</bold> attano eva avisaraṇasabhāvo. <bold>Avikkhepo</bold> sampayuttānaṃ dhammānaṃ avikkhittatā. Yena sampayuttā avikkhittā honti, so dhammo avikkhepoti. Avūpasamalakkhaṇassa vikkhepassa paṭipakkhatāya cittassa upasamanākārena paccupatiṭṭhatīti <bold>upasamapaccupaṭṭhāno. Visesato</bold>ti yebhuyyena. Sukhavirahitopi hi atthi samādhīti. <bold>Dīpacci</bold>nidassanena santānaṭhitibhāvaṃ samādhissa dasseti.</paragraph>
    <paragraph line="194" number="464"><bold>Saddahanti</bold><pageBreak edition="Vipassana Research Institut" number="2.0133" /><bold>etāyā</bold>ti saddahanakiriyāya pavattamānānaṃ dhammānaṃ tattha ādhipaccabhāvena saddhāya paccayataṃ dasseti. Tassā hi dhammānaṃ tathāpaccayabhāve sati puggalo saddahatīti vohāro hoti. Saddahanaṃ saddheyyavatthuno pattiyāyanaṃ, taṃ lakkhaṇaṃ etissāti <bold>saddahanalakkhaṇā. Okappanalakkhaṇā</bold>ti anupavisitvā evametanti kappanalakkhaṇā. Kālussiyamalaṃ vidhametvā sampayuttānaṃ, puggalasseva vā pasādanaṃ anāvilabhāvakaraṇaṃ raso etissāti <bold>pasādanarasā. Pakkhandanaṃ</bold> adhimuccanavasena ārammaṇassa anupavisanaṃ. Akālusabhāvo akālussiyaṃ, anāvilabhāvoti attho. Pasādanīyaṭṭhānesu pasādaviparītaṃ akusalaṃ assaddhiyaṃ, micchādhimutti ca, tappaccanīkova pasādabhūto vatthugato nicchayo <bold>adhimutti,</bold> na yevāpanakādhimokkho. Ratanattayaṃ, kammaṃ, kammaphalañca <bold>saddheyyavatthu</bold>. Sappurisasaṃsevanasaddhammasavanayonisomanasikāradhammānudhammappaṭipattiyo <bold>sotāpattiyaṅgāni</bold>. Kusaladhammānaṃ ādāne <bold>hatthaṃ</bold> viya, sabbasampattisampadāne <bold>vittaṃ</bold> viya, amatakasiphalaphalane <bold>bījaṃ</bold> viya daṭṭhabbā.</paragraph>
    <paragraph line="195" number="465"><bold>Saranti tāyā</bold>ti saraṇakiriyāya pavattamānānaṃ dhammānaṃ tattha ādhipaccabhāvena satiyā paccayataṃ dasseti. Tassā hi dhammānaṃ tathāpaccayabhāve sati taṃsamaṅgipuggalo saratīti vohāro hoti. Udake alābu viya pilavitvā gantuṃ adatvā pāsāṇassa viya niccalassa <pageBreak edition="Myanmar" number="2.0143" /> ārammaṇassa ṭhapanaṃ saraṇaṃ asammuṭṭhatākaraṇaṃ <bold>apilāpanaṃ</bold>. Sammosapaccanīkaṃ kiccaṃ <bold>asammoso,</bold> na sammosābhāvamattaṃ. ‘‘Satārakkhena cetasā’’ti (a. ni. 10.20) vacanato <bold>ārakkhapaccupaṭṭhānā</bold>. Aññato āgantvā cittavisaye abhimukho bhavati etāyāti <bold>visayābhimukhabhāvo,</bold> sati. Satiyā vatthubhūtā kāyādayova <bold>kāyādisatipaṭṭhānāni,</bold> sati eva vā purimā pacchimāya padaṭṭhānaṃ.</paragraph>
    <paragraph line="196" number="466"><bold>Kāyaduccaritādīhī</bold>ti hetumhi karaṇavacanaṃ. <bold>Hiriyatī</bold>ti lajjākārena jigucchati. <bold>Tehiyevā</bold>ti kāyaduccaritādīhiyeva. <bold>Ottappatī</bold>ti ubbijjati. Hirī pāpadhamme gūthaṃ viya passantī jigucchatīti āha <bold>‘‘pāpato jigucchanalakkhaṇā hirī’’</bold>ti. Ottappaṃ te uṇhaṃ viya passantaṃ tato uttasatīti vuttaṃ <bold>‘‘uttāsalakkhaṇaṃ ottappa’’</bold>nti. <bold>Vuttappakārenā</bold>ti lajjākārena, uttāsākārena ca. <bold>Attagāravapadaṭṭhānā</bold> hirī ajjhattasamuṭṭhānatāya, attādhipatitāya ca. <bold>Paragāravapadaṭṭhānaṃ</bold> ottappaṃ bahiddhāsamuṭṭhānatāya, lokādhipatitāya ca. Tamevatthaṃ pākaṭataraṃ kātuṃ <bold>‘‘attānaṃ</bold><pageBreak edition="Vipassana Research Institut" number="2.0134" /><bold>hī’’</bold>tiādi vuttaṃ. Ajjhattasamuṭṭhānāditā ca hiriottappānaṃ tattha tattha pākaṭabhāvena vuttā, na panetesaṃ kadāci aññamaññavippayogā. Na hi lajjanaṃ nibbhayaṃ, pāpabhayaṃ vā alajjanaṃ atthīti. <bold>Lokapālakā</bold>ti ettha ‘‘dveme, bhikkhave, sukkā dhammā lokaṃ pālentī’’ti (a. ni. 2.9; itivu. 42) suttapadaṃ attādhipati, lokādhipatibhāve ca ‘‘so attānaṃyeva adhipatiṃ karitvā, so lokaṃyeva adhipatiṃ karitvā’’ti (a. ni. 3.40) ca suttapadāni āharitvā vattabbāni.</paragraph>
    <paragraph line="197" number="467"> Yasmā lobhapaṭipakkho alobhoti ye dhammā tena sampayuttā, taṃsamaṅgino vā sattā tena na lubbhanti, sayaṃ kadācipi na lubbhateva, atthato vā alubbhanākāro eva ca hoti, tasmā vuttaṃ <bold>‘‘na lubbhantī’’</bold>tiādi. <bold>Eseva nayo</bold>ti ‘‘na dussanti tenā’’tiādinā kārakattayayojanaṃ atidisati. <bold>Agedho</bold> agijjhanaṃ anabhikaṅkhanaṃ. <bold>Alaggabhāvo</bold> anāsattatā. <bold>Apariggaho</bold> kassaci vatthuno mamattavasena asaṅgaho. Anallīno bhāvo adhippāyo etassāti <bold>anallīnabhāvo</bold>. Evañhi upamāya sameti.</paragraph>
    <paragraph line="198" number="468"> Caṇḍikassa <pageBreak edition="Myanmar" number="2.0144" /> bhāvo caṇḍikkaṃ, kopo. Tappaṭipakkho <bold>acaṇḍikkaṃ,</bold> abyāpādo. <bold>Avirodho</bold> aviggaho. <bold>Anukūlamitto</bold> anuvattako. <bold>Vinayaraso</bold>ti vinayanaraso. <bold>Sommabhāvo</bold> mejjanavasena hilādanīyatā.</paragraph>
    <paragraph line="199" number="469"> Dhammānaṃ yo yo sabhāvo yathāsabhāvo, tassa tassa paṭivijjhanaṃ <bold>yathāsabhāvapaṭivedho</bold>. Akkhalitaṃ avirajjhitvā paṭivedho <bold>akkhalitapaṭivedho</bold>. Visayassa obhāsanaṃ tappaṭicchādakasammohandhakāravidhamanaṃ <bold>visayobhāsanaṃ</bold>. Katthacipi visaye asammuyhanākāreneva paccupatiṭṭhati, sammohapaṭipakkhatāya vā tadabhāvaṃ paccupaṭṭhapetīti <bold>asammohapaccupaṭṭhāno. Sabbakusalānaṃ mūlabhūtā</bold>ti sabbesaṃ catubhūmakakusaladhammānaṃ suppatiṭṭhitabhāvasādhanena patiṭṭhābhūtā, na tesaṃ kusalabhāvasādhanena. Yadi hi tesaṃ kusalabhāvo kusalamūlapaṭibaddho siyā, evaṃ sati taṃsamuṭṭhānarūpesu hetupaccayatā na siyā. Na hi te tesaṃ kusalādibhāvaṃ sādhenti, na ca paccayā na honti. Vuttañhetaṃ ‘‘hetū hetusampayuttakānaṃ dhammānaṃ taṃsamuṭṭhānānañca rūpānaṃ hetupaccayena paccayo’’ti (paṭṭhā. 1.1.1). Yathā ca kusalabhāvo, evaṃ abyākatabhāvopi abyākatamūlappaṭibaddho siyā. Tathā sati ahetukacittānaṃ <pageBreak edition="Vipassana Research Institut" number="2.0135" /> abyākatabhāvo eva na siyā, akusalesu ca yattha ekaṃyeva mūlaṃ, tassa akusalabhāvo na siyā, ubhayampi hotiyeva. Tasmā na mūlappaṭibaddho kusalādibhāvo, atha kho yonisomanasikārādipaṭibaddho. Tesaṃ pana suppatiṭṭhitabhāvasādhanāni mūlānīti gahetabbaṃ.</paragraph>
    <paragraph line="200" number="470"><bold>Passambhanaṃ</bold> darathavūpasamo. Kāyasaddo samūhavācī, so ca kho vedanādikkhandhattayavasenāti āha <bold>‘‘kāyoti cettha vedanādayo tayo khandhā’’</bold>ti. Tenevāha ‘‘tattha katamā tasmiṃ samaye kāyapassaddhi hoti? Yā tasmiṃ samaye vedanākkhandhassā’’tiādi (dha. sa. 40). <bold>Daratho</bold> sārambho, domanassapaccayānaṃ uddhaccādhikānaṃ kilesānaṃ, tathāpavattānaṃ vā catunnaṃ khandhānaṃ etaṃ adhivacanaṃ. Darathanimmaddanena pariḷāhaparipphandavirahito sītibhāvo <bold>aparipphandasītibhāvo</bold>. Uddhaccappadhānā kilesā <pageBreak edition="Myanmar" number="2.0145" /><bold>uddhaccādikilesā,</bold> uddhaccaṃ vā ādiṃ katvā sabbakilese saṅgaṇhāti. Sesesupi eseva nayo.</paragraph>
    <paragraph line="201"><bold>Garubhāvo</bold> dandhatā, thinamiddhādhikānaṃ, tathāpavattānaṃ vā catunnaṃ khandhānaṃ etaṃ adhivacanaṃ. Dandhatāya paṭipakkho <bold>adandhatā,</bold> na dandhatāya abhāvamattaṃ.</paragraph>
    <paragraph line="202">Thaddhabhāvo <bold>thambho,</bold> diṭṭhimānādhikānaṃ, tappadhānānaṃ vā catunnaṃ khandhānametaṃ nāmaṃ. Thaddhabhāvanimmaddanato eva katthaci ārammaṇe appaṭihatākārena paccupatiṭṭhanti, sampayuttānaṃ vā tattha appaṭighātaṃ paccupaṭṭhāpentīti <bold>appaṭighātapaccupaṭṭhānā</bold>.</paragraph>
    <paragraph line="203">Kammani sādhu kammaññaṃ, na kammaññaṃ akammaññaṃ, tassa bhāvo <bold>akammaññabhāvo,</bold> dānasīlādipuññakiriyāyaṃ ayogyatā. Atthato kāmacchandādisaṃkilesadhammā, tappadhānā vā cattāro akusalakkhandhā. Kammaññabhāveneva sampannākārena ārammaṇassa gahaṇaṃ <bold>ārammaṇakaraṇasampatti</bold>. Vuttāvasesā kāmacchandādayo, tadekaṭṭhā ca saṃkilesadhammā <bold>avasesanīvaraṇādayo</bold>. Vinibandhanimmaddanena sukhappavattihetutāya <bold>pasādanīyavatthūsu pasādāvahā. Suvaṇṇavisuddhi viyā</bold>ti yathā suvaṇṇavisuddhi apagatakāḷakā alaṅkāravikativiniyogakkhamā, evamayampi saṃkilesavigamena hitakiriyāviniyogakkhamā.</paragraph>
    <paragraph line="204">Kāyacittānaṃ gelaññaṃ, assaddhiyādi, tadekaṭṭhā ca pāpadhammā. Gelaññapaṭipakkho agelaññaṃ <pageBreak edition="Vipassana Research Institut" number="2.0136" />, tabbhāvo lakkhaṇaṃ etāsanti <bold>agelaññabhāvalakkhaṇā</bold>. Yathāvuttagelaññanimmaddaneneva natthi etāsaṃ ādīnavo doso, na vā etā ādīnaṃ kapaṇaṃ vanti pavattantīti nirādīnavā, tenākārena paccupatiṭṭhanti, taṃ vā sampayuttesu paccupaṭṭhapentīti <bold>nirādīnavapaccupaṭṭhānā</bold>.</paragraph>
    <paragraph line="205">Kāyasambandhī, cittasambandhī ca ujubhāvoti lakkhitabbatāya <bold>kāyacittaajjavalakkhaṇā</bold>. Kāyacittānaṃ naṅgalasīsacandakoṭigomuttavaṅkatāsaṅkhātānaṃ kuṭilabhāvānaṃ nimmaddanato <bold>kāyacittakuṭilabhāvanimmaddanarasā</bold>. Tato eva sabbathāpi ajimhabhāvena paccupatiṭṭhanti, sampayuttānaṃ vā ajimhataṃ paccupaṭṭhapentīti <bold>ajimhatāpaccupaṭṭhānā</bold>. ‘‘Santadosapaṭicchādanalakkhaṇā māyā, asantaguṇasambhāvanalakkhaṇaṃ sāṭheyya’’nti evaṃ vuttā tadākārappavattā <pageBreak edition="Myanmar" number="2.0146" /> akusalā khandhā, tadekaṭṭhā ca saṃkilesadhammā <bold>māyāsāṭheyyādikā</bold>. Ettha ca cittapassaddhiādīhi cittameva passaddhaṃ, lahu, mudu, kammaññaṃ, paguṇaṃ, uju ca hoti. Kāyapassaddhiādīhi pana rūpakāyopi. Tenevettha bhagavatā dhammānaṃ duvidhatā vuttā, na sabbattha.</paragraph>
    <paragraph line="206" number="471"> Chandanaṃ <bold>chando,</bold> ārammaṇena atthikatā. ‘‘Chando kāmo’’tiādīsu (vibha. 564) pana taṇhāpi vuccati, ‘‘chandaṃ janeti vāyamatī’’tiādīsu (vibha. 432) vīriyampīti tato nivattanatthaṃ <bold>‘‘kattukāmatāyetaṃ adhivacana’’</bold>nti vuttaṃ. <bold>Kattukāmatā</bold> vuccati karaṇicchā. Cetasikassa ca dhammassa sārammaṇattā karaṇicchā nāma ālambanassa ālambitukāmatāmukheneva hotīti ārammaṇakaraṇicchālakkhaṇo chando <bold>kattukāmatālakkhaṇo</bold> vutto. Tenevāha <bold>‘‘ārammaṇapariyesanaraso, ārammaṇena atthikatāpaccupaṭṭhāno’’</bold>ti ca. Yadaggena panāyaṃ attano ārammaṇapariyesanaraso, tadaggena sampayuttānampi hotiyeva ekārammaṇatāya tena tesaṃ. Tenevāha <bold>‘‘ārammaṇaggahaṇe cāyaṃ cetaso hatthappasāraṇaṃ viya daṭṭhabbo’’</bold>ti. Svāyaṃ kusalesu uppanno kusalacchandoti vuccati yonisomanasikārasamuṭṭhānattā.</paragraph>
    <paragraph line="207" number="472"><bold>Adhimuccanaṃ</bold> ārammaṇe sanniṭṭhānavasena veditabbaṃ, na pasādanavasena. Yathā tathā vā hi ārammaṇe nicchayanaṃ adhimuccanaṃ anadhimuccantassa pāṇātipātādīsu, dānādīsu vā pavattiyā abhāvā, saddhā pana pasādanīyesu pasādādhimokkhāti ayametesaṃ viseso. Voṭṭhabbanaṃ pana yathā santīrite atthe nicchayanākārena pavattitvā parato ttamānānaṃ tathā pavattiyā paccayo hoti. Yadi evaṃ, vicikicchāsampayuttesu kathanti? Tesampi ekaṃseneva saṃsappanākārassa <pageBreak edition="Vipassana Research Institut" number="2.0137" /> paccayatāya daṭṭhabbaṃ. Dārakassa viya ito cito ca saṃsappanassa ‘‘karissāmi na karissāmī’’ti anicchayassa paṭipakkhakiriyā <bold>asaṃsappanaṃ,</bold> yesu cittuppādesu ayaṃ sanniṭṭhānalakkhaṇo adhimokkho, tesaṃ ārammaṇadhammo eva <bold>sanniṭṭheyyadhammo</bold>.</paragraph>
    <paragraph line="208" number="473"><bold>Kiriyā</bold><pageBreak edition="Myanmar" number="2.0147" /><bold>kāro</bold>ti kārasaddassa bhāvasādhanatamāha. <bold>Manamhi kāro</bold>ti manasi ārammaṇassa karaṇaṃ. Yena hi mano ārammaṇe karīyati ārammaṇenassa saṃyojanato, tato eva tena ārammaṇampi manasi karīyatīti. <bold>Purimamanato</bold>ti bhavaṅgamanato. <bold>Visadisamana</bold>nti vīthijavanaṃ manaṃ <bold>karotī</bold>ti manasikārasāmaññena vīthijavanapaṭipādake dasseti.</paragraph>
    <paragraph line="209">Sampayuttadhamme ārammaṇābhimukhaṃ sārento viya hotīti manasikāro <bold>sāraṇalakkhaṇo</bold> vutto. Satiyā asammussanavasena visayābhimukhabhāvapaccupaṭṭhānatā, manasikārassa pana saṃyojanavasena ārammaṇābhimukhabhāvapaccupaṭṭhānatāti ayametesaṃ viseso. Ārammaṇapaṭipādakassa saṅkhārakkhandhapariyāpannatāvacanaṃ itaramanasikārānaṃ tadaññakkhandhapariyāpannatāmattaṃ jotetīti tathājotitaṃ taṃ viññāṇakkhandhe otāretvā dassetuṃ <bold>‘‘vīthipaṭipādako’’</bold>tiādi vuttaṃ.</paragraph>
    <paragraph line="210" number="474"><bold>Tesu dhammesū</bold>ti yesu dhammesu sayaṃ uppannā, tesu attanā sampayuttesu cittacetasikadhammesu. Anārammaṇattepi hi tesu samappavattesu udāsinabhāvato <bold>‘‘tatramajjhattatā’’</bold>ti vuccati. <bold>Samavāhitalakkhaṇā</bold>ti samaṃ avisamaṃ yathāsakakiccesu pavattanalakkhaṇā. Udāsinabhāvena pavattamānāpi hesā sampayuttadhamme yathāsakakiccesu pavatteti, yathā rājā tuṇhī nisinnopi atthakaraṇe dhammaṭṭhe yathāsakakiccesu appamatte pavatteti. Alīnānuddhatapavattipaccayatā <bold>ūnādhikatānivāraṇarasā,</bold> kiccavasena cetaṃ vuttaṃ. Yadi evaṃ, sahajātādhipatino kathanti? Tampi tassā kiccameva. Yaṃ sahajātadhammānaṃ adhipatibhāvoti, tassāpi tathāpavattanamevāti nāyaṃ doso. ‘‘Idaṃ nihīnakiccaṃ hotu, idaṃ atirekatarakicca’’nti evaṃ pakkhapātavasena viya pavatti <bold>pakkhapāto,</bold> taṃ upacchindantī viya hotīti adhippāyo.</paragraph>
    <paragraph line="211"><bold>‘‘Aniyatesu icchantī’’</bold>ti iminā cetasikantarabhāvena icchantīti dasseti. <bold>Adosoyeva mettā</bold>. Tathā <pageBreak edition="Vipassana Research Institut" number="2.0138" /> hi soyeva ‘‘mettā mettāyanā’’tiādinā (dha. sa. 1062) niddiṭṭho. <bold>Upekkhā</bold>ti yaṃ upekkhaṃ mettāya saddhiṃ parikappenti, sā <bold>tatramajjhattupekkhāyeva</bold>.</paragraph>
    <paragraph line="212" number="475"><bold>Kāyaduccaritādivatthūna</bold>nti <pageBreak edition="Myanmar" number="2.0148" /> parapāṇaparadhanaparaitthiādīnaṃ. <bold>Amaddanaṃ</bold> maddanapaṭipakkhabhāvo. Kāyaduccaritādivatthuto saṅkocanakiriyāpadesena kāyaduccaritādito eva saṅkocanakiriyā vuttāti daṭṭhabbaṃ. Na hi viratiyo duccaritavatthuno <bold>akiriyapaccupaṭṭhānā</bold> yujjanti, atha kho duccaritassa, viratīnañca soraccavasena saṅkocanaṃ, akiriyānañca hirottappānaṃ jigucchanādivasenāti ayametesaṃ viseso.</paragraph>
    <paragraph line="213" number="476"><bold>Saṅkhārā</bold>ti saṅkhārakkhandhadhamme sandhāyāha. Te hi idhādhippetā, aññathā aṭṭhatiṃsāti vattabbaṃ siyā. Yathā cittaṃ, evaṃ taṃsampayuttadhammāpi dutiye sasaṅkhārā evāti āha <bold>‘‘sasaṅkhārabhāvamattameva hettha viseso’’</bold>ti. <bold>Avasesā</bold> paṭhame vuttadhammā.</paragraph>
    <paragraph line="214"><bold>Avasesā pañcamena sampayogaṃ gacchantī</bold>ti ettha kathaṃ karuṇāmuditāupekkhāsahagate sambhavantīti? Pubbabhāgabhāvato. Appanāppattā eva hi karuṇāmuditā upekkhāsahagatā na honti, tato aññattha pana upekkhāsahagatāpi hontīti ācariyā.</paragraph>
    <paragraph line="215">Suvisuddhassa kāyakammādikassa cittasamādhānavasena rūpārūpāvacarakusalappavatti, na kāyakammādīnaṃ sodhanavasena, nāpi duccaritadurājīvānaṃ samucchindanapaṭippassambhanavasenāti mahaggatacittuppādesu viratīnaṃ asambhavoyevāti āha <bold>‘‘ṭhapetvā viratittaya’’</bold>nti. <bold>Tato</bold>ti rūpāvacarapaṭhame vuttacetasikato. <bold>Teyevā</bold>ti rūpāvacarapañcame vuttacetasikā eva. Yadi eva rūpāvacarato ko visesoti āha <bold>‘‘arūpāvacarabhāvoyeva hi ettha viseso’’</bold>ti.</paragraph>
    <paragraph line="216"><bold>Paṭhamajjhānike</bold>ti paṭhamajjhānavati. <bold>Maggaviññāṇe</bold>ti catubbidhepi maggaviññāṇe vuttanayeneva veditabbāti sambandho. <bold>Dutiyajjhānikādibhede maggaviññāṇe</bold>ti ettha <bold>ādi</bold>-saddena tatiyacatutthapañcamajjhānikāni saṅgaṇhāti. ‘‘Vuttanayenā’’ti vuttaṃ kiṃ avisesenāti codanāyane taṃ dassento <bold>‘‘karuṇāmuditāna’’</bold>ntiādimāha. Tattha maggaviññāṇānaṃ nibbānārammaṇattā, karuṇāmuditānañca sattārammaṇattā na tāsaṃ tattha sambhavo. Maggadhammesu ca pādakādiniyamena <pageBreak edition="Vipassana Research Institut" number="2.0139" /> kadāci sammāsaṅkappaviraho siyā <pageBreak edition="Myanmar" number="2.0149" />, na pana virativiraho kāyaduccaritādīnaṃ samucchindanavaseneva ariyamaggassa pavattanatoti <bold>niyataviratitā</bold>.</paragraph>
    <paragraph line="217" number="478"><bold>Na hiriyati</bold> na lajjatīti <bold>ahiriko,</bold> puggalo, cittaṃ, taṃsampayuttadhammasamudāyo vā. ‘‘Ahirikka’’nti vattabbe ekassa kakārassa lopaṃ katvā <bold>‘‘ahirika’’</bold>nti vuttaṃ. ‘‘Na ottappa’’nti ottappassa paṭipakkhabhūtaṃ dhammamāha. <bold>Ajigucchanaṃ</bold> ahīḷanaṃ. <bold>Alajjā</bold> aviriḷā. <bold>Tehevā</bold>ti kāyaduccaritādīhi eva. <bold>Asārajjaṃ</bold> nibbhayatā. <bold>Anuttāso</bold> asambhamo. <bold>Vuttapaṭipakkhavasenā</bold>ti alajjanākārena pāpānaṃ karaṇarasaṃ ahirikaṃ, anuttāsākārena anottappaṃ, vuttappakāreneva pāpato asaṅkocanapaccupaṭṭhānāni attani, paresu ca agāravapadaṭṭhānāni. Gāmasūkarassa viya asucito kilesāsucito ajigucchanaṃ ahirikena hoti, salabhassa viya aggito pāpato anuttāso anottappena hotīti evaṃ vuttappaṭipakkhavasena vitthāro veditabbo.</paragraph>
    <paragraph line="218" number="479"><bold>Lubbhanti tenā</bold>tiādīsu yaṃ vattabbaṃ, taṃ heṭṭhā vuttanayānusārena veditabbaṃ. <bold>Lubbhantī</bold>ti abhigijjhanti. <bold>Muyhantī</bold>ti na bujjhanti. <bold>Ārammaṇaggahaṇaṃ</bold> ‘‘mama ida’’nti taṇhābhinivesavasena abhinivissa ārammaṇassa avissajjanaṃ, na ārammaṇakaraṇamattaṃ. <bold>Abhisaṅgo</bold> abhimukhabhāvena āsatti. <bold>Apariccāgo</bold> avijahanaṃ, dummocanīyatā vā. <bold>Assādadassanaṃ</bold> assādadiṭṭhi. ‘‘Assādānupassino ca taṇhā pavaḍḍhatī’’ti (saṃ. ni. 2.52, 54, 57) hi vuttaṃ.</paragraph>
    <paragraph line="219" number="480"> Dhammasabhāvassa yāthāvato adassanaṃ <bold>cittassa andhabhāvo. Aññāṇaṃ</bold> ñāṇapaṭipakkho. Sampaṭivijjhituṃ asamatthatā <bold>asampaṭivedho</bold>. Yathā ñāṇaṃ ārammaṇasabhāvaṃ paṭivijjhituṃ na labbhati, mohassa tathā pavatti <bold>ārammaṇasabhāvacchādanaṃ</bold>. Asammāpaṭipattiṃ paccupaṭṭhapeti, sammāpaṭipattiyā paṭipakkhabhāvena gayhatīti vā <bold>asammāpaṭipattipaccupaṭṭhāno</bold>. Yassa uppajjati, tassa andhakaraṇaṃ andhakāro, tathā paccupatiṭṭhatīti <bold>andhakārapaccupaṭṭhāno</bold>.</paragraph>
    <paragraph line="220" number="481"><bold>Micchā</bold>ti dhammasabhāvassa viparītaṃ, niccāditoti attho. <bold>Ayoniso abhiniveso</bold> anupāyābhiniveso uppathābhiniveso. Dhammasabhāvaṃ <pageBreak edition="Myanmar" number="2.0150" /> atikkamitvā parato āmasanaṃ <pageBreak edition="Vipassana Research Institut" number="2.0140" /><bold>parāmāso</bold>. Viparītaggāhavasena ‘‘idameva saccaṃ, moghamañña’’nti (ma. ni. 2.187, 202, 203; 3.27-29) abhinivisanaṃ <bold>micchābhiniveso</bold>.</paragraph>
    <paragraph line="221" number="482"> Yassa dhammassa vasena uddhataṃ hoti cittaṃ, taṃsampayuttadhammā vā, so dhammo <bold>uddhaccaṃ. Avūpasamo</bold>ti asannisinnaappasannabhāvamāha. <bold>Anavaṭṭhānarasa</bold>nti calanakiccaṃ. <bold>Bhantatta</bold>nti paribbhamanākāraṃ. <bold>Cetaso avūpasame</bold>ti nipphādetabbe payojane bhummaṃ, avūpasamapaccayabhūtaṃ ārammaṇaṃ vā ‘‘avūpasamo’’ti vuttaṃ. Akusaladhammānaṃ ekantanihīnatāya <bold>‘‘akusalabhāvena ca lāmakatta’’</bold>nti vuttaṃ.</paragraph>
    <paragraph line="222" number="483"> Thinamiddhamettha aniyataṃ, na mānādīti thinamiddhassa aniyatatā ca ettha dutiyacitte paṭhamākusalato viseso.</paragraph>
    <paragraph line="223">Anussāhanāvasīdanabhāvena saṃhatabhāvo thinaṃ, tena yogato cittaṃ thinaṃ, tassa bhāvoti <bold>thinatā</bold>. Asamatthatāvighātavasena akammaññatā middhaṃ. Yasmā tato eva tena sampayuttadhammā medhitā vihatasāmatthiyā honti, tasmā <bold>‘‘middhanatā middha’’</bold>nti vuttaṃ. <bold>Anussāhalakkhaṇa</bold>nti ussāhapaṭipakkhalakkhaṇaṃ. Vīriyassa avanodanaṃ khipanaṃ <bold>vīriyāvanodanaṃ</bold>. Sampayuttadhammānaṃ saṃsīdanākārena paccupatiṭṭhati, tesaṃ vā saṃsīdanaṃ paccupaṭṭhapetīti <bold>saṃsīdanapaccupaṭṭhānaṃ. Akammaññatālakkhaṇa</bold>nti ettha kāmaṃ thinampi akammaññasabhāvameva, taṃ pana cittassa, middhaṃ vedanādikkhandhattayassāti ayamettha viseso. Tathā hi pāḷiyaṃ ‘‘tattha katamaṃ thinaṃ? Yā cittassa akallatā akammaññatā. Tattha katamaṃ middhaṃ? Yā kāyassa akallatā akammaññatā’’ti (dha. sa. 1162-1163) ca ādinā imesaṃ niddeso pavatto. <bold>Onahanaṃ</bold> viññāṇadvārānaṃ pidahanaṃ. <bold>Līnatā</bold> līnākāro ārammaṇaggahaṇe saṅkoco. Yasmā thinena cittasseva saṃhananaṃ hoti, middhena pana vedanādikkhandhattayassa viya rūpakāyassāpi, tasmā taṃ pacalāyikāniddaṃ paccupaṭṭhapetīti <bold>pacalāyikāniddāpaccupaṭṭhānaṃ</bold> vuttaṃ. <bold>Arati</bold> pantasenāsanesu, adhikusaladhammesu ca arocanā. <bold>Vijambhikā</bold> vijambhanasaṅkhātassa kāyaduṭṭhullassa kāraṇabhūtā saṃkilesappavatti. <bold>Arativijambhikādīsū</bold>ti <pageBreak edition="Myanmar" number="2.0151" /> ca <bold>ādi</bold>-saddena tandiādīnaṃ gahaṇaṃ. Nipphādetabbe payojane cetaṃ bhummavacanaṃ.</paragraph>
    <paragraph line="224"><bold>Avasesā</bold><pageBreak edition="Vipassana Research Institut" number="2.0141" /> soḷasa. Māno panettha aniyato hoti, tena saddhiṃ sattaraseva honti. Paṭṭhāne hi ‘‘saṃyojanaṃ dhammaṃ paṭicca saṃyojano dhammo uppajjati hetupaccayā’’ti ettha catukkhattuṃ kāmarāgena, tikkhattuṃ paṭighena ca māno vicikicchā bhavarāgoti tayopete sakadāgāmino saṃyojanānaṃ saṃyojanehi dasavidhā yojanāti dassitāya dasavidhāya yojanāya ‘‘kāmarāgasaṃyojanaṃ paṭicca mānasaṃyojanaṃ avijjāsaṃyojana’’nti (paṭṭhā. 3.4.1) vatvā ‘‘kāmarāgasaṃyojanaṃ paṭicca avijjāsaṃyojana’’nti (paṭṭhā. 3.4.1) tathā ‘‘mānasaṃyojanaṃ paṭicca bhavarāgasaṃyojanaṃ avijjāsaṃyojana’’nti (paṭṭhā 3.4.1) vatvā ‘‘bhavarāgasaṃyojanaṃ paṭicca avijjāsaṃyojana’’nti (paṭṭhā. 3.4.1) ca evamāgatāhi yojanāhi mānassa aniyatabhāvo pakāsito. Yadi hi māno niyato siyā, kāmarāgassa mānarahitā pavatti na siyā, tathā bhavarāgassa. Evaṃ sati paṭṭhāne catukkhattuṃ kāmarāgena yojanā na siyā, tikkhattuṃyeva siyā. Bhavarāgamūlikā ca na siyā. Evañca saṃyojanānaṃ saṃyojanehi aṭṭhavidhena yojanā siyā, na dasavidhena. Dasavidhāva ca dassitāti. Seyyādivasena uccato namanaṃ <bold>unnati</bold>. Unnamanavaseneva <bold>saṃpaggaharaso</bold>. Na vīriyaṃ viya taṃtaṃkiccasādhane abbhussahanavasena. Omānassāpi attānaṃ avaṃ katvā gahaṇampi sampaggahaṇavasenevāti daṭṭhabbaṃ. Ketu vuccati accuggatadhajo, idha pana ketu viyāti ketu, uḷāratamādibhāvo. Taṃ ketubhāvasaṅkhātaṃ ketuṃ kāmetīti ketukamyaṃ, cittaṃ. Yassa dhammassa vasena ketukamyaṃ, sā <bold>ketukamyatā</bold>. ‘‘Aha’’nti pavattanato mānassa diṭṭhisadisī pavattīti so diṭṭhiyā saddhiṃ ekacittuppāde na pavattati, attasinehasannissayo cāti āha <bold>‘‘diṭṭhivippayuttalobhapadaṭṭhāno’’</bold>ti.</paragraph>
    <paragraph line="225"><bold>Etthāpi cā</bold>ti <bold>ca</bold>-saddena thinamiddhaṃ ākaḍḍhati.</paragraph>
    <paragraph line="226" number="485"><bold>Dussantī</bold>ti byāpajjanti. <bold>Caṇḍikkaṃ</bold> kujjhanaṃ. Attano pavattiākāravasena, virūpasaṃsappanakaaniṭṭharūpasamuṭṭhāpanavasena ca <bold>visappanaraso</bold>. Kāyassa <pageBreak edition="Myanmar" number="2.0152" /> vijjhattabhāvāpādanato <bold>attano nissayadahanaraso</bold>. Dussanaṃ attano, parassa ca upabhogaphalakālesu aniṭṭhattā <bold>visasaṃsaṭṭhapūtimuttaṃ viya daṭṭhabbo</bold>ti sabbena sabbaṃ aggahetabbataṃ dasseti.</paragraph>
    <paragraph line="227" number="486"> Yaṃ parasampattīsu issākaraṇaṃ, sā issāti dassento āha <bold>‘‘issāyanā issā’’</bold>ti <pageBreak edition="Vipassana Research Institut" number="2.0142" />. <bold>Usūyanaṃ</bold> asahanaṃ. <bold>Tatthevā</bold>ti parasampattīsu eva. Abhiratipaṭipakkhabhūtaṃ issāya kiccaṃ, na abhiratiyā abhāvamattanti āha <bold>‘‘anabhiratirasā’’</bold>ti.</paragraph>
    <paragraph line="228" number="487"> Maccharayogena ‘‘maccharī’’ti pavattamānaṃ maccharisaddaṃ gahetvā āha <bold>‘‘maccharabhāvo macchariya’’</bold>nti. Niruttinayena pana mā idaṃ acchariyaṃ aññesaṃ hotu, mayhameva hotūti macchariyanti porāṇā. Taṃ macchariyaṃ vuccamānāni lakkhaṇādīni pariyādāya tiṭṭhati. <bold>Saṅkocanapaccupaṭṭhāna</bold>nti attasampattīnaṃ parehi asādhāraṇabhāvakaraṇena saṅkocanapaccupaṭṭhānaṃ. Kaṭukākāragati <bold>kaṭukañcukatā. Attasampatti</bold> āvāsādi.</paragraph>
    <paragraph line="229" number="488"><bold>Kukata</bold>nti ettha akatampi kukatameva. Evañhi vattāro honti ‘‘yaṃ mayā na kataṃ, taṃ kukata’’nti. Tathā hi vakkhati ‘‘katākatānusocanarasa’’nti. Evaṃ katākataṃ duccaritaṃ, sucaritañca kukataṃ, taṃ ārabbha vippaṭisāravasena pavattaṃ pana cittaṃ taṃsahacaritatāya idha ‘‘kukata’’nti gahetvā <bold>‘‘tassa bhāvo kukkucca’’</bold>nti vuttanti daṭṭhabbaṃ. Pacchā anutāpanaṃ vibādhanaṃ <bold>pacchānutāpo</bold>. Yathāpavattassa katākatākāravisiṭṭhassa duccaritasucaritassa anusocanavasena virūpaṃ paṭisaraṇaṃ <bold>vippaṭisāro</bold>. Parāyattatāhetutāya <bold>dāsabyamiva daṭṭhabbaṃ</bold>. Yathā hi dāsabye sati dāso parāyatto hoti, evaṃ kukkucce sati taṃsamaṅgī. Na hi so attano dhammatāya kusale pavattituṃ sakkoti. Atha vā katākatākusalakusalānusocane āyattatāya tadubhayavasena kukkuccena taṃsamaṅgī hotīti taṃ dāsabyaṃ viya hotīti.</paragraph>
    <paragraph line="230">Aniyatesu issādīsu <bold>thinamiddhasambhavova</bold> cāti <bold>ca</bold>-saddaṃ ānetvā sambandhitabbaṃ.</paragraph>
    <paragraph line="231" number="490"><bold>Pavattiṭṭhitimatto</bold>ti <pageBreak edition="Myanmar" number="2.0153" /> khaṇaṭṭhitimatto. ‘‘Nivāte dīpaccīnaṃ ṭhiti viyā’’ti hi evaṃ vuttacittaṭṭhiti viya santānaṭṭhitiyā paccayo bhavituṃ asamattho nicchayābhāvena asaṇṭhahanato cetaso pavattipaccayamattatāya pavattiṭṭhitimatto. Tenāha <bold>‘‘dubbalo samādhī’’</bold>ti. <bold>Vigatā cikicchā</bold>ti cikicchituṃ dukkaratāya vuttaṃ, na sabbathā vicikicchāya cikicchābhāvatoti tadatthamattaṃ dasseti. ‘‘Evaṃ nu kho, nanu kho’’tiādinā saṃsappanavasena setīti <bold>saṃsayo. Kampanarasā</bold>ti nānārammaṇe cittassa kampanakiccā. Uddhaccañhi attanā gahitākāre <pageBreak edition="Vipassana Research Institut" number="2.0143" /> eva ṭhatvā bhamatīti ekārammaṇasmiṃyeva vipphandanavasena pavattati. Vicikicchā pana yadipi rūpādīsu ekasmiṃyeva ārammaṇe uppajjati, tathāpi ‘‘evaṃ nu kho, nanu kho, idaṃ nu kho, aññaṃ nu kho’’ti aññaṃ gahetabbākāraṃ apekkhatīti nānārammaṇe kampanaṃ hotīti. Anicchayaṃ dveḷhakaṃ paccupaṭṭhapetīti <bold>anicchayapaccupaṭṭhānā</bold>. Anekaṃsassa ārammaṇe nānāsabhāvassa gahaṇākārena paccupatiṭṭhatīti <bold>anekaṃsagāhapaccupaṭṭhānā</bold>.</paragraph>
    <paragraph line="232" number="491"><bold>Sattārammaṇattā</bold>ti sattapaññattiārammaṇattā. Nanu ca paññattiārammaṇāpi vipākā hontīti codanaṃ sandhāyāha <bold>‘‘ekantaparittārammaṇā hi kāmāvacaravipākā’’</bold>ti. <bold>Viratiyopi vipākesu na santī</bold>ti etthāpi nanu kesuci vipākesu viratiyopi santīti codanaṃ manasi katvā āha <bold>‘‘pañca sikkhāpadā kusalāyevāti hi vutta’’</bold>nti, tena lokiyavipākesu viratiyo na santīti dasseti.</paragraph>
    <paragraph line="233"><bold>Tesa</bold>nti rūpāvacarādivipākaviññāṇānaṃ. Janetabbajanakasambandhe hi idaṃ sāmivacanaṃ.</paragraph>
    <paragraph line="234" number="492"><bold>Te</bold>ti te ahetukakiriyasaṅkhārā. Tattha kusalavipākamanodhātusampayuttehi samānā ahetukakiriyamanodhātusampayuttā, somanassasahagatasantīraṇasampayuttehi samānā hasituppādasampayuttā, upekkhāsahagatasantīraṇasampayuttehi samānā voṭṭhabbanasampayuttāti imamatthaṃ dassentena <bold>‘‘kusala…pe… samānā’’</bold>ti vatvā tato labbhamānaṃ visesaṃ dassetuṃ <bold>‘‘manoviññāṇadhātudvaye panā’’</bold>tiādi vuttaṃ. <bold>Vīriyasabbhāvato balappatto samādhi hoti</bold> ‘‘vīriyantaṃ bala’’nti katvā.</paragraph>
    <paragraph line="235">Samucchedaviratīhi <pageBreak edition="Myanmar" number="2.0154" /> eva arahantānaṃ viramanakiccassa niṭṭhitattā kiriyacittesu viratiyo na santīti āha <bold>‘‘ṭhapetvā viratiyo’’</bold>ti. Kāmāvacarasahetukakiriyasaṅkhārānaṃ kāmāvacarakusalehi viratikato viseso atthi, mahaggatesu pana tādisopi natthīti āha <bold>‘‘sabbākārenapī’’</bold>ti, dhammato, ārammaṇato, pavattiākāratoti sabbapakārenapīti attho.</paragraph>
    <centered line="236">Iti saṅkhārakkhandhe vitthārakathāmukhavaṇṇanā.</centered>
    <subhead line="237">Atītādivibhāgakathāvaṇṇanā</subhead>
    <paragraph line="238">Abhidhammantogadhampi <pageBreak edition="Vipassana Research Institut" number="2.0144" /> suttantabhājanīyaṃ suttantanayo eva, ekantaabhidhammanayo pana abhidhammabhājanīyanti āha <bold>‘‘abhidhamme padabhājanīyanayenā’’</bold>ti.</paragraph>
    <paragraph line="239" number="493"> Bhagavatā pana evaṃ khandhā vitthāritāti sambandho. Tasmā imāyapi pāḷiyā vasena khandhānaṃ saṃvaṇṇanaṃ karissāmāti adhippāyo. <bold>Yaṃ kiñcī</bold>ti ettha <bold>ya</bold>nti sāmaññena aniyamadassanaṃ. <bold>Kiñcī</bold>ti pakārabhedaṃ āmasitvā aniyamadassanaṃ. Ubhayenāpi atītaṃ vā…pe… santike vā appaṃ vā bahuṃ vā yādisaṃ vā tādisaṃ vā napuṃsakaniddesārahaṃ sabbaṃ byāpetvā gaṇhātīti āha <bold>‘‘anavasesapariyādāna’’</bold>nti. Evaṃ pana aññesupi napuṃsakaniddesārahesu pasaṅgaṃ disvā tattha adhippetatthaṃ aticca pavattanato atippasaṅgassa niyamanatthaṃ rūpanti vuttanti dassento <bold>‘‘rūpanti atippasaṅganiyamana’’</bold>nti āha. <bold>Yaṃ kiñcī</bold>ti ca <bold>yaṃ</bold>-saddaṃ ekaṃ padaṃ, sanipātaṃ <bold>kiṃ</bold>-saddañca ekaṃ padanti gahetvā aniyamekatthadīpanato <bold>‘‘padadvayenāpī’’</bold>ti vuttaṃ. <bold>Assā</bold>ti rūpassa. <bold>Atītādinā vibhāgaṃ ārabhati</bold> atītānāgatapaccuppannantiādinā.</paragraph>
    <paragraph line="240" number="494"><bold>Addhāsantatisamayakhaṇavasenā</bold>ti ettha cutipaṭisandhiparicchinne kāle <bold>addhā</bold>-saddo vattatīti ‘‘ahosiṃ nu kho ahamatītamaddhāna’’ntiādisuttavasena (ma. ni. 1.18; saṃ. ni. 2.20) viññāyati. Tathā hi <bold>bhaddekarattasutte</bold>pi ‘‘atītaṃ nānvāgameyyā’’tiādinā (ma. ni. 3.272, 275, 276, 277) addhāvaseneva atītādibhāvo vutto. ‘‘Tayome, <pageBreak edition="Myanmar" number="2.0155" /> bhikkhave, addhā, katame tayo? Atīto addhā anāgato addhā paccuppanno addhā’’ti (dī. ni. 3.305; itivu. 63) pana paramatthato paricchijjamāno addhā <bold>niruttipathasutta</bold>vasena khaṇaparicchinno vutto. Tattha hi ‘‘yaṃ, bhikkhave, rūpaṃ jātaṃ…pe… pātubhūtaṃ. Atthīti tassa saṅkhā’’ti (saṃ. ni. 3.62) vijjamānassa paccuppannatā, tato pubbe, pacchā ca atītānāgatatā vuttā. Tadaññasuttesu pana yebhuyyena cutipaṭisandhiparicchinno atītādiko addhā vuttoti so eva idhāpi ‘‘addhāvasenā’’ti vutto.</paragraph>
    <paragraph line="241">Sītaṃ sītassa sabhāgo, tathā uṇhaṃ uṇhassa. Yaṃ pana sītaṃ, uṇhaṃ vā sarīre sannipatitaṃ <pageBreak edition="Vipassana Research Institut" number="2.0145" /> santānavasena pavattamānaṃ anūnaṃ anadhikaṃ ekākāraṃ, taṃ eko utūti vuccatīti sabhāgautuno anekattā <bold>eka</bold>-ggahaṇaṃ kataṃ, evaṃ āhārepi. <bold>Ekavīthiekajavanasamuṭṭhāna</bold>nti pañcachaṭṭhadvāravasena vuttaṃ. Santatisamayakathā vipassakānaṃ upakāratthāya aṭṭhakathāsu kathitā. Janako hetu, upathambhako paccayo, tesaṃ uppādanaṃ, upatthambhanañca kiccaṃ. Yathā bījassa aṅkuruppādanaṃ, pathavīādīnañca tadupatthambhanaṃ, kammassa kaṭattārūpavipākuppādanaṃ, āhārādīnaṃ tadupatthambhanaṃ, evaṃ ekekassa kalāpassa, cittuppādassa ca janakānaṃ kammānantarādipaccayabhūtānaṃ, upatthambhakānañca sahajātapurejātapacchājātānaṃ kiccaṃ yathāsambhavaṃ yojetabbaṃ. Evaṃ utuādīnaṃ sabhāgavisabhāgatāsambhavato taṃsamuṭṭhānānaṃ rūpānaṃ santativasena atītādivibhāgo vutto, kammassa pana ekabhavanibbattakassa sabhāgavisabhāgatā natthīti taṃsamuṭṭhānānaṃ rūpānaṃ santativasena atītādivibhāgaṃ avatvā upatthambhakavaseneva vutto. Yadā pana liṅgaparivattanaṃ hoti, tadā balavatā akusalena purisaliṅgaṃ antaradhāyati, dubbalena kusalena itthiliṅgaṃ pātubhavati. Dubbalena ca akusalena itthiliṅgaṃ antaradhāyati, balavatā kusalena purisaliṅgaṃ pātubhavatīti kammasamuṭṭhānarūpānampi attheva visabhāgatāti tesampi santativasena atītādivibhāgo sambhavati, so pana na sabbakālikoti na gahito.</paragraph>
    <paragraph line="242"><bold>Taṃtaṃsamaya</bold>nti ekamuhuttādiko so so samayo etassāti taṃtaṃsamayaṃ, rūpaṃ, taṃtaṃsamayavantanti attho.</paragraph>
    <paragraph line="243"><bold>Tato</bold><pageBreak edition="Myanmar" number="2.0156" /><bold>pubbe</bold>ti tato khaṇattayassa pariyāpattito pubbe. Anuppannattā <bold>anāgataṃ. Pacchā</bold>ti tato pacchā. Khaṇattayaṃ atikkantattā <bold>atītaṃ</bold>. Yassa hetukiccaṃ, paccayakiccañca niṭṭhitattā atikkantaṃ, taṃ <bold>atītaṃ</bold> uppādakkhaṇe hetukiccaṃ, uppannaphalattā niṭṭhitañcāti daṭṭhabbaṃ. Tīsupi khaṇesu paccayakiccaṃ. Pathavīādīnaṃ sandhāraṇādikaṃ, phassādīnaṃ phusanādikañca attano kiccaṃ sakiccaṃ, sakiccassa karaṇakkhaṇo <bold>sakiccakkhaṇo,</bold> saha vā kiccena sakiccaṃ, yasmiṃ khaṇe sakiccaṃ rūpaṃ vā arūpaṃ vā hoti, so <bold>sakiccakkhaṇo,</bold> tasmiṃ khaṇe paccuppannaṃ. Ettha ca khaṇādikathāyaṃ <bold>‘‘tato pubbe anāgataṃ, pacchā atīta’’</bold>nti vacanaṃ addhādīsu viya bhedābhāvato nippariyāyaṃ. Addhādivasena hi aññeva dhammā atītā aññe anāgatā aññe paccuppannā labbhanti, khaṇādivasena pana natthi dhammato bhedo, kālato eva bhedo. Uppādato pubbe anāgato <pageBreak edition="Vipassana Research Institut" number="2.0146" />, khaṇattaye vattamāno, tato paraṃ atītoti nippariyāyā, addhāpaccuppannādi viya kenaci pariyāyena atītamanāgatanti ca vattabbatābhāvato.</paragraph>
    <paragraph line="244" number="495"> Heṭṭhā vuttaṃ ajjhattikabāhirabhedaṃ sandhāya <bold>‘‘vuttanayo evā’’</bold>ti vatvā tena aparitussamānena yadipi tattha ajjhattameva ajjhattikanti saddattho labbhati, tathāpi attheva ajjhattaajjhattikasaddānaṃ, bahiddhābāhirasaddānañca aññamaññaṃ atthabhedo. Tathā hi ajjhattikasaddo saparasantānikesu cakkhādīsu rūpādīsu bāhirasaddo viya pavattati, ajjhattasaddo pana tassa tassa sattassa sasantānikesveva cakkhurūpādīsu tato aññesu bahiddhāsaddo viya pavattati. Tasmā tamatthaṃ dassetuṃ <bold>‘‘apicā’’</bold>tiādi vuttaṃ. Tattha <bold>idhā</bold>ti imasmiṃ suttantanaye. Niyakajjhattampi na pubbe vuttaajjhattikameva, parapuggalikampi na pubbe vuttabāhiramevāti adhippāyo.</paragraph>
    <paragraph line="245" number="496"> Hīnapaṇītabhedo pariyāyato, nippariyāyato ca veditabboti sambandho. <bold>Tadeva</bold> sudassīnaṃ rūpaṃ. <bold>Yatthā</bold>ti yasmiṃ ārammaṇabhūte. Yaṃ ārammaṇaṃ katvā akusalavipākaviññāṇaṃ uppajjati, <bold>taṃ hīnaṃ</bold> aniṭṭhabhāvato. Yaṃ <bold>kusalavipākaṃ, taṃ paṇītaṃ</bold> iṭṭhabhāvato. Yathā hi akusalavipāko sayaṃ aniṭṭho aniṭṭhe eva uppajjati, na iṭṭhe, evaṃ kusalavipākopi sayaṃ iṭṭho iṭṭhe eva uppajjati, na aniṭṭhe. Tathā hi vuttaṃ <bold>aṭṭhakathāyaṃ</bold> –</paragraph>
    <indent line="246">‘‘Akusalakammajavasena <pageBreak edition="Myanmar" number="2.0157" /> aniṭṭhā pañca kāmaguṇā vibhattā, kusalakammajaṃ pana aniṭṭhaṃ nāma natthi, sabbaṃ iṭṭhameva. Kusalakammajavasena iṭṭhā pañca kāmaguṇā vibhattā. Kusalakammajañhi aniṭṭhaṃ nāma natthi, sabbaṃ iṭṭhamevā’’ti (vibha. aṭṭha. 6) ca.</indent>
    <paragraph line="247">Tattha manāpānipi kānici hatthirūpādīni akusalakammanibbattāni santi, na pana tāni tesaṃyeva hatthiādīnaṃ sukhassa hetubhāvaṃ gacchanti. Tassa tasseva hi sattassa attanā katena kusalena nibbattaṃ sukhassa paccayo hoti, akusalena nibbattaṃ dukkhassa. Tasmā kammajānaṃ iṭṭhāniṭṭhatā kammakārakasattassa vasena yojanārahā siyā. Tattha yaṃ vuttaṃ ‘‘kusalakammajaṃ aniṭṭhaṃ nāma natthī’’ti, na ca vuttaṃ ‘‘akusalakammajaṃ iṭṭhaṃ nāma natthī’’ti, tena <pageBreak edition="Vipassana Research Institut" number="2.0147" /> akusalakammajampi sobhanaṃ parasattānaṃ iṭṭhaṃ atthīti anuññātaṃ bhavissati, kusalakammajaṃ pana sabbesaṃ iṭṭhamevāti.</paragraph>
    <paragraph line="248">Tiracchānagatānaṃ pana kesañci manussarūpaṃ amanāpaṃ, yato te disvāva palāyanti, manussā ca devatārūpaṃ passitvā bhāyanti, tesampi vipākaviññāṇaṃ taṃ rūpaṃ ārabbha kusalavipākameva uppajjati, tādisassa pana puññassa abhāvā na tesaṃ tattha abhirati hoti. Kusalakammajassa pana aniṭṭhassa abhāvo viya akusalakammajassa ca iṭṭhassa abhāvo vattabbo. Hatthiādīnampi hi akusalakammajaṃ manussānaṃ akusalavipākasseva ārammaṇaṃ, kusalakammajaṃ pana pavatte samuṭṭhitaṃ kusalavipākassa. Iṭṭhārammaṇena pana vomissakattā appakaṃ akusalakammajaṃ bahulaṃ akusalavipākuppattiyā kāraṇaṃ na bhavissatīti sakkā viññātuṃ, vipākaṃ pana na sakkā vañcetunti vipākavasena iṭṭhāniṭṭhārammaṇavavatthānaṃ suṭṭhu yujjati. Yaṃ pana vuttaṃ ‘‘aniṭṭhā pañca kāmaguṇā’’ti, taṃ rūpādibhāvasāmaññato kāmaguṇasadisatāya taṃsadisesu tabbohārena vuttaṃ. Iṭṭhāneva hi rūpādīni ‘‘kāmaguṇā’’ti pāḷiyaṃ (ma. ni. 1.164-165, 177-178, 287; 2.155, 280; 3.57, 190; saṃ. ni. 5.30) vuttāni. Kāmaguṇavisabhāgā vā rūpādayo ‘‘kāmaguṇā’’ti vuttā asive sivoti vohāro viya, sabbāni vā iṭṭhāniṭṭhāni rūpādīni taṇhāvatthubhāvato kāmaguṇā eva. Vuttañhi ‘‘rūpā loke piyarūpaṃ sātarūpa’’ntiādi (dī. ni. 2.400; ma. ni. 1.133). Atisayena pana kamanīyattā <bold>suttesu</bold> kāmaguṇāti iṭṭharūpādīni vuttāni.</paragraph>
    <paragraph line="249"><bold>Vuttanayamevā</bold>ti <pageBreak edition="Myanmar" number="2.0158" /> abhidesena lakkhaṇato dūrasantikaṃ dassitanti āha <bold>‘‘okāsatopettha upādāyupādāya dūrasantikatā veditabbā’’</bold>ti. Tattha kittakato paṭṭhāya rūpaṃ okāsavasena santike nāma, kittakato pana paṭṭhāya dūre nāma? Pakatikathāya kathentānaṃ dvādasa hatthā savanūpacāro nāma, tassa orato santike, parato dūre. Tattha sukhumarūpaṃ dūre hontaṃ lakkhaṇatopi okāsatopi dūre hoti, santike hontaṃ pana okāsatova santike hoti, na lakkhaṇato. Oḷārikarūpaṃ santike hontaṃ lakkhaṇatopi okāsatopi santike hoti, dūre hontaṃ okāsatova hoti, na lakkhaṇato. ‘‘Upādāyupādāyā’’ti pana vuttattā attano rūpaṃ santike nāma, antokucchigatassāpi parassa dūre. Antokucchigatassa santike, bahi ṭhitassa dūreti <pageBreak edition="Vipassana Research Institut" number="2.0148" /> evaṃ antogabbhapamukhapariveṇasaṅghārāmasīmāgāmakhettajanapadarajjasamuddacakkavāḷesu tadantogatabahigatānaṃ vasena dūrasantikatā veditabbā.</paragraph>
    <paragraph line="250" number="497"><bold>Tadekajjha</bold>nti taṃ ekajjhaṃ ekato. <bold>Abhisaṃyūhitvā</bold>ti saṃharitvā, samūhaṃ vā katvā. <bold>Abhisaṅkhipitvā</bold>ti saṅkhipitvā saṅkhepaṃ katvā. <bold>‘‘Sabbampi rūpaṃ…pe… dassitaṃ hotī’’</bold>ti iminā rūpakhandhasaddānaṃ samānādhikaraṇasamāsabhāvaṃ dasseti. Tenevāha <bold>‘‘na hi rūpato añño rūpakkhandho nāma atthī’’</bold>ti.</paragraph>
    <paragraph line="251" number="498"> Rāsibhāvūpagamanena vedanākkhandhādayoti dassitā hontīti ānetvā sambandhitabbaṃ.</paragraph>
    <paragraph line="252"><bold>Santativasena, khaṇādivasena cā</bold>ti ettha addhāsamayavasena atītādivibhāgassa avacanaṃ sukhādivasena bhinnāya atītādibhāvavacanato. Na hi sukhā eva addhāvasena, samayavasena ca atītādikā hoti, tathā dukkhā eva, adukkhamasukhā eva ca kāyikacetasikādibhāvena bhinnā, tena vedanāsamudāyo addhāsamayavasena atītādibhāvena vattabbataṃ arahati samudāyassa tehi paricchinditabbattā, vedanekadesā pana gayhamānā santatikhaṇehi paricchedaṃ arahanti tathā paricchinditvā gahetabbato. Ekasantatiyaṃ pana sukhādīsu anekabhedabhinnesu yo bhedo paricchinditabbabhāvena gahito, tassa ekappakārassa <pageBreak edition="Myanmar" number="2.0159" /> pākaṭassa paricchedikā taṃsahitadvārālambanappavattā, avicchedena taduppādakekavidhavisayasamāyogappavattā ca santati bhavituṃ arahatīti tassā bhedantaraṃ anāmasitvā paricchedakabhāvena gahaṇaṃ kataṃ, lahuparivattino vā arūpadhammā parivattaneneva paricchedena paricchindanaṃ arahantīti santatikhaṇavaseneva paricchedo vutto. Ekavidhavisayasamāyogappavattā divasampi buddharūpaṃ passantassa, dhammaṃ suṇantassa pavattasaddhādisahitavedanā <bold>paccuppannā. ‘‘Pubbantāparantamajjhattagatā’’</bold>ti etena hetupaccayakiccavasena vuttanayaṃ dasseti.</paragraph>
    <paragraph line="253" number="499"> Sabyāpārasaussāhasavipākatā kusalādīhi tīhipi sādhāraṇāti asādhāraṇameva dassetuṃ <bold>‘‘sāvajjakiriyahetuto’’</bold>tiādi vuttaṃ. Tattha <bold>sāvajjakiriyahetuto</bold>ti pāṇātipātādigārayhakiriyānimittato. <bold>Kilesasantāpabhāvato</bold>ti kilesapariḷāhena sadarathabhāvato <pageBreak edition="Vipassana Research Institut" number="2.0149" />. Vūpasantasabhāvāya kusalāya vedanāya <bold>oḷārikā. Sabyāpārato</bold>ti saīhato. Tena yathā pavattamānāyassā vipākena bhavitabbaṃ, tathā pavattiṃ vadanto vipākuppādanayogyatamāha. <bold>Saussāhato</bold>ti sasattito, tena vipākuppādanasamatthataṃ. <bold>Savipākato</bold>ti vipākasabbhāvato, tena paccayantarasamavāyenassā vipākanibbattanaṃ. Tīhipi padehi vipākadhammataṃyeva dasseti. Kāyakammādibyāpārasabbhāvato vā <bold>sabyāpārato,</bold> javanussāhavasena <bold>saussāhato,</bold> vipākuppādanasamatthatāvasena <bold>savipākato</bold>ti evamettha attho veditabbo. Vipākaṃ anuppādentīpi kiriyā kusalā viya sabyāpārā, saussāhā eva ca hotīti tadubhayaṃ anāmasitvā kiriyābyākatavāre ‘‘savipākato’’ icceva vuttaṃ. <bold>Sabyābajjhato</bold>ti kilesadukkhena sadukkhato. <bold>Vuttavipariyāyato</bold>ti anavajjakiriyahetuto, kilesasantāpābhāvato, abyābajjhato ca vūpasantavuttīti evaṃ akusalāya vuttavipallāsato. <bold>Yathāyoga</bold>nti yogānurūpaṃ. Tīsu kāraṇesu yaṃ yaṃ yassā yassā yujjati, tadanurūpanti attho. Kusalākusalavedanāhi vipākabyākatāya tīhipi kāraṇehi <bold>oḷārikā</bold>. Kiriyābyākatāya savipākato savipākatāvisiṭṭhasabyāpārasaussāhato vāti. <bold>Vuttapariyāyenā</bold>ti vipākabyākatā abyāpārato <pageBreak edition="Myanmar" number="2.0160" />, anussāhato, avipākato ca tāhi kusalākusalavedanāhi sukhumā. Kiriyābyākatā avipākato, avipākatāvisiṭṭhasabyāpārasaussāhato vāti evaṃ kusalākusalāya vuttavipallāsena. Kammavegakkhittā hi kammapaṭibimbabhūtā ca kāyakammādibyāpāravirahato nirussāhā vipākā. Saussāhā ca kiriyā avipākadhammā. Savipākadhammā hi sagabbhā viya oḷārikāti.</paragraph>
    <paragraph line="254" number="500"><bold>Nirassādato</bold>ti assādābhāvato sukhapaṭikkhepato. <bold>Savipphārato</bold>ti saparipphandato, anupasantatoti attho. <bold>Abhibhavanato</bold>ti ajjhottharaṇato. Sukhāya majjhattatā natthi, upekkhāya sātatā. Santatādayo pana sabbattha sukhupekkhāsu labbhantīti <bold>‘‘yathāyoga’’</bold>nti vuttaṃ. <bold>Pākaṭato</bold>ti sukhito dukkhitoti disvāpi jānitabbattā vibhūtabhāvato. <bold>Sā</bold> adukkhamasukhā vedanā.</paragraph>
    <paragraph line="255" number="501"><bold>Asamāpannasamāpanna</bold>-ggahaṇena cettha bhūmivasenāpi vedanānaṃ oḷārikasukhumatā vuttāti veditabbā. <bold>Itarā</bold> samāpannassa vedanā.</paragraph>
    <paragraph line="256"><bold>Oghaniyato</bold>ti <pageBreak edition="Vipassana Research Institut" number="2.0150" /> oghehi ārammaṇaṃ katvā atikkamitabbato. Tathā <bold>yoganiyato, ganthaniyato cā</bold>ti etthāpi ganthova ganthanaṃ, tassa hitaṃ ārammaṇabhāvena sambandhanatoti <bold>ganthaniyaṃ</bold>. Evaṃ <bold>nīvaraṇiyaṃ, upādāniyañca</bold> veditabbaṃ. Saṃkilese niyuttā, saṃkilesaṃ vā arahantīti <bold>saṃkilesikā. Sā</bold> anāsavā.</paragraph>
    <paragraph line="257" number="502"><bold>Tatthā</bold>ti yathāvuttāya oḷārikasukhumatāya. <bold>Sambhedo</bold>ti saṅkaro. ‘‘Oḷārikā, sukhumā’’ti ca vuttānampi jātiādivasena puna sukhumoḷārikabhāvāpattidoso yathā na hoti, tathā <bold>pariharitabbo</bold>. Jātivasena sukhumāya vedanāya sabhāvapuggalalokiyavasena oḷārikataṃ pāḷivasena dassetuṃ <bold>‘‘vuttañheta’’</bold>ntiādi vuttaṃ. <bold>Evaṃ sukhādayopī</bold>ti ettha akusalā vedanā <bold>jātivasena oḷārikā, sabhāvavasena sukhumā</bold>. Kusalajjhānasahagatā sukhā vedanā jātivasena oḷārikā, samāpannassa vedanāti katvā puggalavasena sukhumāti evamādinā yojetabbā. <bold>‘‘Na parāmasitabbo’’</bold>ti etena jātiādayo <pageBreak edition="Myanmar" number="2.0161" /> cattāro koṭṭhāsā aññamaññaṃ avomissakā eva gahetabbā. Evaṃ sambhedassa parihāro, na aññathāti dasseti. Yathā abyākatamukhena, evaṃ kusalākusalamukhenapi, yathā ca jātimukhena, evaṃ sabhāvādimukhenapi dassetabbanti imamatthaṃ <bold>‘‘esa nayo sabbatthā’’</bold>ti atidisati.</paragraph>
    <paragraph line="258">Idāni jātiādikoṭṭhāsesupi mitho akusalādīnaṃ upādāyupādāya oḷārikasukhumataṃ dassetuṃ <bold>‘‘apicā’’</bold>tiādi āraddhaṃ. <bold>‘‘Nissayadahanato’’</bold>ti iminā dosasahagatāya pākaṭaṃ kurūrappavattiṃ dasseti. <bold>Niyatā</bold>ti micchattaniyāmena niyatā, ānantariyabhāvappattā kappatiṭṭhanakavipākatāya <bold>kappaṭṭhitikā</bold> devadattādīnaṃ viya. <bold>Asaṅkhārikā</bold> sabhāvatikhiṇatāya <bold>oḷārikā. Diṭṭhisampayuttā</bold> mahāsāvajjatāya <bold>oḷārikā. Sāpi</bold> diṭṭhisampayuttā <bold>niyatā oḷārikā,</bold> tato <bold>kappaṭṭhitikā,</bold> tato <bold>asaṅkhārikā</bold>ti tividhāpi heṭṭhā vuttanayattā ekajjhaṃ vuttā visuṃ visuṃyeva yojetabbā. Tenāha <bold>‘‘itarā sukhumā’’</bold>ti. <bold>Avisesenā</bold>ti dosasahagatā, lobhasahagatāti abhedena. <bold>Akusalā bahuvipākā</bold> dosussannatāya <bold>oḷārikā</bold>. Tathā <bold>kusalā appavipākā</bold>. Mandadosattā akusalā <bold>appavipākā sukhumā</bold>. Tathā <bold>kusalā bahuvipākā</bold>.</paragraph>
    <paragraph line="259">Oḷārikasukhumanikantivatthubhāvato kāmāvacarādīnaṃ oḷārikasukhumatā, lokuttarā pana ekantasukhumāva. Tatthāpi ca vibhāgaṃ parato vakkhati. <bold>Bhāvanāmayāpī</bold>ti bhāvanāmayāya bhedanena <pageBreak edition="Vipassana Research Institut" number="2.0151" /> dānasīlamayānampi bhedanaṃ nayato dassitanti veditabbaṃ. Bhāvanāya paguṇabalavakālādīsu kadāci ñāṇavippayuttacittenapi manasikāro hotīti vuttaṃ <bold>‘‘bhāvanāmayāpi duhetukā’’</bold>ti. <bold>Taṃtaṃbhūmivipākakiriyāvedanāsū</bold>ti ettha ‘‘kāmāvacaravipākā oḷārikā, rūpāvacarā sukhumā’’tiādinā yāva arahattaphalā netabbaṃ. ‘‘Kāmāvacarakiriyā oḷārikā, rūpāvacarakiriyā sukhumā’’tiādinā kāmāvacarā ca ‘‘dānākārappavattā oḷārikā, sīlākārappavattā sukhumā’’tiādinā yāva nevasaññānāsaññāyatanā netabbaṃ. Yathā ca jātikoṭṭhāse ayaṃ vibhāgo, evaṃ sabhāvakoṭṭhāsādīsupīti dassetuṃ <bold>‘‘dukkhādī’’</bold>tiādi vuttaṃ.</paragraph>
    <paragraph line="260">Sabbo <pageBreak edition="Myanmar" number="2.0162" /> cāyaṃ vibhāgo lakkhaṇasannissito vuttoti katvā āha <bold>‘‘okāsavasena cāpī’’</bold>tiādi. <bold>Sukhāpī</bold>ti <bold>pi</bold>-saddena adukkhamasukhaṃ sampiṇḍeti. <bold>Sabbatthā</bold>ti sabbāsu bhūmīsu. <bold>Yathānurūpa</bold>nti yā yā vedanā yattha yattha labbhati, tadanurūpaṃ. <bold>Vatthuvasenā</bold>ti yaṃ vatthuṃ ārabbha vedanā pavattati, tassa vasenāpi. <bold>Hīnavatthukā</bold>ti hīnaṃ vatthuṃ ārammaṇaṃ katvā kaṅgubhattaṃ bhuñjantassa vedanā hīnavatthukatāya <bold>oḷārikā</bold>. Sālimaṃsodanaṃ bhuñjantassa paṇītavatthukatāya <bold>sukhumā</bold>ti.</paragraph>
    <paragraph line="261" number="503"><bold>Ādinā nayenā</bold>ti sabbaṃ pāḷigatiṃ āmasati. Jātiādivasena asamānakoṭṭhāsatā <bold>visabhāgatā</bold>. Dukkhavipākatādivasena asadisakiccatā <bold>asaṃsaṭṭhatā,</bold> na asampayogo. Yadi siyā, dūravipariyāyena santikaṃ hotīti saṃsaṭṭhatā santikatā āpajjati, na ca vedanāya vedanāsampayogo atthi. Santikapadavaṇṇanāya ca ‘‘sabhāgato ca sarikkhato cā’’ti vakkhatīti vuttanayeneva attho veditabbo. Asadisasabhāvatā <bold>asarikkhatā. Sabbavāresū</bold>ti oḷārikasukhumabhede vuttanayānusārena vattabbesu sabbesu vāresu. Jātiādivasena samānakoṭṭhāsatā <bold>sabhāgatā,</bold> dukkhavipākatādivasena pana sadisasabhāvatā <bold>sarikkhatā</bold>. Tenāha <bold>‘‘akusalā pana…pe… santike’’</bold>ti.</paragraph>
    <centered line="262">Iti vedanākkhandhassa atītādivibhāge vitthārakathāmukhavaṇṇanā.</centered>
    <subhead line="263">Kamādivinicchayakathāvaṇṇanā</subhead>
    <paragraph line="264" number="504"><bold>Eta</bold>nti <pageBreak edition="Vipassana Research Institut" number="2.0152" /> evaṃ atītādivibhāge vitthārakathāmukhaṃ. <bold>Ñāṇabhedattha</bold>nti nānappakāraṃ ñāṇappabhedatthaṃ. <bold>Kamato</bold>ti desanākkamato, yena kāraṇenāyaṃ desanākkamo kato, tatoti attho. <bold>Visesato</bold>ti bhedato, khandhupādānakkhandhavibhāgatoti attho. <bold>Anūnādhikato</bold>ti pañcabhāvato. <bold>Upamāto</bold>ti upamāhi upametabbato. <bold>Daṭṭhabbato dvidhā</bold>ti dvīhi ākārehi ñāṇena passitabbato. <bold>Passantassatthasiddhito</bold>ti <pageBreak edition="Myanmar" number="2.0163" /> yathā passantassa yathādhippetatthanipphattito. <bold>Vibhāvinā</bold>ti paññavatā.</paragraph>
    <paragraph line="265"><bold>Uppattikkamo</bold>ti yathāpaccayaṃ uppajjantānaṃ uppajjanapaṭipāṭi. ‘‘Dassanenapahātabbā’’tiādinā (dha. sa. tikamātikā 8, 9) paṭhamaṃ pahātabbā paṭhamaṃ vuttā, dutiyaṃ pahātabbā dutiyaṃ vuttāti ayaṃ <bold>pahānakkamo</bold>. Sīlavisuddhiṃ paṭipajja cittavisuddhi paṭipajjitabbā, tathā tato parāpīti āha <bold>‘‘sīlavisuddhi…pe… paṭipattikkamo’’</bold>ti, anupubbapaṇītā bhūmiyo anupubbena vavatthitāti ayaṃ <bold>bhūmikkamo</bold>. ‘‘Cattāro satipaṭṭhānā’’tiādiko (vibha. 355) ekakkhaṇepi satipaṭṭhānādisambhavato <bold>desanākkamo</bold> ca. Dānakathādayo anupubbukkaṃsato kathitā, uppattiādivavatthānābhāvato pana dānādīnaṃ idha desanākkamavacanaṃ. Uppattiādivavatthānahetukatāya hi ‘‘paṭhamaṃ kalalaṃ hotī’’tiādikā (saṃ. ni. 1.235; kathā. 692) desanāpi samānā uppattiādikamabhāveneva vuttā. Yathāvuttavavatthānābhāvena pana anekesaṃ vacanānaṃ sahapavattiyā asambhavato yena kenaci pubbāpariyena desetabbatāya tena tena adhippāyena desanāmattasseva kamo <bold>desanākkamo</bold> daṭṭhabbo. <bold>Pubbāpariyavavatthānenā</bold>ti paṭhamaṃ rūpakkhandho, tato vedanākkhandhoti evaṃ pubbāpariyavavatthānena anuppattito. <bold>Appahātabbato</bold>ti khandhesu ekaccānaṃ pahātabbatāva natthi, kuto pahānakkamo. Sati hi sabbesaṃ pahātabbatāya pahānakkamena nesaṃ desanā siyā. <bold>Appaṭipajjanīyato</bold>ti sammāpaṭipattivasena na paṭipajjitabbato. <bold>‘‘Catubhūmipariyāpannattā’’</bold>ti iminā vedanādīnaṃ aniyatabhūmikataṃ dasseti. Niyatabhūmikānañhi bhūmikkamo sambhaveyya.</paragraph>
    <paragraph line="266"><bold>Abhedenā</bold>ti rūpādīnaṃ bhedaṃ vibhāgaṃ akatvā ekajjhaṃ piṇḍaggahaṇena. <bold>Attagāhapatita</bold>nti attagāhasaṅkhāte diṭṭhoghe nipatitaṃ. <bold>Samūhaghanavinibbhogadassanenā</bold>ti rūpato arūpaṃ vivecento rūpārūpasamūhe <pageBreak edition="Vipassana Research Institut" number="2.0153" /> ghanavinibbhujjanadassanena. <bold>Cakkhuādīnampi visayabhūta</bold>nti ekadesena samudāyabhūtaṃ rūpakkhandhaṃ vadati. Yā ettha iṭṭhaṃ, aniṭṭhañca rūpaṃ saṃvedeti, ayaṃ vedanākkhandhoti iṭṭhāniṭṭharūpasaṃvedanikaṃ vedanaṃ desesīti sambandho. Evaṃ sabbattha. Iṭṭhamajjhattaaniṭṭhamajjhattānampi iṭṭhāniṭṭhasabhāvattā iṭṭhāniṭṭhaggahaṇeneva gahaṇaṃ daṭṭhabbaṃ. <bold>Eva</bold>nti yathāvuttanayena. Saññāya gahitākāre <pageBreak edition="Myanmar" number="2.0164" /> visaye abhisaṅkhārappavattīti āha <bold>‘‘saññāvasena abhisaṅkhārake’’</bold>ti. Yathā viññāṇassa sampayuttadhammānaṃ nissayabhāvo pākaṭo, na tathā vedanādīnanti āha <bold>‘‘vedanādīnaṃ nissaya’’</bold>nti. ‘‘Manopubbaṅgamā dhammā (dha. pa. 1-2), cittānuparivattino dhammā (dha. sa. dukamātikā 62), chadvārādhipati rājā’’ti (dha. pa. aṭṭha. 2.181 erakapatthanāgarājavatthu) vacanato <bold>viññāṇaṃ</bold> adhipati.</paragraph>
    <paragraph line="267" number="505"> Rūpakkhandhe <bold>‘‘sāsavaṃ upādāniya’’</bold>nti vacanaṃ anāsavānaṃ dhammānaṃ sabbhāvato rūpakkhandhassa taṃsabhāvatānivattanatthaṃ, na anāsavarūpanivattanatthaṃ.</paragraph>
    <paragraph line="268"><bold>Anāsavāva khandhesu vuttā</bold>ti ettha aṭṭhānappayutto <bold>eva</bold>-saddo, anāsavā khandhesveva vuttāti attho. <bold>Idha pana</bold> visuddhimagge <bold>sabbepete</bold> khandhāpi upādānakkhandhāpi.</paragraph>
    <paragraph line="269" number="506"> Sabbasaṅkhatānaṃ sabhāgena ekajjhaṃ saṅgaho <bold>sabbasaṅkhatasabhāgekasaṅgaho</bold>. Sabhāgasabhāvena hi saṅgayhamānā sabbasaṅkhatā pañcakkhandhā honti. Tattha ruppanādisāmaññena samānakoṭṭhāsā sabhāgāti veditabbā. Tesu saṅkhatābhisaṅkharaṇakiccaṃ āyūhanarasāya cetanāya balavanti sā ‘‘saṅkhārakkhandho’’ti vuttā. Aññe ca ruppanādivisesalakkhaṇarahitā phassādayo saṅkhatābhisaṅkharaṇasāmaññenāti daṭṭhabbā, phusanādayo pana sabhāvā visuṃ khandhasaddavacanīyā na hontīti dhammasabhāvaññunā tathāgatena phassakkhandhādayo na vuttāti veditabbā. ‘‘Ye hi keci, bhikkhave, samaṇā vā brāhmaṇā vā sassatavādā sassataṃ attānañca lokañca paññapenti, sabbe te ime eva pañcupādānakkhandhe nissāya paṭicca, etesaṃ vā aññatara’’nti evamādisuttānañca vasena attattaniyagāhassa etapparamatā daṭṭhabbā. Etena ca vakkhamānasuttavasena ca khandhe eva nissāya parittārammaṇādivasena na vattabbā ca diṭṭhi uppajjati khandhanibbānavajjassa sabhāvadhammassa abhāvatoti vuttaṃ hoti. <bold>Rūpa</bold>nti ruppanasabhāvaṃ dhammajātamāha. <bold>Vedana</bold>ntiādīsupi eseva nayo. ‘‘Sīlakkhandho samādhikkhandho’’tiādi (dī. ni. 3.355) vacanato <pageBreak edition="Vipassana Research Institut" number="2.0154" /> aññesañca khandhasaddavacanīyānaṃ <pageBreak edition="Myanmar" number="2.0165" /> sīlakkhandhādīnaṃ sabbhāvato na pañcevāti codanaṃ nivattetumāha <bold>‘‘aññesaṃ tadavarodhato’’</bold>ti.</paragraph>
    <paragraph line="270" number="507"> Pavattiṭṭhānabhūtaṃ vasanaṭṭhānaṃ viya hotīti vuttaṃ <bold>‘‘nivāsaṭṭhānato’’</bold>ti. Dukkhadukkhavipariṇāmadukkhasaṅkhāradukkhatāvasena vedanāya ābādhakattaṃ daṭṭhabbaṃ. Rāgādisampayuttassa vipariṇāmādidukkhassa itthipurisādiākāragāhikā taṃtaṃsaṅkappamūlabhūtā saññā <bold>samuṭṭhānaṃ</bold>. Pittādi viya rogassa āsannakāraṇaṃ <bold>samuṭṭhānaṃ</bold>. Utubhojanavisamatāvisamaparihārādi viya mūlakāraṇaṃ <bold>nidānaṃ</bold>. Cittassa aṅgabhūtā cetasikāti viññāṇaṃ gilānūpamaṃ vuttaṃ. Kuṭṭharogavato siniyhanaṃ tassa bhiyyobhāvāya viya bālassa puññābhisaṅkhārādivasena pavatti vedanādukkhāvahā asappāyasevanasadisī. <bold>Vedanattāyā</bold>ti vedanāsabhāvatthaṃ, vedanattalābhāyāti attho. Kāraṇaṭṭhānatāya, bhojanādhāratāya ca <bold>cārakūpamaṃ, bhājanūpama</bold>ñca rūpaṃ. Subhasaññādivasena vedanākāraṇassa hetubhāvato, vedanābhojanassa chādāpanato ca <bold>aparādhūpamā, byañjanūpamā</bold> ca saññā. Vedanāhetuto <bold>kāraṇakārakūpamo, parivesakūpamo</bold> ca saṅkhārakkhandho. Bhattakāro eva yebhuyyena parivisatīti parivesakaggahaṇaṃ. Vedanāya vibādhitabbato, anuggahetabbato ca <bold>aparādhikūpamaṃ, bhuñjakūpama</bold>ñca viññāṇaṃ vuttaṃ.</paragraph>
    <paragraph line="271" number="508"> ‘‘Pañca vadhakā paccatthikā ukkhittāsikāti kho, bhikkhave, pañcannetaṃ upādānakkhandhānaṃ adhivacana’’nti <bold>āsīvisūpame</bold> (saṃ. ni. 4.238) vadhakāti vuttā, ‘‘bhāroti kho, bhikkhave, pañcannetaṃ upādānakkhandhānaṃ adhivacana’’nti <bold>bhārasutte</bold> (saṃ. ni. 3.22) bhārāti, ‘‘atītampāhaṃ addhānaṃ evameva rūpena khajjiṃ, seyyathāpi etarahi paccuppannena rūpena khajjāmi. Ahañceva kho pana anāgataṃ rūpaṃ abhinandeyyaṃ, anāgatampāhaṃ addhānaṃ evameva rūpena khajjeyyaṃ, seyyathāpi…pe… khajjāmī’’tiādinā (saṃ. ni. 3.79) <bold>khajjanīyapariyāye</bold> khādakāti, ‘‘so aniccaṃ rūpaṃ ‘aniccaṃ rūpa’nti yathābhūtaṃ nappajānātī’’tiādinā (saṃ. ni. 3.85) <bold>yamakasutte</bold> aniccādikāti. Yadipi ‘‘idha pana sabbepete ekajjhaṃ katvā khandhāti adhippetā’’ti vuttaṃ, bāhullena pana upādānakkhandhānaṃ tadantogadhānaṃ daṭṭhabbatā veditabbā. Vipassanāya bhūmivicāro hesoti.</paragraph>
    <paragraph line="272"><bold>Pheṇapiṇḍo</bold><pageBreak edition="Myanmar" number="2.0166" /><bold>viyā</bold>tiādīsu rūpādīnaṃ evaṃ pheṇapiṇḍādisadisatā daṭṭhabbā, yathā pheṇapiṇḍo <pageBreak edition="Vipassana Research Institut" number="2.0155" /> nissāro paridubbalo agayhupago; gahitopi kiñci atthaṃ na sādheti, chiddāvachiddo anekasandhisaṅghaṭito bahūnaṃ pāṇakānaṃ āvāso anupubbūpacito sabbāvatthanipātī avassaṃbhedī, evaṃ rūpampi niccasārādivirahato nissāraṃ pheggu viya, sukhabhañjanīyato dubbalaṃ, niccanti vā dhuvanti vā ahanti vā mamanti vā na gahetabbaṃ, gahitampi tathā na hoti, bahuchiddaṃ asītisatasandhisaṅghaṭitaṃ anekakimikulāvāsaṃ kalalādivasena anupubbūpacitaṃ kalalakālato paṭṭhāya sabbāsupi avatthāsu vinassati, avassameva ca bhijjati. <bold>Aṭṭhakathāyaṃ</bold> (saṃ. ni. aṭṭha. 2.3.95; vibha. aṭṭha. 26 kamādivinicchayakathā) pana parimaddanāsahanameva upamūpameyyasambandho vutto.</paragraph>
    <paragraph line="273">Yathā pubbuḷo nissāro paridubbalo agayhupago, gahitopi na kiñci atthaṃ sādheti, na ciraṭṭhitiko, tathā vedanāpi. Yathā ca pubbuḷo, udakatalaṃ, udakabinduṃ, udakajallikaṃ saṅkaḍḍhitvā puṭaṃ katvā gahaṇavātañcāti cattāri kāraṇāni paṭicca jāyati, evaṃ vedanāpi vatthuṃ, ārammaṇaṃ, kilesajallaṃ, phassasaṅghaṭṭanañcāti cattāri kāraṇāni paṭicca uppajjati. Yathā hi udakatale bindunipātajanito vāto udakajallikasaṅkhātaṃ udakalasikaṃ saṅkaḍḍhitvā puṭaṃ katvā pubbuḷaṃ nāma karoti, evaṃ vatthumhi ārammaṇāpāthagamanajanito phasso anupacchinnaṃ kilesajallaṃ sahakārīpaccayabhāvena saṅkaḍḍhitvā vedanaṃ nāma karoti. Idañca kilesehi mūlakāraṇabhūtehi, ārammaṇassādanabhūtehi ca nibbattaṃ vaṭṭagataṃ vedanaṃ sandhāya vuttaṃ. Ukkaṭṭhaparicchedena vā cattāro paccayā vuttā, ūnehipi pana uppajjateva. Idha muhuttaramaṇīyatā upamopameyyasambandho vutto.</paragraph>
    <paragraph line="274">Yathā pana <bold>marīcikā</bold> asārā agayhupagā. Na hi taṃ gahetvā pātuṃ vā nhāyituṃ vā bhājanaṃ vā pūretuṃ sakkā, evaṃ saññāpi asārā agayhupagā. Yathā ca marīcikā vipphandamānā sañjātūmivegā viya khāyantī mahājanaṃ vippalambeti, evaṃ saññāpi ‘‘nīlaṃ pītaṃ dīghaṃ rassa’’ntiādinā ārammaṇe pavattamānā sabhāvamatte aṭṭhatvā ‘‘subhaṃ sukhaṃ nicca’’ntiādimicchāgāhassa kāraṇabhāvena lokaṃ vippalambeti.</paragraph>
    <paragraph line="275">Yathā <pageBreak edition="Myanmar" number="2.0167" /><bold>kadalikkhandho</bold> asāro agayhupago. Na hi taṃ gahetvā gopānasīādīnaṃ atthāya upanetuṃ sakkā, upanītampi tathā na hoti, bahuvaṭṭisamodhāno ca hoti, evaṃ saṅkhārakkhandhopi <pageBreak edition="Vipassana Research Institut" number="2.0156" /> asāro agayhupago. Na hi taṃ niccādivasena gahetuṃ sakkā, gahitampi tathā na hoti, bahudhammasamodhāno ca. Aññadeva hi phassassa lakkhaṇaṃ, aññaṃ cetanādīnaṃ, te pana sabbe samodhānetvā saṅkhārakkhandhoti vuccati.</paragraph>
    <paragraph line="276">Yathā ca <bold>māyā</bold> asārā agayhupagā. Na hi taṃ gahetvā kiñci atthaṃ kiccaṃ sādhetuṃ sakkā, ittarā lahupaccupaṭṭhānā amaṇiādimeva maṇiādirūpena dassentī mahājanaṃ vañceti, evaṃ viññāṇampi asāraṃ ittaraṃ lahupaccupaṭṭhānaṃ, teneva cittena āgacchantaṃ viya, gacchantaṃ viya, ṭhitaṃ viya, nisinnaṃ viya ca katvā gāhāpeti, aññadeva cittaṃ āgamane, aññaṃ gamanādīsūti. Evaṃ viññāṇaṃ māyāsadisaṃ.</paragraph>
    <paragraph line="277">Pañcapi upādānakkhandhā asubhādisabhāvā eva saṃkilesāsucivatthubhāvāditoti asubhādito daṭṭhabbā eva, tathāpi katthaci koci viseso sukhaggahaṇīyo hotīti āha <bold>‘‘visesato cā’’</bold>tiādi. Tattha cattāro satipaṭṭhānā catuvipallāsappahānakarāti tesaṃ gocarabhāvena rūpakkhandhādīsu asubhādibhāvena daṭṭhabbatā vuttā.</paragraph>
    <paragraph line="278" number="509"><bold>Khandhehi na vihaññati</bold> parividitasabhāvattā. Vipassakopi tesaṃ vipattiyaṃ na dukkhamāpajjati, khīṇāsavesu pana vattabbameva natthi. Te hi āyatimpi khandhehi na bādhīyantīti.</paragraph>
    <paragraph line="279"><bold>Kabaḷīkārāhāraṃ parijānātī</bold>ti ‘‘āhārasamudayā rūpasamudayo’’ti (saṃ. ni. 3.56,57) vacanato ajjhattikarūpe chandarāgaṃ pajahanto tassa samudayabhūte kabaḷīkārāhārepi chandarāgaṃ pajahatīti attho. Ayaṃ <bold>pahānapariññā</bold>. Ajjhattikarūpaṃ pana pariggaṇhanto tassa paccayabhūtaṃ kabaḷīkārāhāraṃ pariggaṇhātīti <bold>ñātapariññā</bold>. Tassa ca udayabbayānupassī hotīti <bold>tīraṇapariññā</bold> ca yojetabbā. Evaṃ pariññattaye sijjhante ime vipallāsādayo vidhamīyanti evāti āha <bold>‘‘asubhe subhanti vipallāsaṃ pajahatī’’</bold>tiādi. Tattha kāmarāgabhūtaṃ abhijjhaṃ sandhāyāha <bold>‘‘abhijjhākāyagantha’’</bold>nti. Asubhānupassanāya hi kāmarāgappahānaṃ hoti <pageBreak edition="Myanmar" number="2.0168" />, kāmarāgamukhena vā sabbalobhappahānaṃ vadati. <bold>Na upādiyati</bold> na gaṇhati na uppādeti.</paragraph>
    <paragraph line="280">‘‘Phassapaccayā <pageBreak edition="Vipassana Research Institut" number="2.0157" /> vedanā’’ti (ma. ni. 3.126; saṃ. ni. 2.39; mahāva. 1; udā. 1; netti. 24) vuttattā ‘‘vedanāya chandarāgaṃ pajahanto tassā paccayabhūte phassāhārepi chandarāgaṃ pajahatī’’tiādinā āhāraparijānane vuttanayena phassaparijānanaṃ yojetabbaṃ. Vedanāya dukkhato dassanena tattha <bold>sukhanti vipallāsaṃ pajahati</bold>. Sukhatthameva bhavapatthanā hotīti vedanāya taṇhaṃ pajahanto <bold>bhavoghaṃ uttarati</bold>. Tato eva <bold>bhavayogena visaṃyujjati. Bhavāsavena ca anāsavo hoti,</bold> sabbavedanaṃ dukkhato passanto attano parena apubbaṃ dukkhaṃ uppāditaṃ, sukhaṃ vā vināsitaṃ na cinteti, tato ‘‘anatthaṃ me acarī’’tiādi (dha. sa. 1237; vibha. 909) āghātavatthuppahānato <bold>byāpādakāyaganthaṃ bhindati</bold>. ‘‘Sukhabahule sugatibhave suddhī’’ti aggahetvā gosīlagovatādīhi suddhiṃ parāmasanto sukhapatthanāvaseneva parāmasatīti vedanāya taṇhaṃ pajahantopi <bold>sīlabbatupādānaṃ na upādiyati</bold>.</paragraph>
    <paragraph line="281">Manosañcetanā saṅkhārakkhandho, saññā pana taṃsampayuttāti saññāsaṅkhāre anattato passanto manosañcetanāya chandarāgaṃ pajahati, tañca pariggaṇhāti, tīreti cāti <bold>‘‘saññaṃ saṅkhāre…pe… parijānātī’’</bold>ti vuttaṃ. Saññāsaṅkhāre anattāti passanto attadiṭṭhimūlakattā sabbadiṭṭhīnaṃ attadiṭṭhiṃ viya sabbadiṭṭhiyopi vidhamatīti dassento <bold>‘‘diṭṭhoghaṃ uttarati…pe… attavādupādānaṃ na upādiyatī’’</bold>ti āha.</paragraph>
    <paragraph line="282"><bold>Viññāṇaṃ aniccato passanto</bold> aniccānupassanāmukhena tissopi anupassanā ussukkanto tīhipi pariññāhi <bold>viññāṇāhāraṃ parijānāti</bold>. Visesato panettha <bold>anicce niccanti vipallāsaṃ pajahati</bold>. Tattha niccaggāhabāhullato avijjāya viññāṇe ghanagahaṇaṃ hotīti ghanavinibbhogaṃ katvā taṃ aniccato passanto <bold>avijjoghaṃ uttarati</bold>. Tato eva avijjāyogena visaṃyutto <bold>avijjāsavena anāsavo ca hoti</bold>. Mohabaleneva sīlabbataparāmasanaṃ hotīti taṃ pajahanto <bold>‘‘sīlabbataparāmāsakāyaganthaṃ bhindati</bold>.</paragraph>
    <indent line="283">‘‘Yañca <pageBreak edition="Myanmar" number="2.0169" /> kho idaṃ, bhikkhave, vuccati cittaṃ itipi, mano itipi, viññāṇaṃ itipi, tatrāssutavā puthujjano nālaṃ nibbindituṃ, nālaṃ virajjituṃ, nālaṃ vimuccituṃ. Taṃ kissa hetu? Dīgharattaṃ hetaṃ, bhikkhave, assutavato puthujjanassa ajjhositaṃ mamāyitaṃ <pageBreak edition="Vipassana Research Institut" number="2.0158" /> parāmaṭṭhaṃ ‘etaṃ mama, esohamasmi, eso me attā’’’tiādi (saṃ. ni. 2.62) –</indent>
    <paragraph line="284">Vacanato yathā viññāṇaṃ niccato passanto diṭṭhupādānaṃ upādiyati, evaṃ taṃ aniccato passanto <bold>diṭṭhupādānaṃ na upādiyatī</bold>ti.</paragraph>
    <paragraph line="285"><bold>Evaṃ mahānisaṃsanti</bold> vuttappakārena vipallāsādisakalasaṃkilesavidhamanupāyabhāvato evaṃ vipuludayaṃ. <bold>Vadhakādivasenā</bold>ti ukkhittāsikavadhakādivasena. <bold>Passeyyā</bold>ti ñāṇadassanena paccakkhato passeyya.</paragraph>
    <centered line="286">Khandhaniddesavaṇṇanā niṭṭhitā.</centered>
    <centered line="287">Iti cuddasamaparicchedavaṇṇanā.</centered>
  </content>
</document>