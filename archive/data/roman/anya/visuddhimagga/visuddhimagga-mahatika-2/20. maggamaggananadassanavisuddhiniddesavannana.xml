<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0104n.att8.xml</normativeSource>
    <archivePath>roman/anya/visuddhimagga/visuddhimagga-mahatika-2/20. maggamaggananadassanavisuddhiniddesavannana.xml</archivePath>
    <baseFileName>20. maggamaggananadassanavisuddhiniddesavannana</baseFileName>
    <titlePath>20. Maggāmaggañāṇadassanavisuddhiniddesavaṇṇanā - Visuddhimagga-mahāṭīkā-2 - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">20. Maggāmaggañāṇadassanavisuddhiniddesavaṇṇanā</chapter>
    <subhead line="2">Sammasanañāṇakathāvaṇṇanā</subhead>
    <paragraph line="3" number="692"><bold>Evaṃ</bold><pageBreak edition="M" number="2.0386" /><pageBreak edition="V" number="2.0362" /><bold>maggañca amaggañca ñatvā ṭhitaṃ ñāṇa</bold>nti ayaṃ upakkilesavinimuttā vīthipaṭipannā vipassanāpaññā ariyamaggassa pubbabhāgamaggo, ayaṃ obhāsādibhedo dasavidho upakkileso na maggoti evaṃ maggañca amaggañca yāthāvato vavatthapetvā ṭhitaṃ ñāṇaṃ.</paragraph>
    <paragraph line="4">Atītādivasena anekabhedabhinne dhamme kalāpato saṅkhipitvā sammasanaṃ <bold>kalāpasammasanaṃ,</bold> ayaṃ kira jambudīpavāsīnaṃ abhilāpo. ‘‘Yaṃ kiñci rūpa’’ntiādinā (ma. ni. 1.361; 2.113; 3.86; a. ni. 4.181) nayena hi dhammānaṃ vipassanā <bold>nayavipassanā,</bold> ayaṃ kira tambapaṇṇidīpavāsīnaṃ abhilāpo. Tenevāha <bold>‘‘kalāpasammasanasaṅkhātāya nayavipassanāyā’’</bold>ti. <bold>Tāva</bold>-saddo kamattho, tena sammasanappakārānaṃ bahubhedataṃ dīpeti. Bahubhāvato hi tesaṃ paṭhamaṃ nayavipassanāya yogārambhaṃ anusāsati ‘‘nayavipassanāya tāva yogo karaṇīyo’’ti. <bold>Kasmā</bold>ti codakavacanaṃ. Tassāyaṃ adhippāyo – yadi maggāmaggañāṇadassanavisuddhi sampādetabbā, atha kasmā ‘‘nayavipassanāya ādito yogo kātabbo’’ti vuttanti. Itaro tassāyaṃ adhigamūpāyoti dassento <bold>‘‘āraddhavipassakassā’’</bold>tiādimāha. Tenetaṃ dasseti ‘‘vipassanāya sati udayabbayañāṇuppādo, udayabbayañāṇe sati obhāsādiupakkilesasambhavo, tato maggāmaggavavatthānaṃ, tasmā tassa āditova ārambhassa sambhavo natthīti vipassanā paṭhamaṃ āraddhabbā’’ti. Evampi paṭhamaṃ nayavipassanāva kasmā āraddhabbāti āha <bold>‘‘vipassanāya ca kalāpasammasanaṃ ādī’’</bold>ti. Tañhi atītādibhedabhinnānaṃ dhammānaṃ saṅkhipitvā vavatthānavasena pavattanato ādikammikassa sukaraṃ sammasananti ādibhūtaṃ.</paragraph>
    <paragraph line="5"><bold>Tasmā</bold>ti <pageBreak edition="V" number="2.0363" /> ādibhūtattā. Atha vā <bold>tasmā</bold>ti yasmā āraddhavipassakassa…pe… kalāpasammasanaṃ ādi, tasmā. <bold>Eta</bold>nti kalāpasammasanaṃ. <bold>Apicā</bold>tiādi kalāpasammasanasseva vipassanāya ādibhāve upacayahetudassanaṃ. Udayabbayañāṇapariyosānā tīraṇapariññā, asampatte <pageBreak edition="M" number="2.0387" /> eva ca udayabbayañāṇe maggāmaggavavatthānaṃ hotīti āha <bold>‘‘tīraṇapariññāya vattamānāyā’’</bold>ti. <bold>Kalāpasammasane tāva yogo kātabbo</bold>ti etthāpi tasseva paṭhamārambhe kāraṇaṃ vuttanayeneva veditabbaṃ. Yasmā kalāpasammasanaṃ nāma ekavisuddhiyampi na antogadhaṃ, ekacce ca taṃ anāmasitvāva vipassanācāraṃ vaṇṇenti. Evaṃ santepi taṃ <bold>suttantesu</bold> ekadesena, anavasesato ca dassitaṃ. <bold>Paṭisambhidāyaṃ</bold> ādikammikānaṃ manasikārasukaratāya vipassanāya ādibhāvena ṭhapitaṃ. Vipassantassa ca obhāsādīsu uppannesu maggāmaggañāṇasambhavo, tasmā ‘‘taṃ sampādetukāmenā’’tiādinā ayaṃ vicāro katoti daṭṭhabbaṃ.</paragraph>
    <paragraph line="6" number="693"><bold>Tatrā</bold>ti tasmiṃ tīraṇapariññāya ñātapariññānantarabhāve, tāsu vā pariññāsu. <bold>Vinicchayo</bold>ti sarūpato, kiccato, bhūmito ca sanniṭṭhānaṃ. Lokuttarāpi purimasmiṃ saccadvaye maggasampayuttā tividhāpi pariññā kiccavasena labbhatīti <bold>‘‘lokiyapariññā’’</bold>ti visesetvā vuttaṃ. Sabhāvadhammānaṃ lakkhaṇasallakkhaṇato ñeyyaabhimukhā paññā <bold>abhiññāpaññā. Ñātaṭṭhe</bold>ti ñātabhāvanimittaṃ. Abhiññeyyassa jānanahetu <bold>‘‘ñāṇa’’</bold>nti vuccati. <bold>Pariññāpaññā</bold>ti aniccādilakkhaṇāni paricchijja jānanapaññā. <bold>Tīraṇaṭṭhe</bold>ti sammasanabhāvahetu. <bold>Pahānapaññā</bold>ti pahātabbassa pajahanapaññā. Vedayitādilakkhaṇavidhuratāya <bold>ruppanalakkhaṇaṃ</bold> paccattalakkhaṇaṃ vuttaṃ. <bold>Tesaṃyeva</bold> paccattalakkhaṇasallakkhaṇavasena gahitadhammānaṃyeva. Yathā pathavīphassādīnaṃ kakkhaḷaphusanādilakkhaṇāni tīsupi khaṇesu sallakkhitabbāni paṭiniyatarūpatāya sabhāvasiddhāneva hutvā gayhanti, na evamaniccatādilakkhaṇāni. Tāni pana bhaṅgudayabbayapīḷāvasavattanākāramukhena gahetabbato samāropitarūpāni viya gayhantīti vuttaṃ <bold>‘‘sāmaññalakkhaṇaṃ āropetvā’’</bold>ti. Lokiyapariññānaṃyeva adhippetattā lakkhaṇārammaṇikavipassanāva <bold>‘‘pahānapariññā’’</bold>ti vuttā.</paragraph>
    <paragraph line="7"><bold>Saṅkhārapaṭicchedato</bold>ti nāmarūpavavatthānato, yā ‘‘diṭṭhivisuddhī’’ti vuttā. Keci pana ‘‘khandhādīnaṃ vipassanāya bhūmibhāvato sabbopi khandhādivicāro saṅkhāraparicchedo’’ti vadanti. <bold>‘‘Paccattalakkhaṇapaṭivedhasseva ādhipacca’’</bold>nti iminā nāmarūpapaccayapariggahapaññānaṃ tīraṇapahānāsamatthataṃ <pageBreak edition="V" number="2.0364" /> dasseti <pageBreak edition="M" number="2.0388" />. Tāsampi pana ‘‘namanalakkhaṇaṃ nāmaṃ, ruppanalakkhaṇaṃ rūpa’’nti arūparūpānaṃ sādhāraṇākārasallakkhaṇavasena pavattiyā ekenākārena tīraṇapariyāyo, diṭṭhikaṅkhāvikkhambhanena pahānapariyāyo labbhatīti siyā tīraṇapahānesupi ādhipaccanti vadanti. Ukkaṭṭhaniddesena pana yathā diṭṭhivisuddhiyāva saṅkhāraparicchedatā, evaṃ lakkhaṇārammaṇikavipassanāya eva tīraṇapahānakiccatā veditabbā. Evaṃ hi tissopi pariññā vavatthitā honti, aññathā saṅkāro siyā. <bold>Tīraṇapariññāya bhūmi</bold> tattha paññāya aniccatādilakkhaṇasantīraṇato. Tenāha <bold>‘‘etasmiṃ…pe… ādhipacca’’</bold>nti. Kāmaṃ udayabbayañāṇampi kañci micchābhinivesaṃ pajahati, tassa pana athāmagatattā na sātisayaṃ pahānanti vuttaṃ <bold>‘‘bhaṅgānupassanaṃ ādiṃ katvā upari pahānapariññāya bhūmī’’</bold>ti. <bold>Aniccato anupassanto</bold>ti aniccākārato saṅkhāre anupassanto sammasanto. <bold>Niccasañña</bold>nti ‘‘te niccā sassatā’’ti pavattaṃ micchāsaññaṃ. Saññāsīsena diṭṭhicittānampi gahaṇaṃ daṭṭhabbaṃ. Eseva nayo ito paresupi. <bold>Nibbindanto</bold>ti aniccānupassanādisambhūtāya nibbidānupassanāya saṅkhāre nibbijjanavasena passanto. <bold>Nandi</bold>nti sappītikataṇhaṃ. <bold>Virajjanto</bold>ti virāgānupassanāya virajjanavasena yathā saṅkhāresu rāgo nuppajjati, evaṃ anupassanto. Tathābhūto hi rāgaṃ pajahatīti vuccati. <bold>Nirodhento</bold>ti nirodhānupassanāya yathā saṅkhārā nirujjhantiyeva, na āyatiṃ punabbhavavasena uppajjanti, evaṃ anupassanto. Tathābhūto hi saṅkhārānaṃ samudayaṃ pajahati nāma anuppattidhammatāpādanato. <bold>Paṭinissajjanto</bold>ti paṭinissaggānupassanāya yathā saṅkhārā na puna ādiyanti, evaṃ vossajjanto. Tenāha <bold>‘‘ādānaṃ pajahatī’’</bold>ti, niccādivasena vā gahaṇaṃ vissajjetīti attho. <bold>Sādhitattā</bold>ti sampāditattā. <bold>Itarā</bold>ti tīraṇapahānapariññā. Evaṃ pariññā niddisitvā pariññākkamavasenapi kaṅkhāvitaraṇānantaraṃ ‘‘kalāpasammasane yogo kātabbo’’ti yvāyamattho vutto, taṃ nigamavasena paccāharanto <bold>‘‘tena vutta’’</bold>ntiādimāha, taṃ vuttatthameva.</paragraph>
    <paragraph line="8" number="694"><bold>Tatrā</bold>ti tasmiṃ kalāpasammasane vibhāvetabbe, tassa vā kalāpasammasanassa ādibhāve. <bold>Ayaṃ pāḷī</bold>ti dassiyamānaṃ paṭisambhidāmaggapāḷimāha. Tattha <bold>saṅkhipitvā vavatthāne paññā</bold>ti atītādibhedabhinne dhamme <pageBreak edition="M" number="2.0389" /> ekato saṅgahetvā aniccādivasena vinicchaye sādhetabbe taṃsādhanīyā paññā. Sammasane aniccatādivasena tīraṇe ñāṇanti pavuccati, sā kathaṃ hotīti attho. <bold>Vavatthāne sammasane</bold>ti ca nipphādetabbe bhummavacanaṃ. <bold>Yaṃ kiñci rūpa</bold>ntiādīni padāni <pageBreak edition="V" number="2.0365" /> heṭṭhā vuttatthāneva. <bold>Sabbaṃ rūpaṃ aniccato vavatthapetī</bold>tiādīni pana yasmā parato vaṇṇiyissanti, tasmā tattheva nesaṃ atthaṃ vibhāvayissāma.</paragraph>
    <paragraph line="9">Pāḷivavatthānaṃ pana evaṃ veditabbaṃ – ettha hi ādikammikānaṃ vipassanāmanasikārasukhatthaṃ <bold>‘‘yaṃ kiñci rūpa’’</bold>ntiādinā paṭhamaṃ tāva pañcakkhandhā atītādivibhāgamukhena gahitā, te pana khandhā yasmā dvārārammaṇehi saddhiṃ dvārappavattadhammavasena vibhāgaṃ labbhanti, tasmā tadanantaraṃ dvārachakkādivasena dasa chakkā gahitā. Yasmā pana lakkhaṇesu anattalakkhaṇaṃ dukkhavibhāgaṃ, tasmā tassa vibhāvanāya cha dhātuyo gahitā. Tato yesu kasiṇesu ito bāhirakānaṃ attābhiniveso, tāni imesaṃ jhānānaṃ ārammaṇabhāvena upaṭṭhānākāramattānīti dassanatthaṃ dasa kasiṇāni gahitāni. Tato dukkhānupassanāya parivārabhāvena paṭikkūlākāravasena dvattiṃsa koṭṭhāsā gahitā. Pubbe khandhavasena saṅkhepato gahitā dhammā nātisaṅkhepavitthāranayena, vitthāranayena ca manasi kātabbāti dassanatthaṃ dvādasāyatanāni, aṭṭhārasa dhātuyo ca gahitā. Tesu ime dhammā satipi suññanirīhaabyāpārabhāve dhammasabhāvato ādhipaccavasena pavattantīti anattalakkhaṇavibhāvanatthaṃ indriyāni gahitāni. Evaṃ anekabhedabhinnāpime dhammā bhūmittayapariyāpannatāya tividhāva hontīti dassanatthaṃ tisso dhātuyo gahitā.</paragraph>
    <paragraph line="10">Ettāvatā nimittaṃ dassetvā pavattaṃ dassetuṃ kāmabhavādayo nava bhavā gahitā. Ettake abhiññeyyavisese pavattamanasikārakosallena saṇhasukhumesu nibbattitamahaggatadhammesu manasikāro pavattetabboti dassanatthaṃ jhānappamaññāruppāni gahitāni. Tattha jhānāni nāma vuttāvasesārammaṇāni rūpāvacarajjhānāni. Paccayapaccayuppannavibhāgato ime dhammā bhinditvā manasi kātabbāti dassanatthaṃ paṭiccasamuppādaṅgāni gahitāni. Paccayākāramanasikāro hi lakkhaṇattayaṃ sukhena, suṭṭhutarañca vibhāveti, tasmā pacchato gahito. Evamete sammasanīyabhāvena gahitā <pageBreak edition="M" number="2.0390" /> khandhādivasena koṭṭhāsato pañcavīsatividhā. Pabhedato pana atītādibhedaṃ anāmasitvāva gayhamānā dvīhi ūnāni dvesatāni honti.</paragraph>
    <paragraph line="11">Tattha <bold>aniccato vavatthapetī</bold>tiādiko paṭhamo lakkhaṇavavatthāpanavāro. <bold>Aniccaṃ khayaṭṭhenā</bold>tiādiko dutiyo hetuvāro lakkhaṇānaṃ hetukittanato. <bold>Aniccaṃ saṅkhata</bold>ntiādiko pana hetupatiṭṭhāpanavāro <pageBreak edition="V" number="2.0366" /> pākaṭabhāvasallakkhaṇato. <bold>Khayaṭṭhenā</bold>ti hi khayasabhāvato yasmā rūpaṃ khayasabhāvaṃ uppajjitvā khayaṃ vayaṃ bhedaṃ gacchati, tasmā aniccanti attho. <bold>Bhayaṭṭhenā</bold>ti bhāyitabbabhāvato yasmā rūpaṃ pabhaṅguratāya bhayānakaṃ, tasmā dukkhanti. Tenāha bhagavā ‘‘yadaniccaṃ, taṃ dukkha’’nti (saṃ. ni. 30.15, 45, 46, 76, 85; 2.4.14; paṭi. ma. 2.10). <bold>Asārakaṭṭhenā</bold>ti asārakabhāvato, attasāravirahatoti attho. Tatiyavāre pana ‘‘rūpaṃ anicca’’nti vatvā tassa hetuṃ patiṭṭhāpetuṃ <bold>‘‘saṅkhata’’</bold>ntiādi vuttaṃ. Yasmā samecca sambhūya paccayehi kataṃ, anurūpe ca paccaye paṭicca, na vinā tehi samaṃ, sammā ca uppannaṃ, tasmā khayavayavirāganirodhadhammanti. Na hi paccayanibbattaṃ anirujjhanakaṃ nāma atthi. Tenāha bhagavā ‘‘yaṃ taṃ rūpaṃ jātaṃ bhūtaṃ saṅkhataṃ palokadhammaṃ, taṃ vata mā palujjīti netaṃ ṭhānaṃ vijjatī’’ti (saṃ. ni. 5.379). Etena aniccā pathavīdhātu paccayanibbattattā tadaññaṃ paccayanibbattaṃ viyāti dasseti. Esa nayo sesadhammesupi.</paragraph>
    <paragraph line="12">Idāni anvayato, byatirekato ca saṅkhatadhammānaṃ aniccataṃ patiṭṭhāpetuṃ <bold>‘‘jātipaccayā’’</bold>tiādi vuttaṃ. Aniccalakkhaṇasseva cettha patiṭṭhāpanaṃ tasmiṃ patiṭṭhāpite sesalakkhaṇadvayassapi patiṭṭhāpanasiddhito.</paragraph>
    <paragraph line="13">Iminā peyyālena ime dhammarāsayo saṃkhittāti sambandho. <bold>‘‘Dvārārammaṇehi saddhiṃ dvārappavattā dhammā, pañcakkhandhā’’</bold>ti idaṃ abhiññeyyaniddese ‘‘cakkhuṃ, bhikkhave, abhiññeyya’’ntiādinā (paṭi. ma. 1.3; saṃ. ni. 4.46) dvārārammaṇehi saddhiṃ dvārappavatte dhamme dassetvā tesaṃ pañcahi khandhehi saṅgahitataṃ dassetuṃ ‘‘rūpaṃ abhiññeyyaṃ…pe… viññāṇaṃ abhiññeyya’’nti āgatattā vuttaṃ. <bold>Paṭisambhidāyaṃ</bold> (paṭi. ma. 1.48) pana ‘‘yaṃ kiñci rūpa’’ntiādinā paṭhamaṃ pañcakkhandhe dassetvā ‘‘cakkhu’’ntiādinā dvārārammaṇehi saddhiṃ dvārappavattā dhammā dassitā. Tathādassane kāraṇaṃ heṭṭhā vuttameva.</paragraph>
    <paragraph line="14">Kasmā <pageBreak edition="M" number="2.0391" /> panettha ime dhammarāsayo saṃkhittāti pāḷiyaṃ vitthārato āgatattāti dassento <bold>‘‘vuttaṃ heta’’</bold>ntiādimāha. Tenevāha <bold>‘‘taṃ tattha…pe… saṃkhitta’’</bold>nti. Tattha <bold>ta</bold>nti abhiññeyyaṃ. <bold>Etthā</bold>ti abhiññeyyaniddese. ‘‘Viññāṇaṃ mano dhammā’’tiādinā tattha tattha koṭṭhāse ye lokuttaradhammā āgatā. Keci pana <bold>‘‘etthā</bold>ti paṭisambhidāya’’nti vadanti, taṃ na <pageBreak edition="V" number="2.0367" /> sundaraṃ. Sammasanupagā eva hi dhammā paṭisambhidāyaṃ gahitā sammasanavārassa adhippetattā, na abhiññeyyaniddese (paṭi. ma. 1.3; saṃ. ni. 4.46) viya sabbeva abhiññeyyā dhammā. <bold>Ye</bold> rūpārūpadhammā. <bold>Yassā</bold>ti yogino. <bold>Tesu tena sammasanaṃ ārabhitabbaṃ</bold> yathāpākaṭaṃ vipassanābhinivesoti katvā. Pacchā pana anupaṭṭhahantepi upāyena upaṭṭhahāpetvā anavasesatova sammasitabbā.</paragraph>
    <paragraph line="15" number="695"> ‘‘Atītaṃ rūpaṃ anicca’’ntiādinā aniccato sammasanassa atītādivibhāgā pavattiṭṭhānabhūtāti āha <bold>‘‘ekādasahi okāsehī’’</bold>ti. <bold>Vavatthāpanaṃ</bold> nāma sanniṭṭhānaṃ. Aniccato sanniṭṭhānañcettha ‘‘anicca’’nti vipassanāvāti āha <bold>‘‘aniccanti sammasatī’’</bold>ti.</paragraph>
    <paragraph line="16"><bold>Katha</bold>nti sammasanākāro pucchitoti taṃ parato idheva pāḷiyaṃ dutiyavāre vuttanayenevāti saṅkhepeneva vissajjeti. Idāni tamatthaṃ pākaṭataraṃ kātuṃ <bold>‘‘vuttañheta’’</bold>ntiādimāha. Tattha <bold>hī</bold>-ti hetuatthe nipāto. Yasmā ‘‘rūpaṃ atītānāgatapaccuppannaṃ aniccaṃ khayaṭṭhenā’’ti evaṃ vuttaṃ, tasmā iminā vuttanayena aniccanti sammasatīti yojanā.</paragraph>
    <paragraph line="17">Evampi saṅkhepoyevāti vibhajitvā dassetuṃ <bold>‘‘esā’’</bold>tiādi vuttaṃ. <bold>Atīte</bold>ti atīte bhave. Ādikammikassa hi idaṃ sammasanavidhānaṃ, tasmā bhavavasena addhābhedo adhippeto. Tenāha <bold>‘‘nayimaṃ bhavaṃ sampattantī’’</bold>ti. Ettha <bold>iti</bold>-saddo hetuattho. Idaṃ vuttaṃ hoti – yaṃ atītabhave pariyāpannaṃ rūpaṃ, taṃ atīteyeva bhave khīṇaṃ, tato na imaṃ bhavaṃ sampattaṃ, tasmā aniccaṃ khayaṭṭhena khayasabhāvattāti sammasatīti. Esa nayo <bold>yaṃ anāgata</bold>ntiādīsupi.</paragraph>
    <paragraph line="18">Yaṃ <pageBreak edition="M" number="2.0392" /> bahiddhā, tampi bahiddhā eva khīyati, na ajjhattabhāvaṃ gacchatīti aniccaṃ khayaṭṭhenāti, yaṃ oḷārikaṃ, tampi tattheva khīyatīti aniccaṃ khayaṭṭhenātiādinā yojetabbaṃ.</paragraph>
    <paragraph line="19"><bold>Idaṃ sabbampī</bold>ti idaṃ atītādibhedassa rūpassa sammasanato sabbaṃ ekādasavidhampi sammasanaṃ ekaṃ sammasanaṃ aniccato sammasananti katvā.</paragraph>
    <paragraph line="20"><bold>Ta</bold>nti taṃ ekādasavidhampi rūpaṃ. <bold>Sappaṭibhayatāyā</bold>ti bhayānakatāya. <bold>Bhayāvahaṃ hotī</bold>ti appahīnavipallāsassa <pageBreak edition="V" number="2.0368" /> ‘‘ahaṃ vinassāmi, mama santakaṃ vinassatī’’ti cintentassa bhayajanakaṃ hoti. <bold>Sīhopamasutte devānaṃ viyā</bold>ti sīhopamasutte desiyamāne devānaṃ viya. Tattha hi –</paragraph>
    <indent line="21">‘‘Yadā tathāgato loke uppajjati arahaṃ sammāsambuddho…pe… so dhammaṃ deseti ‘iti rūpaṃ, iti rūpassa samudayo, iti rūpassa atthaṅgamo. Iti vedanā… iti saññā… iti saṅkhārā… iti viññāṇaṃ, iti viññāṇassa samudayo, iti viññāṇassa atthaṅgamo’ti. Yepi te, bhikkhave, devā dīghāyukā vaṇṇavanto sukhabahulā uccesu vimānesu ciraṭṭhitikā, tepi tathāgatassa dhammadesanaṃ sutvā yebhuyyena bhayaṃ saṃvegaṃ santāsaṃ āpajjanti ‘aniccāva kira bho mayaṃ samānā niccamhāti amaññimha, addhuvāva…pe… asassatāva kira bho mayaṃ samānā sassatamhāti amaññimha, mayampi kira bho aniccā addhuvā asassatā sakkāyapariyāpannā’’’ti (saṃ. ni. 3.78; a. ni. 4.33) –</indent>
    <unindented line="22">Evaṃ devānaṃ bhayuppatti āgatā.</unindented>
    <paragraph line="23">Khandhapañcakaṃ, tadekadeso vā attavādīhi ‘‘attā’’ti parikappīyati, tañca ekantato aniccaṃ, dukkhañcāti āha <bold>‘‘yañhi aniccaṃ, taṃ dukkha’’</bold>ntiādi. Tīsu dukkhatāsu saṅkhāradukkhatāva byāpinī, ‘‘yadaniccaṃ, taṃ dukkha’’nti ca adhippetāti vuttaṃ <bold>‘‘aniccataṃ vā udayabbayapaṭipīḷanaṃ vā’’</bold>ti. <bold>Attā abhavissā</bold>ti ‘‘kārako vedako sayaṃvasī’’ti evaṃbhūto attā abhavissāti adhippāyo. Evañhi sati rūpassa ābādhāya saṃvattanaṃ ayujjamānakaṃ siyā. Yathā rūpakkhandhe abhedato tividhaṃ sammasanaṃ, bhedato tettiṃsavidhaṃ, evaṃ vedanākkhandhādīsupīti imamatthaṃ <bold>‘‘esa nayo’’</bold>ti <pageBreak edition="M" number="2.0393" /> atidisati. Tena khandhavasena tāva bhedato pañcasaṭṭhiadhikā sataṃ sammasanavārā dassitā honti. Iminā nayena dvārachakkādīsupi yathārahaṃ sammasanabhedo veditabbo.</paragraph>
    <paragraph line="24" number="696"><bold>Niyamato saṅkhatādibhedaṃ hotī</bold>ti ekaṃsena saṅkhatatādivisesavantaṃ hoti asaṅkhatādisabhāve aniccatāya asambhavato. <bold>Assā</bold>ti aniccassa. <bold>Pariyāyadassanattha</bold>nti vevacanadassanatthaṃ, taṃ pana ‘‘khayadhamma’’ntiādīnaṃ vasena veditabbaṃ, na purimānaṃ tiṇṇaṃ. Na hi <pageBreak edition="V" number="2.0369" /> tadeva tassa pariyāyo hoti, nāpi saṅkhatapaṭiccasamuppannapadāni hutvā abhāvadīpanato pākabhāvadīpanato. Pākabhāvadīpanena pana aniccatāya sādhanapakkhe tiṭṭhanti. Teneva hi sabbesaṃ padānaṃ pariyāyatābhāvato <bold>‘‘nānākārehi vā’’</bold>ti vikappantaraṃ gahitaṃ. <bold>Manasikārappavattīdassanattha</bold>nti aniccatāya upabrūhanamanasikārapavattidassanatthaṃ.</paragraph>
    <subhead line="25">Cattārīsākāraanupassanākathāvaṇṇanā</subhead>
    <paragraph line="26" number="697"><bold>So</bold>ti yogāvacaro. <bold>Tassā</bold>ti yathāvuttabhedassa aniccatādisammasanassa. <bold>Thirabhāvatthāyā</bold>ti daḷhabhāvatthāya aniccādiākārassa punappunaṃ manasikāro viya bahulīkārabhāvato. Yaṃ taṃ bhagavatā etassa vibhaṅge aniccādisammasanaṃ vuttanti sambandho. <bold>Anulomika</bold>nti ariyamaggādhigamassa anukūlaṃ. <bold>Khanti</bold>nti ñāṇakhantiṃ. Ñāṇañhi visayasabhāvaṃ ogāhetvā vavatthāne khamati sahatīti khantīti vuccati. <bold>Sammattaniyāma</bold>nti ariyamaggaṃ. So hi sammādiṭṭhiādisammattañceva anivattidhammatāya niyāmo cāti vuccati. <bold>‘‘Ādinā nayenā’’</bold>ti iminā ‘‘pañcakkhandhe dukkhato passanto anulomikaṃ khantiṃ paṭilabhati, khandhānaṃ nirodho sukhaṃ nibbānanti passanto sammattaniyāmaṃ okkamatī’’ti (paṭi. ma. 3.38) evamādiko pāṭhaseso rogādipaṭipakkhayojanāvasena vitthāretabbo. <bold>‘‘Khandhānaṃ nirodho niccaṃ nibbāna’’</bold>nti vacanena saṅkhārānaṃ dukkharogatādipaṭipakkho nibbānassa sukhārogyādibhāvo ‘‘ādinā nayenā’’ti ettha nayaggahaṇena dīpitoti. Avaseso sabbo pāṭho pakāsito eva hotīti.</paragraph>
    <paragraph line="27">Kāmañcetaṃ <pageBreak edition="M" number="2.0394" /> cattārīsāya ākārehi sammasanaṃ anulomañāṇe bhāvetabbavidhānaṃ. Tenāha <bold>‘‘anulomañāṇaṃ vibhajantena…pe… vutta’’</bold>nti, ito paṭṭhāya pana kataparicayasseva kiccāvahaṃ hotīti idhāpi vuttantīti daṭṭhabbaṃ. <bold>Tassāpī</bold>ti na kevalaṃ kalāpasammasanasseva, atha kho yathādassitassa cattālīsappabhedassa aniccādisammasanassapi. Tañhi anulomikakhantipaṭilābhāya, sammattaniyāmokkamanāya ca saṃvattanato ekaṃsato icchitabbaṃ. Vuttañhi –</paragraph>
    <indent line="28">‘‘So vata, bhikkhave, bhikkhu kañci saṅkhāraṃ niccato samanupassanto anulomikāya khantiyā samannāgato bhavissatīti netaṃ ṭhānaṃ vijjati, anulomikāya khantiyā <pageBreak edition="V" number="2.0370" /> asamannāgato sammattaniyāmaṃ okkamissatīti netaṃ ṭhānaṃ vijjati, sammattaniyāmaṃ anokkamamāno sotāpattiphalaṃ vā…pe… arahattaṃ vā sacchikarissatīti netaṃ ṭhānaṃ vijjati. So vata, bhikkhave, bhikkhu sabbasaṅkhāre aniccato samanupassanto’’ti (a. ni. 6.98; paṭi. ma. 3.36) –</indent>
    <unindented line="29">Ādi sukkapakkho vitthāretabbo. Tathā ‘‘so vata, bhikkhave, bhikkhu kañci saṅkhāraṃ sukhato, dukkhato, kañci dhammaṃ attato, anattato’’ti (paṭi. ma. 3.36) vitthāretabbo.</unindented>
    <paragraph line="30" number="698"> Ekekaṃ khandhaṃ aniccādisammasanassa vasena sammasatīti sambandho. Tassa pana sammasanassa pañcannaṃ khandhānaṃ sādhāraṇatāya <bold>‘‘ekekaṃ khandha’’</bold>nti vuttaṃ. <bold>Anaccantikatāyā</bold>ti accantikatābhāvato, asassatatāyāti attho. Sassatañhi accantikaṃ parāya koṭiyā abhāvato. <bold>Ādiantavantatāyā</bold>ti pubbāparakoṭivantatāya, udayabbayadhammatoti attho. Aniccato sammasatīti sambandho. Esa nayo sabbattha.</paragraph>
    <paragraph line="31"><bold>Aniccato</bold>ti ca addhuvato. Etañhi na niccaṃ, khaṇikatāya asadābhāvitāya vā na iccaṃ na upagantabbanti <bold>aniccaṃ. Uppādavayapaṭipīḷanatāyā</bold>ti uppādena, vayena ca pati pati khaṇe khaṇe taṃsamaṅgino vibādhanasabhāvattā, tehi vā sayameva vibādhetabbattā. Udayabbayavanto hi dhammā abhiṇhaṃ tehi paṭipīḷitā eva honti, yā pīḷanā ‘‘saṅkhāradukkhatā’’ti vuccati. <bold>Dukkhavatthutāyā</bold>ti <pageBreak edition="M" number="2.0395" /> tividhassāpi dukkhassa, saṃsāradukkhassa ca adhiṭṭhānabhāvato. <bold>Paccayayāpanīyatāyā</bold>ti yathārahaṃ paccayehi yāpetabbatāya. <bold>Rogamūlatāyā</bold>ti mūlabyādhi viya anubandhabyādhīnaṃ mūlabhāvato, padadvayenāpi yāpyarogasadisatoti dasseti. Yāpyabyādhi hi rogo itaro ābādhoti. <bold>Dukkhatāsūlayogitāyā</bold>ti tividhadukkhatāsaṅkhātena rujjanena yujjatāya. <bold>Kilesāsucipaggharaṇatāyā</bold>ti yathārahamārammaṇavasena, samannāgamavasena ca rāgādikilesāsucivissandanato. Ahutvā sambhavato uppattiyā <bold>uddhumātatā</bold>.</paragraph>
    <paragraph line="32"><bold>Antotudanatāyā</bold>ti abbhantare tudanato. Dukkhavedanādayo viya hi ime saṅkhārā attabhāvassa abbhantaragatā eva udayabbayavasena tudanti. Ariyamaggasaṇḍāsena vinā nīharituṃ asakkuṇeyyatāya <bold>dunnīharaṇīyatā</bold> taṇhādiṭṭhābhinivesadaḷhabhāvato. <bold>Agha</bold>nti pāpaṃ viya ariyajanehi <pageBreak edition="V" number="2.0371" /> vigarahitabbaṃ. Sattānaṃ anatthajananato avaḍḍhiāvahaṃ, pāpassa ca vatthubhūtaṃ khandhapañcakanti āha <bold>‘‘vigaraha…pe… aghato’’</bold>ti. <bold>Aseribhāvajanakatāyā</bold>ti paravasatājananato. Yathā gilāno aññehi saṃvesanavuṭṭhāpanādinā parapaṭibaddhasarīravuttiko aserī, evametepi aseribhāvajanakā. <bold>Avasatāyā</bold>ti avasavattanato. Yathā parosatanto puriso parassa vasaṃ na gacchati, evaṃ subhasukhādibhāvena vase vattetuṃ asakkuṇeyyato. <bold>Avidheyyatāyā</bold>ti ‘‘mā jīratha, mā mīyathā’’tiādinā vidhātuṃ asakkuṇeyyato. <bold>Palujjanatāyā</bold>ti byādhiādīhi pakārehi chijjanato vinassanato. Tehi eva vā ābyasanato. Byasanattho hi lokasaddo, pasaddo bhusattho daṭṭhabbo. Byādhiādīhi ca khandhānaṃ byasananti. Byasanāvahabhāvena etīti <bold>īti,</bold> āgantukānaṃ akusalapakkhiyānaṃ byasanahetūnaṃ etaṃ adhivacanaṃ. Khandhā ca edisāti āha <bold>‘‘anekabyasanāvahatāya ītito’’</bold>ti.</paragraph>
    <paragraph line="33">Upaddavatīti upaddavo, anatthaṃ janento abhibhavati ajjhottharatīti attho, rājadaṇḍādīnaṃ etaṃ adhivacanaṃ. Khandhā ca edisāti vuttaṃ <bold>‘‘aviditānaṃ…pe… upaddavato’’</bold>ti. Diṭṭhadhammikasamparāyikabhayāvahato, abhayapaṭipakkhato ca khandhā bhayanti āha <bold>‘‘sabbabhayānaṃ…pe… bhayato’’</bold>ti. Bahiddhā ñātibyasanādīhi, ajjhattaṃ rāgādīhi anatthehi upasajjanaṭṭhena, upasaggasadisatāya <pageBreak edition="M" number="2.0396" /> ca upasaggo. <bold>Upasaggo</bold>ti ca devatūpasaṃhāravasena pavatto byādhiādianattho. So atthakāmena muhuttampi na ajjhupekkhitabbo hoti. Tena vuttaṃ <bold>‘‘anekehi…pe… upasaggato’’</bold>ti. <bold>Dosūpasaṭṭhatāyā</bold>ti ārammaṇato, sampayogato ca rāgādidosehi upetatāya. Lokadhammā lābhādihetukā anunayapaṭighā, tehi, byādhiādīhi ca anavaṭṭhitatā <bold>pacalitatā</bold>.</paragraph>
    <paragraph line="34"><bold>Upakkamenā</bold>ti attano, parassa vā payogena. <bold>Sarasenā</bold>ti sabhāvena. <bold>Pabhaṅgupagamanasīlatā</bold> bhiduratā. <bold>Sabbāvatthanipātitāyā</bold>ti rukkhaphalaṃ viya atitaruṇakālato paṭṭhāya sabbāsu avatthāsu nipatanasīlatāya. Anipatassapi sabbena sabbaṃ asāratāya <bold>thirabhāvassa abhāvatāya</bold>. Thirañhi dhuvaṃ nāma hoti. Tāyituṃ rakkhituṃ asamatthatāya na tāyanoti atāyano, tabbhāvo <bold>atāyanatā</bold>. Tāṇāsīsāya upagatassa <bold>alabbhaneyyakhematā</bold>. Dukkhabhītiyā upalīyanādhippāyena <bold>allīyituṃ</bold>. Dukkhanivattanaṃ <bold>leṇakiccaṃ</bold>. Jātiādibhayānaṃ hiṃsanaṃ vidhamanaṃ <bold>bhayasārakattaṃ. Yathāparikappitehī</bold>ti paramatthato avijjamānehi bālehi parikappitappakārehi. <bold>Rittatāyā</bold>ti vivittatāya, virahitatāyāti <pageBreak edition="V" number="2.0372" /> attho. Antosārābhāvo <bold>rittatā</bold>. Sā eva ca tucchatāti āha <bold>‘‘rittatāyeva tucchato’’</bold>ti. <bold>Appakattā</bold>ti parittattā, lāmakattā vā. Dhuvasārābhāvādīhi saddhiṃ attasārābhāvaṃ rittapadena vatvā nibbattitamattasārābhāvameva suññapadena dassetuṃ <bold>‘‘sāmi…pe… suññato’’</bold>ti vuttaṃ. Yathā kenaci sāmiādilakkhaṇena attanā suññā ete, evaṃ sayampi ataṃsabhāvoti āha <bold>‘‘sayañca…pe… anattato’’</bold>ti. Na attāti hi anattāti.</paragraph>
    <paragraph line="35"><bold>Pavattidukkhatāyā</bold>ti bhavapavattidukkhabhāvato. Bhavapavatti ca pañcannaṃ khandhānaṃ aniccādiākārena pavattanameva, so ca ādīnavo. Yathāha ‘‘yaṃ, bhikkhave, pañcupādānakkhandhā aniccā dukkhā vipariṇāmadhammā. Ayaṃ, bhikkhave, pañcasu upādānakkhandhesu ādīnavo’’ti. Tenāha <bold>‘‘dukkhassa ca ādīnavatāyā’’</bold>ti. <bold>Ādīna</bold>nti bhāvanapuṃsakaniddeso yathā ‘‘ekamanta’’nti (dī. ni. 1.165), ativiya kapaṇanti attho. Bhusattho hi ayaṃ <bold>ā</bold>-kāro. Yathā <pageBreak edition="M" number="2.0397" /> ‘‘dvidhā chiddakaṃ vicchiddaka’’nti ettha dvi-saddassa atthe <bold>vi</bold>-saddo, evamidhāpīti āha <bold>‘‘dvedhā pariṇāmapakatitāya vipariṇāmadhammato’’</bold>ti. Vipariṇāmo ca viparītasabhāvāpatti. <bold>Dubbalatāyā</bold>ti sarasabhiduratāya balābhāvato. Dubbalampi kiñci mudukammaññābhāvena duppadhaṃsiyā. Ime pana supadhaṃsiyā evāti āha <bold>‘‘pheggu viya sukhabhañjanīyatāya cā’’</bold>ti. Aghassa pāpassa hetutā <bold>aghahetutā</bold>. Khandhapaṭibaddhameva hi sabbaṃ kibbisanti. Ime rūpādayo sukhahetu, na dukkhahetūti janitavissāsānaṃ hananasīlatāya, khandhesu hi ‘‘etaṃ mamā’’ti gāhavasena sattā byasanaṃ pāpuṇanti, vissāsaṃ vā hanantīti <bold>vissāsaghātino,</bold> tabbhāvato.</paragraph>
    <paragraph line="36"><bold>Vigatabhavatāyā</bold>ti apagatavaḍḍhitāya. Vibhavataṇhā, vibhavadiṭṭhi ca vibhavo uttarapadalopena, tato <bold>vibhavato,</bold> pitusadisassa vā sabhāvahetuno <bold>vibhavato</bold> vināsato sambhūtatāya. Āsavānaṃ ārammaṇādinā paccayabhāvo <bold>āsavapadaṭṭhānatā</bold>. Bījādiko asādhāraṇo <bold>hetu,</bold> bhūtasalilādiko sādhāraṇo <bold>paccayo</bold>. Esa nayo ajjhattepi. Tehi samecca sambhūya kato <bold>saṅkhato. Maccumārassa</bold> adhiṭṭhānabhāvena, <bold>kilesamārassa</bold> paccayabhāvena saṃvaḍḍhanato <bold>āmisabhūtatā,</bold> khandhāpi khandhānaṃ āmisabhūtā paccayabhāvena saṃvaḍḍhanato, tadantogadhā <bold>abhisaṅkhārā. Devaputtamārassa</bold> pana ‘‘mameta’’nti adhimānavasena āmisabhāvoti khandhādimārānampi imesaṃ yathārahaṃ āmisabhūtatā vattabbā. Dhammasaddo ‘‘jātidhammāna’’ntiādīsu (ma. ni. 3.373; paṭi. ma. 1.33) viya pakatiattho <pageBreak edition="V" number="2.0373" />, ‘‘dhammapaṭisambhidā’’tiādīsu (vibha. 718 ādayo) viya hetuattho cāti āha <bold>‘‘jātijarābyādhimaraṇapakatitāya, sokaparidevaupāyāsahetutāyā’’</bold>ti. <bold>Saṃkilesattaya</bold>ggahaṇena tadekaṭṭhānaṃ dasannaṃ kilesavatthūnampi saṅgaho daṭṭhabbo. Tadārammaṇāpi hi dhammā tadanativattanato saṃkilesikā eva. Tathā khuddā, taṇhā, jaṭādīsu sarīrassa, saṃkilesassa ca saṅgaho daṭṭhabbo.</paragraph>
    <paragraph line="37">Cattārīsāpi sammasanāni tīsu anupassanāsu antogadhānevāti tadantogadhabhāvaṃ dassetuṃ <bold>‘‘ettha hī’’</bold>tiādi vuttaṃ. <bold>Aniccānupassanāni</bold> sarūpato <pageBreak edition="M" number="2.0398" />, pariyāyato ca aniccabhāvavibhāvanato. Esa nayo itaresupi. <bold>‘‘Asārakato’’</bold>ti idaṃ niccasārābhāvavibhāvanaṃ.</paragraph>
    <paragraph line="38">Ettāvatā kalāpato dhamme saṅgahetvā nayato sammasanamattaṃ dassitaṃ, na tāva anupadadhammavipassanā vihitāti <bold>‘‘sammasanārambhavidhāna’’</bold>nti. Vuttaṃ.</paragraph>
    <subhead line="39">Indriyatikkhakāraṇanavakakathāvaṇṇanā</subhead>
    <paragraph line="40" number="699"> Ekaccassa tikkhindriyassa mahāpaññassa nayavipassanāvaseneva udayabbayañāṇaṃ uppajjati, itarassa nuppajjati. Taṃ sandhāya <bold>‘‘yassa pana…pe… na sampajjatī’’</bold>ti vuttaṃ. Udayabbayañāṇuppatti hi idha nayavipassanāya sampajjananti adhippetaṃ. Tena ‘‘navahākārehi indriyāni tikkhāni bhavanti…pe… antarā ca abbosānenā’’ti evaṃ vuttānaṃ navannaṃ ākārānaṃ vasena indriyāni tikkhāni katvā sappāyāni sevamānena sammasitabbanti sambandho.</paragraph>
    <paragraph line="41"><bold>Tenā</bold>ti yoginā. <bold>Navahākārehī</bold>ti vakkhamānehi navahi ākārehi. <bold>Indriyānī</bold>ti saddhādīni indriyāni. <bold>Tikkhānī</bold>ti tikhiṇāni visadāni sūrāni. <bold>Uppannuppannāna</bold>nti khaṇe khaṇe uppannānaṃ uppannānaṃ. <bold>Saṅkhārāna</bold>nti vipassiyamānānaṃ rūpārūpadhammānaṃ. <bold>Khayamevā</bold>ti paṭhamaṃ uppādaṃ disvā taṃ muñcitvā khayameva bhaṅgameva passati. Tassa tathākhayadassanapasutassa vipassanāpaññā tikkhā sūrā vahati, itarāni ca indriyāni. <bold>Tatthā</bold>ti khayadassane. <bold>Sakkaccakiriyāyā</bold>ti ādarakāritāya, yathā khayadassanaparameneva vipassanāñāṇaṃ pavattati, evaṃ taṃ ādarajāto sampādeti. <bold>Sātaccakiriyāyā</bold>ti avicchedakiriyāya, yathā vipassanāñāṇaṃ khayadassanavasena nirantarameva pavattati, evaṃ yuttappayutto naṃ sampādeti. <bold>Sappāyakiriyāyā</bold>ti anurūpakiriyāya āvāsādisattavidhasappāyāsevanakiriyāya <pageBreak edition="V" number="2.0374" />. <bold>Nimittaggāhenā</bold>ti yathā manasikarontassa vipassanāsamādhi uppanno, tassa ākārassa sallakkhaṇavasena samathanimittaggahaṇena sampādetīti sambandho. <bold>Anupavattanatāyā</bold>ti anurūpato pavattanena bhāvanācittassa līnabhāve pītivīriyadhammavicayasambojjhaṅgānaṃ uddhatabhāve passaddhisamādhiupekkhāsambojjhaṅgānaṃ brūhanenāti attho. <bold>Kāye ca jīvite ca anapekkhata</bold>nti attano kāye asucibhāvena bāhirakaaviññāṇakakuṇape <pageBreak edition="M" number="2.0399" /> viya jīvite ahitāvahapaccatthike viya nirapekkhacittaṃ upaṭṭhapeti. <bold>Tattha ca abhibhuyya nekkhammenā</bold>ti tasmiṃ kāyacitte anapekkhabhāvena indriyānaṃ tikkhabhāvāpādanena uppannaṃ uppannaṃ dukkhaṃ vīriyena abhibhavitvā bhāvanaṃ sampādeti. <bold>Antarā</bold>ti yathādhippetāya bhāvanāsiddhiyā antarāva. <bold>Abbosānenā</bold>ti asaṅkocanena.</paragraph>
    <paragraph line="42"><bold>Evaṃ vuttāna</bold>nti evaṃ ‘‘navahākārehi indriyāni tikkhāni bhavantī’’tiādinā aṭṭhakathāyaṃ vuttānaṃ. Ettha ca yathā nāma sukhumānaṃ muttāpavāḷādīnaṃ vijjhane sukhumatarena vedhanena bhavitabbaṃ, evameva saṇhasukhumānaṃ rūpārūpadhammānaṃ, paccayassa ca pariggaṇhane tikkhena ñāṇena bhavitabbaṃ. Tesaṃ pana khayavayadassane tikkhatarena bhavitabbaṃ. Tikkhataratā cassa nisānasilāyaṃ saṇhamaṭṭhatāya karaṇena viya pharasudhārāya nisitabhāvāpādanena indriyānaṃ tikkhabhāvāpādanena sādhetabbā. Tañca yehi navahi ākārehi hoti, tesu khaṇikānaṃ saṅkhārānaṃ khaṇe khaṇe bhijjanākāradassanaṃ paṭhamaṃ vuttaṃ ‘‘uppannuppannānaṃ saṅkhārānaṃ khayameva passatī’’ti. Asati ñāṇassa tikkhatarabhāve tadabhāvato sesindriyatikkhatā tassa sambhārabhāvato vuttā, avinābhāvato vā. Sakkaccakiriyādiggahaṇaṃ pana tassa upāyadassanaṃ. <bold>Asappāyāni</bold> bhojanādīni anupayujjanādivasena <bold>vajjetvā sappāyāni</bold> mattaso <bold>sevamānena</bold>. Rūpārūpadhammānaṃ accantavidhuratāya ekajjhaṃ asammasitabbattā, tathā sammasanassa ca idha anadhippetattā <bold>‘‘kālena rūpaṃ sammasitabbaṃ, kālena arūpa’’</bold>nti vuttaṃ. Tatthāpi ca rūpassa oḷārikatāya suviññeyyattā paṭhamaṃ sammasitabbatā vuttā. <bold>Nibbatti passitabbā</bold>ti paṭhamaṃ tāva āgamānusārato anumānavasena daṭṭhabbā. Tato paraṃ anukkamena balappatte bhāvanāñāṇe paccakkhatopi dissatīti.</paragraph>
    <subhead line="43">Rūpanibbattipassanākārakathāvaṇṇanā</subhead>
    <paragraph line="44" number="700"><bold>Sabbesa</bold>nti <pageBreak edition="V" number="2.0375" /> kāmāvacarādiaṇḍajādibhedabhinnānaṃ sabbesaṃ sattānaṃ. <bold>Paṭhamaṃ kammato nibbattati</bold> taṃmūlakattā utujādirūpānaṃ. Parato pavattanakakāyadasakādivasena labbhamānaṃ pabandhattayaṃ, santatisīsaṃ vā sandhāya <bold>‘‘tisantativasenā’’</bold>ti vuttaṃ.</paragraph>
    <paragraph line="45">Dandhaṃ <pageBreak edition="M" number="2.0400" /> mandaṃ cirena nirodho etassāti <bold>dandhanirodhaṃ</bold> sattarasacittakkhaṇāyukattā. Tenāha <bold>‘‘garuparivattī’’</bold>ti. <bold>Tenā</bold>ti tasmā, yasmā ‘‘tato sīghataraṃ kho, bhikkhave, āyusaṅkhārā khīyantī’’ti (saṃ. ni. 2.228) vacanato rūpadhammāpi ittarakālā eva, arūpadhammā pana tehi sātisayaṃ ittarakālā, tasmā āha bhagavāti attho. Yaṃ panettha vattabbaṃ, taṃ heṭṭhā vicāritameva. <bold>Tehi sadisā</bold>ti cittassa uppādabhaṅgakkhaṇehi sadisā. Sabbesampi hi saṅkhārānaṃ uppādabhaṅgakkhaṇesu visadisatā natthi, samānakālāva te. <bold>Ṭhānappatta</bold>nti ṭhitikkhaṇappattaṃ. <bold>Tenā</bold>ti dutiyabhavaṅgacittena. Vatthurūpaṃ ekassa cittassa nissayo hutvā aññassa na hoti ṭhapetvā maraṇāsannaṃ, tasmā vuttaṃ <bold>‘‘tena saddhi’’</bold>ntiādi.</paragraph>
    <paragraph line="46">Evaṃ paṭisandhito paṭṭhāya yāva cuticittassa uppatti, taṃ dassetvā idāni nirodhaṃ dassetuṃ <bold>‘‘paṭisandhicittassā’’</bold>tiādi āraddhaṃ. Tattha <bold>ṭhānakkhaṇe</bold>ti paṭisandhicittassa ṭhitikkhaṇe. <bold>Yāva pavatti nāma atthī</bold>ti yāva saṃsārappavatti nāma atthi, yāva vā cittassa pavatti nāma atthi. Asaññūpapattiyañhi natthi cittappavattīti. Rūpūpapattiyaṃ saṃsedajā opapātikasadisāti opapātikānaṃyeva gahaṇaṃ. <bold>Opapātikānampī</bold>ti <bold>pi</bold>-saddena vā saṃsedaje sampiṇḍeti. <bold>Sattasantativasenā</bold>ti cakkhudasakādīnaṃ sattannaṃ santatisīsānaṃ vasena.</paragraph>
    <paragraph line="47" number="701"><bold>Tatthā</bold>ti kammato rūpapavattiyaṃ. Nānākkhaṇikakammapaccayabhūtaṃyeva idha kammanti adhippetanti āha <bold>‘‘kammaṃ nāma kusalākusalacetanā’’</bold>ti. Jīvitanavakaṃ cakkhudasakādiantogadhameva katvā <bold>‘‘samasattatirūpa’’</bold>nti vuttaṃ. Taṃ vā cakkhudasakādi viya sukhapariggahaṃ na hotīti. <bold>Tadevā</bold>ti yathāvuttaṃ vipākakkhandhakaṭattārūpamāha. Kammañhi kammajassa janakaṃ, paripācakampi hoti jīvitindriyassa, kammajaggino ca vasena anurakkhaṇasabbhāvato, āhārādipaṭilābhahetutāya upatthambhakanimittato ca. Tenāha <bold>‘‘upatthambhakapaccayopi hotī’’</bold>ti. Upatthambhakapaccayatā <pageBreak edition="V" number="2.0376" /> cassa upanissayapaccayavaseneva veditabbā. Kammaṃ paccayo etassāti kammapaccayaṃ, tadeva cittaṃ, taṃ samuṭṭhānaṃ etassāti <bold>kammapaccayacittasamuṭṭhānaṃ</bold>. Vipākacetasikānampi kammapaccayacittasamuṭṭhānatā vattabbā, na vā vattabbā kammasamuṭṭhānakammapaccayaggahaṇena gahitattā. <bold>Ṭhānappattā ojā aññaṃ ojaṭṭhamakaṃ samuṭṭhāpeti</bold> āhārānugate sarīreti gahetabbaṃ.</paragraph>
    <paragraph line="48"><bold>Tatrāpī</bold>ti <pageBreak edition="M" number="2.0401" /> kammasamuṭṭhānāhārasamuṭṭhānepi ojaṭṭhamake. <bold>Catasso vā pañca vā pavattiyo ghaṭetī</bold>ti sadisasantativasena catasso vā pañca vā rūpakalāpappavattiyo santāneti. Bāhirapaccayavisesena pana visadisā bahūpi pavattiyo ghaṭetīti vadanti. Yathā kammapaccayāhārasamuṭṭhāne paveṇighaṭanā, evaṃ kammapaccayautusamuṭṭhānepīti taṃ dassetuṃ <bold>‘‘kammapaccayautusamuṭṭhānaṃ nāmā’’</bold>tiādi vuttaṃ. Ettha ca yathā tattha tattha koṭṭhāse paramparappavattiṃ dassentena akammajā dutiyādipavattiyo asambhedena dassitā, evaṃ kammajāhārasamuṭṭhānautuvasena, kammajautusamuṭṭhānāhāravasena, kammapaccayacittajāhārautusamuṭṭhānautuāhāravasena ca sambhedavasenāpi rūpappavatti dassetabbāti vadanti. Tattha kammajato pavattaāhārā visesapaccayalābhe sati yathāvuttaparimāṇāhi pavattīhi uddhampi pavattiyo na ghaṭentīti na sakkā vattuṃ. Tathā hi ‘‘dasa dvādasa vāre pavattiṃ ghaṭetī’’ti (visuddhi. 2.703), ‘‘evaṃ dīghampi addhānaṃ anupādinnapakkhe ṭhatvāpi utusamuṭṭhānaṃ pavattati evā’’ti (visuddhi. 2.704) ca vakkhati.</paragraph>
    <paragraph line="49" number="702"><bold>Janakājanakā matā</bold>ti purimakā tikoṭṭhāsasaṅgahitā janakā, pacchimakoṭṭhāsikā ‘‘soḷasā’’ti vuttā ajanakāti matā ñātā. <bold>Kusalakiriyato</bold>ti kusalato ca kiriyato ca. Iriyāya kāyikakiriyāya pavattiṭṭhānatāya pathabhāvato <bold>iriyāpatho,</bold> gamanādi, atthato tadavatthā rūpappavatti. Kāmañcettha rūpavinimutto iriyāpatho, viññatti ca natthi, tathāpi na sabbaṃ rūpasamuṭṭhāpakacittaṃ iriyāpathūpatthambhakaṃ, viññattivikāruppādakañca hoti. Yaṃ pana cittaṃ viññattijanakaṃ, taṃ ekaṃsato itarassa janakaṃ avinābhāvato, tathā iriyāpathūpatthambhakaṃ rūpassa. Etassa visesassa dassanatthaṃ <bold>‘‘rūpaṃ, iriyāpathaṃ, viññattiñcā’’</bold>ti samuccayo kato. <bold>Vipākavajjānī</bold>ti ettha vipākābhiññādvayavajjānīti vattabbaṃ tadaññesaṃyeva sesaggahaṇena gahetabbattā. Na vā vattabbaṃ sesaggahaṇeneva abhiññācittānampi nivattetabbato. <bold>Na viññattiṃ janaya</bold>nti <pageBreak edition="V" number="2.0377" /> mahaggatakusalādīnaṃ santabhāvena avipphārikabhāvato. Vipphārikameva hi kāmāvacarakusalādiviññattiṃ samuṭṭhāpeti, iriyāpathūpatthambhakāni pana honti satipi santabhāve jhānavegena saussāhattā, yato tesaṃ javanakiccatā. Pañca bhavaṅgacittānīti <pageBreak edition="M" number="2.0402" /> sambandho. <bold>Rūpameva janayanti, na iriyāpathaṃ</bold> nirussāhasantabhāvena paridubbalabhāvato. Kiriyāmayacittehi avimissabhavaṅgappavattikāle khandhādisarīrāvayavānaṃ niccalabhāvenāvaṭṭhānaṃ. Tathā hi abbokiṇṇe bhavaṅge pavattamāne aṅgāni osīdanti paviṭṭhāni viya honti. ‘‘Dvattiṃsā’’ti pana ādinā vuttesu jāgaraṇacittesu vattamānesu aṅgāni upatthaddhāni yathāpavattairiyāpathabhāveneva pavattantīti. <bold>Dvepañcaviññāṇāni</bold> sabbadubbalatāya rūpaṃ na janenti. <bold>Paṭisandhicittaṃ</bold> vatthudubbalatāya. <bold>Khīṇāsavānaṃ cuticitta</bold>nti ettha –</paragraph>
    <indent line="50">‘‘Kāmāvacarānaṃ pacchimacittassa uppādakkhaṇe yassa cittassa anantarā kāmāvacarānaṃ pacchimacittaṃ uppajjissati, rūpāvacare arūpāvacare pacchimabhavikānaṃ, ye ca rūpāvacaraṃ arūpāvacaraṃ upapajjitvā parinibbāyissanti, tesaṃ cavantānaṃ tesaṃ vacīsaṅkhāro nirujjhissati, no ca tesaṃ kāyasaṅkhāro nirujjhissatī’’ti (yama. 2.saṅkhārayamaka.88) –</indent>
    <unindented line="51">Pana vacanato aññesampi cuticittaṃ rūpaṃ na samuṭṭhāpetīti viññāyati. Na hi rūpasamuṭṭhāpakacittassa gabbhagatatādivibandhābhāve kāyasaṅkhārāsamuṭṭhāpane kāraṇaṃ atthi, na ca yuttaṃ cuto ca cittasamuṭṭhānarūpañcassa pavattati, nāpi ‘‘cuticittaṃ rūpaṃ samuṭṭhāpetī’’ti pāḷi atthi, ‘‘khīṇāsavāna’’nti, pana visesanaṃ appaṭisandhikanirodhena nirujjhantassa tesaṃ cuticittassa rūpasamuṭṭhāpanaṃ pākaṭanti katvā katanti daṭṭhabbaṃ. <bold>Soḷasa cittānī</bold>ti paricchijja gahaṇaṃ tesaṃ rūpajanane ekaṃsato niyametabbattā, aññāni pana bahūni arūpe uppannāni anokāsagatattā rūpaṃ na janentiyeva. Na ṭhitikkhaṇe, bhaṅgakkhaṇe vā rūpaṃ janentīti sambandho. <bold>Uppādakkhaṇe pana balavaṃ</bold> anantarādipaccayalābhato.</unindented>
    <paragraph line="52">Yathā pathavīādayo rūpadhammā cittahetukā cittasamuṭṭhānā, evaṃ vedanādayopīti vuttaṃ <bold>‘‘cittasamuṭṭhānaṃ nāma tayo arūpino khandhā, saddanavaka’’</bold>ntiādi. Tenevāha – ‘‘katame dhammā cittasamuṭṭhānā? Vedanākkhandho saññākkhandho saṅkhārakkhandho kāyaviññatti vacīviññattī’’ti (dha. sa. 1201, 1535). Tattha <pageBreak edition="V" number="2.0378" /> kāyaviññattiādīnaṃ cittasamuṭṭhānatā pariyāyato vuttāti veditabbā tesaṃ anipphannattā. <bold>‘‘Evaṃ vuttaṃ catusamuṭṭhānarūpa’’</bold>nti iminā ataṃsamuṭṭhānasseva cittajarūpassa cittapaccayatā dassitā. Yathā pana kammapaccayaṃ dassitaṃ <pageBreak edition="M" number="2.0403" />, evaṃ cittapaccaye gayhamāne taṃsamuṭṭhānarūpassa, sahajātavedanādīnañca cittapaccayatā siyā. Cittasamuṭṭhānacittapaccaye pana asaṅkarato dassetuṃ pacchājātapaccayavaseneva cittapaccayaṃ uddhaṭanti daṭṭhabbaṃ. Cittasamuṭṭhānautuāhārehi kammasamuṭṭhānautuāhārā balavanto hontīti tesaṃ vasena catupañcapavattighaṭanaṃ vuttaṃ, cittasamuṭṭhānānaṃ pana vasena dvattippavattighaṭanaṃ taṃpākatikacittavasena, mahaggatānuttaracittavasena pana bahutarāpi pavattiyo icchitabbā. Taṃnibbattānaṃ cittajarūpānaṃ uḷārapaṇītabhāvato.</paragraph>
    <paragraph line="53" number="703"><bold>‘‘Upādinnaṃ kammajarūpaṃ paccayaṃ labhitvā’’</bold>ti etena bahiddhā anupādinnaojā rūpāharaṇakiccaṃ na karotīti dasseti. Paccayalābho cassa kammajabhūtasannissayatāvasenāti āha <bold>‘‘tattha patiṭṭhāyā’’</bold>ti. Tattha kammapaccayacittasamuṭṭhānādirūpassapi kammamūlakattā siyā kammajapariyāyoti taṃnivattanatthaṃ ‘‘upādinna’’nti visesetvā vuttaṃ. Āhārapaccayassa āhāro na kevalaṃ upatthambhakova, atha kho janakopīti dassetuṃ <bold>‘‘catusamuṭṭhānarūpa’’</bold>nti vuttaṃ. ‘‘Dasa dvādasa vāre’’ti vatvā kathaṃ imasseva dasa dvādasa vāre pavattighaṭanāti anuyogaṃ sandhāyāha <bold>‘‘ekadivasaṃ paribhuttāhāro’’</bold>tiādi. <bold>Dārakassa sarīraṃ pharitvā</bold>ti nābhimūlānugatāhi rasaharaṇīhi pharitvā, aññathā jalābuantarike kāye makkhanāvasena na sammāviniyogo āhārassa sambhavatīti.</paragraph>
    <paragraph line="54">Upādinnako anupādinnakoti duvidhe āhāre pubbe anupādinnako āhārapaccayaāhāro dassitoti itaraṃ dassetuṃ <bold>‘‘kammajāhāro’’</bold>tiādi vuttaṃ. Taṃ kammapaccayāhārasamuṭṭhāne vuttanayameva. Tenāha <bold>‘‘catasso vā pañca vā pavattiyo ghaṭetī’’</bold>ti. Āhārapaccayautunopi utupaccayāhārassa viya dasa dvādasa vāre pavattighaṭanā veditabbā. Vuttanayattā na uddhatanti vadanti. <bold>Sesāna</bold>nti kammacittautusamuṭṭhānānaṃ tisantatirūpānaṃ. Kabaḷīkārāhāro hi aññāhārasamuṭṭhitassa, tisantatirūpānañca upatthambhakavasena attanā uppāditassa janako hutvā paccayo hoti. Evaṃ āhārapaccayo hontoyeva atthiavigatavasenāpi paccayo hoti, nissayabhāvo pana paṭṭhānanayena natthi. Āhārapaccayā pavattamānāni rūpāni āhāranissayāni <pageBreak edition="M" number="2.0404" /><pageBreak edition="V" number="2.0379" /> nāma hontīti suttantanayena vuttoti daṭṭhabbo. Parato utuno nissayajotanāyapi eseva nayo.</paragraph>
    <paragraph line="55" number="704"> Kammasamuṭṭhānādivasena catubbidhāyapi tejodhātuyā rūpuppādane samatthabhāvato <bold>‘‘utu nāma catusamuṭṭhānā tejodhātū’’</bold>ti vuttaṃ. <bold>Esa duvidho hotī</bold>ti esa utu tejodhātubhāvāvisesepi tikkhamandatāvisesena uṇho, sītoti duvidho hoti. Yaṃ panettha vattabbaṃ, taṃ heṭṭhā vicāritameva. Yadipi utu upādinnakena vināpi rūpaṃ samuṭṭhāpeti, indriyabaddhe pana tena vinā tassa rūpuppādanaṃ natthīti āha <bold>‘‘upādinnakaṃ paccayaṃ labhitvā’’</bold>ti. Tenāha ‘‘catusamuṭṭhāno utū’’ti. Utusamuṭṭhānoyeva hi utu upādinnakena vinā rūpaṃ samuṭṭhāpeti. <bold>Utupaccayaṃ</bold> nāma catusamuṭṭhānikaṃ rūpaṃ. Yañhi utusamuṭṭhānaṃ pannarasavidhaṃ rūpaṃ, yañca tadaññatisantatirūpaṃ, tassa sabbassapi sabhāgo utuupatthambhakapaccayo hotīti. Yasmā visabhāgo utu himādi viya padumādīnaṃ visadisarūpuppattihetubhūtaṃ purimarūpaṃ vināsentaṃ viya hoti, tasmā sabhāgaṃ, visabhāgañca ekajjhaṃ gahetvā vuttaṃ <bold>‘‘utu catusamuṭṭhānikarūpānaṃ pavattiyā ca vināsassa ca paccayo hotī’’</bold>ti.</paragraph>
    <paragraph line="56"><bold>Dīghampi addhāna</bold>nti ‘‘dasa dvādasa vāre’’ti aññassa vuttaparicchedato dīghampi kālaṃ. Utu hi sabhāgasantativasena laddhapaccayaṃ ciratarampi kālaṃ sadisākāraṃ rūpappavattiṃ santāneti upādinnakasannissayena vinā, pageva itarathā. Tenāha <bold>‘‘anupādinnapakkhe ṭhatvāpī’’</bold>ti, maṃsavinimuttakesalomanakhacammakhilatilakādivasena jīvamānasarīre aññattha matakaḷevarādivasenāti adhippāyo. Rūpassa nibbattiyā diṭṭhāya tassa bhaṅgopi diṭṭhoyeva hoti ittarakālattā dhammappavattiyāti āha <bold>‘‘nibbattiṃ passanto kālena rūpaṃ sammasati nāmā’’</bold>ti. Na hi nibbattimattadassanaṃ sammasanaṃ nāma hoti, udayabbayadassanañca adhikatanti. Esa nayo ito paresupi nibbattiggahaṇesu.</paragraph>
    <subhead line="57">Arūpanibbattipassanākārakathāvaṇṇanā</subhead>
    <paragraph line="58" number="705"><bold>Lokiyacittuppādavasenevā</bold>ti avadhāraṇaṃ itarassa avisayattā.</paragraph>
    <paragraph line="59"><bold>Nibbattati</bold><pageBreak edition="M" number="2.0405" /><pageBreak edition="V" number="2.0380" /> taṃtaṃbhavavasena. Tadeva ekūnavīsatippabhedaṃ cittaṃ bhavaṅgavasena nibbattatīti sambandho. Tathā <bold>cutivasena tadārammaṇavasenā</bold>ti etthāpi. <bold>Tatthā</bold>ti tesu ekūnavīsaticittuppādesu. <bold>Anantaracittato paṭṭhāyā</bold>tiādināpi pavattiyeva vuttā.</paragraph>
    <paragraph line="60">So pana paṭisandhicittānaṃyeva pavattiyaṃ pavattanākāroti suddhappavatticittānaṃ uppattiṃ dassento <bold>‘‘pavatte panā’’</bold>tiādimāha. <bold>Asambhinnattā</bold>ti avinaṭṭhattā. ‘‘Asambhinnattā cakkhussā’’tiādinā saṅkhepato vuttamatthaṃ vivarituṃ <bold>‘‘cakkhupasādassa hī’’</bold>tiādi vuttaṃ. <bold>‘‘Ṭhitippattamevā’’</bold>ti iminā yathā nirujjhamānaṃ rūpaṃ kassaci paccayo na hoti, evaṃ uppajjamānampīti dasseti. Cakkhuviññāṇaṃ uppajjatīti sambandho. Evaṃ sesesupi. Kāmāvacarakusalākusalakiriyacittesu ekaṃ vā pañca, satta vā javanāni hutvā uppajjatīti sambandho. Upekkhāsahagatāhetukaṃ cittaṃ vāti vā-saddaṃ ānetvā sambandhitabbaṃ. Voṭṭhabbanañhi sandhāya evaṃ vuttaṃ, taṃ pana dutiyamoghavāravasena veditabbaṃ. <bold>Pañca javanāni</bold> suttamucchitādikāle, <bold>satta</bold> pākatikakāle veditabbāni. <bold>Javanārammaṇānurūpa</bold>nti ‘‘tihetukaṃ ce javanaṃ, tihetukaṃ, dvihetukaṃ vā’’tiādinā, ‘‘iṭṭhaṃ ce ārammaṇaṃ, somanassasahagata’’ntiādinā ca javanassa, ārammaṇassa ca anurūpaṃ. <bold>Sesadvāresū</bold>ti sotadvārādisesadvāresu.</paragraph>
    <paragraph line="61"><bold>Anukkamenā</bold>ti udayabbayañāṇādhigamānukkamena <bold>paññābhāvanaṃ sampādeti</bold> arahattaṃ adhigacchati.</paragraph>
    <subhead line="62">Rūpasattakasammasanakathāvaṇṇanā</subhead>
    <paragraph line="63" number="706"> Rūpesu manasikārasattakaṃ <bold>rūpasattakaṃ,</bold> rūpadhammesu sattahākārehi manasi kārotīti attho. Evaṃ arūpasattakampi veditabbaṃ. <bold>Imehi ākārehī</bold>ti imehi ādānanikkhepanamanasikārādippakārehi, imehi vā yathāvuttakoṭṭhāsehi. <bold>Āropetvā</bold>ti tilakkhaṇaṃ āropetvā.</paragraph>
    <paragraph line="64"><bold>Ādānanikkhepanato</bold>ti bhavassa gahaṇavissajjanato, jātito, maraṇato cāti attho. <bold>Vayovuḍḍhatthagāmito</bold>ti vayasā vuḍḍhassa atthagāmibhāvato, atthaṅgamato icceva attho. <bold>Āhārato</bold>ti āhārahetu <pageBreak edition="M" number="2.0406" /><pageBreak edition="V" number="2.0381" />, rūpassa paccayabhūtaāhāratoti attho. Ayalohādibhūmipāsāṇādibhedaṃ vividhavaṇṇasaṇṭhānaṃ kammānapekkhaṃ sabhāvasiddhaṃ rūpaṃ <bold>dhammatārūpaṃ. Sattā</bold>ti sattadhā sattahākārehi. <bold>Vipassatī</bold>ti taṃ taṃ koṭṭhāsaṃ tilakkhaṇaṃ āropetvā vipassati sammasati.</paragraph>
    <paragraph line="65">‘‘Bhārādānaṃ dukhaṃ loke’’ti vacanato khandhabhārassa ādito gahaṇanti katvā <bold>‘‘ādānanti paṭisandhī’’</bold>ti āha. ‘‘Sabbeva nikkhipissanti, bhūtā loke samussaya’’nti (dī. ni. 2.220; saṃ. ni. 1.186) pana vacanato khandhabhāranikkhepoti katvā <bold>‘‘nikkhepananti cutī’’</bold>ti vuttaṃ. ‘‘Yo ciraṃ jīvati, so vassasata’’nti (dī. ni. 2.7; saṃ. ni. 1.145-146; a. ni. 7.74) vacanato tato ūnādhikabhāvo appamāṇanti vuttaṃ <bold>‘‘ekaṃ vassasataṃ paricchinditvā’’</bold>ti. <bold>Etthantare sabbe saṅkhārā</bold>ti etasmiṃ ādānanikkhepantare pavattā sabbe bhūtupādāyarūpappabhedā saṅkhārā. Rūpadhammesu hi idaṃ sammasanavidhānanti. ‘‘Aniccā’’ti gahitamattaṃ yuttito hadaye patiṭṭhāpanatthaṃ <bold>‘‘kasmā’’</bold>tiādi vuttaṃ. Tattha <bold>uppādavayavattito</bold>ti uppajjanavasena, nirujjhanavasena ca pavattanato, ahutvā sambhavato hutvā vayūpagamanatoti attho. <bold>Vipariṇāmato</bold>ti santānassa purimuttaravisadisabhāvatoti vadanti. Taṃ vassasataparicchinne rūpe idaṃ sammasananti adhippāyeneva vuttaṃ siyā, jarāmaraṇena vipariṇāmetabbatoti attho. Asatipi dhammabhede avatthābhedo icchitabbo. Na hi uppādāvatthā eva bhaṅgāvatthāti yuttā. Tathā hi vuttaṃ ‘‘jarāya ceva maraṇena cāti dvedhā pariṇāmapakatitāyā’’ti. Sabhāvavigamo eva vā ettha vipariṇāmo. Khaṇikatā <bold>tāvakālikatā</bold>. Niccasabhāvābhāvo eva <bold>niccapaṭikkhepo</bold>. Aniccadhammā hi teneva attano sabhāvena jānantānaṃ niccataṃ paṭikkhipanti nāma. Yato na niccanti aniccaṃ, uppādakkhaṇe yadavatthā saṅkhārā, na tadavatthā ṭhitikkhaṇeti avatthantarappattiyā ñāyati tesaṃ kilamanākāroti āha <bold>‘‘ṭhitiyaṃ jarāya kilamantī’’</bold>ti, svāyamattho pākaṭajarāya veditabbo. Ye pana saṅkhārānaṃ ṭhitiṃ na sampaṭicchanti, tattha vattabbaṃ heṭṭhā vuttameva. Dhammānaṃ sabhāvo nāma duratikkamo jarānantaraṃ bhaṅgoti āha <bold>‘‘jaraṃ patvā avassaṃ bhijjantī’’</bold>ti. <bold>Tasmā</bold>ti yasmā uppādajarābhaṅgavasena <pageBreak edition="M" number="2.0407" /> saṅkhārānaṃ nirantarabādhatā, tato ca nesaṃ dussahatāya dukkhamatā, tissannaṃ dukkhatānaṃ, saṃsāradukkhassa ca adhiṭṭhānatāya dukkhavatthutā, tasmā. Abhiṇha…pe… dukkhāti yojanā.</paragraph>
    <paragraph line="66"><bold>‘‘Sukhapaṭikkhepato’’</bold>ti <pageBreak edition="V" number="2.0382" /> idaṃ vuttanayameva. <bold>Ṭhitiṃ mā pāpuṇantu,</bold> uppajjamānākāreneva pavattantūti adhippāyo. <bold>‘‘Uppannā’’</bold>ti iminā uppādakkhaṇasamaṅgitā vuttā. <bold>Ṭhānappattā mā jīrantū</bold>ti kasmā vuttaṃ, nanu atthato ṭhiti eva jarāti? Saccametaṃ, jarāvasena pana yo kilamatho, so idha jarāggahaṇena gahitoti daṭṭhabbaṃ. <bold>Mā bhijjantū</bold>ti niccataṃ āsīsati. Kassaci dhammissarassāpi bhagavato vasavattibhāvo natthi. Na hi lakkhaṇaññathattaṃ kenaci kātuṃ sakkā. Bhāvaññathattameva hi iddhivisayo. <bold>Suññā</bold> saṅkhārā <bold>tena</bold> tīsu ṭhānesu <bold>vasavattanākārena. Tasmā</bold>ti vuttakāraṇaparāmasanaṃ. <bold>Suññato</bold>ti nivāsīkārakavedakaadhiṭṭhāyakavirahena tato suññato, na nissabhāvatoti ekaccaparikappitasabhāvasuññato. <bold>Assāmikato</bold>ti sāmibhūtassa kassaci abhāvato. Etena anattaniyataṃ dasseti. <bold>Avasavattito</bold>ti yathāvuttavasavattibhāvābhāvato. <bold>Attapaṭikkhepato</bold>ti paraparikappitassa attano paṭikkhipanato. ‘‘Suññato’’tiādinā hi dhammānaṃ bāhirakaparikappitaattaviraho vutto, iminā pana ataṃsabhāvato attā na hotīti.</paragraph>
    <paragraph line="67" number="707"> Ettha ca ‘‘uppādavayavattito’’tiādinā catūhi kāraṇehi aniccā, ‘‘abhiṇhasampaṭipīḷanato’’tiādinā catūhi kāraṇehi dukkhā, ‘‘suññato’’tiādinā catūhi kāraṇehi anattāti rūpadhamme niruḷhaṃ lakkhaṇattayaṃ pubbe attanā asallakkhitaṃ sallakkhetvā sammasanto taṃ tattha āropetīti vuccati. Tathā panānena ādānanikkhepanavasena sammasitattā āha <bold>‘‘rūpe tilakkhaṇaṃ āropetvā’’</bold>ti.</paragraph>
    <paragraph line="68">Tattha ca yasmā aniccalakkhaṇaggahaṇapubbakaṃ dukkhalakkhaṇaggahaṇaṃ, dukkhalakkhaṇaggahaṇapubbakaṃ vā anattalakkhaṇaggahaṇaṃ. Aniccalakkhaṇañcettha rūpabhedena dassiyamānaṃ yathoḷārikato dīpetabbanti taṃ vassasataparicchedena paṭhamaṃ dassentena vassasataṃ ṭhitassa ‘‘dasa vā vīsati vā’’tiādinā <pageBreak edition="M" number="2.0408" /> vibhajitvā anukkamena yāvauddharaṇādikoṭṭhāsavasena rūpassa bhaṅgaṃ disvā tato ‘‘aniccaṃ dukkhaṃ anattā’’ti tilakkhaṇāropanaṃ vayovuḍḍhatthaṅgamato sammasananti dassetuṃ <bold>‘‘tameva vassasata’’</bold>ntiādinā vayavasena rūpassa sammasanavidhi āraddho. Tattha yasmā oḷārikavasenevāyaṃ ādito rūpabhedo gayhati, tasmā na vassasataṃ samakoṭṭhāsavasena vibhattaṃ, majjhimāvatthāya vā tathārūpattā majjhimavaye ekaṃ vassaṃ vaḍḍhitaṃ.</paragraph>
    <paragraph line="69" number="708"> Mandatābāhullena <pageBreak edition="V" number="2.0383" /> pavattaṃ vassānaṃ dasakaṃ <bold>mandadasakaṃ</bold>. Esa nayo sesesupi.</paragraph>
    <paragraph line="70"><bold>Tadā</bold>ti paṭhame vassadasake. <bold>So</bold>ti puggalo. <bold>Capalo</bold>ti anavaṭṭhitakiriyatāya taralo. Tena momūhabhāvato viseseti. Na hesa navamadasake viya momūhabhāvena mando, atha kho capalatāyāti. Tenāha <bold>‘‘kumārako’’</bold>ti. Tatiye dasake maṃsapāripūriyā yathārahaṃ chavivaṇṇo vippasīdatīti āha <bold>‘‘vaṇṇāyatanaṃ vepullaṃ pāpuṇātī’’</bold>ti. Catutthe dasake aṭṭhīnaṃ, nhārūnañca thirabhāvappattiyā <bold>balañca thāmo ca vepullaṃ pāpuṇāti</bold>. Pañcame dasake yobbanamadassa dūrībhāvena yebhuyyena kilesatanutāya paññā yathārahaṃ suvisadā hoti. Khiḍḍāya rati <bold>khiḍḍārati</bold>. Kapallikādinissayavisesena padīpassa suddhatādi viya nissayavisesena pañcamachaṭṭhadasakesu paññāya buddhihāniyo veditabbā. <bold>Purato pabbhāro hoti</bold> kaṭisandhigīvāsandhīnaṃ vasena rassassāpi, pageva dīghassa. <bold>Pabbhāro</bold>ti ca garubhāvena palambako. <bold>Momūho hoti</bold> satipaññāvippavāsato. <bold>Sayanabahulova hoti</bold> ṭhānādivasena sarīrabhāraṃ vahituṃ asakkonto.</paragraph>
    <paragraph line="71" number="709"><bold>Tiṇṇaṃ tiṇṇaṃ vassāna</bold>nti yebhuyyatāya vuttaṃ. Catuvassikopi hi eko koṭṭhāso hotīti. Dvisataṃ koṭṭhāse katvā ekekaayanavasenātipi veditabbaṃ.</paragraph>
    <paragraph line="72">Vassāne pavattarūpanti sambandho.</paragraph>
    <paragraph line="73">Taṃ <pageBreak edition="M" number="2.0409" /> pana vassānaṃ dvidhā samattaṃ, na pubbe viya catumāsanti āha <bold>‘‘dvemāsa’’</bold>nti. Accantasaṃyoge cetaṃ upayogavacanaṃ. So pana <bold>vassāno</bold> utu sāvaṇapoṭṭhapādamāsā, assayujakattikamāsā <bold>sarado,</bold> migasiraphussamāsā <bold>hemanto,</bold> māghaphaggunamāsā <bold>sisiro,</bold> cittavesākhamāsā <bold>vasanto,</bold> jeṭṭhāsaḷhamāsā <bold>gimho</bold> utūti veditabbo. <bold>Cha koṭṭhāse katvā</bold>ti dasadasanāṭikāvasena cha koṭṭhāse katvā.</paragraph>
    <paragraph line="74" number="710"> Abhimukhaṃ purato kamanaṃ <bold>abhikkamo</bold>. Paṭinivattanavasena kamanaṃ <bold>paṭikkamo</bold>. Āmukhaṃ lokanaṃ <bold>ālokanaṃ</bold>. Vividhaṃ ito cito ca lokanaṃ <bold>vilokanaṃ</bold>. Hatthapādānaṃ saṅkucanaṃ <bold>samiñjanaṃ</bold>. Āyamanaṃ <bold>pasāraṇaṃ</bold>.</paragraph>
    <paragraph line="75"><bold>Pāduddharaṇakāle</bold>ti <pageBreak edition="V" number="2.0384" /> dutiyapāduddharaṇakāle. <bold>Pādassā</bold>ti uddhaṭapādassa. <bold>Omattā</bold>ti sattito hīnappamāṇā. Tenāha <bold>‘‘mandā’’</bold>ti. <bold>Itarā</bold>ti tejovāyodhātuyo. Yathā pādassa uddharaṇaṃ sijjhati, tathā pavattacittasamuṭṭhānarūpesu ekaṃsato tejovāyodhātūnaṃ adhimattatā icchitabbā sallahukasabhāvatāya tāsaṃ. Tato eva ca itarāsaṃ omattatā garusabhāvattā. Taṃsambandhattā pana sesaṃ tisamuṭṭhānarūpaṃ taggatikameva hoti. Kāyavacīviññattipavattiyaṃ vāyopathavīadhimattatā imassa atthassa nidassananti daṭṭhabbaṃ. Purato haraṇe, pacchato haraṇe ca uddharaṇe viya sallahukasabhāvarūpappavattīti tāsaṃyeva dvinnaṃ dhātūnaṃ adhimattatā icchitabbāti āha <bold>‘‘tathā atiharaṇavītiharaṇesū’’</bold>ti. Yathā uddharaṇādīsu sallahukasabhāvattā pacchimānaṃ dvinnaṃ dhātūnaṃ kiccaṃ adhikaṃ hoti, itarāsaṃ hīnaṃ, evaṃ vossajjanādīsu tīsu garusabhāvattā purimānaṃ dvinnaṃ kiccaṃ adhikaṃ hoti, itarāsaṃ hīnanti dassento āha <bold>‘‘vossajjane’’</bold>tiādi.</paragraph>
    <paragraph line="76"><bold>Tadupādāyarūpānī</bold>ti tā dhātuyo nissāya pavattaupādārūpāni. <bold>Etthevā</bold>ti uddharaṇeyeva. Tenāha <bold>‘‘atiharaṇaṃ appatvā’’</bold>ti. <bold>Itī</bold>ti evaṃ. <bold>Tattha tatthā</bold>ti tasmiṃ tasmiṃ uddharaṇādikoṭṭhāse. <bold>Pabbaṃ</bold><bold>pabba</bold>ntiādi <pageBreak edition="M" number="2.0410" /> tesaṃ dhammānaṃ koṭṭhāsantarasaṅkarābhāvadassanaṃ. <bold>Taṭataṭāyantā</bold>ti taṭataṭāyanti viya, tena nesaṃ pavattikkhaṇassa ittarataṃ dasseti.</paragraph>
    <paragraph line="77" number="711"><bold>Assā</bold>ti sammasanassa. <bold>Dārutiṇukkādīsū</bold>ti dāruukkātiṇukkādīsu. ‘‘Kiṃ andhabāla ekaghanaṃ satataṃ sabbadābhāviṃ ekanti maññasī’’ti adhippāyenāha <bold>‘‘kimettha manāpa’’</bold>nti. <bold>Idampī</bold>ti yadidaṃ telavaṭṭikkhayena padīpassa apaññāyanaṃ vuttaṃ, idampi. <bold>Aṅgulaṅgulantare</bold>ti aṅguliyā mitaṃ aṅgulanti aṅgulappamāṇe padeseti attho. Tantuno avayavalesabhūtaṃ paramasukhumabhāvappattaṃ aṃsuṃ sandhāyāha <bold>‘‘aṃsuṃ pana muñcitvā’’</bold>ti.</paragraph>
    <paragraph line="78"><bold>Tatthā</bold>tiādi upamāsaṃsandanaṃ. Tattha kāmaṃ upameyye viya upamāyaṃ pākaṭo kālabhedo natthi, ekakoṭṭhāsagataṃ pana koṭṭhāsantaraṃ na pāpuṇātīti ettāvatā upamābhāvo veditabbo. Upamāyampi vā tāva yāvāti kālassa bhedamattā labbhatevāti tassā gahaṇe kālabhedavasenāpi upamā yojetabbā.</paragraph>
    <paragraph line="79" number="712"> Pubbe ādānanikkhepādivasena catusantatirūpaṃ saṅgharitvā dassitaṃ, idāni āhārasamuṭṭhānādivasena <pageBreak edition="V" number="2.0385" /> bhinditvā dassento <bold>‘‘tadeva rūpaṃ visaṅkharitvā’’</bold>tiādimāha. Tattha <bold>visaṅkharitvā</bold> vibhajitvā. ‘‘Visaṅgharitvā’’ti vā pāṭho, ayamevattho. <bold>Āhāramaya</bold>nti āhārena nibbattaṃ. <bold>Jhatta</bold>nti milātaṃ. <bold>Kilanta</bold>nti khinnaṃ. <bold>Dhāta</bold>nti tittaṃ. <bold>Pīṇita</bold>nti maṃsūpacayasampattiyā pīṇitaṃ. Tato eva <bold>mudu. Siniddha</bold>nti siniddhacchavitāya saṇhaṃ. Tato eva <bold>phassavantaṃ</bold>.</paragraph>
    <paragraph line="80" number="713"><bold>Uṇhakāle samuṭṭhitaṃ rūpa</bold>nti uṇhasantāpena santattaṃ rūpaṃ sandhāyāha. <bold>Sītautunā</bold>ti sappāyena sītautunā.</paragraph>
    <paragraph line="81" number="714"><bold>Āyatanadvāravasenā</bold>ti āyatanasaṅkhātadvāravasena. Kammadvāranivattanatthaṃ āyatanaggahaṇaṃ. <bold>Kāyadvāre</bold>ti pasādakāyadvāre. <bold>Manodvāraṃ</bold> nāma sāvajjanaṃ bhavaṅgaṃ. Tassa nissayabhāvato hadayavatthuṃ sandhāya nissitavohārena <bold>‘‘manodvāre’’</bold>ti vuttaṃ, yattha manodvāruppatti.</paragraph>
    <paragraph line="82" number="715"><bold>Somanassitadomanassitavasenā</bold>ti <pageBreak edition="M" number="2.0411" /> somanassitadomanassitapuggalavasena, somanassitadomanassitakālavasena vā.</paragraph>
    <paragraph line="83"><bold>Ayamattho</bold>ti ayaṃ idāni vuccamāno saṅkhārānaṃ atiittarakhaṇatāsaṅkhāto attho.</paragraph>
    <paragraph line="84"><bold>Jīvita</bold>nti jīvitindriyaṃ. <bold>Sukhadukkhā</bold>ti sukhadukkhavedanā. Upekkhāpi hi sukhadukkhāsu eva antogadhā iṭṭhāniṭṭhabhāvato. <bold>Attabhāvo</bold>ti jīvitavedanāviññāṇāni ṭhapetvā avasiṭṭhadhammā vuttā. Saññāti keci. <bold>Kevalā</bold>ti attanā niccabhāvena vā avomissā. <bold>Ekacittasamāyuttā</bold>ti ekekena cittena sahitā. <bold>Lahuso vattate khaṇo</bold>ti vuttanayena ekacittakkhaṇikatāya lahuko atiittaro jīvitādīnaṃ khaṇo vattati.</paragraph>
    <paragraph line="85"><bold>Cullāsītisahassāni kappa</bold>nti caturāsītisahassaparimāṇaṃ kappaṃ, accantasaṃyoge etaṃ upayogavacanaṃ. <bold>Kappa</bold>nti ca sāmaññavasena ekavacanaṃ. <bold>Marū</bold>ti devā. <bold>Dvīhi cittehi samohitā</bold>ti evaṃ cirajīvinopi te dvīhi cittehi sahitā hutvā na tiṭṭhanti. Idaṃ vuttaṃ hoti <pageBreak edition="V" number="2.0386" /> – tesampi santāne jīvitādīni dvīhi cittehi saha na tiṭṭhanti, ekena cittena saha uppannāni teneva saha nirujjhanato yāva dutiyā na tiṭṭhantīti.</paragraph>
    <paragraph line="86"><bold>Ye niruddhā marantassā</bold>ti cavantassa sattassa cuticittena saddhiṃ niruddhāti vattabbā ye khandhā. <bold>Tiṭṭhamānassa vā idhā</bold>ti ye vā idha pavattiyaṃ tiṭṭhantassa dharantassa bhaṅgappattiyā niruddhakkhandhā. <bold>Sabbe</bold>pi <bold>sadisā</bold> te sabbepi ekasadisā atthaṅgatā <bold>appaṭisandhikā</bold> puna āgantvā paṭisandhānābhāvena vigatā. Yathā hi cutikkhandhā na nibbattanti, evaṃ tato pubbepi khandhā. Tasmā ekacittakkhaṇikaṃ sattānaṃ jīvitanti adhippāyo.</paragraph>
    <paragraph line="87"><bold>Anantarā ca ye bhaggā</bold>ti ye saṅkhārā anantarameva bhaggā niruddhā. <bold>Ye ca bhaggā anāgate</bold>ti ye ca saṅkhārā anāgate bhaggā bhañjanasīlā bhijjissanti. <bold>Tadantarā niruddhāna</bold>nti tesaṃ atītānāgatānaṃ antarā vemajjhe paccuppannataṃ patvā niruddhānaṃ bhaggānaṃ. <bold>Vesamaṃ natthi lakkhaṇe</bold>ti tesaṃ tividhānampi bhaṅgalakkhaṇanimittaṃ visamatā visadisatā natthi.</paragraph>
    <paragraph line="88"><bold>Anibbattena</bold><pageBreak edition="M" number="2.0412" /><bold>na jāto</bold>ti anuppannena cittena jāto na hoti, ajāto nāma hoti. <bold>Paccuppannena</bold> vattamānena cittena <bold>jīvati</bold> jīvamāno nāma hoti. <bold>Cittabhaṅgā mato loko</bold>ti cuticittassa viya sabbassapi tassa tassa cittassa bhaṅgappattiyā ayaṃ loko paramatthato mato nāma hoti niruddhassa appaṭisandhikattā. Evaṃ santepi <bold>paññatti paramatthiyā</bold> yāyaṃ taṃ taṃ santaṃ sanissayaṃ cittaṃ upādāya ‘‘tisso jīvati, phusso jīvatī’’ti evaṃ vacanappavattiyā visayabhūtā santānapaññatti, sā ettha paramatthiyā paramatthabhūtā. Tathā hi vadanti ‘‘nāmagottaṃ na jīratī’’ti (saṃ. ni. 1.76).</paragraph>
    <paragraph line="89"><bold>Anidhānagatā bhaggā</bold>ti ye bhaggā, na te katthaci nidhānaṃ gatā, atha kho abhāvameva gatā. <bold>Puñjo natthi anāgate</bold> yato āgaccheyyuṃ vattamānabhāvaṃ. <bold>Nibbattā yepī</bold>ti ye paṭiladdhattabhāvā paccuppannā, tepi <bold>āragge sāsapūpamā tiṭṭhanti</bold>. Yathā nāma sūciyaṃ ṭhitāyaṃ sāsapo khitto tassā sikhaṃ phuṭṭhamatto vigacchati na tiṭṭhati, evaṃ saṅkhārā uppajjitvā bhijjanti, na tesaṃ avaṭṭhānaṃ atthīti.</paragraph>
    <paragraph line="90"><bold>Bhaṅgo</bold><pageBreak edition="V" number="2.0387" /><bold>nesaṃ purakkhato</bold>ti tesaṃ nibbattadhammānaṃ bhaṅgo nāma purato eva kato, ekaṃsabhāvī na apasakkatīti attho. <bold>Purāṇehī</bold>ti purimakehi atītehi.</paragraph>
    <paragraph line="91"><bold>Adassanato</bold>ti apassitabbato. <bold>Āyantī</bold>ti āgacchanti. <bold>‘‘Uppajjantī’’</bold>ti imināpi kutoci rāsito āgamanābhāvamevāha. <bold>Bhaggā gacchantudassana</bold>nti bhaggāpi katthaci upagamanābhāvato sabbena sabbaṃ adassanaṃ abhāvameva gacchanti. Tattha nidassanamāha <bold>‘‘vijjuppādo…pe… vayanti cā’’</bold>ti.</paragraph>
    <paragraph line="92" number="716"><bold>‘‘Vivaṭṭakappato paṭṭhāya uppajjanakarūpa’’</bold>nti iminā sayameva uppajjanakadhammatāya <bold>‘‘dhammatārūpa’’</bold>nti anvatthanāmataṃ dasseti. Ayalohādīsu <bold>ayo</bold> nāma kāḷalohaṃ. <bold>Lohaṃ</bold> nāma jātilohaṃ vijātilohaṃ kittimalohaṃ pisācalohanti catubbidhaṃ. Tattha ayo rajataṃ suvaṇṇaṃ tipu sīsaṃ tambalohaṃ vekantakalohanti imāni satta <bold>jātilohāni</bold>. Nāganāsikalohaṃ <bold>vijātilohaṃ</bold>. Kaṃsalohaṃ vaṭṭalohaṃ <pageBreak edition="M" number="2.0413" /> hārakūṭanti tīṇi <bold>kittimalohāni</bold>. Morakkhakādi <bold>pisācalohaṃ</bold>. Tattha tambalohaṃ vekantakanti imehi dvīhi jātilohehi saddhiṃ sesaṃ sabbampi idha ‘‘loha’’nti gahitanti. <bold>Tipū</bold>ti setatipu. <bold>Sīsa</bold>nti kāḷatipu. <bold>Suvaṇṇaṃ</bold> ākaruppannarasaviddhādibhedaṃ. <bold>Muttā</bold> sāmuddikamuttādi. <bold>Maṇī</bold>ti veḷuriyalohitaṅgamasāragallāni ṭhapetvā avaseso sabbo maṇiviseso. <bold>Veḷuriyo</bold> vaṃsavaṇṇamaṇi. <bold>Saṅkho</bold> sāmuddikasaṅkho. <bold>Silā</bold>ti kāḷasilāpaṇḍusilādibhedā sabbāpi ratanasammatasilā. <bold>Pavāḷaṃ</bold> nāma vaṭṭumaṃ viddhamaṃ. <bold>Lohitaṅgaṃ</bold> rattamaṇi. <bold>Masāragallaṃ</bold> kabaramaṇi. <bold>Bhūmi</bold>ādayo pākaṭāva. <bold>Tadassā</bold>ti taṃ dhammatārūpaṃ assa yogino.</paragraph>
    <paragraph line="93"><bold>Taruṇapallavavaṇṇa</bold>nti ambādīnaṃ taruṇapallavena samānavaṇṇaṃ. <bold>Sabhāgarūpasantati</bold>nti vaṇṇādinā samānabhāgaṃ rūpasantānaṃ. <bold>Anuppabandhāpayamāna</bold>nti hetuphalaparamparāya sambandhanavasena pavattanti.</paragraph>
    <paragraph line="94"><bold>So</bold>ti yogī. <bold>Ta</bold>nti asokarukkhapaṇṇaṃ. <bold>Pariggahetvā</bold>ti ñāṇena paricchijja gahetvā. <bold>Iminā nayenā</bold>ti iminā asokapaṇṇe vuttena nayena. <bold>Sabbampi</bold> ayalohādibhedaṃ <bold>dhammatārūpaṃ</bold>. Tampi hi sītakāle sītalaṃ, uṇhakāle sūriyasantāpena uṇhataraṃ hoti. Tattha sītabhāvena pavattaṃ <pageBreak edition="V" number="2.0388" /> rūpaṃ uṇhaṃ uṇhabhāvena pavattaṃ rūpaṃ sītaṃ na pāpuṇāti. Tattha tattheva taṭataṭāyantaṃ bhijjatītiādinā yojetabbaṃ.</paragraph>
    <subhead line="95">Arūpasattakasammasanakathāvaṇṇanā</subhead>
    <paragraph line="96" number="717"><bold>Kalāpato</bold>ti arūpadhammakalāpato.</paragraph>
    <paragraph line="97">Yasmā tattha phassapañcamakā dhammā sabbacittuppādasādhāraṇā supākaṭā, suviññeyyā ca, tasmā tesaṃ vasena dassento <bold>‘‘kalāpatoti phassapañcamakā dhammā’’</bold>ti āha. Ye ime sammasane uppannā phassapañcamakā dhammā, sabbe te vinaṭṭhāti sambandho.</paragraph>
    <paragraph line="98"><bold>Pavattaṃ citta</bold>nti sattasu ṭhānesu sammasanavasena pavattaṃ cittaṃ. <bold>Sammasanto</bold>ti ekajjhaṃ gahetvā sammasanto. <bold>Taṃ yuttatara</bold>nti taṃ ariyavaṃsakathāyaṃ vuttaṃ yuttataraṃ āsannabhāvena vibhūtataraṃ rūpasattake sammasanaṃ saha gahetvā sammasanassa vuttattā. Apica rūpasattake sammasanassa <pageBreak edition="M" number="2.0414" /> rūpadhammesu sātisayaṃ ghanavinibbhogaṃ katvā pavattattā tabbisayaṃ arūpasammasanaṃ sātisayaṃ aniccādilakkhaṇappaṭivedhāya sampavattatīti taṃ yuttataraṃ, na pana apubbakesādisammasanaṃ katvā tabbisayaṃ pavattitaṃ. Tathā sati kammaṭṭhānaṃ navaṃ navaṃ eva siyā, pubbe gahitaṃ sammasanavisayaṃ chaḍḍetvā aññassa sammasanavisayassa gaṇhanato. <bold>Sesānipī</bold>ti yamakato sammasanādīnipi. <bold>Tenevā</bold>ti ariyavaṃsakathānayeneva.</paragraph>
    <paragraph line="99" number="718"><bold>Tampi citta</bold>nti ādānanikkhepato sammasanavasena pavattacittuppādampi. Cittasīsena hi niddeso. Esa nayo sabbattha. <bold>Yamakato sammasati nāma</bold> nāmarūpadhamme ārabbha yugaḷavasena sammasanassa pavattanato. Ayañhi pubbe rūpasattakavasena sammasitvā ṭhitopi idāni ādānanikkhepādivasena sammasitvāva taṃ sammasati. Khaṇikato sammasanādīsupi eseva nayo.</paragraph>
    <paragraph line="100" number="719"><bold>Etampī</bold>ti etaṃ catutthasammasanacittampi. <bold>Paṭhamacitta</bold>nti ādānanikkhepādivasena rūpaṃ <pageBreak edition="V" number="2.0389" /> sammasitacittaṃ, yaṃ rūpapariggāhakacittanti adhippetaṃ. Sammasitasammasitacittasammasanena tesaṃ khaṇikabhāvassa vibhāvanato idaṃ sammasanaṃ <bold>‘‘khaṇikato sammasana’’</bold>nti vuttaṃ.</paragraph>
    <paragraph line="101" number="720"> Idameva ca sammasanaṃ diguṇitaṃ anekasammasanapaṭipāṭisambhavato <bold>‘‘paṭipāṭito sammasana’’</bold>nti vuttaṃ. <bold>Vaṭṭeyyā</bold>ti sambhaveyya. Tathā sati paṭipāṭisammasanapasutā eva bhāvanā siyā, na mūlakammaṭṭhānupakārī, na cāyaṃ samāpatticāro. Yasmā ca tattakena rūpadhammesu, arūpadhammesu ca aniccādilakkhaṇāni suṭṭhu vibhūtāni honti, tasmā vuttaṃ <bold>‘‘yāva dasamacittasammasanā…pe… ṭhapetabba’’</bold>nti. <bold>Ṭhapetabba</bold>nti ca na ekādasamaṃ dvādasamena sammasitabbanti paṭipāṭito sammasanassa paricchedadassanaparaṃ, na tato sammasanato oramanadassanaparaṃ, tasmā punapi rūpaṃ pariggahetvā yāva dasamacittasammasanā bhāvanamanuyuñjateva. <bold>Vutta</bold>nti ariyavaṃsakathāyaṃ vuttaṃ.</paragraph>
    <paragraph line="102" number="721"><bold>Visuṃ sammasananayo nāma natthī</bold>ti aniccādimanasikāravinimutto añño vipassanāmanasikāro natthi. Vipassanāya ca diṭṭhiādivikkhambhanā idha diṭṭhiugghāṭanādayoti adhippetā. Vipassanāya eva hi pavattivisesena <pageBreak edition="M" number="2.0415" /> diṭṭhiugghāṭanādayo ijjhantīti dassento <bold>‘‘yaṃ paneta’’</bold>ntiādimāha. Tattha <bold>sattasaññā</bold>ti sattā atthīti uppajjanakasaññā. Dubbalāya attadiṭṭhiyā sahagatasaññātipi vadanti. <bold>Sattasaññaṃ ugghāṭitacittenā</bold>ti sattasaññāya vikkhambhanavasena pavattacittena diṭṭhi nuppajjati, saññāvipallāsahetuuppajjanakā cittadiṭṭhivipallāsā tadabhāvena hontīti. <bold>Māno</bold> nāma yo diṭṭhūpanissayo apāyagamanīyo, so diṭṭhiyā vikkhambhitāya vikkhambhito eva hoti, diṭṭhiyā samucchinnāya samucchijjanatoti āha <bold>‘‘diṭṭhiugghāṭita…pe… māno nuppajjatī’’</bold>ti. Māno vikkhambhiyamāno taṇhāya pavattiṃ nivāreti, abhimatavisayesu eva taṇhāya pavattanatoti vuttaṃ <bold>‘‘mānasamugghāṭita…pe… taṇhā nuppajjatī’’</bold>ti. <bold>Taṇhā</bold>ti idha sukhumā nikanti adhippetāti āha <bold>‘‘taṇhāya…pe… pariyādinnā nāma hotī’’</bold>ti.</paragraph>
    <paragraph line="103"><bold>Ayaṃ nayo</bold>ti idāni vuccamāno sammasanavidhi.</paragraph>
    <paragraph line="104"><bold>Mama vipassanā</bold>ti imassāpi attaniyasaññitāya vipassanāya sāmibhūto attā parāmasīyatīti <pageBreak edition="V" number="2.0390" /> diṭṭhigāhatāti tathā <bold>‘‘gaṇhato hi diṭṭhisamugghāṭanaṃ nāma na hotī’’</bold>ti vuttaṃ. Kāmañcāyaṃ diṭṭhivisuddhikaṅkhāvitaraṇavisuddhisamadhigamena visuddhadiṭṭhiko, maggena pana asamugghāṭitattā anoḷārikāya ca diṭṭhiyā vasenevaṃ vuttaṃ.</paragraph>
    <paragraph line="105"><bold>Suṭṭhū</bold>ti sammā. <bold>Manāpa</bold>nti ca kiriyāvisesanaṃ, manavaḍḍhanākārenāti attho. Ubhayenāpi vipassanāvisayaṃ adhimānamāha. Tena vuttaṃ <bold>‘‘mānasamugghāṭo nāma na hotī’’</bold>ti.</paragraph>
    <paragraph line="106"><bold>Vipassituṃ sakkomī</bold>ti tattha samatthatāpadesena guṇavisesayogato vipassanāya assādetabbatā dassīyati, cittaṃ vipassituṃ sakkomi. Tasmā vipassanto eva kālaṃ vītināmessāmīti vipassanaṃ assādentassāti yojanā.</paragraph>
    <paragraph line="107">Yasmā diṭṭhisamugghāṭanaṃ nāmettha visesato anattānupassanāya hoti, tasmā taṃ dassentena <bold>‘‘sace saṅkhārā’’</bold>tiādinā anattānupassanāvidhiṃ vatvā yasmā pana anattato anupassantena saṅkhārā aniccatopi <pageBreak edition="M" number="2.0416" /> dukkhatopi anupassitabbā eva tadupabrūhanato, tasmā <bold>‘‘hutvā abhāvaṭṭhenā’’</bold>tiādi vuttaṃ.</paragraph>
    <paragraph line="108">Yasmā mānasamugghāṭanaṃ nāma aniccānupassanāya hoti. Khaṇe khaṇe bhijjanake saṅkhāre passantassa kuto mānassa avasaro. Aniccasaññā bhāvetabbā asmimānasamugghāṭāyāti hi vuttaṃ.</paragraph>
    <paragraph line="109">Yasmā nikantipariyādānaṃ nāma dukkhānupassanāya hoti. Na hi sabhāvato, dukkhavatthuto ca dukkhabhūte saṅkhāre passantassa tattha īsakampi abhirato hoti. Assādānupassino hi tattha taṇhā uppajjeyya. Sesaṃ anattalakkhaṇe vuttanayameva. Ayaṃ panettha saṅkhepattho – vuttanayena paṭipāṭito sammasanaṃ pasutassa yogino yadā anattānupassanā tikkhā sūrā visadā pavattati, itarā dvepi tadanugatikā, tadānena diṭṭhiugghāṭanaṃ kataṃ hoti. Attadiṭṭhimūlikā hi sabbā diṭṭhiyo. Anattānupassanā ca attadiṭṭhiyā ujupaṭipakkhā.</paragraph>
    <paragraph line="110">Yadā pana aniccānupassanā tikkhā sūrā visadā pavattati, itarā dvepi tadanugatikā <pageBreak edition="V" number="2.0391" />, tadānena mānasamugghāṭanaṃ kataṃ hoti. Sati hi niccagāhe mānajappanā ‘‘idaṃ niccaṃ, idaṃ dhuva’’ntiādinā (ma. ni. 1.501) <bold>bakabrahmuno</bold> viya. Aniccānupassanā ca niccagāhassa ujupaṭipakkhā.</paragraph>
    <paragraph line="111">Yadā pana dukkhānupassanā tikkhā sūrā visadā pavattati, itarā dvepi tadanugatikā, tadānena nikantipariyādānaṃ kataṃ hoti. Sati hi sukhasaññāya taṇhāgāhova, dukkhānupassanā ca nikantiyā ujupaṭipakkhā. Evaṃ tissannaṃ anupassanānaṃ kiccavisesavasena diṭṭhiugghāṭanādīni honti. Tena vuttaṃ <bold>‘‘iti ayaṃ vipassanā attano attano ṭhāneyeva tiṭṭhatī’’</bold>ti. Anupassanānaṃ yathārahaṃ sakakiccakaraṇañhi sakaṭṭhāneyeva ṭhānaṃ, tasmā visuṃ sammasananayo natthīti na vattabbanti adhippāyo.</paragraph>
    <paragraph line="112" number="722"><bold>Sabbākārato</bold>ti idha viya ekadesena avatvā sabbākārato sarūpato, kiccato ca anavasesato vattabbā. <bold>Idhevā</bold>ti tīraṇapariññāyameva. Ekaccānaṃyevettha anupassanānaṃ paṭilābhoti āha <bold>‘‘ekadesaṃ paṭivijjhanto’’</bold>ti, tā pana sayameva sarūpato dassessati <pageBreak edition="M" number="2.0417" />. <bold>Tappaṭipakkhe dhamme</bold>ti yā anupassanā idha sambhavanti, tāsaṃ paṭipakkhe dhamme niccasaññādike <bold>pajahati</bold> vikkhambheti.</paragraph>
    <paragraph line="113"><bold>Khayānupassana</bold>nti saṅkhārānaṃ khaṇabhaṅgānupassanaṃ. <bold>Bhāvento</bold>ti vaḍḍhento. <bold>Ghanasañña</bold>nti santatisamūhakiccārammaṇānaṃ vasena ekattaggahaṇaṃ. <bold>Khayānupassana</bold>nti hutvā abhāvānupassananti vadanti. Yāya paññāya ghanavinibbhogaṃ katvā ‘‘aniccaṃ khayaṭṭhenā’’ti (paṭi. ma. 1.48) passati, sā <bold>khayānupassanā</bold>. Bhaṅgānupassanato paṭṭhāya tassā pāripūrīti ghanasaññāya pahānaṃ hoti, tato pubbe aparipuṇṇatāya taṃ na hoti. Evamaññatthāpīti paripuṇṇāparipuṇṇatā pahānatīraṇapariññāsu vipassanāpaññāya daṭṭhabbā. Paccakkhato, anvayato ca saṅkhārānaṃ bhaṅgaṃ disvā tattheva bhaṅgasaṅkhāte nirodhe adhimuttatā <bold>vayānupassanā,</bold> tāya <bold>āyūhanaṃ pajahati</bold>. Yadatthaṃ, yāya ca āyūhati, tasmiṃ pavatte taṇhāya cassa cittaṃ na namatīti. Tena vuttaṃ <bold>‘‘vayānupassanaṃ bhāvento āyūhanaṃ pajahatī’’</bold>ti. Jātassa jarāmaraṇehi dvidhā pariṇāmadassanaṃ, rūpasattakādivasena vā pariggahitassa taṃtaṃparicchedato paraṃ aññabhāvadassanaṃ <bold>vipariṇāmānupassanā,</bold> tāya <bold>dhuvasaññaṃ</bold> thirabhāvagahaṇaṃ <bold>pajahati</bold>.</paragraph>
    <paragraph line="114"><bold>Animittānupassanā</bold>dayo <pageBreak edition="V" number="2.0392" /> aniccānupassanādayo eva. <bold>Nimitta</bold>nti santatiyaṃ, samūhe ca ekattasaññāya gayhamānaṃ kālantarāvaṭṭhāyibhāvena, niccabhāvena ca saṅkhārānaṃ sakiccaparicchedatāya saviggahaṃ viya upaṭṭhānamattaṃ. <bold>Paṇidhi</bold>nti sukhapatthanaṃ, rāgādipaṇidhiṃ vā, atthato taṇhāvasena saṅkhāresu ninnataṃ. <bold>Abhinivesa</bold>nti attābhinivesaṃ. Etesañhi nimittādīnaṃ paṭipakkhabhāvena aniccānupassanādayo animittādināmehi vuttāti aniccānupassanādīhi pahātabbā niccasaññādayo viya nimittaggāhādayova paṭipakkhāti daṭṭhabbā. Rūpādiārammaṇaṃ ñatvā tadārammaṇassa cittassa bhaṅgaṃ disvā saṅkhārā eva bhijjanti, saṅkhārānaṃ maraṇaṃ, na añño koci atthīti bhaṅgavasena suññataṃ gahetvā pavattā vipassanā adhipaññā ca sā dhammesu ca vipassanāti <bold>adhipaññādhammavipassanā,</bold> tāya niccasārādiādānavasena pavattaṃ abhinivesaṃ sataṇhaṃ diṭṭhiṃ pajahati. <bold>Yathābhūtañāṇadassanaṃ</bold> nāma sappaccayanāmarūpadassanaṃ. Tena ‘‘ahosiṃ nu kho ahamatītamaddhāna’’nti <pageBreak edition="M" number="2.0418" /> (ma. ni. 1.18; saṃ. ni. 2.20) evamādikaṃ, ‘‘issarato loko sambhavatī’’ti evamādikañca <bold>sammohābhinivesaṃ pajahati</bold>. Bhayatupaṭṭhānavasena uppannaṃ sabbabhavādīsu ādīnavadassanañāṇaṃ <bold>ādīnavānupassanā,</bold> tāya kassacipi ālayanissayaadassanato <bold>ālayābhinivesaṃ</bold> tathāpavattaṃ taṇhaṃ <bold>pajahati</bold>. Saṅkhārānaṃ muñcanassa upāyabhūtaṃ paṭisaṅkhāñāṇaṃ <bold>paṭisaṅkhānupassanā,</bold> tāya aniccādīsu appaṭisaṅkhātattā paṭisaṅkhānassa paṭipakkhabhūtaṃ avijjaṃ pajahati. Saṅkhārupekkhā, anulomañāṇañca <bold>vivaṭṭānupassanā</bold>. Tassā hi vasena tassa padumapalāse udakabindu viya sabbasaṅkhārehi cittaṃ patilīyati patikuṭati, tasmā tāya <bold>saṃyogābhinivesaṃ</bold> kāmasaṃyogādikilesappavattiṃ <bold>pajahati</bold>. Aniccānupassanādayo satta anupassanā heṭṭhā atthato vibhattāti, parato ca saṃvaṇṇīyantīti idha na vuttā.</paragraph>
    <paragraph line="115"><bold>Tāsū</bold>ti aṭṭhārasasu mahāvipassanāsu. <bold>Iminā</bold>ti yoginā. <bold>Tasmā</bold>ti aniccādilakkhaṇattayavasena saṅkhārānaṃ diṭṭhattā. Taṃdassanañhi aniccādianupassanāti. <bold>Paṭividdhā</bold>ti paṭiladdhā. Yadaggena hi ñāṇena savisayo paṭividdho, tadaggena taṃ paṭiladdhaṃ nāma hoti. <bold>Byañjanameva nānaṃ</bold> yathā ‘‘rukkho pādapo tarū’’ti. <bold>Tāpi</bold> animittāpaṇihitasuññatānupassanā.</paragraph>
    <paragraph line="116"><bold>Sabbāpi vipassanā,</bold> tasmā ekadesena paṭividdhā hontīti adhippāyo. <bold>Kaṅkhāvitaraṇavisuddhiyā</bold><pageBreak edition="V" number="2.0393" /><bold>eva saṅgahitaṃ,</bold> tasmā taṃ pageva siddhanti attho. Tenāha <bold>‘‘idampi dvayaṃ paṭividdhameva hotī’’</bold>ti. <bold>Sesesu</bold> nibbidānupassanādīsu dasasu. <bold>‘‘Kiñci paṭividdhaṃ kiñci appaṭividdha’’</bold>nti iminā tesaṃ ekadesapaṭivedhamāha. Aniccānupassanāya hi siddhāya nirodhānupassanā, khayānupassanā, vayānupassanā, vipariṇāmānupassanā ca ekadesena siddhā nāma honti, dukkhānupassanāya siddhāya nibbidānupassanā, ādīnavānupassanā ca, anattānupassanāya siddhāya itarāti.</paragraph>
    <subhead line="117">Udayabbayañāṇakathāvaṇṇanā</subhead>
    <paragraph line="118" number="723"> Parato <pageBreak edition="M" number="2.0419" /> paṭipadāñāṇadassanakathāyaṃ abbhādivigamena ākāsassa viya, paṅkamalavigamena udakassa viya, kāḷakāpagamena suvaṇṇassa viya saṃkilesavigamena ñāṇassa parisuddhīti āha <bold>‘‘niccasaññādīnaṃ pahānena visuddhañāṇo’’</bold>ti. Anekākāravokārasaṅkhāresu lakkhaṇattayasallakkhaṇasammasanassa katattā vuttaṃ <bold>‘‘sammasanañāṇassa pāraṃ gantvā’’</bold>ti. Tattha <bold>sammasanañāṇassā</bold>ti nayavipassanāsaṅkhātassa kalāpasammasanañāṇassa. Tasseva hi thirabhāvāya itare sammasanavisesāti vadanti. <bold>Sammasanañāṇassā</bold>ti vā kalāpasammasanādisammasanañāṇassa. Anupadadhammavipassanāya sadisā hi sā. Tāya hi diṭṭhiugghāṭanādi sambhavatīti. Vitthārato bhāvanāvidhānaṃ parato vattukāmo <bold>‘‘saṅkhepato tāva ārabhatī’’</bold>ti āha. Saṅkhepato hi ārambho ādikammikassa sukaro. <bold>Tatrā</bold>ti saṅkhepena ārambhe.</paragraph>
    <paragraph line="119"><bold>Katha</bold>nti kathetukamyatāpucchā. Yaṃ ‘‘paccuppannānaṃ…pe… udayabbayānupassane ñāṇa’’nti vuttaṃ, taṃ kathaṃ ñātabbanti ceti attho. Santatipaccuppanne, khaṇapaccuppanne vā dhamme udayabbayadassanābhiniveso kātabbo, na atītānāgateti vuttaṃ <bold>‘‘paccuppannānaṃ dhammāna’’</bold>nti. Udayadassanañcettha yāvadeva vayadassanatthanti vayadassanassa padhānataṃ dassetuṃ <bold>‘‘vipariṇāmānupassane paññā’’</bold>ti vatvā taṃ pana vayadassanaṃ udayadassanapubbakanti āha <bold>‘‘udayabbayānupassane ñāṇa’’</bold>nti.</paragraph>
    <paragraph line="120"><bold>Jāta</bold>nti nibbattaṃ paṭiladdhattabhāvaṃ. Ayaṃ hi jātasaddo khaṇattayasamaṅgitaṃ sandhāya vutto ‘‘ye dhammā jātā bhūtā’’tiādīsu (dha. sa. 1046) viya, na atītaṃ</paragraph>
    <gatha1 line="121">‘‘Ye <pageBreak edition="V" number="2.0394" /> te jātā na te santi, ye na jātā tattheva te;</gatha1>
    <gathalast line="122">Laddhattabhāvā no bhaggā, teva santi sabhāvato’’ti. –</gathalast>
    <unindented line="123">Ādīsu viya, nāpi jātatāmattaṃ ‘‘yaṃ taṃ jātaṃ bhūtaṃ saṅkhata’’ntiādīsu viya. Tenāha <bold>‘‘jātaṃ rūpaṃ paccuppanna’’</bold>nti (dī. ni. 2.207; saṃ. ni. 5.379), paccuppannarūpaṃ nāma jātaṃ khaṇattayapariyāpannanti attho. Taṃ pana ādito duppariggahanti santatipaccuppannavasena vipassanābhiniveso kātabbo. <bold>Tassā</bold>ti rūpassa. Paccayalakkhaṇapapañcaṃ <pageBreak edition="M" number="2.0420" /> anāmasitvā <bold>nibbattilakkhaṇaṃ udayo</bold>ti nibbattanasaññitaṃ saṅkhatalakkhaṇaṃ udayo uppādo. <bold>Vipariṇāmalakkhaṇaṃ vayo</bold>ti vipariṇāmasaññitaṃ saṅkhatalakkhaṇaṃ vayo vināso. <bold>Anupassanāñāṇa</bold>nti yā udayassa, vayassa ca anupekkhanā, taṃ ñāṇaṃ. Kiñcāpi kalāpasammasanādīsu jātijarāmaraṇasīsena jātijarāmaraṇavanto dhammā vuttā, idha pana udayabbayañāṇaniddese ‘‘jāti paccuppannā, tassā nibbattilakkhaṇaṃ udayo, vipariṇāmalakkhaṇaṃ vayo’’tiādinā (paṭi. ma. 1.49) vuccamāne jātijarāmaraṇānaṃ jātijarāmaraṇavantatā, nipphannatā ca anuññātā viya hotīti taṃ pariharituṃ paṭiccasamuppādaṅgesu bhavapariyosānāva desanā katā.</unindented>
    <paragraph line="124"><bold>So</bold>ti yogī. <bold>Iminā pāḷinayenā</bold>ti imāya ‘‘jātaṃ rūpaṃ paccuppanna’’ntiādinā dassitāya pāḷigatiyā. <bold>Jāti</bold>nti na pasūtiṃ, na ca paṭhamābhinibbattimattaṃ, atha kho uppādaṃ nibbattivikāraṃ. Svāyaṃ vikāro yasmā saṅkhārānaṃ abhinavāvaṭṭhānajarā viya navabhāvāpagamoti āha <bold>‘‘abhinavākāra’’</bold>nti. Samanupassatīti sambandho. <bold>Anuppannassa rāsi vā nicayo vā natthi</bold> yato āgaccheyya uppajjamānaṃ aladdhattabhāvassa sabbena sabbaṃ avijjamānattā. Tenāha <bold>‘‘uppajjamāna…pe… natthī’’</bold>ti. Yathā anāgate addhani ime dhammā sabbena sabbaṃ natthi, evaṃ atītepi addhanīti dassento <bold>‘‘nirujjhamānassāpī’’</bold>tiādiṃ vatvā avijjamānānaṃyeva rūpārūpadhammānaṃ hetupaccayasamavāye uppādo, uppajjitvā ca sabbaso abhāvūpagamoti imamatthaṃ samudāyagataṃ tadekadesabhūtāya upamāya vibhāvetuṃ <bold>‘‘yathā panā’’</bold>tiādi vuttaṃ. Tattha <bold>rāsito</bold>ti rāsibhāvena samussito puñjo rāsi. Yathā tathā piṇḍibhūto <bold>nicayo</bold>. Bhūmiyaṃ nidahitvā ṭhapitaṃ <bold>nidhānaṃ</bold>. Upavīṇeti etenāti <bold>upavīṇaṃ,</bold> vīṇāvādanaṃ.</paragraph>
    <paragraph line="125" number="724"> Evaṃ <pageBreak edition="V" number="2.0395" /> saṅkhepato udayabbayamanasikāravidhiṃ dassetvā idāni vitthārato dassetuṃ <bold>‘‘puna yānī’’</bold>tiādi vuttaṃ. Tattha <bold>avijjāsamudayā</bold>ti avijjāya uppādā, atthibhāvāti attho. Nirodhavirodhīhi uppādo atthibhāvavācakopi hotīti vuttovāyamattho. Tasmā purimabhavasiddhāya avijjāya sati imasmiṃ bhave rūpassa uppādo hotīti <pageBreak edition="M" number="2.0421" /> attho. <bold>Paccayasamudayaṭṭhenā</bold>ti paccayassa uppannabhāvena, atthibhāvatoti attho. Avijjādīhi ca tīhi atītakālikāni tesaṃ sahakārīkāraṇabhūtāni upādānādīnipi gahitānevāti daṭṭhabbaṃ.</paragraph>
    <paragraph line="126">Pavattipaccayesu kabaḷīkārāhārassa balavatāya so eva gahito <bold>‘‘āhārasamudayā’’</bold>ti. Tasmiṃ pana gahite pavattipaccayatāsāmaññena utucittānipi gahitāneva hontīti catusamuṭṭhānikarūpassa paccayato udayadassanaṃ vibhāvitamevāti daṭṭhabbaṃ. Avijjātaṇhupanissayasahiteneva kammunā rūpakāyassa nibbatti. Asati ca avijjupanissayāya bhavanikantiyā jātiyā asambhavo evāti. Yathā ca rūpassa avijjātaṇhupanissayatā, evaṃ vedanādīnampi daṭṭhabbā. Āhāro pana uppannassa rūpassa posako, kabaḷīkārāhārassa adhippetattā, kāmadhātādhiṭṭhānattā ca desanāya. Ukkaṃsaniddesena vā āhāraggahaṇaṃ. <bold>‘‘Nibbattilakkhaṇa’’</bold>ntiādinā kālavasena udayadassanamāha. Tattha addhānavasena pageva udayaṃ passitvā ṭhito idha santativasena disvā anukkamena khaṇavasena passati. <bold>Pañca lakkhaṇānī</bold>ti <pageBreak edition="V" number="2.0396" /> avijjā taṇhā kammaṃ āhāroti imesaṃ paccayānaṃ atthitāsaṅkhātalakkhaṇāni ceva rūpassa nibbattilakkhaṇañcāti imāni pañca lakkhaṇāni. Tesaṃ atthitā hi rūpassa udayo lakkhīyati etehīti lakkhaṇānīti vuccanti. Nibbatti pana saṅkhatalakkhaṇamevāti.</paragraph>
    <paragraph line="127"><bold>Avijjānirodhā rūpanirodho</bold>ti aggamaggañāṇena avijjāya anuppādanirodhato anāgatassa rūpassa anuppādanirodho hoti paccayābhāve abhāvato. <bold>Paccayanirodhaṭṭhenā</bold>ti avijjāsaṅkhātassa anāgate uppajjanakarūpapaccayassa niruddhabhāvena. <bold>Taṇhānirodhā kammanirodhā</bold>ti etthāpi eseva nayo. <bold>Āhāranirodhā</bold>ti pavattipaccayassa kabaḷīkārāhārassa abhāve. <bold>Rūpanirodho</bold>ti taṃsamuṭṭhānarūpassa abhāvo hoti. Sesaṃ heṭṭhā vuttanayānusārena veditabbaṃ. <bold>Vipariṇāmalakkhaṇa</bold>nti bhaṅgakālavasena tesaṃ vayadassanaṃ. Tasmā taṃ addhāvasena pageva passitvā ṭhito idha santativasena disvā anukkamena khaṇavasena passati. <bold>Pañca lakkhaṇānī</bold>ti idha avijjādīnaṃ catunnaṃ paccayānaṃ anuppādanirodho, rūpassa khaṇanirodho cāti imāni pañca lakkhaṇāni. Tesañhi anuppādanirodho, rūpassa accantanirodho lakkhīyati etehīti lakkhaṇānīti vuccanti.</paragraph>
    <paragraph line="128"><bold>Vipariṇāmo</bold><pageBreak edition="M" number="2.0422" /> saṅkhatalakkhaṇameva. Esa nayo vedanākkhandhādīsu. Ayaṃ pana viseso – ‘‘phuṭṭho vedeti, phuṭṭho sañjānāti, phuṭṭho cetetī’’ti (saṃ. ni. 4.93), ‘‘phassapaccayā vedanā, cakkhusamphassajā vedanā, saññā, cetanā’’ti, ca vacanato phasso vedanā (vibha. 231) saññā saṅkhārakkhandhānaṃ pavattipaccayo, taṃnirodhā ca tesaṃ nirodho, <bold>mahāpadāna</bold> (dī. ni. 2.60) <bold>mahānidāna</bold>suttesu, <bold>abhidhamme</bold> ca aññamaññapaccayavāre ‘‘nāmarūpapaccayā viññāṇa’’nti (kathā. 719) vacanato nāmarūpaṃ viññāṇassa pavattipaccayo, taṃnirodhā tassa nirodhoti vuttaṃ <bold>‘‘phassasamudayā vedanāsamudayo’’</bold>tiādi.</paragraph>
    <paragraph line="129">Ettha ca keci tāva āhu ‘‘arūpakkhandhānaṃ udayabbayadassanaṃ addhāsantativaseneva, na khaṇavasenā’’ti. Tesaṃ matena khaṇato udayabbayadassanameva na siyā. Apare panāhu ‘‘paccayato udayabbayadassane atītādivibhāgaṃ anāmasitvā sabbasādhāraṇato avijjādipaccayā vedanāsambhavaṃ labbhamānataṃ passati, na uppādaṃ. Avijjādiabhāve ca tassā asambhavaṃ alabbhamānataṃ passati, na bhaṅgaṃ. Khaṇato udayabbayadassane paccuppannānaṃ uppādaṃ, bhaṅgañca passatī’’ti, taṃ yuttaṃ. Santativasena hi rūpārūpadhamme udayato, vayato ca manasi karontassa anukkamena bhāvanāya balappattakāle ñāṇassa tikkhavisadabhāvappattiyā khaṇato udayabbayā upaṭṭhahantīti. Ayañhi paṭhamaṃ paccayato udayabbayaṃ manasi karonto avijjādike paccayadhamme vissajjetvā udayabbayavante khandhe gahetvā tesaṃ paccayato udayabbayadassanamukhena khaṇatopi udayabbayaṃ manasi karoti.</paragraph>
    <paragraph line="130">Tassa yadā ñāṇaṃ tikkhaṃ visadaṃ hutvā pavattati, tadā rūpārūpadhammā khaṇe khaṇe uppajjantā, bhijjantā ca hutvā upaṭṭhahanti. Tena vuttaṃ <bold>‘‘evampi rūpassa udayo’’</bold>tiādi. Tattha <bold>evampi rūpassa udayo</bold>ti evaṃ vuttanayena avijjāsamudayāpi. Taṇhā…pe… kamma…pe… āhārasamudayāpi rūpassa sambhavo. <bold>Evampi rūpassa vayo</bold>ti evaṃ vuttanayeneva avijjānirodhāpi taṇhā…pe… āhāranirodhāpi rūpassa vayo anuppādoti <bold>paccayato vitthārena manasikāraṃ karoti</bold><pageBreak edition="V" number="2.0397" />. <bold>Evampi rūpaṃ udetī</bold>ti evaṃ vuttanayena nibbattilakkhaṇaṃ passantopi kammasamuṭṭhānarūpampi āhārautucittasamuṭṭhānarūpampi udeti uppajjati nippajjatīti. Evaṃ vuttanayeneva vipariṇāmalakkhaṇaṃ passanto kammasamuṭṭhānarūpampi āhārautucittasamuṭṭhānarūpampi <pageBreak edition="M" number="2.0423" /><bold>veti</bold> nirujjhatīti khaṇato vitthārena manasikāraṃ karotīti yojanā.</paragraph>
    <paragraph line="131" number="725"> Evaṃ manasi karoto na yāva udayabbayañāṇaṃ uppajjati, tāva udayabbayā suṭṭhu pākaṭā na hontīti katvā vuttaṃ <bold>‘‘iti kirime dhammā…pe… paṭiventī’’</bold>ti, nayadassanavasena vā evaṃ vuttaṃ. Paṭhamañhi paccuppannadhammānaṃ udayabbayaṃ disvā atha atītānāgate nayaṃ neti. Dukkhādisaccappabhedā, anulomādipaṭiccasamuppādappabhedā, ekattādinayappabhedā, aniccatādilakkhaṇappabhedā ca <bold>saccapaṭiccasamuppādanayalakkhaṇappabhedā</bold>. Paṭiccasamuppādaggahaṇeneva cettha paṭiccasamuppannadhammānampi gahaṇaṃ, tesampi attano phalaṃ pati paṭicca samuppādabhāvato.</paragraph>
    <paragraph line="132" number="726"><bold>Ya</bold>nti karaṇe paccattavacanaṃ, yena ñāṇenāti atthaṃ vadanti. <bold>Ya</bold>nti vā kiriyāparāmasanaṃ. <bold>Khandhānaṃ samudayaṃ passati, khandhānaṃ nirodhaṃ passatī</bold>ti ettha yadetaṃ dassananti attho. <bold>Yaṃ panā</bold>ti etthāpi eseva nayo. Ettha ca yathā avijjādisamudayanirodhato khandhānaṃ samudayanirodhassa aññattā ‘‘avijjāsamudayā rūpasamudayo’’tiādivacanabhedo (paṭi. ma. 1.50) kato, na evaṃ nibbattivipariṇāmalakkhaṇehi khandhānaṃ udayabbayassa bhedo atthi abhinnādhikaraṇattāti <bold>‘‘nibbattilakkhaṇavipariṇāmalakkhaṇāni passanto khandhānaṃ udayabbayaṃ passatī’’</bold>ti vacanabhedaṃ akatvā vuttaṃ. <bold>Uppattikkhaṇeyeva hī</bold>ti <bold>hi</bold>-saddo hetuattho. Yasmā uppādakkhaṇeyeva nibbattilakkhaṇaṃ, bhaṅgakkhaṇeyeva ca vipariṇāmalakkhaṇaṃ, tasmā tāni passanto khaṇato khandhānaṃ udayabbaye passati nāmāti <bold>‘‘yaṃ panā’’</bold>tiādinā vuttamevatthaṃ pākaṭataraṃ karoti.</paragraph>
    <paragraph line="133" number="727"><bold>Iccasseva</bold>nti ettha <bold>iti</bold>-saddo hetuattho. Yasmā ‘‘avijjā samudayā’’tiādi paccayato khandhānaṃ udayabbayadassanaṃ, ‘‘nibbattilakkhaṇa’’ntiādi khaṇato, tasmāti attho. <bold>Assā</bold>ti yogino. <bold>Eva</bold>nti vuttappakāraparāmasanaṃ. Ye pana <bold>‘‘iccassa paccayato’’</bold>ti paṭhanti, tesaṃ <bold>itī</bold>ti vuttappakāraparāmasanaṃ. <bold>Janakāvabodhato</bold>ti khandhānaṃ janakassa avijjādipaccayassa avabujjhanato <pageBreak edition="V" number="2.0398" />. <bold>Jātidukkhāvabodhato</bold>ti jātisaṅkhātassa dukkhassa avabujjhanato. <bold>Dukkhasaccaṃ pākaṭaṃ hoti</bold> ekadesadassanena pabbatasamuddādidassanakānaṃ <pageBreak edition="M" number="2.0424" /> viya. <bold>Maraṇadukkhāvabodhato</bold>ti etthāpi eseva nayo. <bold>‘‘Paccayānuppādenā’’</bold>ti etena paccayānaṃ anuppādanirodho idha paccayanirodhoti dasseti. <bold>Paccayavata</bold>nti paccayato uppajjanakānaṃ. <bold>Yañcassa udayabbayadassana</bold>nti yaṃ assa yogino paccayato, khaṇato ca udayabbayānaṃ dassanaṃ. Tattha asammoho, tappadhāno vā vitakkādidhammapuñjo <bold>maggo vāyaṃ lokiko</bold>ti niyyānānulomato lokiko maggo evāyaṃ. <bold>Iti</bold> tasmā <bold>maggasaccaṃ pākaṭaṃ hoti</bold> sabhāvāvabodhato. Tenāha <bold>‘‘tatra sammohavighātato’’</bold>ti, tadaṅgavasenāti attho. Atha vā yathāvutto sammādiṭṭhisaṅkhāto maggo ariyamaggassa upāyabhūto asammohasabhāvo attānampi pakāseti padīpo viyāti maggasaccaṃ pākaṭaṃ hoti. Svāyaṃ pākaṭabhāvo mohandhakāravidhamanenāti āha <bold>‘‘tatra sammohavighātato’’</bold>ti.</paragraph>
    <paragraph line="134" number="728"> ‘‘Avijjāpaccayā’’tiādiko <bold>anulomo paṭiccasamuppādo</bold> pavattiyā anulomanato. ‘‘Avijjāsamudayā’’tiādinā avijjādīsu santesūti ayamattho vuttoti āha <bold>‘‘imasmiṃ sati idaṃ hotīti avabodhato’’</bold>ti. Pavattiyā vilomanato ‘‘avijjāyatveva asesavirāganirodhā’’tiādiko <bold>paṭilomo paṭiccasamuppādo. Te ca</bold> saṅkhatā <bold>paṭiccasamuppannā</bold> ‘‘jarāmaraṇaṃ, bhikkhave, aniccaṃ saṅkhataṃ paṭiccasamuppanna’’ntiādivacanato (saṃ. ni. 2.20). Paṭiccasamuppannassa ca pākaṭatā paccayākārapākaṭatāya eva ‘‘imassetaṃ phala’’nti avabodhato.</paragraph>
    <paragraph line="135" number="729"> Purimapurimānaṃ nirodho uttaruttarānaṃ uppādānubandhoti ayamattho paccayato udayadassanena sijjhamāno ekattanayādhigamāya hoti. Yato ‘‘añño karoti, añño paṭisaṃvedayatī’’tiādi (saṃ. ni. 2.17) vohārasiddhiyā ucchedadiṭṭhiyā anokāsatā. Tenāha <bold>‘‘hetuphalasambandhenā’’</bold>tiādi. Saṅkhārā khaṇe khaṇe uppajjantīti ayamattho khaṇato udayadassanena sijjhamāno nānattanayādhigamāya hoti. Yato paccayapaccayuppannānaṃ sabhāvabhedāvabodhato ‘‘so karoti, so paṭisaṃvedayatī’’tiādinayappavattāya sassatadiṭṭhiyā anokāsatā. Tenāha <bold>‘‘khaṇato udayadassanenā’’</bold>tiādi. <bold>Paccayato</bold><pageBreak edition="M" number="2.0425" /><bold>udayabbayadassanena</bold> paccaye sati phalassa bhāvo, asati abhāvoti imassa atthassa siddhiyā atthitāmatteneva te dhammā kāraṇanti <bold>abyāpāranayo pākaṭo hoti</bold>. Yato attadiṭṭhiyā anokāsatā vasavattitāya alabbhaneyyato <pageBreak edition="V" number="2.0399" />. Tena vuttaṃ <bold>‘‘dhammāna’’</bold>ntiādi. <bold>Avasavattibhāvo</bold> parāyattatā, sā ca sappaccayatāya veditabbā. <bold>Paccayato udayadassanena</bold> tehi tehi paccayehi ime dhammā uppajjanti, uppajjamānā ca paccayānurūpameva uppajjantīti hetuphalassa hetuanurūpato siddhiyā akiriyadiṭṭhiyā anokāsatāvāti āha <bold>‘‘paccayato panā’’</bold>tiādi. Sati kāraṇe kuto akiriyavādo. Karotīti hi <bold>kāraṇaṃ</bold>.</paragraph>
    <paragraph line="136" number="730"> Paccayato udayaṃ passato paccaye sati sabhāve sati phalassa sambhavoti atthitāmattena upakārakatāti saṅkhatānaṃ nirīhatā, asati ca abhāvoti paccayādhīnavuttitā ca viññāyamānā attasuññataṃ vibhāvetīti āha <bold>‘‘paccayato cassa…pe… tāvabodhato’’</bold>ti. <bold>Aniccalakkhaṇaṃ pākaṭaṃ hoti</bold> khaṇato udayabbayadassanena saṅkhārānaṃ udayabbayato paricchinnatāya viññāyamānattā. Tenāha <bold>‘‘hutvā abhāvāvabodhato’’</bold>ti. Uppajjitvā nirujjhanañhi <bold>hutvā abhāvo. Pubbantāparantaviveko</bold> atītānāgatabhāvasuññatā. Na hi saṅkhārā khaṇattayato pubbe, pacchā ca vijjanti, tasmā <bold>pubbantāparantavivekāvabodhato</bold>ti ādiantavantatāpaṭivedhatoti attho. <bold>Dukkhalakkhaṇampi pākaṭaṃ hoti</bold> udayabbayadassanenāti sambandho. Uppajjitvā bhijjantā saṅkhārā uppādato uddhaṃ jarābhaṅgāvatthantaruppattiyā nirantaraṃ vibādhīyanteva. Sā ca nesaṃ vibādhiyamānatā sammā udayabbayadassanena vibhūtā hotīti āha <bold>‘‘dukkha…pe… bodhato’’</bold>ti.</paragraph>
    <paragraph line="137"><bold>Sabhāvalakkhaṇampī</bold>ti udayabbayadassanena na kevalaṃ aniccadukkhalakkhaṇameva, atha kho pathavīphassādīnaṃ kakkhaḷaphusanādisaññitaṃ sabhāvasaṅkhātaṃ lakkhaṇampi pākabhāvaviddhaṃ sabhāvāvacchinnaṃ pākaṭaṃ hoti. Tenāha <bold>‘‘udayabbayaparicchinnāvabodhato’’</bold>ti. <bold>Sabhāvalakkhaṇe</bold>ti sabhāvasaññite lakkhaṇe, taṃtaṃdhammānaṃ salakkhaṇe. <bold>Saṅkhatalakkhaṇassa tāvakālikattampī</bold>ti uppādādisaṅkhatalakkhaṇassa uppādakkhaṇādiparittakālikatāpi khaṇantarānavaṭṭhānato <pageBreak edition="M" number="2.0426" /> tassa. Tenāha <bold>‘‘udayakkhaṇe’’</bold>tiādi. <bold>Udayavaya</bold>mattaggahaṇañcettha udayabbayadassanavaseneva imassa ñāṇassa pavattanato, na ṭhitikkhaṇassa abhāvā.</paragraph>
    <paragraph line="138" number="731"><bold>Na kevalañca niccanavā,</bold> atha kho parittakālaṭṭhāyino. Kathanti āha <bold>‘‘sūriyuggamane’’</bold>tiādi. Tattha udake daṇḍena katalekhā <bold>udake daṇḍarāji. Ussāvabindu</bold>ādayo pañca kiccāpi uttaruttari atiparittaṭṭhāyibhāvadassanatthaṃ nidassitā, tathāpi te dandhanirodhā eva <pageBreak edition="V" number="2.0400" /> nidassitā, tatopi lahutaranirodhattā saṅkhārānaṃ. Tathā hi gamanassādānaṃ devaputtānaṃ heṭṭhupariyāyena paṭimukhaṃ dhāvantānaṃ sirasi pāde ca bandhakhuradhārā sannipātatopi sīghataro rūpadhammānaṃ nirodho vutto, pageva arūpadhammānaṃ. Na kevalaṃ niccanavā, nāpi parittakālaṭṭhāyinova, atha kho asārā. Kathanti āha <bold>‘‘māyā’’</bold>tiādi. Māyādayo hi maṇiādivasena dissamānā ataṃsabhāvatāya <bold>asārā</bold>. Tattha mantosadhabhāvitā indajālādikā <bold>māyā</bold>. Migataṇhikā <bold>marīci</bold>. Supinameva <bold>supinantaṃ</bold>. Maṇḍalākārena āvijjhiyamānaṃ alātameva <bold>alātacakkaṃ</bold>. Gandhabbadevaputtānaṃ kīḷanicchāvasena nagaraṃ viya ākāse upaṭṭhānamattaṃ <bold>gandhabbanagaraṃ</bold>.</paragraph>
    <paragraph line="139"><bold>Ettāvatā</bold>ti yvāyaṃ ‘‘jātaṃ rūpaṃ paccuppanna’’ntiādipāḷinayānusārena (paṭi. ma. 1.49), ‘‘yaṃ kiñci rūpaṃ atītānāgatapaccuppanna’’ntiādipāḷinayānusārena (ma. ni. 1.347, 361; 2.113; 3.86, 89; paṭi. ma. 1.48) vā yāva udayabbayapaṭivedhā bhāvanāvidhi āraddho, ettāvatā. Kalāpasammasanādikopi hi sabbo bhāvanāvidhi udayabbayañāṇuppādanasseva, na parisaparisarīrakarabandhoti. <bold>Vayadhammamevā</bold>ti bhijjanasabhāvameva. <bold>Vayaṃ upeti</bold> attano dhammatāya. Yañhi upakkamena vinassatīti vuccati, tampi attano dhammatāya eva vinassati ahetukattā vināsassa. Upakkamahetu pana visadisuppādo hoti. <bold>Iminā ākārenā</bold>ti ‘‘yaṃ kiñci samudayadhammaṃ, sabbaṃ taṃ nirodhadhamma’’nti (saṃ. ni. 5.1081; mahāva. 16; paṭi. ma. 2.30) hi vuttaṃ, tasmā vayaṃ anālambitvāpi ‘‘vayadhammameva uppajjatī’’ti udayassa, ‘‘uppannañca idaṃ vayaṃ upetī’’ti vayassa ca iminā yathāvuttena paccakkhakaraṇākārena. Adhunā uppannaṃ, na tāva balappattanti āha <bold>‘‘taruṇavipassanāñāṇa’’</bold>nti. Kalāpasammasanādivasena pavattaṃ <pageBreak edition="M" number="2.0427" /> sammasanaṃ na nippariyāyena vipassanāsamaññaṃ labhati, udayabbayānupassanādivasena pavattameva labhatīti āha <bold>‘‘yassādhigamā āraddhavipassakoti saṅkhaṃ gacchatī’’</bold>ti.</paragraph>
    <subhead line="140">Vipassanupakkilesakathāvaṇṇanā</subhead>
    <paragraph line="141" number="732"><bold>Imāya</bold> udayabbayānupassanāsaṅkhātāya <bold>taruṇavipassanāya</bold> vasena, na āraddhavipassanānaṃ bhaṅgānupassanādisaṅkhātāya taruṇavipassanāya, nāpi nibbidānupassanādisaṅkhātāya <pageBreak edition="V" number="2.0401" /> balavavipassanāya vasenāti attho. Na hi tadā vipassanupakkilesā uppajjantīti. <bold>Āraddhavipassakassā</bold>ti ca āraddhavipassakassevāti eva-kāro luttaniddiṭṭho. Tenāha <bold>‘‘vipassanupakkilesā hī’’</bold>tiādi. Diṭṭhigāhādivatthubhāvena vipassanaṃ upakkilesantīti <bold>vipassanupakkilesā. ‘‘Ariyasāvakassā’’</bold>ti idaṃ ukkaṭṭhaniddesena vuttaṃ balavavipassanāpattassāpi anuppajjanato. <bold>Vippaṭipannakassā</bold>ti sīlavipattiādivasena yathā tathā vippaṭipannakassa. Tassa pana paṭipattiyā garahitabbataṃ dassento <bold>‘‘vippaṭipannakassā’’</bold>ti āha. <bold>Ca</bold>-saddo uparipadadvayepi yojetabbo. <bold>Nikkhittakammaṭṭhānassā</bold>ti vipassanaṃ ārabhitvā antarā vosānaṃ āpannassa. <bold>Kusītapuggalassā</bold>ti sīlasampannasseva kosajjena bhāvanaṃ ananuyuñjantassa. Atha vā <bold>vippaṭipannakassā</bold>ti vipassanābhāvanāsaṅkhātāya sammāpaṭipattiyā abhāvena vigarahitapaṭipattikassa. Vipassanāpaṭipattiyeva hi sasambhārā pubbabhāge sammāpaṭipatti, tadaññā vippaṭipatti, sā ca tattha nikkhittadhurassa hoti. Nikkhittadhuratā ca kosajjenāti vuttaṃ <bold>‘‘nikkhittakammaṭṭhānassa kusītapuggalassā’’</bold>ti. <bold>Yuttappayuttassā</bold>ti yogena ñāṇena bhāvanamanuyuñjantassa. Sā pana yuttappayuttatā samathavasenāpi hotīti āha <bold>‘‘āraddhavipassakassā’’</bold>ti. <bold>Uppajjantiyeva</bold> na nuppajjanti aññathā maggāmaggañāṇasseva asambhavato.</paragraph>
    <paragraph line="142">Obhāsādīsu ‘‘ariyadhammo’’ti pavattaṃ uddhaccaṃ vikkhepo dhammuddhaccaṃ, tena dhammuddhaccena vipassanāvīthito ukkamanena virūpaṃ gahitaṃ pavattitaṃ mānasaṃ <bold>dhammuddhaccaviggahitamānasaṃ. Obhāso dhammo</bold>ti kāraṇūpacārenāha, īdisaṃ obhāsaṃ vissajjento mama ariyamaggoti attho. Obhāsaṃ āvajjati ‘‘nibbāna’’nti vā ‘‘maggo’’ti vā ‘‘phala’’nti vā. <bold>Nibbāna</bold>nti gaṇhanto <pageBreak edition="M" number="2.0428" /> tattha pavattadhamme maggaphalabhāvena gaṇhāti, ñāṇādike pana maggaphalabhāveneva gaṇhāti. <bold>Tato vikkhepo uddhacca</bold>nti tato obhāsahetu yo vikkhepo, taṃ uddhaccanti attho. <bold>‘‘Uddhaccena viggahitamānaso’’</bold>ti saṅkhepato vuttamatthaṃ vivarituṃ <bold>‘‘aniccato’’</bold>tiādi vuttaṃ.</paragraph>
    <paragraph line="143">Tattha <bold>anicca…pe… nappajānāti</bold> ‘‘maggaṃ pattosmī’’ti saññāya aniccatādivasena manasikārasseva abhāvato. Ayañca attho –</paragraph>
    <indent line="144">‘‘Yo hi koci, āvuso, bhikkhu vā bhikkhunī vā mama santike arahattappattiṃ <pageBreak edition="V" number="2.0402" /> byākaroti, sabbo so catūhi maggehi, etesaṃ vā aññatarena. Katamehi catūhi? Idhāvuso, bhikkhu samathapubbaṅgamaṃ vipassanaṃ bhāveti, tassa samathapubbaṅgamaṃ vipassanaṃ bhāvayato maggo sañjāyati, so taṃ maggaṃ āsevati bhāveti bahulīkaroti. Tassa taṃ maggaṃ āsevato…pe… karoto saṃyojanāni pahīyanti anusayā byantīhonti.</indent>
    <indent line="145">‘‘Puna caparaṃ, āvuso, bhikkhu vipassanāpubbaṅgamaṃ samathaṃ bhāveti…pe… samathavipassanaṃ yuganaddhaṃ bhāveti…pe….</indent>
    <indent line="146">‘‘Puna caparaṃ, āvuso, bhikkhuno dhammuddhaccaviggahitaṃ mānasaṃ hoti, hoti so, āvuso, samayo yaṃ taṃ cittaṃ ajjhattameva santiṭṭhati sannisīdati ekodi hoti samādhiyati, tassa maggo sañjāyati…pe… anusayā byantīhontī’’ti (a. ni. 4.170) –</indent>
    <unindented line="147">Iminā suttapadeneva veditabbo. Ettha hi catutthamaggavissajjane yathāvuttamaggaphalanibbānadhammā <bold>dhammo</bold>. Tattha <bold>uddhaccaṃ</bold> ‘‘adhigatamaggādikohamasmī’’ti amaggādīsu vikkhepo dhammuddhaccaṃ, tena upaddutaṃ <bold>viggahitamānasaṃ</bold> hoti. <bold>Nikanti</bold> obhāsādīsu apekkhā sukhumarūpā taṇhā, sā vipassanābhiratiākārena upaṭṭhahantī adhimānikena ‘‘dhammo’’ti gayhatīti āha <bold>‘‘nikanti ‘dhammo’ti nikantiṃ āvajjatī’’</bold>ti.</unindented>
    <paragraph line="148" number="733"><bold>Vipassanobhāso</bold>ti vipassanācittasamuṭṭhitaṃ, sasantatipatitaṃ utusamuṭṭhānañca bhāsuraṃ rūpaṃ. Tattha <bold>vipassanācittasamuṭṭhitaṃ</bold> yogino <pageBreak edition="M" number="2.0429" /> sarīraṭṭhameva pabhassaraṃ hutvā tiṭṭhati, itaraṃ sarīraṃ muñcitvā ñāṇānubhāvānurūpaṃ samantato pattharati, taṃ tasseva paññāyati, tena phuṭṭhokāse rūpagatampi passati, passanto ca cakkhuviññāṇena passati, udāhu manoviññāṇenāti vīmaṃsitabbanti vadanti. Dibbacakkhulābhino viya taṃ manoviññāṇaviññeyyamevāti vuttaṃ viya dissatīti. <bold>Vipassanāvīthi</bold> nāma paṭipāṭiyā pavattamānā vipassanāva. <bold>Ukkantā nāma hoti</bold> yoginā ‘‘maggappattomhī’’ti adhimānena vissaṭṭhattā, tassa vā <pageBreak edition="V" number="2.0403" /> yogino vipassanā tato eva vīthi ukkantā nāma hoti. <bold>Mūlakammaṭṭhāna</bold>nti vipassanamevāha.</paragraph>
    <paragraph line="149"><bold>Vemattatāyā</bold>ti appavipulatāvasena visadisatāya. <bold>Assā</bold>ti obhāsassa. Dvīhi kuṭṭehi paricchinnaṃ gehaṃ <bold>dvikuṭṭagehaṃ</bold>. Tassa kira abbhantarepi ekā bhitti hoti bahipi, ubhinnaṃ antare anupariyāyapathaṃ hoti, sāyanhe tattha santharitāni <bold>pañcavaṇṇāni kusumāni,</bold> visadañāṇassa obhāsena pharitaṭṭhāne rūpagatañca dibbacakkhuno viya <bold>paññāyanti</bold>. Tena vuttaṃ <bold>‘‘bhante mayha’’</bold>ntiādi.</paragraph>
    <paragraph line="150">Evaṃ obhāsassa vemattatāya vatthuṃ dassetvā cirakālavippalambane vatthuṃ dassetuṃ <bold>‘‘ayaṃ panā’’</bold>tiādi vuttaṃ. Tattha <bold>ayaṃ pana vipassanupakkileso</bold>ti vakkhamānappakāraṃ sandhāyāha, na sabbaṃ. <bold>So</bold>ti so samathavipassanālābhī adhimāniko.</paragraph>
    <paragraph line="151"><bold>Divāsane</bold>ti divāṭṭhāne nisīditabbaāsane. Paṭhamaṃ ‘‘pañhaṃ pucchissāmī’’ti cintitattā vuttaṃ <bold>‘‘pañhaṃ, bhante, pucchituṃ āgatomhī’’</bold>ti.</paragraph>
    <paragraph line="152">Pacchā upāyena puthujjanabhāvaṃ viññāpetvā kammaṭṭhāne niyojessāmīti cintitattā vuttaṃ <bold>‘‘avassayo bhavissāmiccevāhaṃ āgato’’</bold>ti, tassa ca padhānattā sāvadhāraṇaṃ katvā vuttaṃ. <bold>Ayaṃ dhammo</bold>ti ayaṃ ariyamaggānugato paṭisambhidādhammoti therassa ajjhāsayavasena vadati. <bold>Samādhi</bold>nti abhiññāsamādhiṃ. <bold>Añcitakaṇṇo</bold>ti niccalaṭṭhapitakaṇṇapuṭo. <bold>Palāyituṃ āraddho</bold> bhayena. Tenāha <bold>‘‘thero kira dosacarito’’</bold>ti. Dosacaritassa hi sūrassāpi sahasā bhayaṃ uppajjati. Tenassa khīṇāsavatthero ajjhāsayaṃ ñatvā ‘‘iminā upāyena puthujjanabhāvaṃ jānāpessāmī’’ti <pageBreak edition="M" number="2.0430" /> hatthinimmāpanādimakāsi. Dosacaritattā hi thero khippaṃ paṭivijjhi. Khippavirāgī hi dosacarito.</paragraph>
    <paragraph line="153" number="734"><bold>Tassā</bold>ti udayabbayañāṇaṃ matthakaṃ pāpentassa yogino. ‘‘Evampi rūpaṃ udeti, evampi rūpaṃ vetī’’tiādinā udayabbayānupassanamevettha tulanaṃ, tīraṇañca veditabbaṃ. Yathā devānamindena khittaṃ vajiraṃ amoghaṃ, appaṭihatañca hoti, evamidampi ñāṇaṃ nipuṇaṃ udayabbayadassaneti <pageBreak edition="V" number="2.0404" /> vuttaṃ <bold>‘‘vissaṭṭhaindavajiramivā’’</bold>tiādi. Tattha <bold>tikhiṇa</bold>nti akuṇṭhaṃ. <bold>Sūra</bold>nti tejavantaṃ. <bold>Ativisada</bold>nti nisitabhāvena ativiya paṭutaraṃ ñāṇaṃ uppajjati. Tathā hinena yogī ‘‘maggappattosmī’’ti maññati.</paragraph>
    <paragraph line="154"><bold>Vipassanāpītī</bold>ti vipassanācittasampayuttā pīti. Khuddakādayo pītiyo heṭṭhā vaṇṇitā eva. Yasmā udayabbayānupassanāya vīthipaṭipannāya anukkamena pañca pītiyo uppajjanti, tasmā vuttaṃ <bold>‘‘ayaṃ pañca…pe… uppajjatī’’</bold>ti. Matthakappattena pana udayabbayañāṇena saddhiṃ pharaṇāpītiyeva hoti. Upacārappanākkhaṇato aññadāpi hi pharaṇāpīti hotiyeva. Tenāha <bold>‘‘sakalasarīraṃ pūrayamānā uppajjatī’’</bold>ti.</paragraph>
    <paragraph line="155">Passaddhiādīni cha yugaḷakāni aññamaññāviyoginīti passaddhiyā uppannāya itarāpi uppannā eva hontīti kiccadassanamukhena tā sabbāpi dassento <bold>‘‘kāyacittānaṃ neva daratho, na gārava’’</bold>ntiādimāha. Tattha kāyaggahaṇena rūpakāyassapi gahaṇaṃ veditabbaṃ, na vedanādikkhandhattayasseva. Kāyappassaddhiādayo hi rūpakāyassāpi darathādinimmaddikāti. <bold>Kāyacittāni passaddhāni…pe… ujukāniyeva honti</bold> tesaṃ apassaddhādibhāvassa hetubhūtānaṃ uddhaccādithinamiddhādidiṭṭhimānādisesanīvaraṇādiassaddhiyādimāyāsātheyyādisaṃkilesadhammānaṃ vidhamanavasena tadā vipassanācittuppādassa pavattanato. <bold>Tasmiṃ samaye</bold>ti tasmiṃ udayabbayañāṇuppattisamaye. Manussānaṃ ayanti mānusī, manussayoggā kāmasukharati, tādisehi manussavisesehi anubhavitabbatānativattanato dibbā ratipi saṅgahitā, mānusīsadisatāya kāmasukhabhāvena dibbā ratipi vā, tassā atikkantatāya na mānusīti <bold>amānusī</bold>.</paragraph>
    <paragraph line="156"><bold>Suññāgāra</bold>nti <pageBreak edition="M" number="2.0431" /> yaṃ kiñci vivittaṃ senāsanaṃ, vipassanaṃ eva vā. Sāpi hi niccabhāvādisuññatāya, yogino sukhasannissayatāya ca ‘‘suññāgāra’’nti vattabbataṃ labhati. Cittassa anupassanakarānaṃ kilesānaṃ vigamena <bold>santacittassa</bold>. Saṃsāre bhayassa ikkhanena <bold>bhikkhuno. Sammā</bold> ñāyena rūpārūpadhammānaṃ udayabbayānupassanādivasena <bold>vipassato</bold>. Sammasato anāraddhavipassanānaṃ manussānaṃ avisayatāya <bold>amānusī</bold>. Vipassanāpītisukhasaññitā <bold>rati hotī</bold>ti ayamettha gāthāya saṅkhepattho. Dutiyagāthā pana udayabbayañāṇameva sandhāya vuttā. Tattha <bold>yato yato</bold>ti rūpato vā arūpato vā.</paragraph>
    <paragraph line="157"><bold>Vipassanāsukha</bold>nti <pageBreak edition="V" number="2.0405" /> vipassanācittasampayuttaṃ cetasikasukhaṃ. Yasmā taṃsamuṭṭhitehi atipaṇītarūpehi sabbo kāyo pariphuṭo, paribrūhito ca hoti. Tasmā vuttaṃ <bold>‘‘sakalasarīraṃ abhisandayamāna’’</bold>nti.</paragraph>
    <paragraph line="158"><bold>Adhimokkhoti saddhā,</bold> na yevāpanakādhimokkhoti adhippāyo. Sā cettha na kammaphalaṃ, ratanattayaṃ vā saddahanavasena pavattā, atha kho kilesakālussiyāpagamena sampayuttānaṃ ativiya pasannabhāvahetubhūtā. Tenāha <bold>‘‘vipassanāsampayuttā…pe… saddhā uppajjatī’’</bold>ti.</paragraph>
    <paragraph line="159">Purimuppannabhāvanābalasaṃsiddhaṃ samappavattaṃ vīriyaṃ sampayuttadhammānaṃ saṃkilesapakkhato kosajjato paggaṇhanato <bold>paggaho</bold>. Tenāha <bold>‘‘paggahoti vīriya’’</bold>ntiādi.</paragraph>
    <paragraph line="160"><bold>Supaṭṭhitā</bold>ti sabhāvasallakkhaṇena ārammaṇe suṭṭhu upaṭṭhitā. <bold>Supatiṭṭhitā</bold>ti paṭipakkhavigamena tena acalanīyatāya suṭṭhu patiṭṭhitā. Tato eva nikhātā viya <bold>acalā</bold>. Acalabhāveneva <bold>pabbatarājasadisā</bold>ti tīhipi padehi supatiṭṭhitameva dasseti. <bold>So</bold>ti yogāvacaro. <bold>Yaṃ yaṃ ṭhāna</bold>nti yaṃ yaṃ attano upatiṭṭhānaṭṭhānaṃ rūpaṃ vā arūpaṃ vā. <bold>Okkhanditvā</bold>ti anupavisitvā. <bold>Pakkhinditvā</bold>ti tasseva vevacanaṃ. Dibbacakkhuno paribhaṇḍabhūtassa yathākammūpagañāṇassa upaṭṭhahante paralokasaññite satte sandhāyāha <bold>‘‘dibbacakkhuno paraloko viyā’’</bold>ti na dibbacakkhuno paralokavisayattā. Vaṇṇāyatanavisayañhi tanti. <bold>Assa</bold> sati <bold>upaṭṭhāti</bold> khāyati, upatiṭṭhatīti vā attho. Yadaggena hi sati ārammaṇaṃ okkhanditvā <pageBreak edition="M" number="2.0432" /> upatiṭṭhati, tadaggena ārammaṇampissa okkhanditvā upatiṭṭhatīti vuccati.</paragraph>
    <paragraph line="161">Vicinitavisayattā saṅkhārānaṃ vicinane majjhattabhāvena ṭhitā <bold>vipassanupekkhā</bold>. Sā pana atthato tathāpavattā tatramajjhattupekkhāva. Manodvārāvajjanacittasampayuttā cetanā āvajjane ajjhupekkhanavasena pavattiyā <bold>‘‘āvajjanupekkhā’’</bold>ti vuttā. Udayabbayānaṃ suṭṭhutaraṃ upaṭṭhānato tadanupassanāyaṃ majjhattabhūtā idha <bold>vipassanupekkhā</bold> nāma. Te pana udayabbayā sabbasaṅkhārānanti āha <bold>‘‘sabbasaṅkhāresu majjhattabhūtā’’</bold>ti. Āvajjanāya indavajiratattanārācasadisatā, sūratikkhabhāvo ca sabbaññutaññāṇapurecarā viya tadanucarañāṇassa tathābhāvena daṭṭhabbā.</paragraph>
    <paragraph line="162"><bold>Vipassanānikantī</bold>ti <pageBreak edition="V" number="2.0406" /> vipassanāya nikāmanā apekkhā. Obhāsādayo vipassanāya vijambhanabhūtā tassā alaṅkāro viya hontīti āha <bold>‘‘obhāsādipaṭimaṇḍitāyā’’</bold>ti. <bold>Ālaya</bold>nti apekkhaṃ. <bold>Sukhumā, santākārā</bold>ti sukhumākārā, santākārā ca, sā cassā sukhumasantākāratā bhāvanāya sātisayappavattiyā, yato kilesabhāvopissā duviññeyyo hoti. Tenāha <bold>‘‘yā nikanti kilesoti…pe… hotī’’</bold>ti.</paragraph>
    <paragraph line="163"><bold>Etesupī</bold>ti yathādassitesu ñāṇādīsupi. <bold>‘‘Aññatarasmiṃ uppanne’’</bold>ti idaṃ uppanne aññatarasmiṃ ‘‘maggappattomhī’’tiādiggahaṇadassanatthaṃ vuttaṃ, na aññataraññatarasseva uppajjanato. Na vāpi hi upakkilesā ekakkhaṇepi uppajjanti, paccavekkhaṇā pana visuṃ visuṃ hoti. <bold>‘‘Na vata me ito pubbe evarūpā nikanti uppannapubbā’’</bold>ti idaṃ dhammasabhāvadassanavasena vuttaṃ, na pana tadā yogino tathācittappavattivasena. Na hi so tadā taṃ ‘‘nikantī’’ti jānāti, tathā sati tabbisayassa ‘‘maggappattomhī’’tiādiggahaṇassa asambhavo eva. Tasmā evamassa siyā ‘‘na vata me evarūpā bhāvanābhirati uppannapubbā, addhā maggappattomhī’’ti.</paragraph>
    <paragraph line="164" number="735"><bold>Upakkilesavatthutāyā</bold>ti nippariyāyato diṭṭhimānataṇhā idha upakkilesā tesaṃ vatthutāya uppattiṭṭhānatāya. Na sabhāvatoti āha <bold>‘‘na akusalattā’’</bold>ti. Yathā pana obhāsādayo, evaṃ nikantipi diṭṭhigāhādīnaṃ <pageBreak edition="M" number="2.0433" /> ṭhānaṃ hotīti vuttaṃ <bold>‘‘upakkilesavatthu cā’’</bold>ti. <bold>Vatthuvasenevā</bold>ti gāhe anāmasitvā gāhānaṃ vatthutāvaseneva. Attavādī hi ‘‘ahaṃbuddhinibandhano’’ti parikappito attā obhāsassa sāmibhūto ‘‘mamā’’ti sāmivacanassa visayabhāvena gahitoti āha <bold>‘‘mama obhāso uppannoti gaṇhato hi diṭṭhigāho’’</bold>ti. Obhāsassa manāpaggahaṇamukhena tena attānaṃ seyyādito dahatīti vuttaṃ <bold>‘‘manāpo vata obhāso uppannoti gaṇhato mānagāho’’</bold>ti. <bold>Assādayato</bold>ti sampiyāyato. <bold>Tesa</bold>nti diṭṭhigāhādisaññitānaṃ upakkilesānaṃ vasena. <bold>Obhāsādīsū</bold>ti obhāsādinimittaṃ. Kampanaṃ yathāraddhavipassanāya aṭṭhatvā vikkhepāpatti, sā ca obhāsādīsu taṇhādigāhoti dassento <bold>‘‘obhāsādīsu kampati…pe… samanupassatī’’</bold>ti āha.</paragraph>
    <paragraph line="165">Obhāsanimittaṃ cittaṃ vikampatīti sambandho. Obhāse vā visayabhūte upakkilesehi cittaṃ <pageBreak edition="V" number="2.0407" /> vikampatīti yojanā. Tenāha <bold>‘‘yehi cittaṃ pavedhatī’’</bold>ti. Sesesupi eseva nayo. <bold>Upaṭṭhāne</bold>ti satiyaṃ. <bold>Upekkhāya cā</bold>ti vipassanupekkhāya ca.</paragraph>
    <subhead line="166">Maggāmaggavavatthānakathāvaṇṇanā</subhead>
    <paragraph line="167" number="736"><bold>Kusalo panā</bold>tiādīsu kammaṭṭhānakosallayogena <bold>kusalo</bold>. Paripakkañāṇatāya <bold>paṇḍito</bold>. Āgamabyattiyā <bold>byatto</bold>. Upakkilesatabbisodhanesu ādīnavānisaṃsāvabodhayogato <bold>buddhisampanno. Ayaṃ kho so</bold>ti yo so ācariyena kammaṭṭhānadānakāle udayabbayañāṇuppattisamaye uppajjatīti vutto, ayaṃ kho so obhāso uppannoti upakkilesavatthubhāvavavatthānaṃ dassetvā idānissa vipassanāya visayabhāvūpanayanavidhiṃ dassento <bold>‘‘so kho panā’’</bold>tiādimāha. Tattha paṭhamanaye aniccalakkhaṇavibhāvanameva dassitaṃ, tasmiṃ siddhe itarampi lakkhaṇadvayaṃ siddhameva hoti. Dutiyanaye pana obhāsādike nissāya uppajjanakadiṭṭhigāhādīnaṃ ugghāṭanasamugghāṭanapariyādānavasena manasikāravidhiṃ dassetuṃ <bold>‘‘sace obhāso attā bhaveyyā’’</bold>tiādi vuttaṃ. Arūpasattake ‘‘sace saṅkhārā attā bhaveyyu’’ntiādi <pageBreak edition="M" number="2.0434" /> (visuddhi. 2.721) sabbasaṅkhārasaṅgaṇhanavasena sāmaññato vuttaṃ, idha obhāsādivasena saṅkhāre vibhajja vuttaṃ. Seso manasikāravidhi tattha vuttanayovāti āha <bold>‘‘sabbaṃ arūpasattake vuttanayena vitthāretabba’’</bold>nti.</paragraph>
    <paragraph line="168">Obhāsaṃ ‘‘netaṃ mamā’’ti samanupassanto taṇhāgāhato cittaṃ visodheti, ‘‘nesohamasmī’’ti samanupassanto mānagāhato, ‘‘na meso attā’’ti samanupassanto diṭṭhigāhato. Tenāha <bold>‘‘obhāsaṃ netaṃ mamā’’</bold>tiādi. Esa nayo ñāṇādīsupi.</paragraph>
    <paragraph line="169"><bold>Imāni dasa ṭhānānī</bold>ti imāni yathāvuttāni obhāsādīni dasa upakkilesakāraṇāni. <bold>Paññā yassa pariccitā</bold>ti yassa yogino paññā obhāsādīsu aniccatādiggahaṇavasena paricitavatī pariggahetvā upaparikkhitvā ṭhitā. Dhammuddhaccassa samaggabhāvajānanena <bold>dhammuddhaccakusalo hoti</bold>.</paragraph>
    <paragraph line="170"><bold>Vīthipaṭipanna</bold>nti udayabbayānupassanāvasena vipassanāvīthipaṭipannaṃ.</paragraph>
    <paragraph line="171"><bold>Diṭṭhivisuddhiya</bold>nti <pageBreak edition="V" number="2.0408" /> diṭṭhivisuddhiyaṃ adhigatāyaṃ, diṭṭhivisuddhiñāṇena vā diṭṭhiyā visodhane dukkhasaccassa vavatthānaṃ kataṃ hoti dukkhasaccapariyāpannassa nāmarūpassa vavatthānato. Nāmarūpassa paccayā nāmarūpasamudayapakkhiyāti āha <bold>‘‘kaṅkhā…pe… samudayasaccassa vavatthānaṃ kata’’</bold>nti. Abhidhammanayena hi sabbakilesā, kammañca samudayasaccaṃ. <bold>Imissa</bold>nti imāyaṃ. <bold>Sammā</bold>ti aviparītaṃ. <bold>Maggassā</bold>ti ariyamaggassa upāyabhūtamaggassa.</paragraph>
    <centered line="172">Maggāmaggañāṇadassanavisuddhiniddesavaṇṇanā niṭṭhitā.</centered>
    <centered line="173">Iti vīsatimaparicchedavaṇṇanā.</centered>
  </content>
</document>