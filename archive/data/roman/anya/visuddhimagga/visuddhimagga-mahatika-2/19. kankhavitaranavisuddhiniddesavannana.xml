<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0104n.att7.xml</normativeSource>
    <archivePath>roman/anya/visuddhimagga/visuddhimagga-mahatika-2/19. kankhavitaranavisuddhiniddesavannana.xml</archivePath>
    <baseFileName>19. kankhavitaranavisuddhiniddesavannana</baseFileName>
    <titlePath>19. Kaṅkhāvitaraṇavisuddhiniddesavaṇṇanā - Visuddhimagga-mahāṭīkā-2 - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">19. Kaṅkhāvitaraṇavisuddhiniddesavaṇṇanā</chapter>
    <subhead line="2">Paccayapariggahakathāvaṇṇanā</subhead>
    <paragraph line="3" number="678"> Anantaraniddiṭṭhāya <pageBreak edition="M" number="2.0368" /><pageBreak edition="V" number="2.0345" /> diṭṭhivisuddhiyā visayabhāvena dassitattā <bold>‘‘etassevā’’</bold>ti vuttaṃ, na tadaññato visesanatthaṃ tadaññasseva abhāvato. Ajjhattaṃ vā hi vipassanābhiniveso hotu bahiddhā vā, ajjhattasiddhiyaṃ pana lakkhaṇato sabbampi nāmarūpaṃ anavasesato pariggahitameva hotīti. <bold>Paccayapariggahenā</bold>ti hetumhi karaṇavacanaṃ. Paccayapariggahahetu hissa addhattayakaṅkhāvitaraṇaṃ hotīti, karaṇe vā etaṃ karaṇavacanaṃ paccayapariggahassa sādhakatamabhāvato kaṅkhāvitaraṇakiriyāya. Yadā hissa suparisuddho nijjaṭo niggumbo paccayapariggaho sijjhati, tadānena kaṅkhā vitarīyatīti. <bold>Vitaritvā</bold>ti atikkamitvā, vikkhambhetvāti attho. Taṃ pana ñāṇaṃ tathādhigataṃ vasībhāvappattaṃ jhānaṃ viya yogino santāne pabandhavasena pavattatīti katvā vuttaṃ <bold>‘‘ṭhitaṃ ñāṇa’’</bold>nti.</paragraph>
    <paragraph line="4"><bold>Ta</bold>nti kaṅkhāvitaraṇavisuddhiṃ. Taṃ sampādetukāmo āpajjatīti sambandho. Yāthāvato diṭṭhaṃ nāmarūpaṃ tividhadukkhatāyogato rogo viya. Paccayā cassa rogasamuṭṭhānaṃ viya upaṭṭhahantīti imamatthaṃ dassento <bold>‘‘yathā nāma…pe… pariyesatī’’</bold>ti āha. Saṃsāradukkhanimuggassa santānassa tato vimocetukāmatāvasena anukampitabbatā labbhatīti tamatthaṃ dassetuṃ <bold>‘‘yathā vā panā’’</bold>tiādi vuttaṃ. Evameva ṭhite yadeke vadanti ‘‘anukampetabbakumārakadassanena tassa mātāpituāvajjanaṃ idha anudāharaṇaṃ nirodhetabbatāya nāmarūpassa anukampitabbatābhāvato’’ti, tadapāhataṃ hoti. Avassañcetaṃ evaṃ icchitabbaṃ, aññathā veneyyapuggalasantāne satthu mahākaruṇāpavatti eva vicāretabbā siyā. Mandabuddhitāya <bold>mandaṃ</bold>. Vuḍḍhataropi koci mandabuddhi hotīti tato visesanatthaṃ <bold>‘‘kumāra’’</bold>nti vuttaṃ. Yo koci paṭhamavaye vattamāno ‘‘kumāro’’ti vuccatīti tato visesanatthaṃ <bold>‘‘dahara’’</bold>nti vuttaṃ. Evampi yo ādhāvitvā paridhāvitvā vicāraṇako taruṇadārako, sopi <pageBreak edition="M" number="2.0369" /> ‘‘daharo’’ti <pageBreak edition="V" number="2.0346" /> vuccatīti tato nivattanatthaṃ <bold>‘‘uttānaseyyaka’’</bold>nti vuttaṃ. Catūhipi padehi karuṇāyitabbataṃyeva dasseti. <bold>Āpajjatī</bold>ti karoti.</paragraph>
    <paragraph line="5">Yathā panassa hetupaccayapariyesanāpatti hoti, taṃ dassetuṃ <bold>‘‘so’’</bold>tiādi vuttaṃ. Tattha byatirekamukhena attho sādhito sammadeva sādhito hotīti ahetukabhāvaṃ tāva paṭikkhipanto <bold>‘‘na tāvidaṃ nāmarūpaṃ ahetuka’’</bold>nti vatvā tattha kāraṇamāha <bold>‘‘sabbatthā’’</bold>tiādinā. Hetumantarena sati sambhave sabbadhammānaṃ hetuabhāvo samānoti sabbasamānatā siyā, tathā ca sati sotapadesādīsu, bahiddhā ca cakkhuviññāṇādihetuabhāvoti sabbattha, cakkhādīnaṃ uppattito pubbe, paribhedato uddhañca hetuabhāvoti sabbadā ca andhādīnaṃ arūpīnaṃ, asaññīnañca hetuabhāvoti sabbesañca cakkhuviññāṇādīhi bhavitabbaṃ, hetuabhāvā visesato tañca natthīti āha <bold>‘‘sabbattha sabbadā sabbesañca ekasadisabhāvāpattito’’</bold>ti. Nidassanamattañcetaṃ yadidaṃ ‘‘cakkhuviññāṇādīsu hī’’ti. Yattakā loke visesā, tehi sabbesaṃ, sabbakālañca bhavitabbanti adhippāyo. <bold>Ādi</bold>-saddena vā tesampi gahaṇaṃ katamevāti daṭṭhabbaṃ. Tasmā ahetukabhāve visiṭṭhatāya asambhavo evāti sabbattha ekasadisabhāvāpattito, sabbadā ekasadisabhāvāpattito, sabbesaṃ ekasadisabhāvāpattitoti paccekaṃ sambandho veditabbo. Evaṃ ahetubhāve paṭisiddhe visamahetuvādī vadeyya ‘‘na idaṃ ahetukaṃ kiñcarahi sahetukaṃ, kena pana hetunā sahetukanti? Issarādinā’’ti.</paragraph>
    <paragraph line="6"><bold>Ādi</bold>-saddena pakatipurisapajāpatikālādīnaṃ gahaṇaṃ veditabbaṃ, taṃ paṭikkhipanto āha <bold>‘‘na issarādihetuka’’</bold>ntiādi. Na nāmarūpaṃ issarādihetukaṃ nāmarūpato aññassa anupalabbhamānattā issarapakatiādinameva abhāvato. Yadi pana asato issarādito nāmarūpassa uppatti, evaṃ sati sā eva sabbattha sabbadā sabbesaṃ ekasadisatā āpajjati. Atha nāmarūpamattameva issarādihetukaṃ, nāmarūpañca ahutvā sambhavantaṃ, hutvā ca vinassantaṃ dissatīti issarādīhipi tādisehi bhavitabbaṃ. Tathā ca tadapi sappaccayaṃ saṅkhatamevāti tassāpi paccayapariggaho kātabbo. Atha <pageBreak edition="M" number="2.0370" /> taṃ nuppajjati, ahetukatā tassa āpannā. Tenāha <bold>‘‘ahetukabhāvāpattito’’</bold>ti.</paragraph>
    <paragraph line="7">Apica na issarādihetukaṃ nāmarūpaṃ. Kiṃ kāraṇaṃ? Kamena uppattito. Yadi hi evaṃ niccaṃ <pageBreak edition="V" number="2.0347" /> issarādisaññitaṃ kammakilesindriyārammaṇādinirapekkhakāraṇampi siyā, sabbesaṃyeva ekajjhaṃ uppatti siyā, yattakehi tato uppajjitabbaṃ. Kasmā? Kāraṇassa sannihitabhāvato. Yadi pana tassa icchāvasena tassa uppattiṃ parikappeyyuṃ, tāsañca icchānaṃ ekajjhaṃ uppattiyaṃ ko vibandho. Atha aññampi kiñci kammakilesindriyārammaṇādiapekkhitabbaṃ atthīti ce? Tadeva hetu kāraṇaṃ, kimaññena adiṭṭhasāmatthiyena parikappitena payojanaṃ? Diṭṭhañhi kammādīnaṃ sāmatthiyaṃ tadaññapaccayasannidhānepi tadabhāve abhāvato. Yathā hi rūpālokamanasikārasannidhānepi cakkhuno abhāve cakkhuviññāṇassa abhāvaṃ, bhāve ca bhāvaṃ disvā cakkhuno cakkhuviññāṇuppādanasamatthatā atthīti viññāyati. Yathā ca yvāyaṃ yamakānampi samānānaṃ janakajananīsukkasoṇitādibāhirapaccayasamabhāvepi sattānaṃ hīnapaṇītatādiviseso dissati, so ca sasantāne tādisassa aññassa hetuno abhāvā kammakilesahetukoti tassa tattha samatthatā atthīti viññāyati, na evamissarādikassa. Kāraṇassa hi bhāvābhāve phalassa bhāvābhāvehi kāraṇassa samatthatā viññāyeyya. Na ca sannihite tadakāraṇassa nāmarūpassa issarādivekallena katthaci anuppatti diṭṭhā, tasmā akāraṇamissaro.</paragraph>
    <paragraph line="8">Athāpi saggo evaṃ issarādihetuko vucceyya, sopi saggappakāro sabbakālaṃ tato nibbatteyya. Na hi sannihitakāraṇassa phalassa anuppatti yuttā. Nicce ca sati aññanirapekkhakāraṇe saggassa ādiyeva na yutto, yāva issarādikaṃ kāraṇaṃ, tāva sabbassa atthibhāvappasaṅgato. Athāpi vadeyya ‘‘aññepi yathārahaṃ paccayā hontiyeva, issarādikampi tesaṃ sahakārīkāraṇaṃ hotī’’ti. Yadettha vattabbaṃ, taṃ heṭṭhā vuttameva. Yadi paro vadeyya ‘‘idha buddhipubbo bhāvānaṃ racanāviseso diṭṭho, yathā taṃ ghaṭagehādīnaṃ. Atthi ca ajjhattikabāhirānaṃ sarīrapadumādīnaṃ racanāviseso, tasmā tenāpi buddhipubbena bhavitabbaṃ. Yassa ca so buddhipubbo, so issarādiko, tasmā tena nāmarūpasaññitassa lokassa kāraṇena bhavitabba’’nti. Tayidaṃ asiddhaṃ, racitā sarīrapadumādayoti <pageBreak edition="M" number="2.0371" /> tattheva uppannattā. Uppannassa hi sannivesavasena tathā tathā paṭṭhapanaṃ ‘‘racanā’’ti vuccati. Anekantiko cāyaṃ abuddhipubbassāpi diṭṭhattā. Diṭṭho hi nhāruādīnaṃ aggisaṃyogena racanāviseso, tathā visussantānaṃ pubbacammādīnaṃ. Yadi panāyamissarādiko gavassajagadrabhādīnaṃ karīsāvatte paṭimahutaṃ raceyya, ummatto viya vikkhitto siyā. Kiñcāyaṃ lokaṃ sajjento attatthaṃ vā sajjeyya lokatthaṃ vā.</paragraph>
    <paragraph line="9">Tattha <pageBreak edition="V" number="2.0348" /> ca yadi purimo makkho katakicco na siyā lokena sādhetabbassa atthibhāvato. Atha dutiyo, kasmā lokassa ahitadukkhāvahaṃ pāpaṃ nirayādiṃ, jarāmaraṇādiñca sajati? Atha tadubhayaṃ anāmasitvā kīḷatthaṃ sajati. Kīḷā ca nāma ratiatthā hoti. Vinā kīḷāya ratiṃ ajānantānaṃ ratiatthañca kīḷamārabhanto ratiyaṃ issaro anissaro siyā. Atha payojananirapekkho, sabbakālaṃ sajeyya, tassa cāyaṃ sajanasamatthatā ahetukā vā siyā sahetukā vā. Ahetukā ce, sabbesaṃ siyā sahetukā vā. Ahetukā ce, sabbesampi siyā. Atha sahetukā, so cassa hetu parato vā sambhūto siyā attato vā. Tattha parato ce sambhūto, yadassa so laddho, tassāyaṃ veyyāvaccakarasadiso siyā. Atha attato taduppattito pubbe ayaṃ kīdiso loko cāti sabbamidaṃ ālunavisiṇaṃ ākulabyākulaṃ goyūthena gatamaggasadisapheṇapiṇḍasamaṃ avimaddakkhamaṃ asāraṃ. Tiṭṭhatu pasaṅgo, yathādhikatameva vaṇṇayissāma. <bold>Tasmā</bold>ti yasmā idaṃ nāmarūpaṃ na ahetukaṃ, nāpi issarādivisamahetukaṃ, tasmā. <bold>Te</bold>ti hetupaccayā.</paragraph>
    <paragraph line="10" number="679"> Oḷārikattā, supākaṭattā ca rūpassa paccayapariggaho sukaroti <bold>‘‘imassa tāva rūpakāyassā’’</bold>tiādinā paṭhamaṃ tassa paccayapariggahavidhiṃ ārabhati. Tattha yathā nāmarūpassa paccayapariggaho ahetuvisamahetuvādanivattiyā hoti, evaṃ nibbidāvirāgāvahabhāvena tattha abhiratinivattiyāpi icchitabboti taṃ gabbhaseyyakavasena dassento nibbattaṭṭhānassa sucibhāvapaṭisedhanamukhena asucibhāvaṃ vibhāvetuṃ <bold>‘‘ayaṃ kāyo’’</bold>tiādimāha. Tattha uppalādīni asuciṭṭhāne nibbattānipi <pageBreak edition="M" number="2.0372" /> sayaṃ sucisammatānevāti taṃdassanatthaṃ abbhantaraggahaṇaṃ. Tenāha bhagavā –</paragraph>
    <gatha1 line="11">‘‘Yathā saṅkāradhānasmiṃ, ujjhitasmiṃ mahāpathe;</gatha1>
    <gathalast line="12">Padumaṃ tattha jāyetha, sucigandhaṃ manorama’’nti. (dha. pa. 58);</gathalast>
    <paragraph line="13"><bold>‘‘Nibbattatī’’</bold>ti idaṃ mātukucchiyaṃ paṭisandhipavattīsu rūpakāyassa nibbattanasāmaññato gahetvā vuttaṃ, na paṭhamābhinibbattimattaṃ. Evañca katvā āhārassa upatthambhakapaccayatāvacanaṃ, udarapaṭalassa pacchato karaṇādivacanaṃ, duggandhajegucchapaṭikkūlatāvacanañca samatthitaṃ hoti. Evamavaṭṭhite yadekaccehi piṭṭhito, purato ca karaṇaṃ kiṃ siyā paṭisandhikāletiādi vuttaṃ, taṃ <pageBreak edition="V" number="2.0349" /> apāhataṃ hoti. <bold>‘‘Nibbattakattā’’</bold>ti iminā bījaṃ viya aṅkurassa avijjādayo rūpakāyassa asādhāraṇakāraṇatāya <bold>hetū</bold>ti dasseti. <bold>‘‘Upatthambhakattā’’</bold>ti iminā pana aṅkurassa pathavīsalilapārisiādayo viya āhāro sādhāraṇakāraṇatāya <bold>paccayo</bold>ti dasseti.</paragraph>
    <paragraph line="14"><bold>Pañca dhammā hetupaccayā</bold>ti avijjādayo pañca dhammā yathārahaṃ hetu ca paccayo cāti attho. Bhavesu vijjamānadosapaṭicchādanapatthanā daḷhaggāhabhāvena saṅkhārabhavānaṃ hetubhūtā janakasahāyatāya bhavanikanti taṃsahajātaāsannakāraṇattā abhisaṅkhārikā, apassayabhūtā cāti <bold>‘‘mātā viya dārakassa upanissayā’’</bold>ti vuttā. Yathā pitu janitasukke puttassa uppattīti pitā janako, evaṃ <bold>kammaṃ</bold> sattassa uppādakattā <bold>janakaṃ</bold> vuttaṃ. Yathā <bold>dhāti</bold> jātassa dārakassa posanavasena sandhārikā, evaṃ <bold>āhāro</bold> uppannassa kāyassāti <bold>sandhārako</bold> vutto.</paragraph>
    <paragraph line="15">Kāmañcettha avijjādayo nāmakāyassāpi paccayo, pakārantarena pana tassa pākaṭaṃ paccayapariggahavidhiṃ dassetuṃ <bold>‘‘cakkhuñca paṭiccā’’</bold>tiādi vuttaṃ. Tattha <bold>cakkhuñcā</bold>ti <bold>ca</bold>-saddo samuccayattho. Tena cakkhuviññāṇassa āvajjanādiajjhattaṃ sabbaṃ paccayajātaṃ saṅgaṇhāti. <bold>Rūpe cā</bold>ti pana <bold>ca</bold>-saddena yathā bahulaṃ bāhirarūpaṃ cakkhuviññāṇassa ārammaṇapaccayo, evaṃ aññampi bāhiraṃ paccayajātaṃ saṅgaṇhāti. <bold>Paṭiccā</bold>ti paccayabhūtaṃ <pageBreak edition="M" number="2.0373" /> laddhāti attho. Tena cakkhussa nissayapurejātaindriyavippayuttaatthiavigatavasena, rūpassa ārammaṇapurejātaatthiavigatavasena, itaresañca saṅgahitānaṃ anantarādisahajātādivasena paccayabhāvaṃ dasseti. Vacanabhede pana kāraṇaṃ heṭṭhā vuttameva. <bold>Ādi</bold>-saddena ca phassādīnaṃ viya sahapaccayehi sotaviññāṇādīnaṃ saṅgaho veditabbo ‘‘tiṇṇaṃ saṅgati phasso’’tiādipāṭhassa (ma. ni. 1.204; 3.421, 425-426; saṃ. ni. 2.43-45; kathā. 465, 467) viya ‘‘sotañca paṭiccā’’tiādipāṭhassa saṅgahitattā. Evaṃ sammasanupagaṃ sabbaṃ nāmaṃ sahapaccayena saṅgahitaṃ hoti. Tenāha <bold>‘‘nāmakāyassa paccayapariggahaṃ karotī’’</bold>ti.</paragraph>
    <paragraph line="16"><bold>Pavattiṃ disvā</bold>ti etarahi pavattiṃ disvā. <bold>Eva</bold>nti iminā na kevalaṃ sappaccayatāmattameva paccāmaṭṭhaṃ, atha kho yādisehi paccayehi etarahi pavattati, tādisehi avijjādipaccayeheva atītepi pavattitthāti paccayasadisatāpi paccāmaṭṭhāti daṭṭhabbaṃ.</paragraph>
    <paragraph line="17" number="680"><bold>Pubbanta</bold>nti <pageBreak edition="V" number="2.0350" /> atītaṃ khandhappabandhakoṭṭhāsaṃ. <bold>Ārabbhā</bold>ti uddissa. <bold>Ahosiṃ nu kho, na nu kho ahosi</bold>nti sassatākāraṃ, adhiccasamuppattiākārañca nissāya atīte attano vijjamānataṃ, avijjamānatañca kaṅkhati. <bold>Kiṃ nu kho ahosi</bold>nti jātiliṅgūpapattiyo nissāya ‘‘khattiyo nu kho ahosiṃ, brāhmaṇādīsu gahaṭṭhādīsu devādīsu aññataro nu kho’’ti kaṅkhati. <bold>Kathaṃ nu kho</bold>ti saṇṭhānākāraṃ nissāya ‘‘dīgho nu kho ahosiṃ, rassaodātakāḷapamāṇikaappamāṇikādīnampi aññataro’’ti kaṅkhati. Issaranimmānādiṃ nissāya ‘‘kena nu kho pakārena ahosi’’nti nibbattākārato kaṅkhatīti ca vadanti. <bold>Kiṃ hutvā kiṃ ahosi</bold>nti jātiādiṃ nissāya ‘‘khattiyo hutvā nu kho brāhmaṇo ahosiṃ…pe… devo hutvā nu kho manusso ahosi’’nti attano aparāparuppattiṃ kaṅkhati. Sabbattheva ca <bold>addhāna</bold>nti kālādhivacanaṃ. <bold>Bhavissāmi nu kho</bold>ti sassatākāraṃ, ucchedākārañca nissāya anāgate attano vijjamānataṃ, avijjamānatañca kaṅkhati. Sesamettha vuttanayameva. <bold>Etarahi vā pana paccuppannaṃ addhāna</bold>nti idāni vā paṭisandhimādiṃ katvā cutipariyantaṃ sabbampi vattamānakālaṃ. <bold>Ajjhattaṃ kathaṃkathī hotī</bold>ti attano khandhesu vicikicchā hoti. <bold>Ahaṃ nu khosmī</bold>ti attano atthibhāvaṃ kaṅkhati. Ayuttaṃ <pageBreak edition="M" number="2.0374" /> panetanti. Yuttaṃ ayuttanti kā ettha cintā. Ummattako viya hi bālaputhujjano. <bold>No nu khosmī</bold>ti attano natthibhāvaṃ kaṅkhati. <bold>Kiṃ nu khosmī</bold>ti khattiyova samāno attano khattiyabhāvaṃ kaṅkhati. Esa nayo sesesu. <bold>Kathaṃ nu khosmi</bold>nti vuttanayameva. Kevalañhettha ‘‘abbhantare jīvo nāma atthī’’ti gahetvā tassa dīghādibhāvaṃ kaṅkhanto ‘‘kathaṃ nu khosmi’’nti kaṅkhatīti veditabbo. Paccuppannaṃ pana attano sarīrasaṇṭhānaṃ ajānanto nāma natthi. <bold>Kuto āgato, so kuhiṃ gāmī bhavissatī</bold>ti attabhāvassa āgatigatiṭṭhānaṃ kaṅkhati. <bold>Sā sabbāpi pahīyatī</bold>ti sā yathāvuttā soḷasavidhāpi vicikicchā vikkhambhanavasena pahīyati.</paragraph>
    <paragraph line="18" number="681"> Kusalādibhedato sabbappakārassāpi nāmassa sādhāraṇo paccayoti, tato pavattito manasikārādiko kusalādibhedato sabbappakārassāpi nāmassa asādhāraṇo paccayoti ca yojetabbaṃ. <bold>Kusalādibhedato</bold>ti kusalākusalavipākakiriyabhedato. Tassāpi somanassasahagatādiaññatarabhedavasena <bold>sabbappakārassāpi</bold>. Yaṃ ekantato chadvārikaṃ, tampi chadvāraggahaṇeneva gahitaṃ yathā chaṭṭhārammaṇaṃ chaḷārammaṇaggahaṇenātipi vuttaṃ <bold>‘‘sabbappakārassāpī’’</bold>ti. <bold>Tato</bold>ti cakkhurūpādito. <bold>Manasikārādiko</bold>ti yonisomanasikāraayonisomanasikārādiko <pageBreak edition="V" number="2.0351" />, kammabhavaṅgādiko ca. Kāmañcettha dvāracchakkayonisomanasikārādivasena nāmasseva sādhāraṇo, asādhāraṇo ca paccayo vutto, taṃ pana avisesavasena vuttaṃ. Visesato pana kammaṃ vipākanāmassa, kammasamuṭṭhānarūpānañca cittaṃ cetasikanāmassa, cittasamuṭṭhānarūpānañca sādhāraṇo paccayo, yathāvuttasseva ca nāmassa, rūpassa ca tadaññanāmarūpāpekkhāya asādhāraṇo paccayo. Tathā sabhāgo, utusabhāgo ca āhāro taṃsamuṭṭhānarūpānaṃ sādhāraṇo paccayo, tadaññāpekkhāya asādhāraṇoti rūpassāpi sādhāraṇo, asādhāraṇo ca paccayo yathārahaṃ niddhāretabbo. Paccayapariggaho nāma anadhigatārahattena kātabboti tadapekkhāya <bold>‘‘yonisomanasikārasaddhammassavanādiko kusalassevā’’</bold>ti vuttaṃ. <bold>Ādi</bold>-saddena sappurisūpanissayassa, catunnampi vā sampatticakkānaṃ saṅgaho daṭṭhabbo. <bold>Viparīto akusalassā</bold>ti vacanato yathā yonisomanasikārādiviparīto akusalasseva <pageBreak edition="M" number="2.0375" /> paccayo, tathā yonisomanasikārādi kusalasseva paccayo hotīti attho. Yassa vā kusalaṃ sambhavati, akusalaṃ sambhavati, kusalākusalāni vā, tassāti atthasiddhametaṃ. <bold>Kammādiko</bold>ti <bold>ādi</bold>-saddena avijjādayo viya gatikālādayopi saṅgahitāti daṭṭhabbā. <bold>Bhavaṅgādiko</bold>ti bhavaṅgasantīraṇaparittakiriyārahattādiko. Tattha <bold>bhavaṅgaṃ</bold> pañcadvāramanodvārāvajjanakiriyānaṃ, <bold>santīraṇaṃ</bold> voṭṭhabbanassa, <bold>parittakiriyā</bold> yathārahaṃ parittamahaggatakiriyānaṃ, <bold>arahattaṃ</bold> āvajjanavajjānaṃ sabbakiriyānaṃ paccayoti veditabbaṃ.</paragraph>
    <paragraph line="19"><bold>Kamma</bold>nti cetanāva adhippetā, sā ca kho kusalākusalā. Vuttañhetaṃ ‘‘kusalākusalacetanā vipākānaṃ khandhānaṃ, kaṭattā ca rūpānaṃ kammapaccayena paccayo’’ti (paṭṭhā. 1.1.427). Na cittaṃ viya sasampayuttā. Cittañhettha sasampayuttaṃ adhippetaṃ ‘‘hetū hetusampayuttakānaṃ dhammānaṃ, taṃsamuṭṭhānānañca rūpānaṃ hetupaccayena paccayo’’tiādivacanato (paṭṭhā. 1.1.1). <bold>Tatthā</bold>ti tesu kammādīsu rūpajanakapaccayesu. Atītato eva kammato phalaṃ uppajjati, na vattamānatoti vuttaṃ <bold>‘‘kammaṃ atītameva kammasamuṭṭhānassa rūpassa paccayo’’</bold>ti. Yadi hi paccuppannato kammato phalaṃ uppajjeyya, āyūhanakkhaṇe eva phalena uppajjitabbaṃ bhaveyya, na ca taṃ diṭṭhamicchitaṃ vā. Na hi loke kudācanaṃ kariyamānameva kammaṃ phalaṃ dentaṃ diṭṭhaṃ, tathārūpo vā āgamo atthīti. Nanu ca idamapi na diṭṭhaṃ, yaṃ vinaṭṭhato hetuto phalaṃ uppajjamānaṃ, mato vā kukkuṭo vassantoti? Saccamadiṭṭhaṃ rūpadhammānaṃ pabandhavicchede, idaṃ pana arūpaṃ pabandhopi atthīti upamā na saṃsandati. Kammato hi atītato <pageBreak edition="V" number="2.0352" /> eva kammassa katattā, upacitattā ca phalaṃ uppajjati. Vuttañhetaṃ ‘‘kāmāvacarassa kusalassa kammassa katattā upacitattā vipākaṃ cakkhuviññāṇaṃ uppannaṃ hotī’’tiādi (dha. sa. 431). Yasmā anantarādipaccayalābhato uppādakkhaṇe eva cittassa balavatā, tasmā taṃ uppajjamānameva rūpaṃ janetīti āha <bold>‘‘cittaṃ cittasamuṭṭhānassa uppajjamāna’’</bold>nti. Rūpassa paccayo hotīti sambandho. Yasmā pana rūpassa ṭhitikkhaṇe balavatā pacchājātādipaccayalābhato, tasmā vuttaṃ <bold>‘‘utuāhārā…pe… hontī’’</bold>ti, bāhiraṃ utuṃ, āhārañca paccayaṃ labhitvā attano ṭhitikkhaṇe utuāhārā rūpaṃ janentīti attho.</paragraph>
    <paragraph line="20"><bold>Eva</bold>nti <pageBreak edition="M" number="2.0376" /> ‘‘sādhāraṇāsādhāraṇavasenā’’tiādinā vuttappakārena.</paragraph>
    <paragraph line="21" number="682"><bold>Saṅkhārāna</bold>nti saṅkhatasaṅkhārānaṃ. <bold>Bhaṅga</bold>nti maraṇaṃ. <bold>Jarāmaraṇaṃ nāma jātiyā satī</bold>tiādi phaladassanānupubbiyā hetudassanakkamena nāmarūpassa paccayapariggaho sukaroti katvā dassito. Tattha <bold>bhave satī</bold>ti kammabhave sati.</paragraph>
    <paragraph line="22" number="683"><bold>Pubbe vitthāretvā dassitaanulomapaṭiccasamuppādavasenā</bold>ti pariyosānato paṭṭhāya paṭilomanayena ādipāpanavasena vitthāretvā dassitaanulomapaṭiccasamuppādavasena. ‘‘Asati jātiyā natthi jarāmaraṇa’’ntiādinā (saṃ. ni. 2.4) hi paṭilomavasena dassite paccayākāre ‘‘yassa abhāvā yassa abhāvo, so tassa paccayo’’ti byatirekato, anvayato ca nāmarūpassa paccayapariggaho sukaroti.</paragraph>
    <paragraph line="23" number="684"><bold>Purimakammabhavasmiṃ moho</bold>tiādi vuttatthameva. Kammasahāyattā kilesavaṭṭaṃ kammavaṭṭe pakkhitvā vuttaṃ <bold>‘‘kammavaṭṭavipākavaṭṭavasenā’’</bold>ti.</paragraph>
    <paragraph line="24" number="685"> Diṭṭhadhammo vuccati paccakkhabhūto paccuppanno attabhāvo, tattha veditabbaphalaṃ kammaṃ <bold>diṭṭhadhammavedanīyaṃ</bold>. Paccuppannabhavato anantaraṃ veditabbaphalaṃ kammaṃ <bold>upapajjavedanīyaṃ. Aparāpariyāye</bold>ti diṭṭhadhammānantarānāgatato aññasmiṃ attabhāvapariyāye attabhāvaparivatte. <bold>Ahosikamma</bold>nti ahosi eva kammaṃ, na tassa vipāko ahosi, ‘‘atthi, bhavissati vā’’ti evaṃ vattabbakammaṃ. Paṭipakkhehi anabhibhūtatāya, paccayavisesena paṭiladdhavisesatāya ca balavabhāvaṃ pattā tādisassa <pageBreak edition="V" number="2.0353" /> pubbābhisaṅkhārassa vasena sātisayā hutvā pavattā paṭhamajavanacetanā tasmiṃyeva attabhāve phaladāyinī <bold>diṭṭhadhammavedanīyā</bold> nāma. Sā hi vuttākārena balavati javanasantāne guṇavisesayuttesu upakārāpakāravasappavattiyā, āsevanālābhena appavipākatāya ca paṭhamajavanacetanā itaradvayaṃ viya pavattasantānuparamāpekkhaṃ, okāsalābhāpekkhañca kammaṃ na hotīti idheva pupphamattaṃ viya pavattivipākamattaṃ phalaṃ deti. <bold>Tathā asakkonta</bold>nti kammassa vipākadānaṃ nāma upadhipayogādipaccayantarasamavāyeneva hotīti tadabhāvato <pageBreak edition="M" number="2.0377" /> tasmiṃyeva attabhāve vipākaṃ dātuṃ asakkontaṃ. <bold>Atthasādhikā</bold>ti dānādipāṇātipātādiatthassa nipphādikā. Kā pana sāti āha <bold>‘‘sattamajavanacetanā’’</bold>ti. Sā hi sanniṭṭhāpakacetanā vuttanayena paṭiladdhavisesā, purimajavanacetanāhi laddhāsevanā ca samānā anantarattabhāve vipākadāyinī <bold>upapajjavedanīyakammaṃ</bold> nāma. <bold>‘‘Sati saṃsārappavattiyā’’</bold>ti iminā asati saṃsārappavattiyaṃ ahosikammapakkhe tiṭṭhati vipaccanokāsassa abhāvatoti dīpeti.</paragraph>
    <paragraph line="25" number="686"><bold>Yaṃ garuka</bold>nti yaṃ akusalaṃ mahāsāvajjaṃ, kusalaṃ mahānubhāvaṃ kammaṃ. <bold>Yaṃ bahula</bold>nti yaṃ bahulaṃ abhiṇhaso kataṃ samāsevitaṃ. <bold>Maraṇakāle anussarita</bold>nti paribyattabhāvena maraṇassa āsannakāle anussaritaṃ. Āsannakāle kate vattabbameva natthīti hi vuttaṃ. <bold>‘‘Punappunaṃ laddhāsevana’’</bold>nti iminā ‘‘yaṃ bahula’’nti vuttakammato viseseti. Tathā diṭṭhadhammavedanīyaṃ nivatteti paṭisandhiākaḍḍhanānujānanato. Paṭisandhijanakavasena hi garukādikammacatukkaṃ vuttaṃ.</paragraph>
    <paragraph line="26">Tattha garukaṃ sabbapaṭhamaṃ vipaccati. Tathā hi taṃ garukanti vuttaṃ. Garuke asati bahulīkataṃ, tasmiṃ asati āsannaṃ, tasmimpi asati ‘‘kaṭattā vā panā’’ti vuttaṃ purimajātīsu katakammaṃ vipaccati. Bahulāsannapubbakatesu ca balābalaṃ vā jānitabbaṃ, pāpato pāpantaraṃ, kalyāṇañca, kalyāṇato ca kalyāṇantaraṃ, pāpañca, bahulīkatato ca mahato ca pubbakatādi, appañca. Bahulānussaraṇena vippaṭisārādijananato paṭipakkhassa aparipuṇṇatāya āraddhavipākassa kammassa, kammasesassa vā aparāpariyāye vedanīyassa aparikkhīṇatāya santatiyā pariṇāmavisesatoti tehi tehi kāraṇehi āhitabalaṃ paṭhamaṃ vipaccati. <bold>Mahānāradakassapajātake</bold> videharañño senāpati alāto, bījako dāso, rājakaññā rucā ca ettha nidassanaṃ. Tathā hi vuttaṃ bhagavatā –</paragraph>
    <indent line="27">‘‘Tatrānanda <pageBreak edition="V" number="2.0354" />, yvāyaṃ puggalo idha pāṇātipātī…pe… micchādiṭṭhi kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Pubbe vāssa taṃ kataṃ hoti pāpakammaṃ dukkhavedanīyaṃ, pacchā vāssa taṃ kataṃ hoti pāpakammaṃ dukkhavedanīyaṃ <pageBreak edition="M" number="2.0378" />, maraṇakāle vāssa hoti micchādiṭṭhi samattā samādinnā, tena so kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Yañca kho so idha pāṇātipātī hoti…pe… micchādiṭṭhi hoti, tassa diṭṭhe vā dhamme vipākaṃ paṭisaṃvedeti upapajja vā apare vā pariyāye.</indent>
    <indent line="28">‘‘Tatrānanda, yvāyaṃ puggalo idha pāṇātipātī…pe… micchādiṭṭhi kāyassa bhedā paraṃ maraṇā sugatiṃ saggaṃ lokaṃ upapajjati. Pubbe vāssa taṃ kataṃ hoti kalyāṇakammaṃ sukhavedanīyaṃ, pacchā vāssa taṃ kataṃ hoti kalyāṇakammaṃ sukhavedanīyaṃ, maraṇakāle vāssa hoti sammādiṭṭhi samattā samādinnā, tena so kāyassa bhedā paraṃ maraṇā sugatiṃ saggaṃ lokaṃ upapajjati. Yañca kho so idha pāṇātipātī hoti…pe… micchādiṭṭhi hoti, tassa diṭṭhe vā dhamme vipākaṃ paṭisaṃvedeti upapajja vā apare vā pariyāye.</indent>
    <indent line="29">‘‘Tatrānanda, yvāyaṃ puggalo idha pāṇātipātā paṭivirato…pe… sammādiṭṭhi kāyassa bhedā paraṃ maraṇā sugatiṃ saggaṃ lokaṃ upapajjati. Pubbe vāssa taṃ kataṃ hoti kalyāṇakammaṃ sukhavedanīyaṃ, pacchā vāssa taṃ kataṃ hoti kalyāṇakammaṃ sukhavedanīyaṃ, maraṇakāle vāssa hoti sammādiṭṭhi samattā samādinnā, tena so kāyassa bhedā paraṃ maraṇā sugatiṃ saggaṃ lokaṃ upapajjati. Yañca kho so idha pāṇātipātā paṭivirato…pe… sammādiṭṭhi hoti, tassa diṭṭhe vā dhamme vipākaṃ paṭisaṃvedeti upapajja vā apare vā pariyāye.</indent>
    <indent line="30">‘‘Tatrānanda, yvāyaṃ puggalo idha pāṇātipātā paṭivirato…pe… sammādiṭṭhi kāyassa bhedā paraṃ…pe… nirayaṃ upapajjati. Pubbe vāssa taṃ kataṃ hoti pāpakammaṃ dukkhavedanīyaṃ, pacchā vāssa taṃ kataṃ hoti pāpakammaṃ dukkhavedanīyaṃ, maraṇakāle vāssa hoti micchādiṭṭhi samattā samādinnā, tena so kāyassa bhedā paraṃ maraṇā apāyaṃ <pageBreak edition="V" number="2.0355" /> …pe… nirayaṃ upapajjati. Yañca kho so idha pāṇātipātā paṭivirato hoti…pe… sammādiṭṭhi <pageBreak edition="M" number="2.0379" /> hoti, tassa diṭṭhe vā dhamme vipākaṃ paṭisaṃvedeti upapajja vā apare vā pariyāye’’ti (ma. ni. 3.303).</indent>
    <paragraph line="31">Kiṃ bahunā yaṃ taṃ tathāgatassa mahākammavibhaṅgañāṇaṃ, tassevāyaṃ visayo, yadidaṃ tassa tassa kammassa tena tena kāraṇena pubbāparavipākatā sāmatthiyaṃ.</paragraph>
    <paragraph line="32" number="687"> Paṭisandhidānādivasena vipākasantānassa nibbattakaṃ janakaṃ. Tenāha <bold>‘‘taṃ paṭisandhiyampi pavattepi rūpārūpavipākakkhandhe janetī’’</bold>ti. Sukhadukkhasantānassa, nāmarūpappabandhassa vā ciratarappavattihetubhūtaṃ upatthambhakaṃ. Tenāha <bold>‘‘sukhadukkhaṃ upatthambheti, addhānaṃ pavattetī’’</bold>ti. Upapīḷakaṃ sukhadukkhappabandhe pavattamāne saṇikaṃ saṇikaṃ taṃ hāpeti. Tenāha <bold>‘‘sukhadukkhaṃ pīḷeti bādhati, addhānaṃ pavattituṃ na detī’’</bold>ti. <bold>Ghātetvā</bold>ti upacchinditvā. Kammassa upacchindanaṃ nāma tassa vipākapaṭibāhanamevāti āha <bold>‘‘tassa vipākaṃ paṭibāhitvā’’</bold>ti. Tañca attano vipākuppattiyā okāsakaraṇanti vuttaṃ <bold>‘‘attano vipākassa okāsaṃ karotī’’</bold>ti. Vipaccanāya katokāsaṃ kammaṃ vipakkameva nāma hotīti āha <bold>‘‘evaṃ pana kammena kate okāse taṃ vipākaṃ uppannaṃ nāma vuccatī’’</bold>ti. <bold>Upapīḷakaṃ</bold> aññassa vipākaṃ upacchindati, na sayaṃ attano vipākaṃ deti. <bold>Upaghātakaṃ</bold> pana dubbalaṃ kammaṃ upacchinditvā attano vipākaṃ uppādetīti ayametesaṃ viseso. Bavhābādhatādipaccayūpanipātena vipākassa vibādhakaṃ <bold>upapīḷakaṃ,</bold> tathā vipākasseva upacchedakaṃ <bold>upaghātakaṃ</bold>. Kammaṃ upaghātetvā attano vipākassa okāsakaraṇena vipaccane sati janakameva siyā, janakādibhāvo nāma vipākaṃ pati icchitabbo, na kammaṃ patīti vipākasseva upaghātakatā yuttā viya dissati, vīmaṃsitabbaṃ.</paragraph>
    <paragraph line="33"><bold>Kammantara</bold>nti kammaviseso kammānaṃ balābalabhedo. <bold>Vipākantara</bold>nti vipākaviseso, tassa hīnapaṇītatādibhedo. Aparo nayo – yasmiṃ kamme kate paṭisandhiyaṃ, pavatte ca vipākakaṭattārūpānaṃ uppatti hoti, taṃ <bold>janakaṃ</bold>. Yasmiṃ pana kate aññena janitassa iṭṭhassa vā aniṭṭhassa vā phalassa vibādhakavicchedakapaccayānuppattiyā, upabrūhanapaccayuppattiyā ca janakānubhāvānurūpaṃ pariposaciratarappabandhā honti, taṃ <bold>upatthambhakaṃ</bold>. Janakena <pageBreak edition="M" number="2.0380" /> nibbattitaṃ kusalaphalaṃ vā akusalaphalaṃ vā yena paccanīkabhūtena rogadhātusamatādinimittatāya bādhīyati, taṃ <bold>upapīḷakaṃ</bold><pageBreak edition="V" number="2.0356" />. Yena pana kammunā janakasāmatthiyavasena ciratarappabandhārahampi samānaṃ phalaṃ vicchedakapaccayuppattiyā upahaññati vicchijjati, taṃ <bold>upaghātakaṃ</bold>. Tattha keci dutiyassa kusalabhāvaṃ itthannāmagatassa appābādhadīghāyukatāsaṃvattanavasena, pacchimānaṃ dvinnaṃ akusalabhāvaṃ bavhābādhaappāyukatāsaṃvattanavasena vaṇṇenti. Devadattādīnaṃ, pana nāgādīnaṃ, ito anupadinnena yāpanakapetānañca narakādīsu akusalavipākupatthambhanupapīḷanupaghātakāni na na santīti catunnampi akusalākusalabhāvo na virujjhati. Buddhāveṇikatāya asādhāraṇasseva ñāṇassa gocarabhāvato kammantarādi <bold>‘‘asādhāraṇaṃ sāvakehī’’</bold>ti vuttaṃ. <bold>Ekadesato jānitabbaṃ</bold> anavasesato jānituṃ na sakkā avisayattā. Sabbena sabbaṃ ajānane paccayapariggaho na paripūratīti.</paragraph>
    <paragraph line="34" number="688"> Yathāvuttaṃ kammaṃ vattamānavipākappabandhanimittameva adhippetanti kammekadesatāya <bold>‘‘dvādasavidhaṃ kammaṃ kammavaṭṭe pakkhipitvā’’</bold>ti vuttaṃ. Kilesavaṭṭampi kammasahāyatāya kammavaṭṭapakkhikameva katvā āha <bold>‘‘kammavaṭṭavipākavaṭṭavasenā’’</bold>ti. Yādisato paccayato paccuppanne addhāne nāmarūpassa pavatti, tādisato eva itarasmimpi addhadvayeti yathā atītānāgate nayaṃ neti, taṃ dassento <bold>‘‘ida’’</bold>ntiādimāha. Tattha <bold>anāgatepi kammavaṭṭavipākavaṭṭavasenevā</bold>ti ettha vuttaṃ <bold>eva</bold>-saddaṃ ‘‘etarahi atītepī’’ti etthāpi ānetvā vattabbaṃ addhattayepi kiriyākiriyaphalamattatādassanaparattā codanāya. <bold>Iti kammañcevā</bold>tiādi vuttassevatthassa nigamanavasena vuttaṃ. Aparāparaṃ vaṭṭanaṭṭhena <bold>vaṭṭaṃ</bold>. Tathā pavattanaṃ <bold>pavattaṃ</bold>. Hetuphalabhāvena sambandhatīti <bold>santati,</bold> pabandho. Karaṇaṭṭhena, paccayehi karīyatīti vā <bold>kiriyā</bold>.</paragraph>
    <paragraph line="35"><bold>Kammā</bold>ti kammato. Sambhavati etasmāti sambhavo, kammaṃ sambhavo etassāti <bold>kammasambhavo,</bold> vipāko.</paragraph>
    <paragraph line="36">Kāraṇasāmaggiyaṃ dānādīhi sādhitakiriyāya vattamānāya kāraṇamatte kattuvohāroti āha <bold>‘‘neva kāraṇato uddhaṃ kārakaṃ passatī’’</bold>ti. Karotīti hi <bold>kārakaṃ</bold>. Vipākapaṭisaṃvedakaṃ na passatīti sambandho <pageBreak edition="M" number="2.0381" />. Kāmaṃ bālāpi ‘‘kārako paṭisaṃvedako’’ti vadantā atthato paññattimattameva vadanti, te pana viparītābhinivesavasenāpi vadantīti taṃ appamāṇanti āha <bold>‘‘samaññāmattena paṇḍitā voharantī’’</bold>ti.</paragraph>
    <paragraph line="37" number="689"><bold>Eveta</bold>nti <pageBreak edition="V" number="2.0357" /> evaṃvidhaṃ etaṃ dassanaṃ, <bold>sammadassanaṃ,</bold> aviparītadassananti attho. <bold>Bījarukkhādikānaṃvā</bold>ti yathā bījato rukkho, rukkhato puna bījanti anādikālikattā bījarukkhasantānassa pubbakoṭi natthi, evaṃ kammapaccayā vipāko, vipākapaccayā kammanti anādikālikattā kammavipākasantānassa pubbakoṭi na paññāyati. <bold>Ādi</bold>-saddena ‘‘kukkuṭiyā aṇḍaṃ, aṇḍato kukkuṭī, punapi kukkuṭiyā aṇḍa’’nti evamādiṃ saṅgaṇhāti. <bold>Anāgatepi saṃsāre</bold>ti yathā atīte, evaṃ anāgatepi addhāne ‘‘khandhānañca paṭipāṭī’’tiādinā (visuddhi. 2.619; dī. ni. aṭṭha. 2.95 apasādanāvaṇṇanā; saṃ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhārapadaniddesa; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; paṭi. ma. aṭṭha. 2.1.117; cūḷani. aṭṭha. 6; bu. vaṃ. aṭṭha. 2.58) vutte saṃsāre sati kammavipākānaṃ appavattaṃ na dissati, kammavipākānaṃ appavatti na dissati, pavattati evāti attho.</paragraph>
    <paragraph line="38"><bold>Etamattha</bold>nti ‘‘kammassa kārako natthī’’tiādinā (visuddhi. 2.689) vuttamatthaṃ. <bold>Asayaṃvasī</bold>ti na sayaṃvasino, micchābhinivesaparavasāti attho. <bold>Aññamaññavirodhitā</bold>ti itarītaravirodhitā, diṭṭhiyo, diṭṭhiyā vā aññamaññena virodhitā viruddhā.</paragraph>
    <paragraph line="39">Gambhīrañāṇagocaratāya <bold>gambhīraṃ</bold>. Tathā <bold>nipuṇaṃ</bold>. Sattasuññatāya, aññamaññasabhāvasuññatāya ca <bold>suññaṃ. Paccaya</bold>nti nāmarūpassa paccayaṃ, tappaccayapaṭivedheneva ca sabbaṃ paṭividdhaṃ hotīti. <bold>Kammaṃ natthi vipākamhī</bold>tiādīsu yaṃ vattabbaṃ, taṃ heṭṭhā vuttameva.</paragraph>
    <paragraph line="40">Paccayasuññaṃ phalanti yathāvuttamatthaṃ upamāya vibhāvetuṃ <bold>‘‘yathā na sūriye’’</bold>tiādi vuttaṃ. <bold>Tesa</bold>nti sūriyādīnaṃ. <bold>So</bold>ti aggi. <bold>Sambhārehī</bold>ti ātapādīhi kāraṇehi.</paragraph>
    <paragraph line="41">Yadi <pageBreak edition="M" number="2.0382" /> ca hetu ca phalañca aññamaññarahitaṃ, kathaṃ hetuto phalaṃ nibbattatīti āha <bold>‘‘kammañca kho upādāyā’’</bold>ti. Na kevalaṃ kammaphalameva suññaṃ katturahitaṃ, sabbampi dhammajātaṃ kārakarahitanti dassetuṃ <bold>‘‘na hettha devo’’</bold>ti gāthā vuttā. <bold>Hetusambhārapaccayā</bold>ti hetusamūhanimittaṃ, hetupaccayanimittaṃ vā.</paragraph>
    <paragraph line="42" number="690"><bold>Cutipaṭisandhivasena</bold><pageBreak edition="V" number="2.0358" /><bold>viditā hontī</bold>ti kammavaṭṭavipākavaṭṭavasena paccayapariggahassa katattā cutipaṭisandhivasena viditā hontīti vadanti. Vuttanayena pana sappaccayanāmarūpassa dassanena tīsu addhāsu pahīnavicikicchassa addhattayapariyāpannā dhammā atītapaccuppannānāgatabhavesu ca cutipaṭisandhivasena viditā honti, na anupadadhammavasena tathāpariggahassa akatattā. <bold>Sāssa hoti ñātapariññā</bold>ti yāya nāmarūpapariggahaṃ, tassa ca paccayapariggahaṃ karoti, sā assa yogino ‘‘idaṃ nāmaṃ, ettakaṃ nāma’’ntiādinā, ‘‘tassa ayaṃ paccayo, ettako paccayo’’tiādinā ca paricchedavasena ñātavatī paññāti katvā ñātapariññā.</paragraph>
    <paragraph line="43">Idāni yena kāraṇena addhattayapariyāpannā dhammā cutipaṭisandhivasena viditā honti, taṃ dassetuṃ <bold>‘‘so evaṃ pajānātī’’</bold>tiādi vuttaṃ. Tena dhammānaṃ bhavantarasaṅkamo nāma na kadācipi atthi, tattha tattheva nirujjhanatoti dasseti. Sajjhāya mantodakapāna mukhamaṇḍana padīpasīkhūpamāhi tameva dhammānaṃ saṅkamābhāvaṃ vibhāvetuṃ <bold>‘‘apica kho’’</bold>tiādimāha.</paragraph>
    <paragraph line="44"><bold>Manodhātuanantara</bold>nti kiriyamanodhātuyā anantaraṃ labbhamānaṃ cakkhuviññāṇaṃ. <bold>Na ceva āgata</bold>nti kiriyamanodhātuto na ceva āgataṃ kiriyamanodhātuyaṃ cakkhuviññāṇassa abhāvato. <bold>Nāpi na nibbattaṃ anantara</bold>nti kiriyamanodhātuto anāgacchantampi paccayasāmaggilābhena tato anantaraṃ nāpi na nibbattaṃ, nibbattameva hoti. Yathāyaṃ pavattiyaṃ cittappavatti, tatheva paṭisandhimhi vattate cittasantati, cuticittato anāgacchantampi paṭisandhicittaṃ tato anantaraṃ nāpi na nibbattati, paccayasāmaggivasena nibbattatevāti attho. Santatigahaṇena cettha kutoci āgamābhāvameva vibhāveti. Hetuphalabhāvena hi sambandhatāti dhammappavatti <bold>santatī</bold>ti. Tenāha <bold>‘‘purimaṃ bhijjate citta’’</bold>ntiādi. <bold>Purima</bold>nti cuticittaṃ. <bold>Bhijjate</bold>ti <pageBreak edition="M" number="2.0383" /> nirujjhati. <bold>Pacchima</bold>nti paṭisandhicittaṃ. <bold>Tato</bold>ti cuticittato anantarameva jāyati. Yattha hi cuticittato dūrepi kālantarepi uppajjamānaṃ paṭisandhicittaṃ anantarameva jāyatīti vuccati. Tasmā <bold>tesaṃ antarikā natthi</bold> tesaṃ cutipaṭisandhicittānaṃ byavadhāyakaṃ kiñci natthi. <bold>Vīci tesaṃ na vijjatī</bold>ti tasseva vevacanaṃ. <bold>Ito</bold>ti cuticittato anantaraṃ na ca gacchati kiñci cittaṃ. Tañhi sasampayuttadhammaṃ tatheva nirujjhati. <bold>Paṭisandhi cā</bold>ti paṭisandhiviññāṇañca aññameva yathāpaccayaṃ <bold>jāyati</bold> nibbattatīti punapi saṅkamābhāvameva vibhāvento sappaccayanāmarūpadassanaṃ nigameti.</paragraph>
    <paragraph line="45" number="691"> Nāmarūpaggahaṇena <pageBreak edition="V" number="2.0359" />, tassa ca paccayadhammaggahaṇena aggahitassa tebhūmakadhammassa abhāvato <bold>‘‘viditasabbadhammassā’’</bold>ti vuttaṃ. Na cettha lokuttaradhammā adhigatā. <bold>Thāmagataṃ</bold> hoti anekākāravokārapaccayapariggahavidhino anuṭṭhitattā. <bold>Suṭṭhutaraṃ pahīyati</bold> tiyaddhagatadhammappavattiyā vigatasammohattā. <bold>Sā evā</bold>ti soḷasavidhā kaṅkhā eva. Yasmā ettha ‘‘buddho, dhammo, saṅgho, sikkhā’’ti ca kaṅkhāya gocarabhūtā lokiyā dhammā adhippetā. Na hi lokuttaradhamme ārabbha kilesā pavattituṃ sakkonti. <bold>Pubbanto</bold>ti atītā khandhāyatanadhātuyo. <bold>Aparanto</bold>ti anāgatā. <bold>Pubbantāparanto</bold>ti tadubhayaṃ, addhāpaccuppannaṃ vā tadubhayabhāgayuttattā. Evaṃ buddhādiggahaṇena, paṭiccasamuppannadhammaggahaṇena ca gahito aṭṭhamo kaṅkhāvisayo nāmarūpamattaṃ, idappaccayatāggahaṇena pana tassa paccayo gahito, tasmā soḷasavatthukāya kaṅkhāya pahīnāya aṭṭhavatthukā kaṅkhā appatiṭṭhāva hotīti āha <bold>‘‘na kevalañca…pe… pahīyatiyevā’’</bold>ti.</paragraph>
    <paragraph line="46">Diṭṭhekaṭṭhattā vicikicchāya yathā diṭṭhi samucchijjamānā vicikicchāya saddhiṃyeva samucchijjati, evaṃ vicikicchā vikkhambhiyamānā diṭṭhiyā saddhiṃyeva vikkhambhīyatīti āha <bold>‘‘dvāsaṭṭhi diṭṭhigatāni vikkhambhantī’’</bold>ti. Attābhinivesūpanissayā hi ‘‘ahosiṃ nu kho aha’’ntiādi (ma. ni. 1.18; saṃ. ni. 2.20) nayappavattā soḷasavatthukā kaṅkhā, sā eva ca pubbantādivatthukabhāvena vuttā. Attābhinivesavatthukāni ca dvāsaṭṭhi diṭṭhigatāni, buddhādivatthukā ca kaṅkhā tadekaṭṭhāti. Dharīyanti <pageBreak edition="M" number="2.0384" /> attano paccayehīti dhammā, tiṭṭhati ettha tadāyattavuttitāya phalanti ṭhiti, dhammānaṃ ṭhiti dhammaṭṭhiti, paccayadhammo. Atha vā dhammoti kāraṇaṃ ‘‘dhammapaṭisambhidā’’tiādīsu (vibha. 718 ādayo) viya, dhammassa ṭhiti sabhāvo, dhammato ca añño sabhāvo natthīti paccayadhammānaṃ paccayabhāvo dhammaṭṭhiti, dhammaṭṭhitiyaṃ ñāṇaṃ <bold>dhammaṭṭhitiñāṇaṃ</bold>. Saṅkhārānaṃ yaṃ yaṃ bhūtaṃ aniccatādi yathābhūtaṃ, tattha ñāṇanti <bold>yathābhūtañāṇaṃ</bold>. Sammā passatīti <bold>sammādassanaṃ</bold>.</paragraph>
    <paragraph line="47"><bold>Avijjā paccayo</bold>ti avijjā hetuādivasena saṅkhārānaṃ yathārahaṃ paccayo. Tato eva <bold>saṅkhārā paccayasamuppannā. Ubhopete</bold>ti yasmā avijjāpi āsavādivasena paccayasambhūtāva, tasmā avijjā saṅkhārāti ubhayepi ete dhammā paccayasamuppannā. <bold>Itī</bold>ti evaṃ. <bold>Paccayapariggahe paññā</bold>ti paccayānaṃ paricchijja gahaṇavasena pavattā paññā. Vuttanayena <bold>dhammaṭṭhitiñāṇaṃ</bold>.</paragraph>
    <paragraph line="48"><bold>Nimitta</bold>nti <pageBreak edition="V" number="2.0360" /> saṅkhāranimittaṃ, atthato pañcakkhandhā. Te hi ghanasaññāpavattiyā vatthubhāvato nimittaṃ, saviggahabhāvena upaṭṭhānato vā. Yasmā aniccatā nāma saṅkhārānaṃ aviparītākāro. Tattha niccatāya lesassāpi abhāvato <bold>aniccato</bold> passanto <bold>yathābhūtaṃ jānāti</bold>. Tañca ñāṇaṃ aviparītaggahaṇatāya <bold>sammādassanaṃ</bold>. Taṃsamaṅginā ca paccuppannesu viya atītānāgatesupi nayaṃ nentena te suparividitā honti.</paragraph>
    <paragraph line="49">Aniccatā ca nāma uppattimato, uppādo ca paccayavasenāti aniccatā sijjhamānā saṅkhārānaṃ sappaccayataṃ sādhentī yathāvuttakaṅkhappahānāya saṃvattatīti imamatthaṃ dassento <bold>‘‘aniccato…pe… pahīyatī’’</bold>ti āha. Tattha <bold>tadanvayenā</bold>ti paccakkhato diṭṭhassa anugamanena. <bold>Etthā</bold>ti yathādiṭṭhesu dhammesu. <bold>Dukkhato manasi karonto</bold>tiādīsupi eseva nayo. <bold>Pavatta</bold>nti upādinnakkhandhappavattaṃ. Tañhi kilesābhisaṅkhārehi pavattitattā sātisayaṃ dukkhabhāvena upaṭṭhāti. <bold>Pavatta</bold>nti ṭhānanisajjādivasena dukkhadukkhatādivasena ca saṅkhārappavattanti apare. ‘‘Nimittaṃ, pavatta’’nti ca vutte ajjhattabahiddhāsantānasaññite sabbasmiṃ sappaccaye nāmarūpe yāthāvato pavattā ekāva paññā pariyāyavasena ‘‘yathābhūtañāṇa’’ntipi ‘‘sammādassana’’ntipi tattha kaṅkhāvikkhambhanena ‘‘kaṅkhāvitaraṇā’’tipi vuccati. Yathā ‘‘rukkho pādapo tarū’’ti imamatthaṃ dassento āha <bold>‘‘yañca yathābhūtañāṇa’’</bold>ntiādi.</paragraph>
    <paragraph line="50">Paramatthato <pageBreak edition="M" number="2.0385" /> sāsane assāso nāma ariyaphalaṃ, patiṭṭhā nāma ariyamaggo, ayaṃ pana anadhigatamaggaphalopi tadadhigamupāyapaṭipattiyaṃ ṭhitattā laddhassāso viya, laddhapatiṭṭho viya ca hotīti vuttaṃ <bold>‘‘laddhassāso laddhapatiṭṭho’’</bold>ti. Aparihīnakaṅkhāvitaraṇavisuddhiko vipassako lokiyāhi sīlasamādhipaññāsampadāhi samannāgatattā uttari appaṭivijjhanto sugatiparāyaṇo ca hotīti vuttaṃ <bold>‘‘niyatagatiko’’</bold>ti. Tato eva <bold>cūḷasotāpanno nāma hoti</bold>. Sotāpanno hi khīṇāpāyaduggativinipātoti.</paragraph>
    <paragraph line="51">Atha vā <bold>laddhassāso</bold> diṭṭhivisuddhisamadhigamena. Nāmarūpaparicchedena hi khandhādike sabhāvasarasato sallakkhetvā sāsane dhammupasaṃhitapāmojjappaṭilābhena laddhassāso hoti. <bold>Laddhapatiṭṭho</bold> kaṅkhāvitaraṇavisuddhisamadhigamena. Sappaccayanāmarūpadassanena hi parimadditadiṭṭhikaṇṭako viniddhataahetuvisamahetuvādo yathāsakaṃ paccayeheva dhammamattaṃ jānitvā sāsane <pageBreak edition="V" number="2.0361" /> patiṭṭhitasaddho laddhapatiṭṭho nāma hoti. Nāmarūpavavatthānena dukkhasaccaṃ, dhammaṭṭhitiñāṇena samudayasaccaṃ, tasseva aparabhāgena aniccato manasikārādividhinā maggasaccañca abhiññāya pavattiyā dukkhabhāvaṃ disvā appavatte nirodhe ekaṃseneva ninnajjhāsayatāya lokiyeneva ñāṇena catunnaṃ ariyasaccānaṃ adhigatattā apāyesu abhabbuppattiko, sotāpannabhūmiyaṃ bhabbuppattiko ca hotīti vuttaṃ <bold>‘‘niyatagatiko’’</bold>ti. Tenāha <bold>‘‘cūḷasotāpanno nāma hotī’’</bold>ti.</paragraph>
    <paragraph line="52"><bold>Tasmā</bold>ti yasmā evaṃ mahānisaṃsametaṃ yathābhūtañāṇaṃ, tasmā. <bold>Sadā</bold>ti sabbakālaṃ rattiñceva divā ca. <bold>Sabbaso</bold>ti nibbattakahetuādipariggaṇhanavasena sabbappakārena.</paragraph>
    <centered line="53">Kaṅkhāvitaraṇavisuddhiniddesavaṇṇanā niṭṭhitā.</centered>
    <centered line="54">Iti ekūnavīsatimaparicchedavaṇṇanā.</centered>
  </content>
</document>