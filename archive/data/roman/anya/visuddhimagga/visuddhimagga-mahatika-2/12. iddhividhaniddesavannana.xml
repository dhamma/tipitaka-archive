<?xml version="1.0"?>
<document>
<metadata>
<normativeSource>http://tipitaka.org/romn/cscd/e0104n.att0.xml</normativeSource>
<archivePath>roman/anya/visuddhimagga/visuddhimagga-mahatika-2/12. iddhividhaniddesavannana.xml</archivePath>
<titlePath>12. Iddhividhaniddesavaṇṇanā - Visuddhimagga-mahāṭīkā-2 - Visuddhimagga - Anya</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<book line="2">Visuddhimagga-mahāṭīkā</book>
<subhead line="3">(Dutiyo bhāgo)</subhead>
<chapter line="4">12. Iddhividhaniddesavaṇṇanā</chapter>
<subhead line="5">Abhiññākathāvaṇṇanā</subhead>
<paragraph line="6" number="365"> Saṃvaṇṇanāvasena <pageBreak edition="M" number="2.0001" /><pageBreak edition="V" number="2.0001" /> anantarasamādhikathāya āsannapaccakkhataṃ dīpento <bold>‘‘ayaṃ samādhibhāvanā’’</bold>ti āha. ‘‘Abhiññā sampādetuṃ yogo kātabbo’’ti vatvā tattha payojanavisese dassetuṃ <bold>‘‘evañhī’’</bold>tiādi vuttaṃ. Kiñcāpi thiratarabhāvo, vipassanābhāvanāsukhatā ca samādhibhāvanāya ānisaṃso eva, tathāpi pañca lokiyābhiññā yathāvuttasamādhibhāvanāya ānisaṃsabhāvena pākaṭā paññātāti tāsaṃyeva vasena yogino adhigatānisaṃsatā vuttā, cuddasadhā cittaparidamanena thirataratā vuttā. Lokiyābhiññāsu vasībhāvopi samādhisseva vasībhāvo, tathā ca ‘‘samāhito yathābhūtaṃ pajānātī’’ti (saṃ. ni. 3.5; 4.99; 5.1071; netti. 40; mi. pa. 2.1.14) vacanato <pageBreak edition="V" number="2.0002" /><bold>‘‘sukheneva paññābhāvanaṃ sampādessatī’’</bold>ti vuttaṃ. <bold>Tasmā</bold>ti yasmā samādhibhāvanāya ānisaṃsalābho thirataratā, sukheneva ca paññābhāvanā ijjhati, tasmā abhiññākathaṃ tāva ārabhissāma, paññābhāvanāya okāse sampattepīti adhippāyo.</paragraph>
<paragraph line="7">Bhagavatā pañca lokikābhiññā vuttāti sambandho. Na catukkajjhānamattameva idha sāsane sampādetabbaṃ, napi iddhividhañāṇameva, atha kho aññampi atthīti <bold>uttaruttaripaṇītapaṇītadhammadesanatthañca</bold>.</paragraph>
<paragraph line="8"><bold>Iddhivikubbana</bold>nti <pageBreak edition="M" number="2.0002" /> iddhisaṅkhātaṃ pakativaṇṇajahanakiriyaṃ, idaṃ iddhīsu vikubbaniddhiyā padhānatāya vuttaṃ, iddhiṃ vikubbanañcāti evaṃ vā attho daṭṭhabbo. Vikubbanassa visuṃ gahaṇampi vuttakāraṇeneva daṭṭhabbaṃ. Ākāsakasiṇavasena arūpasamāpattiyo na sambhavanti, ālokakasiṇañca odātakasiṇantogadhaṃ katvā <bold>‘‘odātakasiṇapariyantesū’’</bold>ti vuttaṃ kasiṇānulomādicittaparidamanavidhino adhippetattā, ākāsanimmānādiatthaṃ pana tadubhayampi icchitabbameva. <bold>Aṭṭha aṭṭhā</bold>ti yathāvuttesu kasiṇesu ekekasmiṃ aṭṭha aṭṭha samāpattiyo. <bold>Kasiṇānulomato</bold>ti kasiṇapaṭipāṭito, paṭipāṭi ca desanāvasena veditabbā. <bold>Jhānānulomo</bold> pana paṭipattivasenapi. Ukkamanaṃ ukkantaṃ, ukkantameva ukkantikaṃ, jhānassa ukkantikaṃ <bold>jhānukkantikaṃ,</bold> tato, jhānalaṅghanatoti attho. <bold>Aṅgasaṅkantito</bold> aṅgātikkamato. <bold>Cittaṃ paridametabbaṃ</bold> yadicchakaṃ yatthicchakaṃ jhānānaṃ samāpajjanādisukhatthaṃ, tesaṃ ārammaṇānañca sallakkhaṇatthaṃ. Evañhissa tattha visavitā samijjhatīti.</paragraph>
<paragraph line="9" number="366"><bold>Jhānaṃ samāpajjatī</bold>ti kiṃ catubbidhampi jhānaṃ samāpajjati, udāhu ekekanti? Kiñcettha yadi catubbidhampi samāpajjati, aṅgasaṅkantito viseso na siyā, atha ekekaṃ ārammaṇasaṅkantito. Nāyaṃ doso ābhogavasena tesaṃ visesasiddhito. Yadā hi kasiṇānulomameva ābhujitvā tattha tattha kasiṇe jhānāni samāpajjati, na aṅgasaṅkantiṃ, tadā kasiṇānulomo. Yadā pana aṅgasaṅkantiṃ ābhujitvā jhānāni samāpajjati, tadā aṅgasaṅkanti veditabbā. Iminā nayena kasiṇānulomaārammaṇasaṅkantiādīnampi aññamaññaṃ viseso veditabbo. Idaṃ kasiṇānulomaṃ nāma cittaparidamananti adhippāyo.</paragraph>
<paragraph line="10"><bold>Tathevā</bold>ti <pageBreak edition="V" number="2.0003" /> ‘‘paṭipāṭiyā aṭṭhasu kasiṇesu satakkhattumpi sahassakkhattumpī’’ti etassa upasaṃhārattho tathā-saddo. Paṭilomato cettha paṭipāṭi. Tenāha <bold>‘‘paṭilomakkamenā’’</bold>ti. Ayañhettha attho – paṭhamaṃ odātakasiṇe jhānaṃ samāpajjati, tato lohitakasiṇeti yāva pathavīkasiṇā vattabbā.</paragraph>
<paragraph line="11"><bold>Punappunaṃ samāpajjana</bold>nti ‘‘satakkhattuṃ sahassakkhattu’’nti vuttaṃ bahulākāramāha.</paragraph>
<paragraph line="12"><bold>Tatthevā</bold>ti <pageBreak edition="M" number="2.0003" /> pathavīkasiṇeyeva. <bold>Tato</bold>ti pacchā tatiyajjhānato vuṭṭhānantarakālaṃ. <bold>Tadevā</bold>ti pathavīkasiṇameva. <bold>Tato ākiñcaññāyatana</bold>nti tato pathavīkasiṇugghāṭimākāse pavattitaākāsānañcāyatanasamāpattito vuṭṭhāya viññāṇañcāyatanaṃ amanasikaritvā taṃ laṅghitvā yathāvuttaākāsānañcāyatanaviññāṇassa abhāve pavattitaṃ ākiñcaññāyatanaṃ samāpajjati. Pathavīkasiṇugghāṭimākāsakasiṇaṃ pathavīkasiṇapakkhikameva hotīti vuttaṃ <bold>‘‘kasiṇaṃ anukkamitvā’’</bold>ti. Atha vā aṭṭhasu kasiṇesu kassaci ukkamanaṃ idha kasiṇukkantikaṃ nāmāti āha <bold>‘‘kasiṇaṃ anukkamitvā’’</bold>ti. <bold>Jhānukkantika</bold>nti ettha icchitaṃ avadhāraṇena nivattetabbaṃ, ukkamanassa ca sarūpaṃ dassetuṃ ‘‘evaṃ kasiṇa’’ntiādiṃ vatvā puna taṃ pakāraṃ saha nissayena sesakasiṇesu atidisanto <bold>‘‘evaṃ āpokasiṇādi…pe… kātabbā’’</bold>ti āha. Tenāha <bold>‘‘iminā nayenā’’</bold>tiādi. Yathā paṭhamajjhānamūlakaṃ pathavīkasiṇādīsu jhānukkantikaṃ dassitaṃ, evaṃ dutiyajjhānādimūlakampi taṃ yathārahaṃ dassetabbaṃ.</paragraph>
<paragraph line="13"><bold>Tadevā</bold>ti paṭhamajjhānameva. Kasiṇukkantikepi āpokasiṇādimūlikā yojanā vuttanayeneva kātabbā, tathā yathārahaṃ dutiyajjhānādimūlikā.</paragraph>
<paragraph line="14"><bold>Lohitakasiṇato ākiñcaññāyatana</bold>nti lohitakasiṇaṃ āvajjento abhimukhaṃ katvā tassa ugghāṭanena upaṭṭhite kasiṇugghāṭimākāse amanasikārena ākāsānañcāyatanajjhānaṃ samāpajjitvā tattha pubbe pavattaviññāṇassa apagamaṃ ārammaṇaṃ katvā ākiñcaññāyatanaṃ samāpajjati.</paragraph>
<paragraph line="15"><bold>Itaresa</bold>nti avasiṭṭharūpāvacarajjhānānaṃ. Na hi arūpajjhānesu aṅgasaṅkanti atthi, nāpi tāni <pageBreak edition="V" number="2.0004" /> pathavīkasiṇe pavattanti. Yaṃ pana aṅgārammaṇasaṅkantivacane ‘‘nīlakasiṇaṃ ugghāṭetvā ākāsānañcāyatana’’ntiādi vuttaṃ, taṃ yathālābhavasena vuttaṃ, pariyāyena vāti daṭṭhabbaṃ. Nippariyāyato pana yathā aṅgasaṅkanti rūpajjhānesu eva labbhati, evaṃ arūpajjhānesu eva ārammaṇasaṅkanti. Tassa tasseva hi jhānassa ārammaṇantare pavatti <bold>ārammaṇasaṅkanti</bold>. Tenāha <bold>‘‘sabbakasiṇesu ekasseva jhānassa samāpajjanaṃ ārammaṇasaṅkantikaṃ nāmā’’</bold>ti.</paragraph>
<paragraph line="16">Yathā <pageBreak edition="M" number="2.0004" /> pana ‘‘sabbakasiṇesū’’ti iminā ākāsaviññāṇakasiṇānampi saṅgaho hotīti na sakkā vattuṃ idha aṭṭhannaṃyeva kasiṇānaṃ adhigatattā, evaṃ sabbampi arūpajjhānaṃ ‘‘ekaṃ jhāna’’nti na sakkā vattuṃ aṭṭhannaṃ samāpattīnaṃ vasena cittaparidamanassa icchitattā. Tasmā āruppajjhānānaṃ vasena aṅgārammaṇasaṅkanti pariyāyena vuttāti veditabbaṃ. Tathā hi pītakasiṇugghāṭimākāse yaṃ paṭhamāruppaviññāṇaṃ, tadārammaṇaṃ viññāṇañcāyatanaṃ sandhāyāha <bold>‘‘pītakasiṇato viññāṇañcāyatanaṃ samāpajjitvā’’</bold>ti. Iminā nayena sesadvayepi attho veditabbo. <bold>Ekantarikavasenā</bold>ti aññattho antara-saddo. Antarameva antarikaṃ, ekajjhaṃ antarikaṃ etasminti ekantarikaṃ, jhānasamāpajjanaṃ, tassa vasena. Yathā aṅgānaṃ, ārammaṇassa ca ekajjhaṃ aññathā viseso hoti, tathā samāpajjanavasenāti. So pana viseso heṭṭhimānaṃ tesaṃ aṅgārammaṇānaṃ samatikkamanavasena hotīti vuttaṃ <bold>‘‘ekantarikavasena aṅgānañca ārammaṇānañca saṅkamana’’</bold>nti. ‘‘Idaṃ jhānaṃ pañcaṅgika’’ntiādinā aṅgesu, ‘‘idaṃ pathavīkasiṇa’’ntiādinā ārammaṇesu ca vavatthāpitesu ekajjhaṃ tesaṃ vavatthāpane na koci viseso atthīti aṭṭhakathāsu ayaṃ vidhi nābhato. Evañca katvā jhānukkantikādīsu paṭilomakkamena, anulomapaṭilomakkamena ca ekantarikabhāvena labbhamānampi jhānādīnaṃ ukkamanaṃ na uddhaṭaṃ, tehi nayehi vināpi cittaparidamanaṃ ijjhatīti papañcaparihāratthaṃ vā te aṭṭhakathāsu anāgatāti daṭṭhabbaṃ.</paragraph>
<paragraph line="17" number="367"><bold>Abhāvitabhāvano</bold> jhānābhiññāsu akatādhikāro. Tattha upanissayarahitopīti keci. Ādibhūtaṃ yogakammaṃ ādikammaṃ, taṃ etassa atthīti <bold>ādikammiko,</bold> pubbe akataparicayo bhāvanaṃ anuyuñjanto. Tenāha <bold>‘‘yogāvacaro’’</bold>ti. <bold>Kasiṇaparikammampi bhāro</bold>ti dosavivajjanādividhinā kasiṇamaṇḍale paṭipatti yāva uggahanimittuppatti kasiṇaparikammaṃ, tampi nāma bhāro, pageva iddhivikubbanāti adhippāyo. <bold>Nimittuppādana</bold>nti paṭibhāganimittuppādanaṃ <pageBreak edition="V" number="2.0005" />. <bold>Taṃ vaḍḍhetvā</bold>ti taṃ nimittaṃ, bhāvanañca vaḍḍhetvā. Na hi bhāvanāya vināva nimittavaḍḍhanaṃ labbhati. Keci upacārasamādhiṃ labhitvā appanāsamādhiṃ adhigantuṃ na sakkonti, tādisāpi bahū hontevāti āha <bold>‘‘appanādhigamo bhāro’’</bold>ti. <bold>Appanādhigamo</bold>ti vā aṭṭhannaṃ samāpattīnaṃ adhigamamāha. Aññova samāpattīnaṃ upanissayo <pageBreak edition="M" number="2.0005" />, añño abhiññānanti āha <bold>‘‘paridamitacittassāpi iddhivikubbanaṃ nāma bhāro’’</bold>ti. Khippaṃ nisanti nisāmanaṃ jhānacakkhunā pathavīkasiṇādijhānārammaṇassa dassanaṃ etassāti khippanisanti, sīghataraṃ jhānaṃ samāpajjitā, tassa bhāvo <bold>khippanisantibhāvo</bold>. Ambatarunicitaṃ mahāmahindattherādīhi otiṇṇaṭṭhānaṃ <bold>therambatthalaṃ</bold>. Yathā paṭipakkhavijayāya yodhājīvā nimmalameva asitomarādiṃ gahetvā vicaranti, evaṃ bhikkhunāpi kilesavijayāya nimmalāva jhānābhiññā vaḷañjitabbāti imamatthaṃ dassetuṃ <bold>‘‘tasmā’’</bold>tiādi vuttaṃ.</paragraph>
<paragraph line="18"><bold>Patiṭṭhābhāvo</bold>ti idha parassa upaddavūpasamanaṃ adhippetaṃ. Taṃ hi khippanisantibhāvatopi garutaraṃ accāyikakiccasādhanavasena vidhātabbato durabhisambhavatarattā. Taṃ pana <bold>rakkhitatthera</bold>nidassaneneva siddhampi tato garutarena aṅgāravassaparittāṇena vibhāvetuṃ <bold>‘‘giribhaṇḍavāhanapūjāya…pe… thero viyā’’</bold>ti āha. <bold>Giribhaṇḍavāhanapūjā</bold> nāma cetiyagirimādiṃ katvā sakaladīpe, samudde ca yāva yojanā mahatī dīpapūjā. <bold>Pathaviṃ māpetvā</bold>ti mārena pavattitaṃ aṅgāravassaṃ phuliṅgamattenapi yāva manusse na pāpuṇāti, tāvadeva ākāse pathaviṃ nimminitvā.</paragraph>
<paragraph line="19"><bold>Balavapubbayogāna</bold>nti garutarūpanissayānaṃ, iddhividhādīnaṃ hetubhūtamahābhinīhārānanti attho. <bold>Aggasāvakādīna</bold>nti <bold>ādi</bold>-saddena ekacce mahāsāvake saṅgaṇhāti. <bold>Bhāvanānukkamo</bold> yathāvuttaṃ cittaparidamanaṃ. <bold>Paṭisambhidādī</bold>ti <bold>ādi</bold>-saddena ṭhānāṭhānañāṇādīnampi saṅgaho veditabbo, na sesābhiññānameva. Sāvakānampi hi ṭhānāṭhānañāṇādīni padesavasena ijjhanti. <bold>Tasmā</bold>ti yasmā pubbahetusampannasseva yathāvuttaṃ bhāvanānukkamaṃ vinā abhiññāyo ijjhanti, na itarassa, tasmā. <bold>Aggidhamanādīhī</bold>ti aggimhi tāpanakoṭṭanādīhi. <bold>Yathā cā</bold>ti <bold>ca</bold>-saddena lākhākārādīnaṃ lākhākoṭṭanādiṃ avuttampi saṅgaṇhāti. <bold>Chanda…pe… vasenā</bold>ti ‘‘chandavato ce abhiññā sijjhati, mayhampi sijjhatī’’ti kattukamyatāchandaṃ sīsaṃ dhuraṃ jeṭṭhaṃ pubbaṅgamaṃ katvā, chandaṃ vā uppādetvā taṃ bhāvanāya mukhaṃ katvā jhānassa samāpajjanavasena. Eseva <pageBreak edition="V" number="2.0006" /> nayo sesesupi. <bold>‘‘Āvajjanādivasībhāvavasenā’’</bold>ti idaṃ aṭṭhasupi samāpattīsu sātisayaṃ vasībhāvāpādanaṃ sandhāya vuttaṃ. Tañca kho ādikammikavasena, na <pageBreak edition="M" number="2.0006" /> katādhikāravasenāti āha <bold>‘‘pubbahetu…pe… vaṭṭatī’’</bold>ti. Pubbahetusampannassa hi yaṃ jhānaṃ pādakaṃ katvā abhiññā nibbattetabbā, tattheva sātisayaṃ ciṇṇavasitāpi icchitabbā, na sabbatthevāti adhippāyo. ‘‘Catutthajjhānamatte ciṇṇavasinā’’ti vacanato arūpasamāpattiyo vināpi abhiññā ijjhantīti vadanti. Tampi yadi pubbahetusampannassa vasena vuttaṃ, yuttameva. Athetarassa, tesaṃ matimattaṃ. <bold>Yathā</bold>ti yena pakārena yena vidhinā. <bold>Etthā</bold>ti etasmiṃ iddhividhanipphādane.</paragraph>
<paragraph line="20" number="368"><bold>Tatrā</bold>ti ca tadeva paccāmasati. <bold>Pāḷinayānusārenevā</bold>ti pāḷigatiyā anusaraṇeneva, pāṭhasaṃvaṇṇanānukkamenevāti attho. ‘‘Catutthajjhānaṃ upasampajja viharatī’’ti vatvā ‘‘so’’ti vuttattā āha <bold>‘‘adhigatacatutthajjhāno yogī’’</bold>ti. ‘‘Evaṃ samāhite’’ti ettha <bold>evaṃ</bold>-saddo heṭṭhājhānattayādhigamapaṭipāṭisiddhassa catutthajjhānasamādhānassa nidassanatthoti āha <bold>‘‘evanti catutthajjhānakkamanidassanameta’’</bold>nti, catutthajjhānassa, tassa ca adhigamakkamassa nidassanaṃ. Yena samādhānānukkamena catutthajjhānasamādhi laddho, tadubhayanidassananti attho. Tenāha <bold>‘‘iminā…pe… vuttaṃ hotī’’</bold>ti. Yadipi ‘‘eva’’nti idaṃ āgamanasamādhinā saddhiṃ catutthajjhānasamādhānaṃ dīpeti. Satipārisuddhisamādhi eva pana iddhiyā adhiṭṭhānabhāvato padhānanti āha <bold>‘‘catutthajjhānasamādhinā samāhite’’</bold>ti. <bold>Upekkhāsatipārisuddhibhāvenā</bold>ti upekkhāya janitasatipārisuddhisabbhāvena. Sabbapaccanīkadhammūpakkilesaparisuddhāya hi paccanīkasamanepi abyāvaṭāya pārisuddhiupekkhāya vattamānāya catutthajjhānaṃ, taṃsampayuttadhammā ca suparisuddhā, suvisadā ca honti, satisīsena pana tattha desanā katāti āha <bold>‘‘upekkhāsatipārisuddhibhāvena parisuddhe’’</bold>ti. Parisuddhiyā eva paccayavisesena pavattiviseso pariyodātatā sudhantasuvaṇṇassa nighaṃsanena pabhassaratā viyāti āha <bold>‘‘parisuddhattāyeva pariyodāte, pabhassareti vuttaṃ hotī’’</bold>ti.</paragraph>
<paragraph line="21"><bold>Sukhādīnaṃ paccayānaṃ ghātenā</bold>ti sukhasomanassānaṃ, dukkhadomanassānañca yathākkamaṃ rāgadosapaccayānaṃ vikkhambhanena. ‘‘Sukhaṃ somanassassa paccayo, somanassaṃ rāgassa, dukkhaṃ domanassassā’’ti hi vuttaṃ. Yathā rāgādayo cetaso malāsucibhāvena ‘‘aṅgaṇānī’’ti vuccanti, evaṃ upagantvā <pageBreak edition="M" number="2.0007" /> kilesanaṭṭhena upakkilesāti āha <bold>‘‘anaṅgaṇattāyeva vigatūpakkilese’’</bold>ti. Tenāha <bold>‘‘aṅgaṇena hi taṃ cittaṃ upakkilissatī’’</bold>ti, vibādhīyati upatāpīyatīti <pageBreak edition="V" number="2.0007" /> attho. <bold>Subhāvitattā</bold>ti paguṇabhāvāpādanena suṭṭhu bhāvitattā. Tenāha <bold>‘‘vasībhāvappatte’’</bold>ti, āvajjanādinā pañcadhā, cuddasavidhena vā paridamanena vasavattitaṃ upagateti attho. <bold>Vase vattamānaṃ hi cittaṃ</bold> paguṇabhāvāpattiyā suparimadditaṃ viya cammaṃ, suparikammakatā viya ca lākhā <bold>mudunti vuccati. Kammakkhame</bold>ti vikubbanādiiddhikammakkhame. <bold>Tañca ubhaya</bold>nti mudutākammaniyadvayaṃ.</paragraph>
<paragraph line="22"><bold>Nāha</bold>ntiādīsu na-kāro paṭisedhattho. <bold>Aha</bold>nti satthā attānaṃ niddisati. <bold>Bhikkhave</bold>ti bhikkhū ālapati. <bold>Añña</bold>nti idāni vuccamānacittato aññaṃ. <bold>Ekadhammampī</bold>ti ekampi sabhāvadhammaṃ na samanupassāmīti sambandho. Ayaṃ hettha attho – ahaṃ, bhikkhave, sabbaññutaññāṇena olokentopi aññaṃ ekadhammampi na samanupassāmi. <bold>Yaṃ</bold> vasībhāvāpādanena <bold>bhāvitaṃ,</bold> tathā punappunaṃ karaṇena <bold>bahulīkataṃ,</bold> evaṃ savisesamudubhāvappattiyā <bold>muduṃ,</bold> kammakkhamatāya <bold>kammaniya</bold>ñca hoti. <bold>Yathayidaṃ citta</bold>nti attano, tesañca paccakkhatāya evamāhāti. Yathā yathāvuttā parisuddhatādayo na vigacchanti, evaṃ subhāvitaṃ cittaṃ.</paragraph>
<paragraph line="23">Tattha avaṭṭhitaṃ idha ‘‘ṭhitaṃ, āneñjappatta’’nti ca vuttanti āha <bold>‘‘etesu parisuddhatādīsu ṭhitattā ṭhite, ṭhitattāyeva āneñjappatte’’</bold>ti. Yathā mudukammaññatā vasībhāvappattiyā lakkhīyanti, evaṃ vasībhāvappattipi mudukammaññatāhi lakkhīyatīti, mudukammaññabhāvena vā attano vase ṭhitattā ‘‘ṭhite’’ti vuttaṃ. Yathā hi kāraṇena phalaṃ niddharīyati, evaṃ phalenāpi kāraṇaṃ niddharīyatīti niccalabhāvena avaṭṭhānaṃ āneñjappatti. Sā ca sampayuttadhammesu thirabhāvena, paṭipakkhehi akammaniyatāya ca sambhavantī saddhādibalānaṃ ānubhāvena hotīti ‘‘saddhādīhi pariggahitattā āneñjappatte’’ti saṅkhepato vuttamatthaṃ vivarituṃ <bold>‘‘saddhāpariggahitaṃ hī’’</bold>tiādi vuttaṃ. Tattha <bold>saddhāpariggahita</bold>nti evaṃ subhāvitaṃ vasībhāvappattaṃ etaṃ cittaṃ ekaṃsena abhiññāsacchikaraṇīyānaṃ dhammānaṃ abhiññāsacchikiriyāya saṃvattatīti evaṃ pavattāya saddhāya pariggahitaṃ yathāvuttasaddhābalena upatthambhitaṃ. <bold>Assaddhiyenā</bold>ti tappaṭipakkhena assaddhiyena hetunā na iñjati na calati na kampati, aññadatthu upari visesāvahabhāveneva tiṭṭhati. <bold>Vīriyapariggahita</bold>ntiādīsupi <pageBreak edition="M" number="2.0008" /> iminā nayena attho veditabbo. Ayaṃ pana viseso – <bold>vīriyapariggahita</bold>nti vasībhāvāpādanaparidamanasādhanena vīriyena upatthambhitaṃ. <bold>Satipariggahita</bold>nti yathāvutte bhāvanābahulīkāre asammosasādhikāya, kusalānañca dhammānaṃ gatiyo samannesamānāya satiyā <pageBreak edition="V" number="2.0008" /> upatthambhitaṃ. <bold>Samādhipariggahita</bold>nti tattheva avikkhepasādhanena samādhānena upatthambhitaṃ. <bold>Paññāpariggahita</bold>nti tassā eva bhāvanāya upakārānupakāradhammānaṃ pajānanalakkhaṇāya paññāya upatthambhitaṃ. <bold>Obhāsagata</bold>nti ñāṇobhāsasahagataṃ. Obhāsabhūtena hi yathāvuttasamādhānasaṃvaddhitena ñāṇena saṃkilesapakkhaṃ yāthāvato passanto tato utrasanto ottappanto taṃ adhibhavati, na tena abhibhūyati. Tenāha <bold>‘‘kilesandhakārena na iñjatī’’</bold>ti. Etena ñāṇapariggahitaṃ hirottappabalaṃ dasseti.</paragraph>
<paragraph line="24"><bold>Aṭṭhaṅgasamannāgata</bold>nti catutthajjhānasamādhinā samāhitatā, parisuddhatā, pariyodātatā, anaṅgaṇatā, vigatūpakkilesatā, mudubhāvo, kammaniyatā, āneñjappattiyā ṭhitatā, samāhitassa vā cittassa imāni aṅgānīti ‘‘samāhite’’ti imaṃ aṅgabhāvena aggahetvā ṭhitiāneñjappattiyo visuṃ gahetvā imehi aṭṭhahi aṅgehi samannāgataṃ. <bold>Abhinīhārakkhama</bold>nti iddhividhādiatthaṃ abhinīhārakkhamaṃ tadabhimukhaṃ karaṇayoggaṃ. Tenāha <bold>‘‘abhiññāsacchikaraṇīyānaṃ dhammānaṃ abhiññāsacchikiriyāyā’’</bold>ti.</paragraph>
<paragraph line="25">Kāmaṃ nīvaraṇāni vikkhambhetvā eva paṭhamajjhānasamadhigamo, vitakkādike vūpasame eva ca dutiyajjhānādisamadhigamo, tathāpi na tathā tehi dūrībhūtā apetā vā yathā catutthajjhānato, cetaso malīnabhāvasaṅkhātauppilābhogakarehi nīvaraṇādīhi suṭṭhu vimuttiyā tassa parisuddhi, pariyodātatā ca yuttāti āha <bold>‘‘nīvaraṇa…pe… pariyodāte’’</bold>ti. <bold>Jhānapaṭilābhapaccayāna</bold>nti jhānapaṭilābhahetukānaṃ jhānapaṭilābhaṃ nissāya uppajjanakānaṃ. <bold>Pāpakāna</bold>nti lāmakānaṃ. <bold>Icchāvacarāna</bold>nti icchāya avacarānaṃ icchāvasena otiṇṇānaṃ ‘‘aho vata mameva satthā paṭipucchitvā paṭipucchitvā bhikkhūnaṃ dhammaṃ deseyyā’’tiādinayappavattānaṃ mānamāyāsāṭheyyādīnaṃ. <bold>Abhijjhādīna</bold>nti <bold>ādi</bold>-saddenāpi tesaṃyeva saṅgaho. Abhijjhā cettha paṭhamajjhānena avikkhambhaneyyā, mānādayo ca tadekaṭṭhā daṭṭhabbā <pageBreak edition="M" number="2.0009" /> ‘‘jhānapaṭilābhapaccayāna’’nti anuvattamānattā. Vikkhambhaneyyā pana nīvaraṇaggahaṇeneva gahitā, kathaṃ pana paṭhamajjhānena avikkhambhaneyyā idha vigacchantīti? ‘‘Sabbe kusalā dhammā sabbākusalānaṃ paṭipakkhā’’ti sallekhapaṭipattivasena evaṃ vuttaṃ jhānassa aparāmaṭṭhabhāvadassanato. Ye panettha ‘‘icchāvacarānaṃ abhijjhādīna’’nti imehi padehi kopaapaccayakaāmarāgabyāpādādayo gahitāti adhippāyena ‘‘jhānapaṭilābhapaccayāna’’nti pāṭhaṃ paṭikkhipitvā ‘‘jhānapaṭilābhapaccanīkāna’’nti <pageBreak edition="V" number="2.0009" /> pāṭhoti vadanti, taṃ tesaṃ matimattaṃ tathā pāṭhasseva abhāvato. Jhānapaṭilābhapaccanīkā ca nīvaraṇā ceva tadekaṭṭhā ca tesaṃ dūrībhāvaṃ vatvā puna abhāvavigamacodanāya ayujjamānattā. Nanu ca <bold>anaṅgaṇasutta-</bold> (ma. ni. 1.57 ādayo) <bold>vatthasuttesu</bold> (ma. ni. 1.70 ādayo) ayamattho na labbhati, oḷārikānaṃyeva pāpadhammānaṃ tattha adhippetattā? Saccametaṃ, idha pana adhigatacatutthajjhānassa vasena vuttattā sukhumāyeva te gahitā, aṅgaṇūpakkilesatāsāmaññena panettha suttānaṃ apadisanaṃ. Tathā hi <bold>‘‘suttānusārenā’’</bold>ti vuttaṃ, na pana suttavasenāti. Avassaṃ ce tamevaṃ sampaṭicchitabbaṃ adhigatajjhānānampi kesañci icchāvacarānaṃ pavattisabbhāvato.</paragraph>
<paragraph line="26"><bold>Iddhipādabhāvūpagamenā</bold>ti iddhiyā pādakabhāvassa padaṭṭhānabhāvassa upagamanena. <bold>Bhāvanāpāripūriyā</bold>ti ito paraṃ kattabbassa abhāvavasena abhinīhārakkhamabhāvanāya paripuṇṇattā. <bold>Paṇītabhāvūpagamenā</bold>ti tato eva padhānabhāvaṃ nītatāya uttamaṭṭhena, atittikaraṭṭhena ca paṇītabhāvassa upagamanena. Ubhayañcetaṃ ṭhitiyā kāraṇavacanaṃ paripuṇṇāya bhāvanāya paṇītabhāvappattiyā <bold>‘‘ṭhite’’</bold>ti. <bold>‘‘Āneñjappatte’’</bold>ti idaṃ ṭhitiyā visesanaṃ. Tenāha <bold>‘‘yathā āneñjappattaṃ hoti, evaṃ ṭhite’’</bold>ti. Imasmiṃ pakkhe ‘‘ṭhite āneñjappatte’’ti ubhayamekaṃ aṅgaṃ, ‘‘samāhite’’ti pana idampi ekamaṅgaṃ. Tenevassa paṭhamavikappato visesaṃ sandhāyāha <bold>‘‘evampi aṭṭhaṅgasamannāgata’’</bold>nti.</paragraph>
<subhead line="27">Dasaiddhikathāvaṇṇanā</subhead>
<paragraph line="28" number="369"><bold>Nipphattiatthenā</bold>ti sijjhanaṭṭhena. <bold>Paṭilābhaṭṭhenā</bold>ti pāpuṇanaṭṭhena. <bold>Ta</bold>nti kāmitaṃ vatthuṃ. <bold>Samijjhatī</bold>ti nipphajjati. Pabbajjaṃ ādiṃ katvā yāva jhānamaggā <pageBreak edition="M" number="2.0010" /> idha <bold>nekkhammaṃ. Ijjhatī</bold>ti pāpuṇīyati. <bold>Paṭiharatīti pāṭihāriya</bold>nti yasmā paṭipakkhaṃ harati apaneti, tasmā pāṭihāriyaṃ. Attano paṭipakkhaṃ haratīti paṭihāriyaṃ, nekkhammādi, paṭihāriyameva pāṭihāriyaṃ, yathā ‘‘vekataṃ, vesama’’nti ca.</paragraph>
<paragraph line="29"><bold>Ijjhanaṭṭhenā</bold>ti nipphajjanaṭṭhena. <bold>Upāyasampadāyā</bold>ti sampannaupāyassa, ñāyārambhassāti attho. <bold>Ijjhatī</bold>ti pasaveti. <bold>Sīlavā</bold>ti ācārasīlena sīlavā. <bold>Kalyāṇadhammo</bold>ti dasakusalakammapathavasena <pageBreak edition="V" number="2.0010" /> sundaradhammo. Sīlasampattiyā vā <bold>sīlavā</bold>. Dānādisesapuññakiriyavatthuvasena <bold>kalyāṇadhammo. Paṇidahissatī</bold>ti patthessati.</paragraph>
<paragraph line="30"><bold>Ijjhantī</bold>ti vaḍḍhanti, ukkaṃsaṃ pāpuṇantīti attho. Sātisayanipphajjanapaṭilābhasijjhanabuddhiatthe hi iddhi vuttā. <bold>Sā dasavidhā</bold>ti sabbā iddhiyo ānetvā atthuddhāravasena idhādhippetaṃ iddhiṃ dassetuṃ vuttaṃ. Bahubhāvādikassa adhiṭṭhānaṃ adhiṭṭhahanaṃ etissā atthīti <bold>adhiṭṭhānā</bold>. Vividhaṃ rūpanimmānasaṅkhātaṃ kubbanaṃ etissā atthīti <bold>vikubbanā. Manomayā</bold>ti jhānamanena nibbattibhāvato manomayā. Ñāṇassa vipphāro vegāyitattaṃ etissā atthīti <bold>ñāṇavipphārā</bold>. Ariyānaṃ ayanti <bold>ariyā</bold>. Yato kutoci kammavipākato jātā iddhi <bold>kammavipākajā</bold>. Sātisayapuññanibbattā iddhi <bold>puññavato iddhi</bold>. Kammavipākajā iddhi jātito paṭṭhāya hoti, itarā yadā tadā puññassa vipaccanakāleti evaṃ vā imāsaṃ viseso veditabbo. Āthabbanavijjābhinibbattā <bold>vijjāmayā. Sammāpayogo</bold> upāyapayogo ñāyārambho.</paragraph>
<paragraph line="31" number="370"><bold>Pakatiyā eko</bold>ti sabhāvena eko. <bold>Bahuka</bold>nti bahuṃ. Tena aggahitaparicchedaṃ adhiṭṭhātabbassa anekabhāvaṃ dassetvā puna paricchedato dassetuṃ <bold>‘‘sataṃ vā’’</bold>tiādi vuttaṃ. <bold>Āvajjatī</bold>ti parikammasaṅkhātena ābhogena ābhujati bhāvirūpe tena parikammamanasikārena manasi karoti. <bold>Ñāṇena adhiṭṭhātī</bold>ti tathā parikammaṃ katvā abhiññāñāṇena yathādhippete bahuke adhiṭṭhāti, adhiṭṭhānacittena saheva bahubhāvāpattito bahubhāvāpādakaṃ iddhividhañāṇaṃ pavattento ca tathā adhiṭṭhātīti vuccati. Sesesupi eseva nayo. <bold>Eva</bold>nti <pageBreak edition="M" number="2.0011" /> pakārattho evaṃ-saddo, tena sabbampi adhiṭṭhānappakāraṃ saṅgaṇhāti. <bold>Adhiṭṭhānavasenā</bold>ti ‘‘ñāṇena adhiṭṭhātī’’ti (paṭi. ma. 3.10) evaṃ vuttaadhiṭṭhānavasena nipphannattā.</paragraph>
<paragraph line="32" number="371"><bold>Pakativaṇṇa</bold>nti pakatisaṇṭhānaṃ attano pākatikarūpaṃ. <bold>Pakativaṇṇavijahanavikāravasenā</bold>ti attano pakativaṇṇavijahanapubbakassa kumārakavaṇṇādivaṇṇavikārassa vasena.</paragraph>
<paragraph line="33" number="372"><bold>Imamhā kāyā</bold>ti paccakkhabhāvena ‘‘imamhā’’ti vuttā bhikkhussa karajakāyā. <bold>Aññaṃ kāya</bold>nti aññaṃ iddhimayaṃ kāyaṃ. Tato eva iddhimayarūpavantatāya <bold>rūpiṃ</bold>. Abhiññāmanena <pageBreak edition="V" number="2.0011" /> nibbattattā <bold>manomayaṃ. Nipphattivasenā</bold>ti nipphajjanavasena. Abhiññāñāṇassa hi yathā manomayo kāyo nipphajjati, tathā pavatti <bold>manomayiddhi</bold>. Eseva nayo sesesupi. Yadi evaṃ kathamayameva manomayiddhīti? Ruḷhīvesā veditabbā yathā ‘‘manomayo attabhāvo’’ti, yathā vā ‘‘gosamaññā visāṇādimati piṇḍe’’. Atha vā abbhantarato nikkhante, iddhimatā ca ekantasadise imasmiṃ nimmāne supākaṭo manasā nibbattitabhāvoti yathā sātisayo manomayavohāro, na tathā aññāsu adhiṭṭhānavikubbaniddhīsu samaññantaravantāsūti veditabbaṃ.</paragraph>
<paragraph line="34" number="373"><bold>Ñāṇuppattito pubbe vā</bold>ti arahattamaggañāṇuppattito pubbe vā vipassanākkhaṇe, tatopi vā pubbe antimabhavikassa paṭisandhiggahaṇato paṭṭhāya. <bold>Pacchā vā</bold> yāva khandhaparinibbānā. <bold>Taṅkhaṇe vā</bold> magguppattisamaye. <bold>Ñāṇānubhāvanibbatto viseso</bold>ti sūriyassa uṭṭhitaṭṭhāne, samantato ca ālokakaraṇasamatthatā viya tasseva ñāṇassa ānubhāvena nibbatto sabbaso pahātabbapahānabhāvetabbabhāvanāpāripūrisaṅkhāto viseso. Vatthūni pana anantarāyatāvasena āgatāni. <bold>Aniccānupassanāyā</bold>ti saṅkhāre aniccato anupassantiyā balavavipassanāya. Āraddhavipassanassa hi yathāvuttavipassanāya pavattikkhaṇe tato pubbe, pacchā ca pakiṇṇakasammasanavāre niccasaññāya pahānaṭṭho ijjhati. Eseva nayo sabbattha. Kāmaṃ ettakāya saṅkhepakathāyapi adhippetattho pakāsitova <pageBreak edition="M" number="2.0012" />, vitthārakathāya pana vibhūtataro hotīti āha <bold>‘‘vitthārena kathetabba’’</bold>nti.</paragraph>
<paragraph line="35"><bold>Gabbhagatassevā</bold>ti anādare sāmivacanaṃ. <bold>Vuttanayenā</bold>ti ‘‘pacchimabhavikassā’’tiādinā <bold>bākulattheravatthu</bold>mhi vuttanayena.</paragraph>
<paragraph line="36"><bold>Dārubhāraṃ katvā</bold>ti dārubhāraṃ sakaṭe katvā, āropetvāti attho. <bold>Ossajjitvā</bold>ti chaḍḍetvā. <bold>Sakaṭamūle</bold>ti sakaṭasamīpe. <bold>Vāḷayakkhānucarite</bold>ti kururehi yakkhehi anuvicaritabbe. Yakkhapariggahitañhi rājagahanagaraṃ.</paragraph>
<paragraph line="37" number="374"><bold>Samādhito</bold>ti paṭhamajjhānādisamādhito. <bold>Pubbe</bold>ti upacārajjhānakkhaṇe. <bold>Pacchā</bold>ti samāpattiyā ciṇṇapariyante. <bold>Taṅkhaṇe</bold>ti samāpannakkhaṇe. <bold>Samathānubhāvanibbatto viseso</bold>ti tasmiṃ tasmiṃ <pageBreak edition="V" number="2.0012" /> jhāne samādhitejena nibbatto nīvaraṇavikkhambhanavitakkādisamatikkamasaññāvedayitanirodhaparissayasahanādiko viseso.</paragraph>
<paragraph line="38"><bold>Kapotakandarāya</bold>nti evaṃnāmake araññavihāre. <bold>Juṇhāya rattiyā</bold>ti candālokavatiyā rattiyā. <bold>Navoropitehi kesehī</bold>ti itthambhūtalakkhaṇe karaṇavacanaṃ. <bold>Yassā</bold>ti pahārassa. <bold>Tassā</bold>ti yakkhassa. Khippanisantibhāvassa ukkaṃsagatattā thero tasmiṃ paharante eva samāpattiṃ samāpajjīti āha <bold>‘‘paharaṇasamaye samāpattiṃ appesī’’</bold>ti. Pāḷiyaṃ pana ‘‘nisinno hoti aññataraṃ samādhiṃ samāpajjitvā’’ti (udā. 34) vuttaṃ. Ime pana therā samāpattito vuṭṭhānasamakālaṃ tena pahāro dinnoti vadanti.</paragraph>
<paragraph line="39"><bold>Sañjīvatthera</bold>nti kakusandhassa bhagavato dutiyaṃ aggasāvakaṃ mahātheraṃ sandhāyāha. So hi āyasmā araññādīsu yattha katthaci nisinno appakasireneva nirodhaṃ samāpajjati, tasmā ekadivasaṃ aññatarasmiṃ rukkhamūle nirodhaṃ samāpajji, taṃ sandhāya vuttaṃ <bold>‘‘nirodhasamāpanna’’</bold>ntiādi. Cīvare aṃsumattampi na jhāyittha, sarīre kā kathā. Teneva hi thero ‘‘sañjīvo’’ tveva paññāyittha. <bold>Ayamassā</bold>ti assa āyasmato sañjīvattherassa yo nirodhasamāpattiyaṃ aggiparissayābhāvo, ayaṃ samādhivipphārā <pageBreak edition="M" number="2.0013" /> iddhīti yojanā. Kathaṃ pana nirodhasamāpattiyaṃ samādhivipphārasambhavoti āha <bold>‘‘anupubba…pe… nibbattattā’’</bold>ti.</paragraph>
<paragraph line="40"><bold>Paṭhamaṃ ṭhapitabhaṇḍakassā</bold>ti sabbapaṭhamaṃ ṭhapitabhaṇḍakassa. Tañhi gahaṇakāle sabbapacchimaṃ gayhati. <bold>Kālaparicchedavasenā</bold>ti ‘‘ettake kāle gate vuṭṭhahissāmī’’ti samāpattito pubbe katakālaparicchedavasena. <bold>Bhītā viraviṃsū</bold>ti rattandhakāre rūpadassanena ‘‘pisāco uṭṭhahatī’’ti maññamānā. Ettakehi nāma bhaṇḍakehi ajjhotthaṭo nibbikāro ‘‘aho mahānubhāvo, aho vivekavāsī’’ti ca <bold>theragatena pasādena</bold>.</paragraph>
<paragraph line="41"><bold>Tattatelakaṭāha</bold>nti ādhārasīsena ādheyyamāha, kaṭāhe tattatelaṃ kaṭāhena āsiñcīti adhippāyo. <bold>Vivaṭṭamāna</bold>nti katthacipi alagganavasena bhassantaṃ.</paragraph>
<paragraph line="42"><bold>Saparivārā</bold>ti pañcahi itthisatehi saparivārā. <bold>Rājānaṃ mettāya pharī</bold>ti odissakamettāsamāpattiyā <pageBreak edition="V" number="2.0013" /> rājānaṃ phusi. <bold>Khipitu</bold>nti vijjhituṃ. <bold>Oropetu</bold>nti sarasannāhaṃ paṭisaṃharituṃ.</paragraph>
<paragraph line="43" number="375"><bold>Paṭikkūlādīsū</bold>ti aniṭṭhādīsu. Aniṭṭhaṃ hi paṭikkūlaṃ, amanuññampi ‘‘paṭikkūla’’nti vuccati. <bold>Ādi</bold>-saddena apaṭikkūlādiṃ saṅgaṇhāti. <bold>Tatthā</bold>ti paṭikkūlārammaṇe. <bold>Upekkhako</bold>ti chaḷaṅgupekkhāya upekkhako. <bold>Tatthā</bold>ti paṭikkūlāpaṭikkūlabhede vatthusmiṃ. <bold>Sato</bold>ti sativepullappattiyā satimā. <bold>Sampajāno</bold>ti paññāvepullappattiyā sampajānakārī. <bold>Aya</bold>nti ayaṃ paṭikkūlādivatthūsu apaṭikkūlasaññīvihārādikā khīṇāsavānaṃ aggamaggādhigamasiddhā cittissariyatā. Tenāha <bold>‘‘cetovasippattānaṃ…pe… vuccatī’’</bold>ti.</paragraph>
<paragraph line="44">Aniṭṭhe vatthusmiṃ sattasaññite <bold>mettāpharaṇaṃ vā</bold> dhātuso paccavekkhaṇāya <bold>dhātumanasikāraṃ vā</bold> gūthādike dhātumanasikāraṃ karontoti yojetabbaṃ. <bold>Apaṭikkūlasaññī viharatī</bold>ti hitesitāya, dhammasabhāvacintanāya ca na paṭikkūlasaññī hutvā iriyāpathavihārena viharati. <bold>Iṭṭhe vatthusmiṃ</bold> ñātimittādike. Kesādiasucikoṭṭhāsamattamevāti <bold>asubhapharaṇaṃ vā</bold> asubhamanasikāraṃ vā. Tattha rūpadhammajātaṃ <bold>anicca</bold>nti ādiattho iti-saddo, tasmā aniccadukkhānattavipariṇāmadhammoti manasikāraṃ <pageBreak edition="M" number="2.0014" /> vā karontoti yojanā. <bold>Paṭikkūlāpaṭikkūlesū</bold>ti iṭṭhāniṭṭhāni vatthūni ekajjhaṃ gahetvā vadati. Esa nayo itarattha. Yaṃ vā sattānaṃ paṭhamaṃ paṭikkūlato upaṭṭhitameva pacchā apaṭikkūlato upatiṭṭhati, yañca apaṭikkūlato upaṭṭhitameva pacchā paṭikkūlato upatiṭṭhati, tadubhayepi khīṇāsavo sace ākaṅkhati, vuttanayena apaṭikkūlasaññī vā vihareyya, paṭikkūlasaññī vāti ayamariyiddhi vuttā.</paragraph>
<paragraph line="45"><bold>Cakkhunā rūpaṃ disvā</bold>ti kāraṇavasena ‘‘cakkhū’’ti laddhavohārena rūpadassanasamatthena cakkhuviññāṇena, cakkhunā vā kāraṇabhūtena, dvārabhūtena vā rūpaṃ passitvā. <bold>Neva sumano hotī</bold>ti gehassitasomanassassāyaṃ paṭikkhepo, na nekkhammapakkhikāya kiriyāsomanassavedanāya. <bold>Chaḷaṅgupekkha</bold>nti iṭṭhāniṭṭhachaḷārammaṇāpāthe parisuddhapakatibhāvāvijahanalakkhaṇaṃ chasu dvāresu pavattiyā ‘‘chaḷaṅgupekkhā’’ti laddhanāmaṃ tatramajjhattupekkhaṃ. Yathāvuttamatthaṃ pāḷiyā samatthetuṃ <bold>‘‘paṭisambhidāya’’</bold>ntiādi vuttaṃ.</paragraph>
<paragraph line="46" number="376"><bold>Pakkhīādīna</bold>nti <pageBreak edition="V" number="2.0014" /><bold>ādi</bold>-saddena devādīnaṃ saṅgaho. <bold>Vehāsagamanādikā</bold>ti pana <bold>ādi</bold>-saddena cakkhuvisuddhiādiṃ saṅgaṇhāti. Kusalakammena nibbattitvāpi akusalavipākānubhāvena sukhasamussayato vinipatitattā <bold>vinipātikānaṃ. Jhāna</bold>nti abhiññāpattaṃ jhānaṃ sandhāyāha. Vipassanāpi ukkaṃsagatā ubbegapītisahitā ākāse laṅghāpanamattāpi hotīti vuttaṃ <bold>‘‘vipassanaṃ vā’’</bold>ti. <bold>‘‘Paṭhamakappikāna’’</bold>nti idaṃ ‘‘ekaccānaṃ manussāna’’nti imassa visesanaṃ daṭṭhabbaṃ. <bold>Evamādīna</bold>nti <bold>ādi</bold>-saddena punabbasumātādīnaṃ saṅgaho daṭṭhabbo.</paragraph>
<paragraph line="47" number="377"><bold>Vehāsa</bold>nti bhummatthe upayogavacanaṃ, accantasaṃyoge vā. Cakkavattī hi cakkaratanaṃ purakkhatvā attano bhavanato abbhuggantvā ākāseneva sineruṃ padakkhiṇaṃ katvā sakalacakkavāḷaṃ anusaṃyāyatīti. <bold>Assabandhā</bold>ti assapālā, ye assānaṃ yavadāyakā. Tathā <bold>gobandhā</bold>.</paragraph>
<paragraph line="48">Cakkavattiādīnaṃ puññiddhiyā vitthāriyamānāya atipapañco hotīti puññavato iddhiṃ lakkhaṇato dassentena ‘‘paripākaṃ gate puññasambhāre ijjhanakaviseso’’ti <pageBreak edition="M" number="2.0015" /> vatvāpi jotikādīnaṃ puññiddhiṃ ekadesena dassetuṃ <bold>‘‘ettha cā’’</bold>tiādi vuttaṃ. Tattha <bold>suvaṇṇapabbato</bold>ti sabbasuvaṇṇamayo pabbato. Tassa kira gahitagahitaṭṭhāne odhi na paññāyati. <bold>Ekasītāmatte</bold>ti ettha <bold>sītā</bold> nāma kasanavasena naṅgalassa gatamaggo. <bold>Tumbaṃ</bold> nāma āḷhakaṃ. <bold>Cuddasa maggā</bold>ti catuddasa kasanamaggā.</paragraph>
<paragraph line="49" number="378"><bold>Vijjaṃ parijapitvā</bold>ti gandhārīvijjādikaṃ attano vijjaṃ katūpacāraṃ parivattetvā mantapaṭhanakkamena paṭhitvā.</paragraph>
<paragraph line="50" number="379"><bold>Sammāpayogenā</bold>ti upāyapayogena, yathā yathicchitatthasiddhi hoti, tathā pavattitañāyārambhena. <bold>Tassa tassa kammassā</bold>ti yathādhippetassa nipphādetabbakammassa. <bold>Ettha cā</bold>ti ‘‘tattha tattha sammāpayogappaccayā ijjhanaṭṭhena iddhī’’ti (paṭi. ma. 3.18) imissā dasamāya iddhiyā niddesepi. <bold>Purimapāḷisadisāvā’’</bold>ti samādhivipphāraiddhiādīnaṃ niddesasadisāva. <bold>Sakaṭabyūhādikaraṇavasenā</bold>ti sakaṭabyūhacakkabyūhapadumabyūhādīnaṃ saṃvidhānavasena nibbattavisesoti <pageBreak edition="V" number="2.0015" /> sambandho. Gaṇitagandhabbādi <bold>sippakammaṃ</bold>. Sallakattakādi <bold>vejjakammaṃ</bold>. Irubbedādīnaṃ <bold>tiṇṇaṃ vedānaṃ</bold>.</paragraph>
<paragraph line="51">‘‘Ekopi hutvā bahudhāva hotī’’tiādinā (dī. ni. 1.238; ma. ni. 1.147; saṃ. ni. 5.834; paṭi. ma. 1.102; 3.10) adhiṭṭhāniddhiyā eva gahitattā āha <bold>‘‘adhiṭṭhānā iddhiyeva āgatā’’</bold>ti. <bold>Imasmiṃ panatthe</bold>ti imasmiṃ abhiññānisaṃsasaṅkhāte, iddhividhasaṅkhāte vā atthe.</paragraph>
<paragraph line="52" number="380"> ‘‘Ekavidhena ñāṇavatthu’’ntiādīsu (vibha. 751) koṭṭhāsattho vidhasaddo, ‘‘vividhampi senābyūhaṃ dassetī’’tiādīsu (paṭi. ma. 3.13) vikappattho, tadubhayampettha yujjatīti dassento āha <bold>‘‘iddhividhāyāti iddhikoṭṭhāsāya, iddhivikappāya vā’’</bold>ti. Iddhi hi abhiññāsu eko koṭṭhāso, vakkhamānehi bhedehi anekappabhedā ca. <bold>Vuttappakāravasenā</bold>ti vuttassa cuddasappakārassa, cittaparidamanassa samāhitatādippakārassa ca vasena. ‘‘Iddhividhāyā’’ti tadatthassa sampadānavacananti āha <bold>‘‘iddhividhādhigamatthāyā’’</bold>ti. <bold>‘‘Kasiṇārammaṇato apanetvā’’</bold>ti idaṃ abhiññāpādakaparikammacittānaṃ <pageBreak edition="M" number="2.0016" /> samānasantānatāya vuttaṃ, na parikammacittassa kasiṇārammaṇattā. <bold>Iddhividhābhimukhaṃ pesetī</bold>ti nipphādetabbassa iddhividhassa abhimukhabhāvena pavatteti. Yaṃ hi ‘‘sataṃ homī’’tiādinā parikammacittassa pavattanaṃ, tadevassa abhinīharaṇaṃ, iddhividhābhimukhapesanañca tatheva iddhividhassa pavattanato abhininnāmanaṃ idha parikammacittassa iddhividhe adhimuttīti āha <bold>‘‘adhigantabbaiddhipoṇaṃ iddhipabbhāraṃ karotī’’</bold>ti. Idha paccanubhavanaphusanā sacchikiriyāpattipariyāyā evāti dassento <bold>‘‘pāpuṇātīti attho’’</bold>ti āha. <bold>Assā</bold>ti iddhividhassa.</paragraph>
<paragraph line="53"><bold>Ekopī</bold>ti <bold>pi</bold>-saddo vakkhamānaṃ bahubhāvaṃ upādāya sampiṇḍanattho. So hissa paṭiyogī ‘‘ekopi hutvā bahudhā hoti, bahudhāpi hutvā eko hotī’’ti. So ca kho bahubhāvaṃ nimminitvā ṭhitassa antarāva ekabhāvūpagamo. Yathākālaparicchedaṃ pana saraseneva ekabhāvūpagamo idha nādhippeto aniddhinimmānabhāvato. Tampi pubbe katakālaparicchedavasena siddhattā iddhānubhāvoyevāti keci. Aṭṭhāne vāyaṃ <bold>pi</bold>-saddo, eko hutvā bahudhāpi hoti, bahudhā hutvā ekopi hotīti sambandho. Imasmiṃ pakkhe pi-saddo vakkhamānaṃ ekabhāvaṃ upādāya <pageBreak edition="V" number="2.0016" /> ‘‘sampiṇḍanattho’’ti vatvā ‘‘so hī’’tiādi sabbaṃ yathārahaṃ vattabbaṃ. Bahubhāvanimmāne payojanaṃ dassetuṃ <bold>‘‘bahūnaṃ santike’’</bold>tiādi vuttaṃ. Tattha <bold>bahūnaṃ santike</bold>ti attanā nimmitānaṃ bahūnaṃ samīpe, tehi parivārito hutvāti adhippāyo. <bold>Vā</bold>-saddo avuttavikappattho, tena ‘‘dhammaṃ vā kathetukāmo’’ti evamādi saṅgayhati. <bold>‘‘Ñāṇena adhiṭṭhahanto</bold> evaṃ hotī’’ti ānetvā sambandhitabbaṃ.</paragraph>
<paragraph line="54" number="381"> Bhavati ettha iddhīti <bold>bhūmiyo,</bold> jhānāni. <bold>Etthā</bold>ti ca hetumhi bhummavacanaṃ. Vivekato jātā bhūmi <bold>vivekajabhūmi</bold>. Vivekajaṃ hi paṭhamaṃ jhānaṃ nīvaraṇavivekasambhūtattā. Pītisukhabhūtā bhūmi <bold>pītisukhabhūmi</bold>. Dutiyajjhānañhi pītisukhabhūmibhūtañceva pītisukhasañjātañca samādhivasena. Upari dvīsupi eseva nayo. <bold>Iddhilābhāyā</bold>ti iddhiyā adhigamāya. <bold>Iddhipaṭilābhāyā</bold>ti iddhiyā punappunaṃ labhamānāya, bahulīkaraṇāyāti attho. <bold>Iddhivikubbanatāyā</bold>ti iddhiyā vividharūpakāraṇāya, vikubbaniddhiyāti attho <pageBreak edition="M" number="2.0017" />. <bold>Iddhivisavitāyā</bold>ti iddhiyā vividhānisaṃsapasavanāya. <bold>Iddhivasitāyā</bold>ti iddhiyā khippanisantiādibhāvāvahavasībhāvatthāya. <bold>Iddhivesārajjāyā</bold>ti iddhiyā paṭipakkhadūrībhāvena vigatasaṃkilesatāya suṭṭhu visāradabhāvāya. Catutthajjhānaṃ tāva iddhiyā bhūmi hotu tattha patiṭṭhāya nipphādetabbato, itarāni pana kathanti āha <bold>‘‘ettha cā’’</bold>tiādi. Tattha tīṇi jhānāni sambhārabhūmiyoti veditabbānīti sambandho. Tatiyajjhāne sukhapharaṇena, paṭhamadutiyesu pītipharaṇena sukhapharaṇena ca hetubhūtenāti yathārahavasena yojanā. Pharaṇaṃ cettha jhānassa subhāvitabhāvena sātisayānaṃ pītisukhānaṃ vasena jhānappaccayādinā sahajātanāmakāyassa paribrūhanaṃ, rūpakāyassa ca taṃsamuṭṭhānehi paṇītarūpehi paripphuṭatā. Tenāha bhagavā ‘‘pītisukhena abhisandeti parisandeti paripūreti parippharatī’’ti (dī. ni. 1.226; ma. ni. 1.427). <bold>Sukhasañña</bold>nti jhānasukhena sahagataṃ saññaṃ. <bold>Lahusañña</bold>nti taṃsampayuttalahutāsahagataṃ saññaṃ. <bold>Okkamitvā</bold>ti anupavisitvā. Tesu hi jhānesu sātisayāya lahutāya sampayuttaṃ sukhaṃ santānavasena pavattento yogī taṃ samokkanto viya hotīti evaṃ vuttaṃ. Saññāsīsena niddeso. Jhānasampayuttā hi lahutā vināpi iddhiyā ākāsaṃ laṅghāpanappamāṇappattā viya hoti. Lahubhāvaggahaṇeneva cettha mudukammaññabhāvāpi gahitā eva. Tenāha <bold>‘‘lahumudukammaññakāyo hutvā’’</bold>ti.</paragraph>
<paragraph line="55"><bold>Iminā</bold><pageBreak edition="V" number="2.0017" /><bold>pariyāyenā</bold>ti tiṇṇaṃ jhānānaṃ samāpajjanena sukhalahubhāvappattanāmarūpakāyassa sati cittaparidamane catutthaṃ jhānaṃ sukheneva iddhipaṭilābhāya saṃvattatīti iminā pariyāyena. Pakatibhūmiyā hi adhiṭṭhānabhūtā sambhārabhūmiyo pākārassa nemippadeso viyāti.</paragraph>
<paragraph line="56" number="382"> Iddhipādaniddese <bold>cattāro</bold>ti gaṇanaparicchedo. <bold>Iddhipādā</bold>ti ettha ijjhatīti iddhi, samijjhati nipphajjatīti attho. Ijjhanti vā etāya sattā iddhā vuddhā ukkaṃsagatā hontīti iddhi. Paṭhamenatthena iddhi eva pādoti iddhipādo, iddhikoṭṭhāsoti attho. Dutiyenatthena iddhiyā pādoti iddhipādo. <bold>Pādo</bold>ti patiṭṭhā, adhigamūpāyoti attho. Tena hi uparūparivisesasaṅkhātaṃ iddhiṃ pajjanti pāpuṇanti. Ayaṃ tāva aṭṭhakathānayo. Tattha iddhi-saddassa paṭhamo kattuattho, dutiyo karaṇattho <pageBreak edition="M" number="2.0018" /> vutto. Pāda-saddassa eko karaṇatthova. Pajjitabbāva iddhi vuttā, na ca ijjhantī, pajjitabbā ca iddhi pajjanakaraṇena pādena samānādhikaraṇā hotīti paṭhamena atthena ‘‘iddhi eva pādo iddhipādo’’ti na sakkā vattuṃ. Tathā iddhikiriyākaraṇena sādhetabbāva vuddhisaṅkhātā iddhi pajjanakiriyākaraṇena pajjitabbāti dvinnaṃ karaṇānaṃ na asamānādhikaraṇatā sambhavatīti dutiyenatthena ‘‘iddhiyā pādo iddhipādo’’ti ca na sakkā vattuṃ. Tasmā paṭhamenatthena samānādhikaraṇasamāso, dutiyena sāmivacanasamāso na yujjatīti paṭhamenatthena iddhiyā pādo iddhipādo, dutiyenatthena iddhi eva pādo iddhipādoti samāso yutto, yathāvuttopi vā, pādassa ijjhamānakoṭṭhāsaijjhanakaraṇūpāyabhāvato.</paragraph>
<paragraph line="57">Pubbabhāgachandavasena <bold>chandahetuko</bold>. Sampayuttachandavasena <bold>chandādhiko</bold>. Pubbābhisaṅkhāravasena eva pana sahajātachandassāpi adhikatā veditabbā. Atha vā ‘‘chandañce bhikkhu adhipatiṃ karitvā labhati samādhiṃ, labhati cittassekaggataṃ, ayaṃ vuccati chandasamādhī’’ti imāya pāḷiyā chandādhipatisamādhi <bold>chandasamādhī</bold>ti adhipati-saddalopaṃ katvā samāso vuttoti viññāyati. Adhipatisaddatthadassanavasena pana <bold>aṭṭhakathāyaṃ</bold> ‘‘chandahetuko chandādhiko vā samādhī’’ti vuttaṃ. Tenevāha <bold>‘‘chandaṃ adhipatiṃ karitvā’’</bold>tiādi. <bold>Padhānabhūtā</bold>ti vīriyabhūtāti keci vadanti. Saṅkhatasaṅkhāranivattanatthaṃ pana <bold>padhānaggahaṇaṃ</bold>. Atha vā taṃ taṃ visesaṃ saṅkharotīti <bold>saṅkhāro,</bold> sabbampi vīriyaṃ. Tattha catukiccasādhakato aññassa nivattanatthaṃ <bold>padhānaggahaṇaṃ. Padhānabhūtā</bold> seṭṭhabhūtāti attho. Catubbidhassa pana vīriyassa adhippetattā bahuvacananiddeso. Yo pana ‘‘iddhiyā pādo iddhipādo’’ti evaṃ samāsayojanāvasena pādassa upāyatthataṃ gahetvā iddhipādattho <pageBreak edition="V" number="2.0018" /> vutto, so paṭilābhapubbabhāgānaṃ kattukaraṇiddhibhāvaṃ ‘‘chandiddhipādo’’tiādinā (vibha. 457) vā abhidhamme āgatattā chandādīhi iddhipādehi sādhetabbāya vuddhiyā kattiddhibhāvaṃ, chandādīnaṃ karaṇiddhibhāvañca sandhāya vuttoti veditabbo.</paragraph>
<paragraph line="58">Vīriyiddhipāde <bold>‘‘vīriyasamādhipadhānasaṅkhārasamannāgata’’</bold>nti dvikkhattuṃ vīriyaṃ āgataṃ. Tattha purimaṃ samādhivisesanaṃ vīriyādhipati samādhi <bold>vīriyasamādhī</bold>ti. Dutiyaṃ samannāgamaṅgadassanaṃ. Dve eva hi sabbattha samannāgamaṅgāni samādhi <pageBreak edition="M" number="2.0019" />, padhānasaṅkhāro ca. Chandādayo samādhivisesanāni, padhānasaṅkhāro pana padhānavacaneneva visesito, na chandādīhīti na idha vīriyādhipatitā padhānasaṅkhārassa vuttā hoti. Vīriyañca samādhiṃ visesetvā ṭhitameva samannāgamaṅgavasena padhānasaṅkhāravacanena vuttanti nāpi dvīhi vīriyehi samannāgamo vutto hotīti. Yasmā pana chandādīhi visiṭṭho samādhi, tathā visiṭṭheneva ca tena sampayutto padhānasaṅkhāro, sesadhammā ca, tasmā samādhivisesanānaṃ vasena cattāro iddhipādā vuttā. Visesanabhāvo ca chandādīnaṃ taṃtaṃavassayavasena hotīti.</paragraph>
<paragraph line="59"><bold>Atha vā</bold>tiādinā nissayaṭṭhepi pāda-sadde upāyaṭṭhena chandādīnaṃ iddhipādatā vuttā. Teneva abhidhamme uttaracūḷabhājanīye ‘‘cattāro iddhipādā chandiddhipādo’’tiādinā (vibha. 457) chandādīnameva iddhipādatā vuttā. Pañhāpucchake ca ‘‘cattāro iddhipādā idha bhikkhu chandasamādhī’’tiādināva (vibha. 462) uddesaṃ katvāpi puna chandādīnaṃyeva kusalādibhāvo vibhatto. Upāyiddhipādadassanatthameva hi sutte, abhidhamme ca nissayiddhipādadassanaṃ kataṃ, aññathā catubbidhatā na hotīti.</paragraph>
<paragraph line="60" number="383"><bold>Chandādīni aṭṭhā</bold>ti chandasamādhi vīriyasamādhi cittasamādhi vīmaṃsāsamādhīti evaṃ chandādīni aṭṭha. Kāmaṃ cettha catūsupi ṭhānesu samādhi samādhi eva, tathāpi iddhiṃ uppādetukāmatāchandasahitova samādhi iddhipaṭilābhāya saṃvattati, na kevalo. Evaṃ vīriyasamādhiādayopi. Tasmā chandādisahitā ete cattāro ca samādhī, chandādayo ca cattāroti aṭṭha pajjati iddhi etehi pāpuṇīyati, sayaṃ vā pajjanti iddhipaṭilābhāya sampajjantīti <bold>padānī</bold>ti vuccanti. Tenāha <bold>‘‘iddhipaṭilābhāya saṃvattantī’’</bold>ti. Yaṃ pana pāḷiyaṃ ‘‘chando na samādhī’’tiādi, taṃ yadipi chandādayo samādhisahitāva iddhiṃ nipphādenti, tathāpi visuṃ <pageBreak edition="V" number="2.0019" /> nesaṃ padabhāvadassanaṃ. <bold>Ekato niyuttova,</bold> na ekeko hutvāti adhippāyo. <bold>Niyuttovā</bold>ti sahito eva, na viyutto.</paragraph>
<paragraph line="61" number="384"><bold>Anonata</bold>nti na onataṃ, vīriyena paggahitattā alīnanti attho. Tenāha <bold>‘‘kosajje na iñjatī’’</bold>ti, kosajjanimittaṃ na calatīti <pageBreak edition="M" number="2.0020" /> attho. Uddhaṃ nataṃ <bold>unnataṃ,</bold> uddhataṃ vikkhittaṃ. Na unnataṃ <bold>anunnataṃ,</bold> avikkhittaṃ samāhitanti attho. Tenāha <bold>‘‘uddhacce na iñjatī’’</bold>ti. Abhisaṅgavasena nataṃ abhinataṃ, na abhinataṃ <bold>anabhinataṃ,</bold> arattaṃ. Apagamanavasena nataṃ apanataṃ, kodhavasena vimukhaṃ. Na apanataṃ <bold>anapanataṃ,</bold> aduṭṭhaṃ. Diṭṭhiyā ‘‘ahaṃ, mama’’nti nissayavasena na nissitanti <bold>anissitaṃ</bold>. Chandarāgavasena na paṭibaddhanti <bold>appaṭibaddhaṃ. Rāgo</bold> kevalaṃ āsattimattaṃ, <bold>chandarāgo</bold> pana bahalakileso. Tathā hissa dūre ṭhitampi ārammaṇaṃ paṭibaddhameva. <bold>Vippamutta</bold>nti visesato pamuttaṃ. Jhānānaṃ kāmarāgapaṭipakkhatāya āha <bold>‘‘kāmarāge’’</bold>ti. <bold>Visaṃyutta</bold>nti vivittaṃ saṃkilesato, na vā saṃyuttaṃ catūhipi yogehi. <bold>Vimariyādikataṃ</bold> kilesamariyādāya, yathā īsakampi kilesamariyādā na hoti, tathā paṭipannaṃ. <bold>Ekattagata</bold>nti ekaggataṃ upagataṃ accantameva samāhitaṃ. Tato eva <bold>nānattakilesehi</bold> nānāsabhāvehi kilesehi <bold>na iñjati</bold>.</paragraph>
<paragraph line="62"><bold>Esa attho</bold>ti kosajjādinimittaṃ. Imassa cittassa āneñjanattho siddho eva āneñjappattiyā pakāsanavasena dassitattā. <bold>Puna vutto</bold>ti iddhiyā bhūmipādapadadassanappasaṅgena ‘‘imāni mūlāni nāmā’’ti mūlabhāvadassanatthaṃ puna vutto. <bold>Purimo</bold>ti ‘‘saddhādīhi pariggahitattā’’tiādinā pubbe chadhā dassitanayo. <bold>Aya</bold>nti adhunā soḷasadhā dassitanayo. Suttanaye, paṭisambhidānaye ca dassite tattha sammoho na hoti, na adassiteti āha <bold>‘‘ubhayattha asammohattha’’</bold>nti.</paragraph>
<paragraph line="63" number="385"><bold>Ñāṇena adhiṭṭhahanto</bold>ti ‘‘kathaṃ panāyaṃ evaṃ hotī’’ti ettha pubbe attanā vuttapadaṃ uddharati adhiṭṭhānavidhiṃ dassetuṃ <bold>‘‘abhiññāpādakaṃ jhānaṃ samāpajjitvā vuṭṭhāyā’’</bold>ti. Ettha anupubbena cattāri jhānāni samāpajjitvā catutthajjhānato vuṭṭhāyāti keci, taṃ ayuttaṃ. Yathicchitajjhānasamāpajjanatthañhi cittaparidamanaṃ, catutthajjhānameva ca abhiññāpādakaṃ, na itarāni. <bold>Parikammaṃ katvā</bold>ti pādakajjhānato vuṭṭhāya kāmāvacaracittena ‘‘sataṃ homī’’tiādinā <pageBreak edition="V" number="2.0020" /> cintanamevettha parikammakaraṇaṃ, tathāvajjanameva ca āvajjanaṃ. <bold>Dutiyampī</bold>ti <bold>pi</bold>-saddo samuccayattho, tena tatiyampi, tato bhiyyopīti imamatthaṃ dīpeti. Yathā hi jhānabhāvanā, evamabhiññābhāvanāpi. <bold>‘‘Ekavāraṃ dvevāra’’</bold>nti idampi nidassanamattaṃ daṭṭhabbaṃ. <bold>Nimittārammaṇa</bold>nti paṭibhāganimittārammaṇaṃ. <bold>Parikammacittānī</bold>ti ettha ekekassa parikammacittassa satārammaṇatā <pageBreak edition="M" number="2.0021" /> daṭṭhabbā ‘‘sataṃ homī’’ti pavattanato. <bold>Sahassārammaṇānī</bold>ti etthāpi eseva nayo. <bold>Vaṇṇavasenā</bold>ti attanā parikappitavaṇṇavasena. <bold>No paṇṇattivasenā</bold>ti na sattapaṇṇattivasena. <bold>Taṃ</bold> adhiṭṭhānacittaṃ <bold>appanācittamivā</bold>ti ivaggahaṇaṃ abhiññācittassa jhānacittassa paṭhamuppattisadisabhāvato vuttaṃ, na tassa appanābhāvato. <bold>Rūpāvacaracatutthajjhānika</bold>nti rūpāvacaracatutthajhānavantaṃ, tena sampayuttaṃ.</paragraph>
<paragraph line="64" number="386"> Yadi evaṃ ‘‘āvajjitvā ñāṇena adhiṭṭhātī’’ti paṭisambhidāvacanaṃ kathanti āha <bold>‘‘yampī’’</bold>tiādi. <bold>Tatrāpī</bold>ti paṭisambhidāyampi. <bold>Āvajjatī</bold>ti ‘‘bahukaṃ āvajjatī’’ti idaṃ pāṭhapadaṃ <bold>parikammavaseneva vuttaṃ,</bold> na āvajjanavasena. <bold>Āvajjitvā ñāṇena adhiṭṭhātīti abhiññāñāṇavasena vuttaṃ,</bold> na parikammacittasampayuttassa, aññassa vā kāmāvacarassa ñāṇassa vasena. Na hi tassa tādiso ānubhāvo atthīti. <bold>Tasmā</bold>ti yasmā appanāppattassa abhiññāñāṇasseva vasena adhiṭṭhānaṃ, tasmā. Ayamadhiṭṭhānakkamoti dassento <bold>‘‘bahukaṃ āvajjatī’’</bold>tiādimāha. Tattha <bold>sanniṭṭhāpanavasenā</bold>ti nipphādanavasena.</paragraph>
<paragraph line="65"><bold>Kāyasakkhidassanattha</bold>nti na kevalaṃ vacanamattameva, atha kho ayametassatthassa attano kāyena sacchikatattā kāyasakkhīti sakkhidassanatthaṃ.</paragraph>
<paragraph line="66"><bold>Kokanada</bold>nti padumavisesanaṃ yathā ‘‘kokāsaka’’nti. Taṃ kira bahupattaṃ, vaṇṇasampannaṃ, ativiya sugandhañca hoti. <bold>Pāto</bold>ti pageva. Ayañhettha attho – yathā kokanadasaṅkhātaṃ <bold>padumaṃ pāto</bold> sūriyassuggamanavelāyaṃ <bold>phullaṃ</bold> vikasitaṃ <bold>avītagandhaṃ siyā virocamānaṃ,</bold> evaṃ sarīragandhena, guṇagandhena ca <bold>sugandhaṃ</bold> saradakāle <bold>antalikkhe ādiccamiva</bold> attano tejasā <bold>tapantaṃ</bold> aṅgehi niccharaṇakajutitāya <bold>aṅgīrasaṃ</bold> sammāsambuddhaṃ <bold>passā</bold>ti.</paragraph>
<paragraph line="67"><bold>Abhabbo</bold>ti paṭipattisāramidaṃ sāsanaṃ, paṭipatti ca pariyattimūlikā, tvañca pariyattiṃ uggahetuṃ <pageBreak edition="V" number="2.0021" /> asamattho, tasmā abhabboti adhippāyo. <bold>Abhabbo nāma na hoti</bold> vāsadhurasseva padhānabhāvato.</paragraph>
<paragraph line="68"><bold>Bhikkhū</bold>ti pabbajitavohārena vuttaṃ, bhāvinaṃ vā bhikkhubhāvaṃ upādāya yathā ‘‘agamā rājagahaṃ buddho’’ti (su. ni. 410). <bold>Pilotikakhaṇḍa</bold>nti suvisuddhaṃ coḷakhaṇḍaṃ <pageBreak edition="M" number="2.0022" />. Rajo haratīti <bold>rajoharaṇaṃ. Abhinimminitvā adāsi</bold> tattha pubbe katādhikārattā. Tathā hi yoniso ummujjanto ‘‘attabhāvassa panāyaṃ doso’’ti asubhasaññaṃ, aniccasaññañca paṭilabhitvā nāmarūpapariggahādinā pañcasu khandhesu ñāṇaṃ otāretvā kalāpasammasanādikkamena vipassanaṃ vaḍḍhetvā udayabbayañāṇādipaṭipāṭiyā vipassanaṃ anulomagotrabhusamīpaṃ pāpesi. Obhāsavissajjanapubbikā bhāsitagāthā <bold>obhāsagāthā</bold>.</paragraph>
<paragraph line="69"><bold>Rāgo rajo</bold> ariyassa vinaye, na ca pana <bold>reṇu vuccati ‘‘rajo’’</bold>ti. Kasmā? Cittassa malīnabhāvakaraṇato. <bold>Rāgassetaṃ adhivacanaṃ ‘‘rajo’’</bold>ti. <bold>Etaṃ raja</bold>nti etaṃ rāgasaṅkhātaṃ rajaṃ. <bold>Vippajahitvā</bold>ti aggamaggena visesato pajahanahetu. <bold>Paṇḍitā viharanti te</bold>ti te pajahanakā paṇḍitā hutvā viharanti. <bold>Vītarajassa</bold> sabbaso pahīnarāgādirajassa buddhassa bhagavato <bold>sāsane</bold>. Tathā hi vadanti –</paragraph>
<gatha1 line="70">‘‘Cittamhi saṃkiliṭṭhamhi, saṃkilissanti māṇavā;</gatha1>
<gathalast line="71">Citte suddhe visujjhanti, iti vuttaṃ mahesinā’’ti. (dī. ni. aṭṭha. 2.373; ma. ni. aṭṭha. 1.106; saṃ. ni. aṭṭha. 2.3.100; itivu. aṭṭha. 88);</gathalast>
<paragraph line="72">Chaḷabhiññāgahaṇena gahitāya chaḷabhiññāya vibhāvitepi ariyamagge anuttarabhāvasāmaññena phalanibbānehi saddhiṃ saṅgaṇhanto āha <bold>‘‘nava lokuttaradhammā’’</bold>ti.</paragraph>
<paragraph line="73">Pattassa pidahanākārena hatthaṃ ṭhapento <bold>‘‘hatthaṃ pidahī’’</bold>ti vutto. <bold>Hattha</bold>nti vā karaṇatthe upayogavacanaṃ, hatthena pidahīti attho.</paragraph>
<paragraph line="74"><bold>Sahassakkhattu</bold>nti <pageBreak edition="V" number="2.0022" /> sahassadhā. Sahassadhā hi attānaṃ ekacitteneva nimminantopi sahassavāraṃ nimminanto viya hoti. Asatipi kiriyābyāvuttiyaṃ tadatthasiddhitoti imamatthaṃ dassetuṃ ‘‘sahassakkhattu’’nti vuttaṃ. <bold>Ambavane</bold>ti ambavane katavihāre. <bold>Ramme</bold>ti ramaṇīye. Yāva kālappavedanā, tāva nisīdīti yojanā.</paragraph>
<paragraph line="75"><bold>Aniyametvā</bold>ti vaṇṇāvayavasarīrāvayavaparikkhārakiriyāvisesādīhi niyamaṃ akatvā. <bold>Nānāvaṇṇe</bold>ti nānākāre yathāvuttavaṇṇādivasena nānāvidhe. <bold>Missakakese</bold>ti palitehi missitakese. Upaḍḍharattavaṇṇaupaḍḍhapaṇḍuvaṇṇādīsu aññataravaṇṇanti evaṃ <bold>upaḍḍharattacīvare</bold>. Padavasena atthassa <pageBreak edition="M" number="2.0023" />, gamanavasena pāḷiyā bhaṇanaṃ <bold>padabhāṇaṃ</bold>. Parikathādivasena dhammassa kathanaṃ <bold>dhammakathā</bold>. Sarena bhaññaṃ suttādīnaṃ uccāraṇaṃ <bold>sarabhaññaṃ. Aparepī</bold>ti vuttākārato aññepi dīgharassakisathūlādike nānappakārake. <bold>Icchiticchitappakārāyeva hontī</bold>ti yathā yathā icchitā, taṃtaṃpakārāyeva honti. Yattakā hi visesā vaṇṇādivasena tesu icchitā, tattakavisesavantova te honti. Te pana tathā bahudhā bhinnākārepi vaṇṇavasena ārammaṇaṃ katvā ekameva adhiṭṭhānacittaṃ pavattati. Ayaṃ hissa ānubhāvo – yathā ekāva cetanā nānāvisesavantaṃ attabhāvaṃ nibbatteti, tattha bhavapatthanā kammassa visesapaccayo hoti. Acinteyyo ca kammavipākoti ce, idhāpi parikammacittaṃ visesapaccayo hoti, acinteyyo ca iddhivisayoti gahetabbaṃ. <bold>Esa nayo</bold>ti yvāyaṃ bahubhāvanimmāne ‘‘abhiññāpādakaṃ jhānaṃ samāpajjitvā’’tiādinā adhiṭṭhānanayo vutto, esa nayo itaresupi adhiṭṭhānesu.</paragraph>
<paragraph line="76">Iti avisesaṃ atidesena dassetvā visesaṃ sarūpato dassetuṃ <bold>‘‘ayaṃ pana viseso’’</bold>tiādi vuttaṃ. Tattha iminā bhikkhunā icchantenāti sambandho. <bold>Maṃ jānissantī</bold>ti ‘‘iddhimā’’ti maṃ jānissanti. <bold>Antarāvā</bold>ti paricchinnakālassa abbhantare eva. <bold>Pādakajjhāna</bold>ntiādi parikammakaraṇākāradassanatthaṃ vuttaṃ, itaraṃ pana atideseneva vibhāvitanti. <bold>Evaṃ akaronto</bold>ti ‘‘eko homī’’ti antarā adhiṭṭhānaṃ akaronto. <bold>‘‘Yathāparicchinnakālavasenā’’</bold>ti iminā ‘‘sataṃ homī’’tiādinā adhiṭṭhānaṃ karontena kālaparicchedavaseneva kātabbanti dasseti. <bold>Sayameva eko hoti</bold> adhiṭṭhānassa paṭippassaddhattā. Ettha ca parikammādhiṭṭhānacittānaṃ iddhimā vaṇṇavasena sayameva ārammaṇaṃ hoti. Tesu parikammacittāni <pageBreak edition="V" number="2.0023" /> santatipaccuppannārammaṇāni. Adhiṭṭhānacittaṃ sampativattamānārammaṇaṃ adhiṭṭhānassa ekacittakkhaṇikattāti vadanti.</paragraph>
<paragraph line="77" number="387"><bold>‘‘Āvibhāva’’</bold>nti padassa heṭṭhā vuttena hoti-saddena sambandho na yujjati upayogavacanena vuttattā, tathā vakkhamānena ca gacchati-saddena attano, paresañca āvibhāvassa icchitattā, nāmapadañca kiriyāpadāpekkhanti kiriyāsāmaññavācinā karoti-saddena yojetvā āha <bold>‘‘āvibhāvaṃ karotī’’</bold>ti. <bold>Tirobhāva</bold>nti etthāpi eseva nayo <pageBreak edition="M" number="2.0024" />. Yadi evaṃ kathaṃ paṭisambhidāyanti codanaṃ sandhāyāha <bold>‘‘idameva hī’’</bold>tiādi. Kāmaṃ <bold>paṭisambhidāyaṃ</bold> ‘‘āvibhāvanti kenaci anāvaṭaṃ hotī’’tiādinā (paṭi. ma. 3.11) āgataṃ, tampi idameva āvibhāvakaraṇaṃ, tirobhāvakaraṇañca sandhāya vuttaṃ. Sesapadāni tesaṃyeva vevacanāni. <bold>Andhakāra</bold>nti rattandhakāraṃ, divāpi vā bilaguhādigataṃ <bold>andhakāraṃ. Paṭicchanna</bold>nti kuṭṭakavāṭādinā paṭicchāditaṃ. <bold>Anāpātha</bold>nti dūratāsukhumataratādinā na āpāthagataṃ. <bold>Aya</bold>nti iddhimā. Paṭicchannopi dūre ṭhitopi attā vā paro vā yathā dissatīti vibhattiṃ pariṇāmetvā yojetabbaṃ. <bold>Ālokajāta</bold>nti ālokabhūtaṃ, jātālokaṃ vā.</paragraph>
<paragraph line="78" number="388"><bold>Etaṃ pana pāṭihāriya</bold>nti āvibhāvapāṭihāriyamāha. <bold>Kena katapubba</bold>nti tattha kāyasakkhiṃ pucchitvā ‘‘satthā tāva kāyasakkhī’’ti dassentena ‘‘bhagavatā’’ti vatvā tamatthaṃ vibhāvetuṃ <bold>‘‘bhagavā hī’’</bold>tiādi vuttaṃ. Sāvatthivāsike passantīti ānetvā sambandho, tathā ‘‘yāva avīciṃ dassesī’’ti. Ākāsagatesu heṭṭhimaheṭṭhimavimānesu uparūparivimānaṃ byavadhāyakesu byūhiyamānesu taggataṃ ākāsaṃ byūḷhaṃ nāma hotīti vuttaṃ <bold>‘‘ākāsañca dvidhā viyūhitvā’’</bold>ti.</paragraph>
<paragraph line="79"><bold>Ayamattho</bold>ti āvibhāvapāṭihāriyassa satthārā katabhāvo. Purimabuddhānaṃ paṭipattiāvajjanaṃ buddhappaveṇiyā anupālanatthaṃ. <bold>‘‘Ekena pādenā’’</bold>tiādi tivikkamadassanaṃ. <bold>Nayaṃ deti</bold> yassa nayassa anusārena vācanāmaggaṃ ṭhapesi.</paragraph>
<paragraph line="80"><bold>Cūḷaanāthapiṇḍiko</bold> nāma anāthapiṇḍikamahāseṭṭhissa kaniṭṭhabhātā.</paragraph>
<paragraph line="81"><bold>Sinerupabbataṃ</bold><pageBreak edition="V" number="2.0024" /><bold>nibbijjhitvā</bold>ti taṃ parisāya dissamānarūpaṃyeva katvā nibbijjhitvā. <bold>Na</bold>nti sinerupabbataṃ.</paragraph>
<paragraph line="82">Anekasatasahassasaṅkhassa okāsalokassa, taṃnivāsisattalokassa ca vivaṭabhāvakaraṇapāṭihāriyaṃ <bold>lokavivaraṇaṃ nāma. Mahābrahmā</bold>ti sahampatimahābrahmā.</paragraph>
<paragraph line="83">Passatha <pageBreak edition="M" number="2.0025" /> tāva apaṇṇakapaṭipadāya phalanti <bold>nirayabhayena tajjetvā</bold> satthu anupubbikathānayena <bold>saggasukhena palobhetvā,</bold> na pana saggasampattiyaṃ ninnabhāvāpādanena.</paragraph>
<paragraph line="84" number="389"> Yathā āvibhāvakaraṇe ālokakasiṇaṃ samāpajjitabbaṃ ālokanimmānāya, evaṃ tirobhāvakaraṇe andhakāranimmānāya nīlakasiṇaṃ samāpajjitabbaṃ. Kāmañcetaṃ pāḷiyaṃ sarūpato nāgataṃ, ‘‘vivaṭaṃ āvaṭa’’nti (paṭi. ma. 3.11) pana vacanato atthato āgatameva. Odātakasiṇantogadhaṃ vā ālokakasiṇanti vuttovāyamattho. <bold>Andhakāra</bold>nti andhakāravantaṃ.</paragraph>
<paragraph line="85" number="390"><bold>Avasese</bold> iṭṭiyattherādike.</paragraph>
<paragraph line="86" number="391"> Pākaṭo iddhimā etassa atthīti pākaṭaṃ, pākaṭañca taṃ pāṭihāriyañcāti <bold>pākaṭapāṭihāriyaṃ</bold>. Na ettha iddhimā pākaṭoti apākaṭaṃ, apākaṭañca taṃ pāṭihāriyañcāti <bold>apākaṭapāṭihāriyaṃ</bold>. Iddhimato eva hi pākaṭāpākaṭabhāvenāyaṃ bhedo, na pāṭihāriyassa. Na hi taṃ apākaṭaṃ atthi.</paragraph>
<paragraph line="87"><bold>Uttarimanussadhammā</bold>ti manussadhammo vuccati dasa kusalakammapathadhammā, tato manussadhammato uttari. Iddhisaṅkhātaṃ pāṭihāriyaṃ <bold>iddhipāṭihāriyaṃ. Āḷinde</bold>ti pamukhe. <bold>Okāsehī</bold>ti pakira. <bold>Iddhābhisaṅkhāra</bold>nti iddhipayogaṃ. <bold>Abhisaṅkhāsī</bold>ti abhisaṅkhari, akāsīti attho. <bold>Tālacchiggaḷenā</bold>ti kuñcikacchiddena. <bold>Aggaḷantarikāyā</bold>ti piṭṭhasaṅghātānaṃ antarena.</paragraph>
<paragraph line="88"><bold>Antarahito</bold>ti antaradhāyitukāmo. <bold>Bako</bold> brahmā yathā antaradhāyituṃ na sakkoti, tathā katvā bhagavā sayaṃ tassa, brahmagaṇassa ca anāpāthabhāvagamanena antarahito hutvā ‘‘samaṇassa gotamassa <pageBreak edition="V" number="2.0025" /> imasmiṃ ṭhāne atthibhāvo vā natthibhāvo vā na sakkā jānitu’’nti evaṃ brahmagaṇassa vacanokāso mā hotūti <bold>‘‘bhavevāha’’</bold>nti imaṃ gāthaṃ abhāsi.</paragraph>
<paragraph line="89">Tattha <bold>bhavevāhaṃ bhayaṃ disvā</bold>ti ahaṃ bhave saṃsāre jātijarādibhedaṃ bhayaṃ disvā eva. <bold>Bhavañca vibhavesina</bold>nti imañca kāmabhavādiṃ tividhampi <pageBreak edition="M" number="2.0026" /> sattabhavaṃ, vibhavesinaṃ vibhavaṃ gavesamānampi pariyesamānampi punappunaṃ bhave eva disvā. <bold>Bhavaṃ nābhivadi</bold>nti taṇhādiṭṭhivasena kiñci bhavaṃ na abhivadiṃ na gahesiṃ. <bold>Nandiñca na upādiyi</bold>nti bhavataṇhaṃ na upagacchiṃ, na aggahesinti attho.</paragraph>
<paragraph line="90" number="392"><bold>Alaggamāno</bold>ti vinivijjhitvā gamanena kuṭṭādīsu katthaci na laggamāno. <bold>Āvajjitvā kataparikammenā</bold>ti yassa parato gantukāmo, taṃ āvajjitvā ‘‘ākāso hotu, ākāso hotū’’ti evaṃ kataparikammena iddhimatā. Pākārapabbatāpekkhāya ‘‘susiro, chiddo’’ti ca pulliṅgavasena vuttaṃ. Ubbedhavasena pavattaṃ vivaraṃ <bold>susiraṃ</bold>. Tiriyaṃ pavattaṃ <bold>chiddaṃ</bold>.</paragraph>
<paragraph line="91"><bold>Yattha katthaci kasiṇe parikammaṃ katvā</bold>ti pathavīkasiṇādīsu yattha katthaci kasiṇe jhānaṃ samāpajjitvā parikammaṃ katvā ‘‘ākāso hotū’’ti adhiṭṭhātabbo. Tattha kāraṇamāha <bold>‘‘aṭṭhasamāpattivasībhāvoyeva pamāṇa’’</bold>nti. Tasmā <bold>yaṃ yaṃ icchati, taṃ tadeva hoti</bold>. Etena pathaviyā ummujjananimujjane āpokasiṇasamāpajjanaṃ, udakādīsu pathavīnimmāne pathavīkasiṇasamāpajjanaṃ na ekantato icchitabbanti vuttaṃ hoti. <bold>Eta</bold>nti etaṃ tirokuṭṭādigamanapāṭihāriyakaraṇe ākāsakasiṇasamāpajjanaṃ <bold>avassaṃ vattabbaṃ</bold> anucchavikabhāvato. Evañca katvā ‘‘ākāsakasiṇavasena paṭicchannānaṃ vivaṭakaraṇa’’ntiādivacanaṃ viya pathavīkasiṇavasena ‘‘ekopi hutvā bahudhā hotī’’tiādibhāvo ‘‘ākāse vā udake vā pathaviṃ nimminitvā padasā gamanaṃ icchatī’’tiādinā yaṃ pakiṇṇakanaye vuttaṃ, tampi samatthitaṃ hoti.</paragraph>
<paragraph line="92">‘‘Doso natthī’’ti dvikkhattuṃ baddhaṃ subaddhaṃ viya daḷhīkaraṇaṃ nāma hotīti adhippāyena vatvā tena payojanābhāvaṃ dassetuṃ <bold>‘‘puna samāpajjitvā’’</bold>tiādi vuttaṃ. <bold>Adhiṭṭhitattā ākāso hotiyevā</bold>ti sacepi kiñci antarā upaṭṭhitaṃ pabbatādi siyā, tampi ‘‘ākāso hotū’’ti adhiṭṭhitattā <pageBreak edition="V" number="2.0026" /> ākāso hotiyeva. Idampi aṭṭhānaparikappanamattaṃ, tādisassa upaṭṭhānameva natthīti dassetuṃ <bold>‘‘antarā’’</bold>tiādi vuttaṃ.</paragraph>
<paragraph line="93" number="393"><bold>Paricchinditvā</bold>ti yathicchitaṭṭhānaṃ ñāṇena paricchinditvā. <bold>Tatrā</bold>ti tasmiṃ pathaviyā udakabhāvādhiṭṭhāne <bold>ayaṃ</bold> yathāvuttapaṭipattivibhāvinī <bold>pāḷi</bold><pageBreak edition="M" number="2.0027" />. Parato ‘‘tatrāyaṃ pāḷī’’ti āgataṭṭhānesupi iminā nayena attho veditabbo.</paragraph>
<paragraph line="94"><bold>So</bold>ti iddhimā. Adhiṭṭhānakāle kālaparicchedaṃ katvā adhiṭṭhātīti vuttaṃ <bold>‘‘paricchinnakālaṃ pana atikkamitvā’’</bold>ti. <bold>Pakatiyā udakaṃ</bold> animmānaudakaṃ.</paragraph>
<paragraph line="95" number="394"><bold>Viparīta</bold>nti yaṃ udakaṃ akkamitvā akkamanto na saṃsīdati, taṃ panettha iddhiyā pathavīnimmānavasena veditabbaṃ. <bold>Pathavīkasiṇa</bold>nti pathavīkasiṇajjhānaṃ.</paragraph>
<paragraph line="96" number="395"><bold>Pallaṅka</bold>nti samantato ūrubaddhāsanaṃ. Chinnapakkho, asañjātapakkho vā sakuṇo ḍetuṃ na sakkotīti pāḷiyaṃ ‘‘pakkhī sakuṇo’’ti (paṭi. ma. 3.11) pakkhī-saddena visesetvā sakuṇo vuttoti <bold>‘‘pakkhehi yuttasakuṇo’’</bold>ti āha. <bold>Parikammaṃ katvā</bold>ti ‘‘pathavī hotū’’ti parikammaṃ katvā.</paragraph>
<paragraph line="97"><bold>Ākāse antalikkhe</bold>ti antalikkhasaññite ākāse. Yattha yattha hi āvaraṇaṃ natthi, taṃ taṃ ‘‘ākāsa’’nti vuccati. Ayañca iddhimā na pathaviyā āsanne ākāse gacchati. Yattha pana pakkhīnaṃ agocaro, tattha gacchati, tādisañca loke ‘‘antalikkha’’nti vuccati. Tena vuttaṃ ‘‘antalikkhasaññite ākāse’’ti.</paragraph>
<paragraph line="98"><bold>Thero</bold>ti pubbe vutta <bold>tipiṭakacūḷābhayatthero. Samāpattisamāpajjana</bold>nti puna samāpattisamāpajjanaṃ. <bold>Nanu samāhitamevassa citta</bold>nti iddhimato pāṭihāriyavasena pavattamānassa cittaṃ accantaṃ samāhitameva hoti, na aññadā viya asamāhitanti adhippāyo. Taṃ pana therassa matimattaṃ. Pubbe hi pathavīkasiṇaṃ samāpajjitvā pathaviṃ adhiṭṭhāya gacchati, idāni pana ākāso icchitabbo, tasmā ākāsakasiṇaṃ samāpajjitabbameva. Tenāha <bold>‘‘kiñcāpī’’</bold>tiādi. <bold>Tirokuṭṭapāṭihāriye</bold><pageBreak edition="V" number="2.0027" /><bold>vuttanayeneva paṭipajjitabba</bold>nti yathā tattha kuṭṭādi ‘‘ākāso hotū’’ti adhiṭṭhānena ākāso hoti, evaṃ idhāpi pabbatarukkhādiṃ adhiṭṭhānena ākāsaṃ katvā gantabbanti attho. Atha vā <bold>tirokuṭṭapāṭihāriye vuttanayenevā</bold>ti ‘‘sace panassa bhikkhuno adhiṭṭhahitvā gacchantassā’’tiādinā (visuddhi. 2.392) tattha <pageBreak edition="M" number="2.0028" /> vuttanayena. Etena ‘‘purimādhiṭṭhānabaleneva cassa antarā añño pabbato vā rukkho vā utumayo uṭṭhahissatīti aṭṭhānameveta’’nti nāgādīhi kayiramāno vibandho gamanantarāyaṃ na karotīti dasseti.</paragraph>
<paragraph line="99"><bold>Okāse</bold>ti janavivitte yuttaṭṭhāne. <bold>Pākaṭo hoti</bold> ākāsacārī ayaṃ samaṇoti.</paragraph>
<paragraph line="100" number="396"><bold>Dvācattālīsayojanasahassa</bold>ggahaṇaṃ paṭhamakappavasena kataṃ, tato paraṃ pana anukkamena pathaviyā ussitabhāvena tato katipayayojanūnatā siyā, appakaṃ adhikaṃ vā ūnaṃ vā gaṇanūpagaṃ na hotīti tathā vuttaṃ. <bold>Tīsu dīpesu ekakkhaṇe ālokakaraṇenā</bold>ti yadā yasmiṃ dīpe majjhe tiṭṭhanti, tadā tato purimasmiṃ atthaṃ gacchantā pacchime udentā hutvā ālokakaraṇena. Aññajotīnaṃ vā abhibhavanena, duddasatāya ca <bold>mahiddhike</bold>. Sattānaṃ sītapariḷāhavūpasamanena, osadhitiṇavanappatīnaṃ paribrūhanena ca <bold>mahānubhāve. Chupatī</bold>ti phusati. <bold>Parimajjatī</bold>ti hatthaṃ ito cito ca sañcārento ghaṃseti. <bold>Abhiññāpādakajjhānavasenevā</bold>ti yassa kassaci abhiññāpādakajjhānavasena. <bold>Eva</bold>-kārena pādakajjhānavisesaṃ nivatteti, na adhiṭṭhānaṃ. Tenevāha <bold>‘‘natthettha kasiṇasamāpattiniyamo’’</bold>ti. Tirokuṭṭapāṭihāriyādīsu viya imasmiṃ nāma kasiṇe jhānaṃ samāpajjitvā adhiṭṭhātabbanti na ettha koci niyamo atthīti attho. Tathā hi pāḷiyaṃ kiñci samāpattiṃ aparāmasitvā ‘‘idha so iddhimā’’tiādi (paṭi. ma. 3.10-11) vuttaṃ. <bold>Hatthapāse hoti</bold> ‘‘candimasūriye’’ti evaṃ vuttaṃ candimasūriyamaṇḍalaṃ. <bold>Rūpagataṃ hatthapāse</bold>ti hatthapāse ṭhitaṃ rūpagataṃ, hatthapāse vā rūpagataṃ. Hatthaṃ vā vaḍḍhetvā parāmasatīti yojanā.</paragraph>
<paragraph line="101">Upādinnakaṃ nissāya anupādinnakassa vaḍḍhanaṃ vuttaṃ. Yuttiyā panettha upādinnakassapi vaḍḍhanacchāyā dissati. Attano aṇumahantabhāvāpādane upādinnakassa hāpanaṃ viya vaḍḍhanampi labbhateva. Yathā āyasmato <bold>mahāmoggallānassa nandopananda</bold>damaneti evaṃ pavattaṃ sahavatthunā theravādaṃ āharitvā tamatthaṃ dassetuṃ <bold>‘‘tipiṭakacūḷanāgatthero āhā’’</bold>tiādi āraddhaṃ. <bold>Kiṃ pana na hoti,</bold> hotiyevāti <pageBreak edition="V" number="2.0028" /> adhippāyo. Dve hi paṭisedhā <pageBreak edition="M" number="2.0029" /> pakatiṃ gamentīti. <bold>‘‘Tadā mahantaṃ hoti mahāmoggallānattherassa viyā’’</bold>ti idaṃ yathādhikatatthadassanavasena vuttaṃ, khuddakabhāvāpādanampettha labbhateva.</paragraph>
<subhead line="102">Nandopanandanāgadamanakathāvaṇṇanā</subhead>
<paragraph line="103"><bold>Olokesi</bold> buddhāciṇṇavasena ‘‘atthi nu kho assa upanissayo’’ti. Lokiyaṃ ratanattaye pasādalakkhaṇaṃ sāsanāvatāraṃ sandhāyāha <bold>‘‘appasanno’’</bold>ti. Micchādiṭṭhito vivecetvā pasādetabboti adhippāyo. Tenāha <bold>‘‘ko nu kho…pe… viveceyyā’’</bold>ti.</paragraph>
<paragraph line="104"><bold>Taṃ divasa</bold>nti yadā bhagavā bhikkhusaṅghaparivuto tāvatiṃsabhavanābhimukho gacchati, taṃ divasabhāgaṃ. <bold>Āpānabhūmiṃ sajjayiṃsū</bold>ti yattha so nisinno bhojanakiccaṃ karoti, taṃ parivesanaṭṭhānaṃ sittaṃ sammaṭṭhaṃ bhojanūpakaraṇūpanayanādinā sajjayiṃsu paṭiyādesuṃ. <bold>Tividhanāṭakehī</bold>ti vadhūkumārikaññāvatthāhi tividhāhi nāṭakitthīhi. <bold>Olokayamāno</bold>ti pekkhanto, vicārento vā.</paragraph>
<paragraph line="105"><bold>Uparūparī</bold>ti matthakamatthake. <bold>Bhavanenā</bold>ti bhavanapadesena. <bold>Bhogehī</bold>ti sarīrabhogehi. <bold>Avakujjenā</bold>ti nikujjitena. <bold>Gahetvā</bold>ti yathā tāvatiṃsabhavanassa padesopi nāvasissati, evaṃ pariyādāya.</paragraph>
<paragraph line="106"><bold>Sineruparibhaṇḍa</bold>nti sinerumekhalaṃ. Sinerussa kira samantato bahalato, puthulato ca pañcayojanasahassaparimāṇāni cattāri paribhaṇḍāni tāvatiṃsabhavanassa ārakkhāya nāgehi, garuḷehi, kumbhaṇḍehi, yakkhehi ca adhiṭṭhitāni, tāni paribhaṇḍabhāvasāmaññena ekajjhaṃ katvā ‘‘paribhaṇḍa’’nti vuttaṃ. Tehi kira sinerussa upaḍḍhaṃ pariyādinnaṃ.</paragraph>
<paragraph line="107"><bold>Attabhāvaṃ vijahitvā</bold>ti manussarūpaṃ antaradhāpetvā. <bold>Bādhatī</bold>ti khedamattaṃ uppādeti.</paragraph>
<paragraph line="108"><bold>Attabhāvaṃ vijahitvā</bold>ti sukhumattabhāvanimmānena nāgarūpaṃ vijahitvā. <bold>Mukhaṃ vivari</bold> ‘‘mukhagataṃ <pageBreak edition="V" number="2.0029" /> samaṇaṃ saṃkhādissāmī’’ti. <bold>Pācīnena ca pacchimena cā</bold>ti nāgassa tathānipannattā vuttaṃ. Suṭṭhu satiyā paccupaṭṭhāpanatthamāha <bold>‘‘manasi karohī’’</bold>ti.</paragraph>
<paragraph line="109"><bold>Ādito</bold><pageBreak edition="M" number="2.0030" /><bold>paṭṭhāya sabbapāṭihāriyānī</bold>ti tadā therena katapāṭihāriyāni sandhāya vuttaṃ. <bold>Imaṃ pana ṭhāna</bold>nti imaṃ nāsāvātavissajjanakāraṇaṃ.</paragraph>
<paragraph line="110"><bold>Anubandhī</bold>ti ‘‘na sakkā evaṃmahiddhikassa imassa samaṇassa paṭipaharitu’’nti bhayena palāyantaṃ anubandhi.</paragraph>
<paragraph line="111"><bold>Ekapaṭipāṭiyā</bold>ti ekāya paṭipāṭiyā, nirantaranti attho. <bold>Ayamevā</bold>ti yā upādinnakaṃ nissāya anupādinnakassa vaḍḍhi, ayameva. <bold>Ettha</bold> edise hatthavaḍḍhanādipāṭihāriye <bold>yutti</bold> yuttarūpā cittato, ututo vā upādinnakarūpānaṃ anuppajjanato. Atha vā <bold>upādinna</bold>nti sakalameva indriyabaddhaṃ adhippetaṃ. Evampi tassa tathā vaḍḍhi na yujjati evāti vuttanayeneva vaḍḍhi veditabbā. Ekasantāne upādinnaṃ, anupādinnañca sambhinnaṃ viya pavattamānampi atthato asambhinnameva. Tattha yathā āḷhakamatte khīre anekāḷhake udake āsitte yadipi khīraṃ sabbena sambhinnaṃ sabbatthakameva lambamānaṃ hutvā tiṭṭhati, tathāpi na tattha khīraṃ vaḍḍhati, udakameva vaḍḍhati, evamevaṃ yadipi upādinnaṃ anupādinnañca sambhinnaṃ viya pavattati, tathāpi upādinnaṃ na vaḍḍhati, iddhānubhāvena cittajaṃ, tadanusārena utujañca vaḍḍhatīti daṭṭhabbaṃ.</paragraph>
<paragraph line="112"><bold>So</bold>ti so iddhimā. <bold>Evaṃ katvā</bold>ti vuttākārena hatthaṃ vā vaḍḍhetvā te vā āgantvā hatthapāse ṭhite katvā. Pādaṭṭhapanādipi vuttanayeneva veditabbaṃ. <bold>Aparopi</bold> iddhimā. <bold>Tathevā</bold>ti pāṭihāriyakaraṇato pubbe viya. <bold>Tathūpamameta</bold>nti yathā udakapuṇṇāsu nānāpātīsu bahūhi nānācandamaṇḍalesu dissamānesu na tena candamaṇḍalassa gamanādiuparodho, bahūnañca paccekaṃ dassanaṃ ijjhati, tathūpamametaṃ pāṭihāriyaṃ candimasūriyānaṃ gamanādiuparodhābhāvato, bahūnañca iddhimantānaṃ tattha iddhipayogassa yathicchitaṃ samijjhanatoti adhippāyo.</paragraph>
<paragraph line="113" number="397"><bold>Paricchedaṃ katvā</bold>ti abhividhivasena pana paricchedaṃ katvā, na mariyādavasena. Tathā hesa brahmaloke attano kāyena vasaṃ vatteti. <bold>Pāḷī</bold>ti paṭisambhidāmaggapāḷi.</paragraph>
<paragraph line="114"><bold>Yāva</bold><pageBreak edition="V" number="2.0030" /><bold>brahmalokāpi kāyena vasaṃ vattetī</bold>ti ettha yasmā na brahmalokasseva gamanaṃ adhippetaṃ, nāpi brahmalokassa gamanameva, atha kho <pageBreak edition="M" number="2.0031" /> aññathā aññampi. <bold>Yāva brahmalokā</bold>ti pana dūrāvadhinidassanametaṃ, tasmā ‘‘sace brahmalokaṃ gantukāmā hotī’’ti vatvāpi itarampi dassetuṃ <bold>‘‘santikepi dūre adhiṭṭhātī’’</bold>tiādi vuttaṃ. Tattha <bold>pi</bold>-saddo samuccayattho, tena vuttāvasesassa adhiṭṭhāniddhiyā nipphādetabbassa sabbassāpi saṅgaho, na vuttassevāti daṭṭhabbaṃ.</paragraph>
<paragraph line="115"><bold>Yamakapāṭihāriyāvasāne</bold>tiādinā tivikkamassa adhiṭṭhāniddhinipphannatā vuttā, aññattha pana lakkhaṇānisaṃsatā. Tadubhayaṃ yathā aññamaññaṃ na virujjhati, tathā vicāretvā gahetabbaṃ.</paragraph>
<paragraph line="116"><bold>Nīlamātika</bold>nti nīlavaṇṇodakamātikaṃ.</paragraph>
<paragraph line="117"><bold>Mahābodhi</bold>nti aparājitapallaṅkaṃ mahābodhiṃ. <bold>Citte uppanne santike akāsī</bold>ti tathā cittuppattisamanantarameva pathaviṃ, samuddañca saṃkhipitvā mahābodhisantike akāsi.</paragraph>
<paragraph line="118"><bold>Nakkhattadivase</bold>ti mahadivase. <bold>Candapūve</bold>ti candasadise candamaṇḍalākāre pūve. <bold>Ekapattapūramattamakāsī</bold>ti yathā te pamāṇato sarūpeneva antopattapariyāpannā honti, tathā akāsi.</paragraph>
<paragraph line="119"><bold>Kākavaliyavatthusmi</bold>ñca ‘‘bhagavā thokaṃ bahuṃ akāsī’’ti ānetvā sambandhitabbaṃ. Taṃ pana vatthuṃ saṅkhepatova dassetuṃ <bold>‘‘mahākassapatthero kirā’’</bold>tiādi vuttaṃ. <bold>Samāpattiyā</bold>ti nirodhasamāpattiyā.</paragraph>
<paragraph line="120"><bold>Gaṅgātīre</bold>ti tambapaṇṇidīpe gaṅgānadiyā tīre. <bold>Saññaṃ adāsī</bold>ti yathā te yathādhiṭṭhitaṃ sappiṃ passanti, tathā saññaṃ adāsi.</paragraph>
<paragraph line="121"><bold>Tassā</bold>ti yassa brahmuno rūpaṃ daṭṭhukāmo, tassa brahmuno rūpaṃ passati. <bold>Saddaṃ suṇātī</bold>ti dibbāya sotadhātuyā brahmuno saddaṃ suṇāti. <bold>Cittaṃ pajānātī</bold>ti cetopariyañāṇena brahmuno cittaṃ pajānāti. <bold>Karajakāyassa vasenā</bold>ti cātumahābhūtikarūpakāyassa vasena. ‘‘Cittaṃ pariṇāmetī’’ti ettha kiṃ taṃ cittaṃ, kathaṃ vā pariṇāmananti āha <bold>‘‘pādakajjhānacittaṃ gahetvā kāye āropetī’’</bold>ti. Kathaṃ <pageBreak edition="V" number="2.0031" /> pana kāye āropetīti āha <bold>‘‘kāyānugatikaṃ karotī’’</bold>ti. Evampi saddadandharovāyanti vacanapathaṃ pacchindanto āha <bold>‘‘dandhagamana’’</bold>nti. Karotīti <pageBreak edition="M" number="2.0032" /> sambandho. <bold>Kāyagamanaṃ hi dandhaṃ,</bold> dandhamahābhūtapaccayattāti adhippāyo. Ayañhettha attho – dissamānena kāyena gantukāmatāya vasena cittaṃ pariṇāmento yogī pādakajjhānaṃ samāpajjitvā vuṭṭhāya ‘‘idaṃ cittaṃ kāyo viya dandhagamanaṃ hotū’’ti parikammaṃ karoti. Tathā parikammakaraṇaṃ hi sandhāya ‘‘pādakajjhānacittaṃ gahetvā’’ti vuttaṃ. Parikammaṃ pana katvā puna samāpajjitvā ñāṇena adhiṭṭhahanto taṃ cittaṃ kāye āropeti, kāyānugatikaṃ dandhagamanaṃ karoti.</paragraph>
<paragraph line="122"><bold>Sukhasañña</bold>nti sukhasahagataṃ saññaṃ, saññāsīsena niddeso. Lahubhāvena saññātanti <bold>lahusaññaṃ</bold>. Kathaṃ pana iddhicittena saha sukhasaññāya sambhavoti āha <bold>‘‘sukhasaññā nāma upekkhāsampayuttā saññā’’</bold>ti. Sukhanti saññātanti vā <bold>sukhasaññaṃ</bold>. Tenevāha <bold>‘‘upekkhā hi santaṃ sukhanti vuttā’’</bold>ti ekantagarukehi nīvaraṇehi, oḷārikehi anupasantasabhāvehi ca vitakkādīhi vippayogo cittacetasikānaṃ lahubhāvassa kāraṇanti dassento āha <bold>‘‘sāyeva…pe… veditabbā’’</bold>ti. <bold>Taṃ okkantassā</bold>ti taṃ sukhalahusaññaṃ anuppattassa. <bold>Assā</bold>ti yogino. <bold>Gantukāmatā eva ettha pamāṇa</bold>nti ettha etasmiṃ dissamānena kāyena gamane yaṃ ṭhānaṃ gantukāmo, taṃ uddissa gantukāmatāvasena pavattaparikammādhiṭṭhānāni eva pamāṇaṃ, tāvatā gamanaṃ ijjhati. Tasmā magganimmānavāyuadhiṭṭhānehi vināpi icchitadesappatti hotīti. Idāni tamevatthaṃ pākaṭataraṃ kātuṃ <bold>‘‘sati hī’’</bold>tiādi vuttaṃ.</paragraph>
<paragraph line="123"><bold>Kāyaṃ gahetvā</bold>ti karajakāyaṃ ārammaṇakaraṇavasena parikammacittena gahetvā. <bold>Citte āropetī</bold>ti ‘‘ayaṃ kāyo idaṃ cittaṃ viya hotū’’ti pādakajjhānacitte āropeti taggatikaṃ karoti. Tenāha <bold>‘‘cittānugatikaṃ karoti sīghagamana’’</bold>nti. <bold>Cittagamana</bold>nti cittappavattimāha. <bold>Idaṃ pana</bold> cittavasena kāyapariṇāmanapāṭihāriyaṃ. <bold>Cittagamanamevā</bold>ti cittena samānagamanameva. Kathaṃ pana kāyo dandhappavattiko lahuparivattinā cittena samānagatiko hotīti? Na sabbathā samānagatiko. Yatheva hi kāyavasena cittapariṇāmane cittaṃ sabbathā kāyena samānagatikaṃ na hoti. Na hi tadā cittaṃ sabhāvasiddhena attano khaṇena avattitvā garuvuttikassa rūpadhammassa khaṇena vattati. ‘‘Idaṃ cittaṃ ayaṃ kāyo viya hotū’’ti pana adhiṭṭhānena <pageBreak edition="M" number="2.0033" /> dandhagatikassa kāyassa anuvattanato yāva icchitaṭṭhānappatti, tāva kāyagatianulomeneva hutvā santānavasena <pageBreak edition="V" number="2.0032" /> pavattamānaṃ cittaṃ kāyagatiyā pariṇāmitaṃ nāma hoti, evaṃ ‘‘ayaṃ kāyo idaṃ cittaṃ viya hotū’’ti adhiṭṭhānena pageva sukhalahusaññāya sampāditattā abhāvitiddhipādānaṃ viya dandhaṃ avattitvā yathā lahukatipayacittavāreheva icchitaṭṭhānappatti hoti, evaṃ pavattamāno kāyo cittagatiyā pariṇāmito nāma hoti, na ekacittakkhaṇeneva icchitaṭṭhānappattiyā.</paragraph>
<paragraph line="124">Evañca katvā ‘‘seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyyā’’ti idampi upamāvacanaṃ nippariyāyeneva samatthitaṃ hoti. Avassaṃ cetaṃ evaṃ sampaṭicchitabbaṃ, aññathā suttābhidhammapāṭhehi, vinayaaṭṭhakathāya ca virodho siyā, dhammatā ca vilomitā. ‘‘Nāhaṃ, bhikkhave, aññaṃ ekadhammampī’’ti (a. ni. 1.11 ādayo) hi ettha aññagahaṇena rūpadhammā gahitā alahuparivattitāya. Abhidhamme (paṭṭhā. 1.1.10-11) ca purejātapaccayo rūpameva vutto, pacchājātapaccayo ca tasseva. Yattha yattha ca dhammā uppajjanti, tattha tattheva bhijjanti. Natthi desantarasaṅkamanaṃ, na ca sabhāvo aññathā hotīti. Na hi iddhibalena dhammānaṃ kenaci lakkhaṇaṃ aññathattaṃ kātuṃ sakkā, bhāvaññathattameva pana kātuṃ sakkā. <bold>‘‘Tīsupi khaṇesū’’</bold>ti idampi gamanārambhaṃ sandhāya vuttaṃ, na gamananiṭṭhānanti vadanti. <bold>Thero</bold>ti aṭṭhakathācariyānaṃ antare eko thero. <bold>Idhā</bold>ti idaṃ pāṭihāriyaṃ vibhajitvā vuttapāṭhe. <bold>Sayaṃ gamanameva āgataṃ</bold> ‘‘brahmalokaṃ gacchatī’’ti vuttattā.</paragraph>
<paragraph line="125"><bold>Cakkhusotādīna</bold>nti cakkhusotādīnaṃ aṅgānaṃ. Tathā hi vuttaṃ ‘‘sabbaṅgapaccaṅga’’nti, sabbaaṅgapaccaṅgavantanti attho. <bold>Pasādo nāma natthī</bold>ti imināva bhāvajīvitindriyānampi abhāvo vuttoti daṭṭhabbaṃ. <bold>Rucivasenā</bold>ti icchāvasena. <bold>Aññampī</bold>ti bhagavatā kariyamānato aññampi kiriyaṃ karoti. Ayañcettha buddhānubhāvo. Yadi sāvakanimmitesu nānappakāratā natthi, ‘‘sace pana nānāvaṇṇe kātukāmo hotī’’tiādi yaṃ heṭṭhā vuttaṃ, taṃ kathanti? Taṃ tathā tathā parikammaṃ katvā adhiṭṭhahantassa te te vaṇṇavayādivisesā parikammānurūpaṃ ijjhantīti katvā vuttaṃ. Idha pana yathādhiṭṭhite nimmitarūpe sace sāvako ‘‘ime visesā hontū’’ti <pageBreak edition="M" number="2.0034" /> icchati, na ijjhati, buddhānaṃ pana ijjhatīti ayamattho dassitoti na koci virodho.</paragraph>
<paragraph line="126">Idāni yāni tāni ‘‘yāva brahmalokāpi kāyena vasaṃ vattetī’’ti (paṭi. ma. 3.10) pāḷiyā atthadassanavasena vibhattāni ‘‘dūrepi santike adhiṭṭhātī’’tiādīni cuddasa pāṭihāriyāni <pageBreak edition="V" number="2.0033" />, tattha sikhāppattaṃ kāyena vasavattanapāṭihāriyaṃ dassetuṃ <bold>‘‘ettha cā’’</bold>tiādi āraddhaṃ. Tattha <bold>ya</bold>nti kiriyāparāmasanaṃ, tena <bold>‘‘rūpaṃ passatī’’</bold>ti ettha yadetaṃ rūpadassanaṃ, <bold>‘‘saddaṃ suṇātī’’</bold>ti ettha yadetaṃ saddasavanaṃ, <bold>‘‘cittaṃ pajānātī’’</bold>ti ettha yadetaṃ cittajānananti evaṃ dibbacakkhusotacetopariyañāṇakattukaṃ dassanasavanajānanakiriyaṃ parāmasatīti daṭṭhabbaṃ. Ito paresu <bold>santiṭṭhatī</bold>tiādīsupi eseva nayo. <bold>Yampissā</bold>ti yampi assa. Yogino adhiṭṭhānanti sambandho. <bold>Yañca kho</bold>ti ettha <bold>kho</bold>-saddo avadhāraṇattho, visesattho vā, tena ayamevettha kāyena vasavattanapāṭihāriyesu ukkaṭṭhataranti dīpeti. Kasmā? ‘‘Ayaṃ nu kho iddhimā, ayaṃ nu kho nimmito’’ti ekaccassa brahmuno āsaṅkuppādanato. Yadaggena cetaṃ adhiṭṭhitaṃ visesato manomayanti vuccati, tadaggena ukkaṭṭhataranti veditabbaṃ. Tenāha <bold>‘‘ettāvatā kāyena vasaṃ vatteti nāmā’’</bold>ti. Yadi evaṃ kasmā idha sesāni gahitānīti āha <bold>‘‘sesaṃ…pe… vutta’’</bold>nti.</paragraph>
<paragraph line="127" number="398"><bold>Idaṃ nānākaraṇa</bold>nti kāmamimāpi dve iddhiyo adhiṭṭhānavaseneva ijjhanti, tathāpi idaṃ idāni vuccamānaṃ imāsaṃ nānākaraṇaṃ viseso. <bold>Pakativaṇṇaṃ vijahitvā</bold>ti attano pakatirūpaṃ vijahitvā apanetvā, paresaṃ adassetvāti attho. <bold>Kumārakavaṇṇa</bold>nti kumārakasaṇṭhānaṃ. <bold>Dassetī</bold>ti tathā vikubbanto attani dasseti. <bold>Nāgavaṇṇaṃ vā</bold>tiādīsupi eseva nayo. <bold>Hatthimpi dassetī</bold>ti attānampi hatthiṃ katvā dasseti, bahiddhāpi hatthiṃ dasseti. Etadatthameva hi idha ‘‘hatthivaṇṇaṃ vā dassetī’’ti avatvā ‘‘hatthimpi dassetī’’ti (paṭi. ma. 3.13) vuttaṃ. Yaṃ pana keci bahiddhā hatthiādidassanavacanaṃ ‘‘pakativaṇṇaṃ vijahitvā’’ti vacanena vikubbaniddhibhāvena virujjhatīti vadanti, tadayuttaṃ. Kasmā? Pakativaṇṇavijahanaṃ nāma attano pakatirūpassa aññesaṃ adassanaṃ, na sabbena sabbaṃ tassa nirodhanaṃ. Evaṃ sati attānaṃ adassetvā bahiddhā hatthiṃ dassento ‘‘pakativaṇṇaṃ vijahitvā hatthiṃ dassetī’’ti <pageBreak edition="M" number="2.0035" /> vuccamāne ko ettha virodho, attanā pana hatthivaṇṇo hutvā bahiddhāpi hatthiṃ dassante vattabbameva natthi. Tenevāha ‘‘bahiddhāpi hatthiādidassanavasena vutta’’nti. Evañca katvā vikubbaniddhibhāvena ca na koci virodho.</paragraph>
<paragraph line="128">Pāḷiyañca <bold>kumārakavaṇṇaṃ vā</bold>tiādīsu aniyamattho vā-saddo vutto. Tesu ekekasseva karaṇadassanatthaṃ. <bold>Hatthimpī</bold>tiādīsu pana hatthiādīnaṃ bahūnaṃ ekajjhaṃ kātabbābhāvadassanatthaṃ samuccayattho pi-saddo vutto. Tena ‘‘hatthimpi dassetī’’tiādīsu dutiye vuttanayeneva attho gahetabbo.</paragraph>
<paragraph line="129">Iddhimato <pageBreak edition="V" number="2.0034" /> attano kumārakākārena paresaṃ dassanaṃ kumārakavaṇṇanimmānaṃ, na ettha kiñci apubbaṃ pathavīādivatthu nipphādīyatīti kasiṇaniyamena payojanābhāvato <bold>‘‘pathavīkasiṇādīsu aññatarārammaṇato’’</bold>ti vuttaṃ. Satipi vā vatthunipphādane yathārahaṃ taṃ pathavīkasiṇādivaseneva ijjhatīti evampettha kasiṇaniyamena payojanaṃ nattheva. Kumārakavaṇṇañhi dassentena nīlavaṇṇaṃ vā dassetabbaṃ siyā, pītādīsu aññataravaṇṇaṃ vā. Tathā sati nīlādikasiṇāni samāpajjitabbānīti āpannova kasiṇaniyamo. Eseva nayo sesesupi. Evamadhiṭṭhite yadeke pathavīkasiṇavasena ‘‘ekopi hutvā bahudhā hotī’’tiādi (dī. ni. 1.238; ma. ni. 1.147; saṃ. ni. 5.842; paṭi. ma. 3.10) bhāvoti evaṃ pavattena kasiṇaniddesena idha vikubbaniddhiniddese ‘‘pathavīkasiṇādīsu aññatarārammaṇato’’tiādivacanassa virodhaṃ āsaṅkanti, so anokāsovāti daṭṭhabbaṃ. Nimminitabbabhāvena attanā icchitoti <bold>attano kumārakavaṇṇo,</bold> na pana attano daharakāle kumārakavaṇṇoti. <bold>Nāgā</bold>divaṇṇesupi ayaṃ nayo byāpī evāti yadeke ‘‘nāgādinimmāne na yujjati viyā’’ti vadanti, tadapohataṃ daṭṭhabbaṃ.</paragraph>
<paragraph line="130"><bold>Bahiddhāpī</bold>ti <bold>pi</bold>-saddena ajjhattaṃ sampiṇḍeti. Ayañhettha attho – <bold>hatthimpi dassetī</bold>tiādi ajjhattaṃ, bahiddhāpi hatthiādidassanavasena vuttaṃ, na ‘‘kumārakavaṇṇaṃ vā’’tiādi viya ajjhattameva kumārakavaṇṇādīnaṃ dassanavasenāti. Yaṃ ettha vattabbaṃ adhiṭṭhānavidhānaṃ, taṃ heṭṭhā vuttameva.</paragraph>
<paragraph line="131" number="399"><bold>Kāya</bold>nti <pageBreak edition="M" number="2.0036" /> attano karajakāyaṃ. <bold>Vuttanayenevā</bold>ti ‘‘ayaṃ kāyo susiro hotū’’ti parikammaṃ katvā puna ‘‘pādakajjhānaṃ samāpajjitvā vuṭṭhāyā’’ti imaṃ heṭṭhā vuttanayānusāramāha. <bold>Aññaṃ kāya</bold>nti yaṃ manomayaṃ kāyaṃ nimminitukāmo, taṃ. <bold>Muñjamhā</bold>ti muñjatiṇato. <bold>Īsika</bold>nti tassa kaṇḍaṃ. <bold>Kosiyā</bold>ti asikosato. <bold>Karaṇḍāyā</bold>ti peḷāya, nimmokatoti ca vadanti. <bold>Abbāhatī</bold>ti uddharati. <bold>Pavāheyyā</bold>ti ākaḍḍheyya.</paragraph>
<centered line="132">Iddhividhaniddesavaṇṇanā niṭṭhitā.</centered>
<centered line="133">Iti dvādasamaparicchedavaṇṇanā.</centered>
</body>
</document>