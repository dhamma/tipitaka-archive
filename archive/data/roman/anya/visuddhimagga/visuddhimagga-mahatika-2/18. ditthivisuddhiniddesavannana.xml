<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0104n.att6.xml</normativeSource>
    <archivePath>roman/anya/visuddhimagga/visuddhimagga-mahatika-2/18. ditthivisuddhiniddesavannana.xml</archivePath>
    <baseFileName>18. ditthivisuddhiniddesavannana</baseFileName>
    <titlePath>18. Diṭṭhivisuddhiniddesavaṇṇanā - Visuddhimagga-mahāṭīkā-2 - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">18. Diṭṭhivisuddhiniddesavaṇṇanā</chapter>
    <subhead line="2">Nāmarūpapariggahakathāvaṇṇanā</subhead>
    <paragraph line="3" number="662"> Yā <pageBreak edition="M" number="2.0350" /><pageBreak edition="V" number="2.0328" /> visuddhiyo sampādetabbāti sambandho. <bold>Imesu</bold> yathāvicāritesu khandhādīsu vipassanāya <bold>bhūmibhūtesu dhammesu</bold>. Ganthassa uggaṇhanaṃ vācuggatakaraṇaṃ <bold>uggaho,</bold> parito sabbathāpi atthassa ñātumicchā <bold>paripucchā,</bold> savanupaparikkhādivasena tadatthassa manasikāravidhi, tadubhayavasena yasmā tatthapi ñāṇaṃ svāsevitaṃ hoti, tasmā vuttaṃ <bold>‘‘uggahaparipucchāvasena ñāṇaparicayaṃ katvā’’</bold>ti, khandhādīsu sutamayaṃ ñāṇaṃ uppādetvāti attho. <bold>Vitthāritameva,</bold> tasmā tattha vitthāritanayānusārena sīlavisuddhi sampādetabbāti adhippāyo. Upacārasamādhipi appanāsamādhi viya vipassanāya adhiṭṭhānabhāvato cittavisuddhiyevāti āha <bold>‘‘saupacārā’’</bold>ti. <bold>Veditabbā</bold>ti attano santāne nibbattanavaseneva veditabbā. Evañhi tā paccakkhato viditā nāma honti, tasmā veditabbā sampādetabbāti vuttaṃ hoti. <bold>Veditabbā</bold>ti vā samāpattisukhādhigamavasena anubhavitabbāti attho. Na hi kevalena jānanamattena cittavisuddhiyaṃ patiṭṭhito nāma hoti, na ca tattha apatiṭṭhāya uparivisuddhiṃ sampādetuṃ sakkāti.</paragraph>
    <paragraph line="4"><bold>Nāmarūpānaṃ yāthāvadassana</bold>nti nāmassa, rūpassa ca vibhajja yathābhūtasabhāvadassanaṃ. Nāmaggahaṇena cettha vedanādīnaṃ catunnaṃ tebhūmakānaṃ khandhānaṃ gahaṇaṃ, na ‘‘viññāṇapaccayā nāmarūpa’’nti ettha viya viññāṇaṃ vinā, nāpi ‘‘nāmañca rūpañcā’’ti (dī. ni. 3.304, 352; dha. sa. dukamātikā 109) ettha viya sanibbānehi lokuttarakkhandhehi saddhinti daṭṭhabbaṃ.</paragraph>
    <paragraph line="5" number="663"> Yāti pajjati etenāti yānaṃ, samathova yānaṃ samathayānaṃ, taṃ etassa atthīti samathayāniko. Jhāne, jhānūpacāre vā patiṭṭhāya vipassanaṃ anuyuñjantassetaṃ nāmaṃ, tena <bold>samathayānikena</bold><pageBreak edition="V" number="2.0329" />. <bold>‘‘Ṭhapetvā nevasaññānāsaññāyatana’’</bold>nti idaṃ bhavaggadhammānaṃ ādikammikassa duppariggahatāya vuttaṃ. <bold>Lakkhaṇarasādivasena pariggahetabbā</bold> ñāṇena paricchijja gahetabbā, pariggahavidhi pana <bold>khandhaniddese</bold> (visuddhi. 2.421 ādayo) vuttā evāti adhippāyo. Ārammaṇābhimukhanamanaṃ ārammaṇena vinā appavatti, tena namanaṭṭhena, nāmakaraṇaṭṭhena <pageBreak edition="M" number="2.0351" /> vā. Vedanādayo hi arūpadhammā sabbadāpi ca phassādināmakattā pathavīādayo viya kesakumbhādināmantarānāpajjanato attanāva katanāmatāya nāmakaraṇaṭṭhena <bold>‘‘nāma’’</bold>nti vuccanti. Atha vā adhivacanasamphasso viya adhivacanaṃ nāmaṃ antarena anupacitasambhārānaṃ gahaṇaṃ na gacchantīti nāmāyattaggahaṇatāya vedanādayo <bold>‘‘nāma’’</bold>nti vuccanti, rūpaṃ pana vināpi nāmasavanaṃ attano ruppanasabhāveneva gahaṇaṃ gacchati. <bold>Vavatthāpetabba</bold>nti asaṅkarato ṭhapetabbaṃ, aññamaññaṃ, rūpena ca amissitaṃ katvā citte ṭhapetabbanti attho.</paragraph>
    <paragraph line="6">Nāmarūpapariggaho ca nāma yāvadeva tassa paṭinissajjanatthanti tadanurūpameva nidassanaṃ dassento <bold>‘‘yathā nāmā’’</bold>tiādimāha. <bold>Ruppanato</bold>ti ettha ruppanaṭṭho ‘‘sītādivirodhipaccayasannipāte visadisuppattī’’tiādinā (visuddhi. mahāṭī. 2.432) <bold>khandhaniddesavaṇṇanāyaṃ</bold> vuttoyeva. Evaṃ visuṃ nāmapariggahaṃ, rūpapariggahañca dassetvā idāni ekajjhaṃ nāmarūpapariggahaṃ dassetuṃ <bold>‘‘tato namanalakkhaṇa’’</bold>ntiādi vuttaṃ.</paragraph>
    <paragraph line="7" number="664"> Iti arūpamukhena vipassanābhinivesaṃ dassetvā idāni rūpamukhena taṃ dassento <bold>‘‘suddhavipassanāyāniko panā’’</bold>tiādimāha. Tattha samathayānikassa samathamukhena vipassanābhiniveso, vipassanāyānikassa pana samathaṃ anissāyāti āha <bold>‘‘suddhavipassanāyāniko’’</bold>ti, samathabhāvanāya amissitavipassanāyānavāti attho. <bold>Ayameva vā samathayāniko</bold>ti yathāvutto samathayāniko eva vā. Tena samathayānikassāpi rūpamukhena vipassanābhiniveso labbhati, na arūpamukhenevāti dasseti. <bold>Tesaṃ tesaṃ dhātupariggahamukhāna</bold>nti ‘‘yaṃ thaddhalakkhaṇaṃ, ayaṃ pathavīdhātū’’tiādinā (visuddhi. 1.308) saṅkhepamanasikārādivasena vuttesu terasasu dhātupariggahamukhesu. Kammasamuṭṭhāno nāma keso cammabbhantaragato. <bold>Tatthevā</bold>ti tasmiṃyeva kammasamuṭṭhāne kese. Kāyappasādassa viya bhāvassāpi sakalasarīrabyāpitāya <bold>‘‘bhāvassa atthitāyā’’</bold>ti vuttaṃ. Puna <bold>tatthevā</bold>ti tasmiṃyeva kesasaññite rūpasamudāye. <bold>Aparānipī</bold>ti pubbe vuttāni kammasamuṭṭhānāni vīsati, imāni āhārasamuṭṭhānādīni catuvīsati <pageBreak edition="V" number="2.0330" /> rūpānīti sabbānipi <bold>catucattālīsa,</bold> tañca <pageBreak edition="M" number="2.0352" /> kho tattha labbhamānasantatisīsasāmaññena veditabbaṃ. <bold>‘‘Catucattālīsā’’</bold>ti ca idaṃ saddassa aniyatattā vuttaṃ. Na hi sabbakālaṃ utucittato rūpaṃ uppajjantaṃ sasaddameva uppajjatīti. <bold>Eva</bold>nti yathā kese, evaṃ lomādīsu catusamuṭṭhānikesu. <bold>Catuvīsatikoṭṭhāsesū</bold>ti dvattiṃsāya koṭṭhāsesu vakkhamāne aṭṭha koṭṭhāse apanetvā catuvīsatikoṭṭhāsesu. Sedādīnaṃ ātapūpatāpādinā, cittavikārena ca uppajjanato te <bold>utucittasamuṭṭhānā</bold> vuttā.</paragraph>
    <paragraph line="8">Dvattiṃsakoṭṭhāsagatesu rūpesu pākaṭesu jātesu tadaññānipi pākaṭāni hontīti tānipi dassetuṃ <bold>‘‘apare’’</bold>tiādi vuttaṃ. Tattha <bold>apare dasa ākārā</bold>ti tejovāyokoṭṭhāsavasena apare dasa ākārā. <bold>Kammaje</bold>ti bhūtakathanaṃ, na visesanaṃ asitādiparipācakassa tejassa akammajassa abhāvato. <bold>Tathā cittaje</bold>ti ca ekantacittasamuṭṭhānattā assāsapassāsānanti keci, taṃ na, acittajasantāne pavattānaṃ utujabhāvato. Abbhantaraṭṭhā eva hi te cittajā, na bahiddhā, tasmā tattha <bold>‘‘cittaje’’</bold>ti idaṃ visesanameva, ayañca attho heṭṭhā ānāpānakathāyaṃ vuttoyeva. <bold>Sesesū</bold>ti santappanādivasena ceva uddhaṅgamādivasena ca pavattesu tejovāyokoṭṭhāsesu.</paragraph>
    <paragraph line="9">Cakkhudasakādīsu padhānarūpaṃ cakkhādayoti tesu labbhamānaṃ vatthudvārabhāvaṃ avayavakiccaṃ samudāye āropetvā vuttaṃ <bold>‘‘vatthudvāravasena pañca cakkhudasakādayo’’</bold>ti. Vatthuvasena hadayavatthudasakañcāti yojetabbaṃ, ekayoganiddiṭṭhānampi ekadeso anuvattatīti. <bold>Sabbānipī</bold>ti yathāvuttagaṇanāyaṃ catunnavuticatusatādhikāni sahassarūparūpāni. Koṭṭhāsāvayavānaṃ pana tadavayavakalāpānañca bhede gayhamāne ativiya tato bahutaro rūpabhedo hoti, so pana bhedo idha ādikammikassa duppariggahoti na gahetabbo.</paragraph>
    <paragraph line="10">Kāmaṃ vatthuvasenāpi arūpadhammā pākaṭā honti, dvāravasena pana pariggaho anākuloti katvā vuttaṃ <bold>‘‘dvāravasena arūpadhammā pākaṭā</bold><bold>hontī’’</bold>ti <pageBreak edition="M" number="2.0353" />. Sabbasaṅgāhikavasena <bold>‘‘ekāsīti lokiyacittānī’’</bold>ti vuttaṃ, lābhino eva pana mahaggatacittāni supākaṭāni honti. <bold>Avisesenā</bold>ti sādhāraṇato. Phassādayo hi satta cetasikā cakkhuviññāṇādīhipi uppajjanato sabbacittuppādasādhāraṇā. <bold>Sabbepi te</bold>ti ekāsīti lokiyacittāni, taṃsampayuttaphassādayoti <pageBreak edition="V" number="2.0331" /> sabbepi te arūpadhamme. Ārammaṇādivibhāgena pana cittuppādabhede gayhamāne tato bahutaro eva hoti, so pana idha nādhippeto.</paragraph>
    <paragraph line="11" number="665"> Assa cakkhupasādassa nissayabhūtā pana catasso dhātuyoti sambandho. Sahajātarūpāni tassa cakkhupasādassa icceva sambandho. <bold>Tatthevā</bold>ti tasmiṃyeva sasambhāracakkhupadese. <bold>Anupādinnarūpānī</bold>ti pubbe vuttarūpānaṃ upādinnarūpattā vuttaṃ, akammajarūpānīti attho. <bold>Sesānī</bold>ti paṭhamaṃ cakkhuno vuttattā tato sesāni, tena pana saddhiṃ catupaññāsa rūpāni honti. Cakkhudasakādīsu ekassapi aggahetabbato <bold>‘‘avasesāni tecattālīsa rūpānī’’</bold>ti vuttaṃ. Saddassa aniyatattā taṃ aggahetvā ‘‘tecattālīsa rūpānī’’ti vatvā puna utucittasamuṭṭhāne dve sadde gahetvā <bold>‘‘pañcacattālīsā’’</bold>ti kecivādo dassito.</paragraph>
    <paragraph line="12"><bold>Avasesarūpānī</bold>ti ‘‘dasa dhātuyo’’ti vutte dvādasa rūpadhamme ṭhapetvā avasesāni cha nipphannarūpāni. Rūparūpāneva hi idha pariggayhanti, na rūpaparicchedavikāralakkhaṇāni. Cakkhusannissayarūpārammaṇabhāvasāmaññena, cittabhāvasāmaññena ca kusalākusalavipākatāya duvidhampi cakkhuviññāṇaṃ cittantveva vuttaṃ. <bold>Eva</bold>nti iminā ‘‘cakkhuṃ nissāyā’’tiādinā vuttaṃ, avuttañca ‘‘sotaṃ nissāyā’’tiādikaṃ saṅgaṇhāti. <bold>Manoviññāṇadhātū</bold>ti etthapi ‘‘ekā’’ti padaṃ ānetvā sambandhitabbaṃ ‘‘ekā manoviññāṇadhātū’’ti. Aḍḍhena ekādasa <bold>aḍḍhekādasa,</bold> aḍḍhaṃ vā ekādasamaṃ etāsanti <bold>aḍḍhekādasa. Aḍḍhaṭṭhamā</bold>ti etthāpi eseva nayo.</paragraph>
    <paragraph line="13" number="666"><bold>Cakkhudhātuyaṃ vuttanayenevā</bold>ti ‘‘yaṃ loko setakaṇhamaṇḍalavicitta’’ntiādinā (visuddhi. 2.665) vuttanayena.</paragraph>
    <paragraph line="14" number="667"><bold>Idha bhikkhu imasmiṃ sarīre</bold>ti ajjhattaṃ vipassanābhinivesadassanavasena vuttaṃ. Teneva hi ekasseva bhāvassa gahitattā <bold>‘‘sattarasa</bold><pageBreak edition="M" number="2.0354" /><bold>rūpāni sammasanupagānī’’</bold>ti āha. Sammasituṃ sakkuṇeyyāni sammasanaṃ upagacchantīti <bold>sammasanupagāni,</bold> sammasanīyānīti attho. <bold>Ākāra</bold>-ggahaṇena viññattidvayaṃ vuttaṃ, <bold>vikāra</bold>-ggahaṇena lahutādittayaṃ, itarena ākāsadhātūti vadanti. <bold>Ākāra</bold>-ggahaṇena pana viññattidvayena saddhiṃ lakkhaṇarūpamāha. Tampi hi rūpānaṃ uppajjanādiākāramattanti. <bold>Antaraparicchedo</bold>ti taṃtaṃkalāpānaṃ asaṅkarakāraṇatāya antarabhūto paricchedo <pageBreak edition="V" number="2.0332" />. Yadi na sammasanupagāni, ākārādimattāni ca, kathaṃ rūpānīti āha <bold>‘‘apica kho’’</bold>tiādi.</paragraph>
    <paragraph line="15" number="668"> Evaṃ dvācattālīsāya koṭṭhāsānaṃ vasena vitthārato rūpapariggahaṃ tadanusārena vitthārato eva nāmapariggahaṃ vibhāvetvā tato saṃkhittasaṃkhittatarasaṃkhittatamavasena, aṭṭhārasadhātuvasena, dvādasāyatanavasena, pañcakkhandhavasena ca rūpārūpapariggahaṃ dassetvā atisaṃkhittanayenāpi dassetuṃ <bold>‘‘yaṃ kiñci rūpa’’</bold>ntiādi vuttaṃ.</paragraph>
    <paragraph line="16">Yathā ca dhātuādivasena, evaṃ indriyasaccapaṭiccasamuppādavasenapi rūpārūpapariggaho veditabbo. Kathaṃ? Indriyavasena tāva cakkhādīni pañca, itthipurisindriyāni cāti satta indriyāni rūpaṃ, manindriyaṃ, pañca vedanindriyāni, saddhādīni pañca cāti ekādasa nāmaṃ, jīvitindriyaṃ nāmañca rūpañca, pacchimāni tīṇi idha anadhippetāni lokuttarattā. Dukkhasaccaṃ nāmañca rūpañca, samudayasaccaṃ nāmaṃ, itarāni idha nādhippetāni lokuttarattā. Paccayākāre ādito tīṇi aṅgāni nāmaṃ, catutthapañcamāni nāmañca rūpañca, chaṭṭhasattamaaṭṭhamanavamāni nāmaṃ, dasamaṃ nāmañceva nāmarūpañca, pacchimāni dve paccekaṃ nāmañca rūpañcāti evaṃ tattha tattha vuttanayānusārena indriyasaccapaccayākāravasenapi nāmarūpapariggaho kātabbo. Evaṃ pana nāmarūpapariggahassa vibhāgena kathane payojanaṃ heṭṭhā vuttameva.</paragraph>
    <paragraph line="17" number="669"> Kāmaṃ vedanādīsu arūpadhammesu na uttaruttarā viya purimapurimā sukhumā, tathāpi saṅghaṭṭanena vikāraāpajjanake rūpadhamme upādāya sabbepi te sukhumā evāti āha <bold>‘‘sukhumattā arūpaṃ na upaṭṭhātī’’</bold>ti. <bold>Sammasitabba</bold>nti sammadeva lakkhaṇādito vīmaṃsitabbaṃ. <bold>Manasikātabba</bold>nti tathā citte ṭhapetabbaṃ. <bold>Pariggahetabba</bold>nti paricchedakārikāya paññāya paricchijja gahetabbaṃ. <bold>Vavatthapetabba</bold>nti aññamaññaṃ asaṅkarato vinicchitabbaṃ. <bold>Assā</bold>ti yogino <pageBreak edition="M" number="2.0355" />. <bold>Suvikkhālita</bold>nti suvisodhitaṃ. Ādikammikassa hi kammaṭṭhānaṃ pariggaṇhantassa yāva dhammā suparibyattaṃ na upatiṭṭhanti, tāva te tappaṭicchādakasammohabalena abhibhūtā avisuddhā nāma honti, asaṅkarato upaṭṭhānābhāvato aññamaññañca jaṭitā. Yadā pana sammasanādividhinā taṃ vibhūtaṃ hoti, tadā te suvikkhālitā, nijjaṭā ca nāma honti. Tenāha <bold>‘‘yathā yathā hī’’</bold>tiādi. Ādikammikassa arūpadhammā yebhuyyena rūpadhamme ārabbha pavattanākārena <pageBreak edition="V" number="2.0333" /> gahaṇaṃ gacchantīti katvā vuttaṃ <bold>‘‘tadārammaṇā arūpadhammā’’</bold>ti. Teneva hi heṭṭhā ‘‘tassevaṃ pariggahitarūpassa dvāravasena arūpadhammā pākaṭā hontī’’ti vuttaṃ, na vatthuvasenāti.</paragraph>
    <paragraph line="18">Idāni rūpapariggaho arūpapariggahassa upāyo, upatthambho cāti yathāvuttamatthaṃ upamāhi pakāsetuṃ <bold>‘‘yathā hī’’</bold>tiādi vuttaṃ. <bold>Mukhanimitta</bold>nti mukhassa paṭibimbaṃ. Tatridaṃ upamāsaṃsandanaṃ – cakkhumā puriso viya yogāvacaro, tassa cakkhu viya yogino kammaṭṭhānapariggāhakañāṇaṃ, ādāsaṃ viya rūpapariggaho, mukhanimittaṃ viya arūpapariggaho, ādāsassa aparisuddhakālo viya rūpapariggahassa avikkhālitakālo, tadā mukhanimittassa apaññāyanaṃ viya rūpapariggahassa avisuddhatāya arūpadhammānaṃ anupaṭṭhānaṃ, ādāsassa punappunaṃ parimajjanaṃ viya rūpapariggahassa punappunaṃ visodhanaṃ, suparimajjite ādāse subyattaṃ mukhanimittassa paññāyanaṃ viya suvikkhālite nijjaṭe rūpapariggahe arūpadhammānaṃ suṭṭhu upaṭṭhānanti. Iminā nayena <bold>telatthikopamā</bold>dīsupi yathārahaṃ upamāsaṃsandanaṃ veditabbaṃ. <bold>Tilapiṭṭha</bold>nti tilacuṇṇaṃ. <bold>Katakaṭṭhi</bold>nti katakabījaṃ. <bold>Kalalakaddama</bold>nti tanukaddamaṃ.</paragraph>
    <paragraph line="19"><bold>Tappaccanīkakilesā</bold>ti tassa arūpadhammapariggāhakañāṇassa vibandhabhāvena paṭipakkhabhūtā sammohādikilesā. <bold>Ucchu</bold>ādiupamāsu idaṃ mukhamattassa dassanaṃ – yathā ucchurasaṃ gahetukāmo ucchūni ucchuyante pakkhipitvā ekavāraṃ dvivāraṃ yantakkamanamattena ucchurase anikkhamante na ucchūni chaḍḍetvā gacchati, yathā vā core gahetvā tehi katakammaṃ jānitukāmo dvattippahāramattena tesu tamatthaṃ akathentesu na te muñcati, yathā vā pana godammako goṇaṃ dametukāmo dhure taṃ yojetvā ekavāraṃ dvivāraṃ tasmiṃ pathena agacchante na vissajjeti, yathā <pageBreak edition="M" number="2.0356" /> ca dadhiṃ manthetvā navanītaṃ gahetukāmo dadhikalasiyaṃ manthaṃ pakkhipitvā sakiṃ, dvikkhattuṃ vā manthassa bhamanamattena navanīte anuppajjante na dadhiṃ chaḍḍeti, yathā vā pana macche pacitvā khāditukāmo ekavāraṃ dvivāraṃ aggidānamattena macchesu apaccantesu na te chaḍḍeti. ‘‘Atha kho naṃ punappunaṃ parimajjatī’’ti ettha vuttanayānusārena ‘‘atha kho naṃ ucchuyante punappunaṃ uppīḷetī’’tiādinā sabbattha upamattho yojetabbo.</paragraph>
    <subhead line="20">Arūpadhammānaṃ upaṭṭhānākārakathāvaṇṇanā</subhead>
    <paragraph line="21" number="670"> Ākirīyanti <pageBreak edition="V" number="2.0334" /> abhimukhā honti etehīti ākārā, arūpadhammānaṃ upaṭṭhānassa mukhabhūtā phusanānubhavanavijānanappakārāti āha <bold>‘‘arūpadhammā tīhi ākārehi upaṭṭhahantī’’</bold>tiādi. Ārammaṇe pavattamānesu cittacetasikesu asatipi pubbāpariye phusanalakkhaṇo phasso, tattha sabbapaṭhamaṃ abhinipatanto viya hotīti vuttaṃ <bold>‘‘paṭhamābhinipāto phasso’’</bold>ti. Tenassa phusanākārena supākaṭabhāvena upaṭṭhānaṃ dasseti. Phasse pana upaṭṭhite yasmiṃ ārammaṇe so phasso, tassa anubhavanalakkhaṇā vedanā, sañjānanalakkhaṇā saññā, āyūhanalakkhaṇā cetanā, paṭivijānanalakkhaṇaṃ viññāṇanti imepi pākaṭā hontīti āha <bold>‘‘taṃsampayuttā vedanā’’</bold>tiādi. Evaṃ salakkhaṇasaṅkhepato catudhātuvavatthānavasena phassamukhena arūpapariggahaṃ dassetvā idāni vitthārato catudhātuvavatthānavasena taṃ dassetuṃ <bold>‘‘tathā kese’’</bold>tiādi vuttaṃ. Tattha <bold>kese pathavīdhātū</bold>ti kesasaṅkhāte pathavīkoṭṭhāse pathavīdhātu. Lakkhaṇavibhattito hi dhātuvavatthānadassanametaṃ.</paragraph>
    <paragraph line="22">Punapi dvinnaṃ dhātuvavatthānānaṃ vasena vedanāmukhena arūpapariggahaṃ dassetuṃ <bold>‘‘ekassā’’</bold>tiādi vuttaṃ. Tattha <bold>tassa rasānubhavanakavedanā</bold>ti thaddhabhāvasaṅkhātassa phoṭṭhabbasabhāvassa anubhavanavasena pavattavedanā.</paragraph>
    <paragraph line="23"><bold>Aparassā</bold>ti etthāpi vuttanayeneva sambandho veditabbo. Tattha <bold>ārammaṇapaṭivijānana</bold>nti thaddhatāsaṅkhātaphoṭṭhabbārammaṇapaṭivijānanaṃ. Kāyadvārābhinihataṃ, kevalaṃ vā manodvārikajavanaviññāṇamāha. Tañhi ‘‘pathavīdhātu <pageBreak edition="M" number="2.0357" /> kakkhaḷalakkhaṇā’’ti paṭivijānāti, itaraṃ pana kakkhaḷalakkhaṇapaṭivijānanamattamevāti.</paragraph>
    <paragraph line="24"><bold>Eteneva upāyenā</bold>ti yvāyaṃ salakkhaṇasaṅkhepato, salakkhaṇavibhattito ca dhātuvavatthānavasena rūpapariggahaṃ dassetvā tattha ṭhitassa phassādimukhena arūpapariggaṇhanupāyo dassito, eteneva upāyena. <bold>Kammasamuṭṭhānakese</bold>ti catusamuṭṭhānakesato niddhārite kammasamuṭṭhānakese. <bold>Kakkhaḷalakkhaṇātiādinā nayenā</bold>ti <bold>ādi</bold>-saddena na kevalaṃ ‘‘paggharaṇalakkhaṇā āpodhātū’’tiādinā lakkhaṇavisesena saddhiṃ dhātvantarāniyeva, atha kho ekasamuṭṭhānādibhedāni koṭṭhāsantarānipīti <pageBreak edition="V" number="2.0335" /> daṭṭhabbaṃ. Tenevāha <bold>‘‘dvācattālīsāya dhātukoṭṭhāsesū’’</bold>ti. <bold>Sabbaṃ nayabhedaṃ anugantvā</bold>ti yvāyaṃ dvācattālīsāya dhātukoṭṭhāsesu pathavīdhātuādīnaṃ lakkhaṇādito vavatthāpanavasena nānāvidho rūpapariggahanayo vutto, taṃ sabbaṃ nayabhedaṃ nayavisesaṃ anugantvā, cakkhudhātuādīsu rūpapariggahamukhesu arūpapariggahadassanavasena yojanā kātabbāti adhippāyo. Tatridaṃ yojanāmukhamattadassanaṃ – ekassa tāva ‘‘cakkhudhātu rūpābhighātārahabhūtappasādalakkhaṇā, daṭṭhukāmatānidānakammasamuṭṭhānabhūtappasādalakkhaṇā vā’’tiādinā (dha. sa. aṭṭha. 600) nayena dhātuyo pariggaṇhantassa ‘‘paṭhamābhinipāto phasso, taṃsampayuttā vedanā’’ti sabbaṃ yojetabbaṃ. Tathā ‘‘yathāvuttalakkhaṇāya cakkhudhātuyā rasānubhavanakavedanā vedanākkhandho’’tiādi yojetabbaṃ. Tathā ‘‘yathāvuttalakkhaṇā cakkhudhātū’’ti, ‘‘ārammaṇapaṭivijānanaṃ viññāṇaṃ viññāṇakkhandho’’tiādinā sabbaṃ yojetabbaṃ. Āyatanādivasena rūpapariggahamukhesupi eseva nayo.</paragraph>
    <paragraph line="25" number="671"> Yathā nāma heṭṭhimajhānaṃ subhāvitaṃ vasībhāvaṃ pāpitameva uparijhānassa pādakaṃ padaṭṭhānaṃ hoti, na paṭiladdhamattaṃ, evaṃ rūpapariggaho suvisuddho nijjaṭo niggumbo eva arūpapariggahassa pādakaṃ padaṭṭhānaṃ hoti, na avisuddho, tasmā rūpārūpassa ekadesepi anupaṭṭhite so avisuddho eva nāma hoti, pageva bahūsu anupaṭṭhitesūti dassento āha <bold>‘‘sace hī’’</bold>tiādi. <bold>Pabbateyyā gāvī viya</bold> bālā abyattā akhettaññū.</paragraph>
    <paragraph line="26"><bold>Khaggenā</bold>ti <pageBreak edition="M" number="2.0358" /> khaggaggena. <bold>Samugga</bold>nti mañjūsāsadisaṃ mahāsamuggaṃ. Apariggahitakammaṭṭhānassa avibhattaṃ viya upaṭṭhahantampi nāmarūpaṃ vibhattasabhāvameva, tassa ca vibhāgo kammaṭṭhānapariggahesu pākaṭo hotīti ca dassanatthaṃ samuggavivaraṇaṃ, yamakatālakandaphālanañca nidassanabhāvena vuttaṃ. Yamakatālakandañhi bhinnasantānampi abhinnaṃ viya upaṭṭhāti, evaṃ rūpārūpadhammāti. <bold>Sabbepi tebhūmake dhamme nāmañca rūpañcāti dvedhā vavatthapetī</bold>ti ettha kiñcāpi sabba-saddo anavasesapariyādāyako, nāmarūpabhāvo pana aññamaññavidhuroti na tadubhayaṃ samudāyavasena parisamāpayetabbaṃ, tasmā ‘‘yadettha namanalakkhaṇaṃ, taṃ nāmaṃ. Yaṃ ruppanalakkhaṇaṃ, taṃ rūpa’’nti evaṃ dvedhā vavatthapetīti attho. Evaṃ vavatthapentoyeva ca tadubhayavinimuttassa tebhūmakadhammesu kassaci dhammassa abhāvato ‘‘sabbepi tebhūmakadhamme nāmañca rūpañcāti dvedhā vavatthapetī’’ti vuccati. ‘‘Nāmañca rūpañcā’’ti eteneva <pageBreak edition="V" number="2.0336" /> tassa duvidhabhāve siddhe ‘‘dvedhā vavatthapetī’’ti idaṃ nāmarūpavinimuttassa aññassa abhāvadassanatthaṃ. Tenevāha <bold>‘‘nāmarūpamattato uddha’’</bold>ntiādi. ‘‘Sabbepi tebhūmake dhamme’’ti pana sabbaggahaṇañcettha sammasamanupagassa dhammassa anavasesetabbatāya vuttaṃ. Tañhi anavasesato pariññeyyaṃ ekaṃsato virajjitabbaṃ, tato ca cittaṃ virājayaṃ pamocetabbaṃ. Tenāha bhagavā –</paragraph>
    <indent line="27">‘‘Sabbaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Sabbañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā’’ti (saṃ. ni. 4.26-27).</indent>
    <paragraph line="28">Yadi tebhūmakaṃ dhammajātaṃ anavasesato gahitaṃ ‘‘nāmarūpa’’nti, yaṃ ito bāhirakehi padatthabhāvena parikappitaṃ, seyyathidaṃ – pakatiādi drabyādi jīvādi kāyādi. Tattha kathaṃ paṭipajjitabbanti? Ummattakavipallāsasadise asammāsambuddhapavedite kā tattha aññā paṭipatti aññatra ajjhupekkhanato. Atha vā tepi nāmarūpantogadhabhāvābhāvavasena nicchitā evāti veditabbā. Kathaṃ? Pakati, mahā, ahaṃkāro, tammattāni, indriyāni, bhūtāni, purisoti ete pakatiādayo. Tattha samabhāvena pavattamānānaṃ sattarajatamasaṅkhātānaṃ sukhadukkhamohānaṃ samudāyo <bold>pakati, padhāna</bold>nti ca vuccati. Sattamattasampavedanīyo <bold>mahā,</bold> buddhīti keci. Sattarajādīsu <pageBreak edition="M" number="2.0359" /> abhimāno <bold>ahaṃkāro,</bold> asmimattāti keci. Saddaphassarūparasagandhā <bold>tammattāni</bold> aññamaññavisiṭṭhānaṃ pathavīādīnaṃ ekuttaratādassanato ekuttarāni tammattānīti vijjhavāsiekalakkhaṇehi tammattehi ekalakkhaṇā visesā sajiyanti, sukhumabhāvena pana nesaṃ sampavesanato ekuttaratāti keci. Sotādīni pañca savanādivuttikāni <bold>buddhindriyāni,</bold> vacanādānavicaraṇussaggānandakiccāni vācādīni pañca <bold>kammindriyāni</bold>. Mano antokaraṇaṃ, itaraṃ bāhirakaraṇaṃ. Gandhādīhi āraddhāni pathavīudakaaggivāyuākāsāni <bold>bhūtāni,</bold> cetanāsabhāvo <bold>puriso</bold>ti evaṃ pakatiādīni sarūpato veditabbāni.</paragraph>
    <paragraph line="29">Tattha hi <bold>pakati</bold> tāva sukhadukkhamohamattatāya nāmaṃ, samavisamabhāvāpattito aniccā, dukkhā, saṅkhatā ca āpannā. <bold>Mahā</bold>pi ‘‘tasmā aliṅgato liṅgavisesāmatto mahā uppajjatī’’ti vacanato, buddhibhāvānujānanato ca nāmaṃ, aniccaṃ, saṅkhatameva ca āpannaṃ. ‘‘Tasmā <pageBreak edition="V" number="2.0337" /> mahato cha visesā sajiyantī’’ti sakkate vacanato ‘‘asmī’’ti gahaṇanimittabhāvānujānanena <bold>ahaṃkāro</bold> abhimānoti katvā nāmaṃ, tato eva aniccasaṅkhatabhāvāpatti cassa siddhā. Itaraṃ <bold>tammattapañcakaṃ</bold> gandharasarūpaphassasaddabhāvānujānanato rūpaṃ, arūpanti pana kāpilānaṃ micchābhinivesamattaṃ. Te hi soḷasa visesā pañca bhūtāni, ekādasindriyāni bhūtehi bhūtavisesānīti gandhāditammattehi tannissayāni pathavīāpotejovāyoākāsasaṅkhātāni bhūtāni icchitāni. ‘‘Tabbisesā ca nānājātikā ahaṃkārato ca indriyānī’’ti vacanato sotakāyacakkhujivhāghānavācāpāṇipādapāyūpatthāni ceva mano cāti <bold>ekādasindriyāni</bold>.</paragraph>
    <paragraph line="30">Tattha <bold>mano</bold> nāmaṃ, itarāni sabbāni rūpaṃ. <bold>Vācā</bold>ti cettha atthāvajotakassa akkharasamudāyassa gahaṇaṃ. Imesaṃ pana dhammino dhammassa anaññatthassa icchitattā siddhāva aniccatā pariṇāmapakkhe, abhibyattipakkhepi yadi tabbisayañāṇuppādena abhibyañjanaṃ siddhāva aniccatā, atha tato pubbepi ñāṇaṃ attheva. Akkhabyattivādo pana siyāti idamettha disāmattaṃ. Drabyaguṇakammasāmaññavisesasamavāyā <bold>drabyādikā</bold>. Tattha pathavī āpo <pageBreak edition="M" number="2.0360" /> tejo vāyu ākāso kālo disā attā manoti nava <bold>drabyāni</bold>. Sadda rūpa rasa gandha phassa saṅkhā parimāṇāni puthūtva saṃyoga viyoga paratvā paratva buddhi sukha dukkha icchā dosa payatta gurutva dravatva sneha vegā saṅkhārā diṭṭhā ceti evamete tevīsati <bold>guṇā</bold>. Ukkhepanaṃ avakkhepanamākucanaṃ pasāraṇaṃ gamanamiti pañca <bold>kammāni</bold>. Aññamaññavisiṭṭhesu avisiṭṭhamabhidhānaṃ paccayo hoti. Saṃ-iti yato drabyaguṇakammesu sā atthi evāti etaṃ <bold>mahāsāmaññaṃ</bold>. Pathavīādīsu anuvattibyāvuttibuddhinimittaṃ drabyatvādi, taṃ yathā drabyatva guṇatva kammatva ghaṭatvādi, eso <bold>sāmaññaviseso</bold>. Iha tantesu paṭo, kapālesu ghaṭoti iheti yato hetuhetuphalānaṃ sambandho samavāyoti vutto, <bold>samavāyo</bold>ti evamete <bold>drabyādikā</bold>.</paragraph>
    <paragraph line="31">Tattha pathavī āpa teja vāyū bhūtarūpaṃ, ākāsaṃ tesaṃ abhāvamattaṃ, paricchedo vā, candasūriyādiparivattanaṃ, dhammappavattiñca upādāya paññattimattaṃ <bold>kālo</bold>. Tathā <bold>disā, attā</bold> ca. <bold>Mano</bold> nāmaṃ. <bold>Saddarūparasagandhā</bold> rūpameva. Tathā <bold>phasso</bold> bhūtattayasabhāvato. <bold>Saṅkhā</bold> ekādikā taṃ taṃ upādāya paññattimattaṃ. Tathā avayavasamudāye guṇavisesavasena, saṇṭhānavisesavasena vā mahantaṃ dīghaṃ, tabbipariyāyato aṇu rassanti bhinnalakkhaṇadesesu <bold>puthutva</bold>nti. Bhinnadesajānaṃ sahabhāve <bold>saṃyogo</bold>ti. Tadapāye <bold>viyogo</bold>ti. Samānadisādesagatānaṃ rūpānaṃ mahadabbantarānaṃ vasena paramaparanti <pageBreak edition="V" number="2.0338" /> paññattimattaṃ. <bold>Buddhisukhadukkhaicchādosapayattā</bold> nāmameva. <bold>Gurutva dravatva snehavegā</bold> rūpadhammānaṃ pavattivisesato gahetabbākārā. Itaro <bold>saṅkhāro</bold> ñāṇassa pavattiviseso. <bold>Adiṭṭho</bold>pi dhammādhammabhāvato nāmameva. <bold>Ukkhepanaṃ avakkhepanaṃ ākucanaṃ pasāraṇaṃ gamana</bold>nti rūpadhammānaṃ pavattimattaṃ. Sadisāsadisatāyaṃ sāmaññavisesasaññā, ayuttasambandhe samavāyasamaññāti drabyādīnampi nāmarūpantogadhatā daṭṭhabbā.</paragraph>
    <paragraph line="32">Jīvājīvabandha puñña pāpāsava saṃvaranijjaravimokkhā <bold>jīvādikā</bold>. Tattha <bold>jīvo</bold>ti attā. Puggaladhammādhammākāsakālesu <bold>ajīvasaññā</bold>. Tesu saddaphassarūparasagandhasaṇṭhānabandhabhedasukhumaparaaparāghātappabhācchāyojjākatamāni puggalalakkhaṇanti <bold>puggalo</bold> rūpaṃ rūpadhammānaṃ pavattiākāramattato. <bold>Dhammādhammā</bold> jīvapuggalānaṃ gatiṭṭhitimattatāya tadavisiṭṭhā <pageBreak edition="M" number="2.0361" />. <bold>Ākāsakālā</bold> paññattimattaṃ. <bold>Bandho</bold> ‘‘kammapuggalantarasaṃyogo’’ti vacanato tehi anañño. <bold>Puññapāpāni</bold> nāmanti pākaṭameva. ‘‘Kammapuggalānamāsavo’’ti vacanato puññāpuññasambhave āsavasamaññāti tato avisiṭṭho <bold>āsavo</bold>. ‘‘Āsavanirodho saṃvaro’’ti vacanato paṭipakkhena puññāpuññanirodho <bold>saṃvaro</bold>. ‘‘Kammaphalappavattiyā pakatiyā appavatti nijjaro’’ti vacanato vipākanirodhanimittaṃ <bold>nijjaro. Mokkho</bold>pi ‘‘sabbakammavimokkho’’ti vacanato kammapuggalajīvaviyogo. Tattha <bold>kammapuggalānaṃ</bold> saddādilakkhaṇatāya rūpamattatā puññāpuññamattatāya arūpatā. <bold>Jīvo</bold> ca arūpamattamevāti ayaṃ drabyamokkho. Bhāvamokkho pana jīvassa rāgādibhāvāpariṇāmo rāgādayo nāmamevāti jīvādayopi nāmarūpantogadhā eva.</paragraph>
    <paragraph line="33">Kāyappavattigatijātibandhāpavaggā <bold>kāyādikā</bold>. Tattha pathavīāpatejavāyuattasukhadukkhesu <bold>kāyasamaññā</bold>. Tadavisiṭṭhā pavattigatijātibandhāpavaggā, ‘‘bhāvoti attho, kāyoti anatthantara’’nti vacanato kāyato aññaṃ kiñci natthi. ‘‘Pavattisaññā kiriyāsaṃyogavibhāgesū’’ti vacanato gatiādippakārena pavattā pathavīādayo eva <bold>pavatti</bold> upacāro. ‘‘Tasmiṃ anatthantara’’nti vacanato kāyato anaññā suramanujapetatiracchānanarakūpapattiyo <bold>gatiyo</bold>. Tāsu purimāpurimāvisiṭṭho gatīsu jātassa nicchayopi pavattimattanti tato anaññā kaṇhanīlarattapītasukkaatisukkasaṅkhātā <bold>jātiyo</bold>. Tā uttaruttaravisiṭṭhā aññāṇamoharāgadosatatvāsandassanappāyā <bold>sukkajāti,</bold> antā accantavimuttā avagāhitatvā cāti <bold>sukkajāti</bold><pageBreak edition="V" number="2.0339" />. ‘‘Dosesu bandhasamaññā’’ti vacanato aññāṇādilakkhaṇassa <bold>bandhassa</bold> jīvato anaññatā. Aññāṇādidosābhāvato apavaggasiddhīti <bold>kāyādayopi</bold> nāmarūpamattameva.</paragraph>
    <paragraph line="34">Yopi tattha tattha ‘‘puriso attā jīvo’’tiādipariyāyehi vutto attapadattho, sopi yathārahaṃ nāmarūpamattaṃ upādāya paññatto, nāmarūpamattameva vā. Tena vuttaṃ ‘‘tepi nāmarūpantogadhabhāvābhāvavasena nicchitā evā’’ti.</paragraph>
    <subhead line="35">Sambahulasuttantasaṃsandanākathāvaṇṇanā</subhead>
    <paragraph line="36" number="672"><bold>So</bold>ti <pageBreak edition="M" number="2.0362" /> so vipassanākammiko yogāvacaro. <bold>Eva</bold>nti vuttappakāraparāmasanaṃ. <bold>Yāthāvasarasato</bold>ti yathābhūtasabhāvato. Nāmarūpaṃ vavatthapetvā etamatthaṃ saṃsandetvā vavatthapetīti sambandho. <bold>Lokasamaññāyapi pahānatthāya,</bold> pageva ‘‘satto jīvo’’ti pavattanakamicchābhinivesassāti adhippāyo. Nāmarūpamattatāya avinicchatattā, santānādighanabhedassa ca akatattā abhinivesena vinā samūhekattaggahaṇavasena ‘‘satto’’ti pavatto sammoho <bold>sattasammoho</bold>. Tassa vikkhambhanā <bold>asammohabhūmi. Sambahulasuttantavasenā</bold>ti ‘‘yathāpī’’tiādinā idha vuttānaṃ, avuttānañca ‘‘rūpañca hidaṃ, mahāli, attā abhavissa, nayidaṃ rūpaṃ ābādhāya saṃvatteyyā’’ti (saṃ. ni. 3.59; mahāva. 20) evamādinā sambahulānaṃ suttantānaṃ vasena. ‘‘Nāmarūpamattamevā’’tiādinā vuttamevatthaṃ sandhāyāha <bold>‘‘etamattha’’</bold>nti.</paragraph>
    <paragraph line="37"><bold>Aṅgasambhārā</bold>ti aṅgasambhārahetu. Tannimittaṃ taṃ amuñcitvā sati eva tasmiṃ <bold>‘‘satto’’</bold>ti vohāro.</paragraph>
    <paragraph line="38"><bold>Agārantvevā</bold>ti yathā kaṭṭhādīni paṭicca upādāya tesaṃ nāmaṃ vissajjetvā agāramicceva saṅkhaṃ samaññaṃ gacchati, evaṃ aṭṭhiādīni paṭicca upādāya tesaṃ nāmaṃ vissajjetvā rūpaṃ sarīramicceva saṅkhaṃ gacchatīti yojanā.</paragraph>
    <paragraph line="39"><bold>Dukkhameva sambhotī</bold>ti dukkhadukkhatādibhedaṃ tividhaṃ dukkhameva sambhavati, yathāpaccayaṃ uppajjati, tadeva dukkhaṃ khaṇaṭṭhitipabandhaṭṭhitivasena tiṭṭhati ceva khaṇanirodhaāyukkhayanirodhādivasena <pageBreak edition="V" number="2.0340" /> nirujjhati cāti attho. Idāni dukkhamevāti evakārena nivattitamatthaṃ dassetuṃ <bold>‘‘nāññatrā’’</bold>tiādi vuttaṃ. Tassattho – yathāvuttaṃ dukkhaṃ ṭhapetvā tato aññaṃ kiñci dhammajātaṃ na sambhavati, yo ‘‘satto’’ti vā ‘‘jīvo’’ti vā vucceyya, sabbena sabbaṃ abhāvā kuto tassa nirodhoti.</paragraph>
    <subhead line="40">Upamāhināmarūpavibhāvanākathāvaṇṇanā</subhead>
    <paragraph line="41" number="673"><bold>Ekenākārena saṇṭhitesū</bold>ti yena pakārena akkhādīsu sanniviṭṭhesu rathasamaññā, tena ekena ākārena samavaṭṭhitesu ekajjhaṃ rāsikatesu <pageBreak edition="M" number="2.0363" />. <bold>Evameva</bold>nti sannivesavisiṭṭhe avayavasamudāye santānavasena pavattamāne yathā ‘‘ratho gehaṃ muṭṭhi vīṇā senā nagaraṃ rukkho’’ti vohāramattaṃ, paramatthato pana rathādi nāma kiñci natthi, evamevaṃ. <bold>Upādānakkhandhesū</bold>ti upādānakkhandhasaññitesu rūpārūpadhammesu samuditesu santānavasena pavattamānesu ‘‘satto jīvo’’ti vohāramattaṃ, paramatthato pana satto vā jīvo vā natthīti yāthāvato jānanaṃ. Idaṃ <bold>yathābhūtadassanaṃ</bold> ‘‘diṭṭhivisuddhī’’ti vuccati.</paragraph>
    <paragraph line="42" number="674"><bold>Tassā</bold>ti sattoti gahitassa attano. <bold>Vināsa</bold>nti niruddhassa vināsaṃ. <bold>Avināsa</bold>nti avinassanaṃ, niccatanti attho. Dvayavaseneva hi attavādino ṭhitā, sassato attā, ucchijjatīti vā, ekaccasassatavādopi ettheva samavaruddhoti. <bold>Avināsaṃ anujānanto</bold>ti buddhiādīnaṃ dhammānaṃ vināsaṃ icchantopi ‘‘dhammī nicco kūṭaṭṭho’’ti attano vināsābhāvaṃ anujānanto. <bold>Sassate</bold>ti sassatagāhe. <bold>Patati</bold> katavināsaakatabbhāgamādidosappasaṅgatoti adhippāyo. <bold>Khīranvayassā</bold>ti khīrassa anvayabhūtassa, phalabhūtassāti attho. <bold>Tadanvayassā</bold>ti tassa attano anvayabhūtassa <bold>aññassa</bold> kassaci <bold>abhāvato. Olīyati nāmā</bold>ti ‘‘sassato attā’’ti abhinivesena bhavābhirato hutvā bhavanirodhato saṅkocanaṃ āpajjanto bhaveyeva nilīyati nāma. <bold>Atidhāvati nāmā</bold>ti tattha tattheva hi bhave attā ucchijjatīti ucchedavādī ‘‘ucchijjati attā’’ti gaṇhanto paraṃ maraṇā santaṃ bhavaṃ ‘‘natthī’’ti atikkamanto atidhāvati nāmāti vadanti. Kilesanirodhe pana kammassa avipaccanato bhavanirodhe icchitabbe tathā aggahetvā ‘‘taṃ taṃ bhavavisesaṃ āgamma attā ucchijjatīti evaṃ bhavanirodho hotī’’ti gaṇhanto taṃ atidhāvati nāma.</paragraph>
    <paragraph line="43"><bold>Pariyuṭṭhitā</bold>ti <pageBreak edition="V" number="2.0341" /> abhibhūtā. <bold>Cakkhumanto</bold>ti yathābhūtadassanasaṅkhātena ñāṇacakkhunā cakkhumanto.</paragraph>
    <paragraph line="44">Kāmabhavādibhedo bhavo āramitabbaṭṭhena ārāmo etesanti <bold>bhavārāmā</bold>. Tasmiṃ bhave ratā abhiratāti <bold>bhavaratā</bold>. Bhave sammodaṃ āpannāti <bold>bhavasammuditā</bold>. Tīhipi padehi bhavassādagadhitatāva vuttā. <bold>Cittaṃ na pakkhandatī</bold>ti bhavassādagadhitattā eva bhavanirodhāvahe dhamme cittaṃ na <pageBreak edition="M" number="2.0364" /> anuppavisati. <bold>Nappasīdatī</bold>ti na okappati. <bold>Na santiṭṭhatī</bold>ti na patiṭṭhahati. <bold>Nādhimuccatī</bold>ti na adhimuccati.</paragraph>
    <paragraph line="45"><bold>Aṭṭīyamānā</bold>ti dukkhāpiyamānā. <bold>Harāyamānā</bold>ti lajjamānā. <bold>Jigucchamānā</bold>ti hīḷentā. <bold>Vibhava</bold>nti ucchedaṃ. <bold>Abhinandantī</bold>ti vuttaabhinandanākāradassanaṃ <bold>‘‘yato kira bho’’</bold>tiādi.</paragraph>
    <paragraph line="46"><bold>Bhūta</bold>nti khandhapañcakaṃ. Tañhi yathāsakaṃ paccayehi jātattā, paramatthato vijjamānattā ca bhūtanti vuccati. <bold>Bhūtato</bold>ti yathābhūtasabhāvato, salakkhaṇato, sāmaññalakkhaṇato ca.</paragraph>
    <paragraph line="47" number="675"> Evaṃ sattagāhato avalīyanātidhāvanadose, yathābhūtadassanato nibbidādiguṇe ca suttavaseneva dassetvā idāni nāmarūpamattepi gamanādiattakiccasiddhiṃ dassetuṃ <bold>‘‘tasmā’’</bold>tiādi vuttaṃ. Tattha <bold>tasmā</bold>ti yasmā ‘‘asmī’’ti vā ‘‘aha’’nti vā gāhassa vatthubhūto satto nāma natthi, paramatthato nāmarūpamattameva, tasmā. Sace koci attā nāma natthi, kathamidha nāmarūpamatte gamanādiattakiccasiddhīti codanaṃ sandhāyāha <bold>‘‘dāruyanta’’</bold>ntiādi. <bold>‘‘Khāyatī’’</bold>ti etena yathā nijjīve dārumayayante abbhantare vattamānassa jīvassa vasena saīhassa sabyāpārassa viya upaṭṭhānamattaṃ paccayavisesato, evaṃ nijjīve nāmarūpamatte paccayavisesato gamanādiattakiccasiddhīti saīhassa sabyāpārassa viya upaṭṭhānanti dasseti.</paragraph>
    <paragraph line="48"><bold>Saccato</bold>ti bhūtato, paramatthatoti attho. Suññaṃ jīvena yantamiva abhisaṅkhataṃ paccayavasena pavattīti adhippāyo. <bold>Dukkhassa puñjo</bold> niccāturatāya <bold>tiṇakaṭṭhasadiso</bold> attasuññatāyāti attho. <bold>Etaṃ</bold> nāmarūpaṃ.</paragraph>
    <paragraph line="49"><bold>Yamaka</bold>nti <pageBreak edition="V" number="2.0342" /> yugaḷakaṃ. So ca kho yamakabhāvo aññamaññasannissitabhāvenāti āha <bold>‘‘ubho aññoññanissitā’’</bold>ti. Tato eva ca ekasmiṃ bhijjamānasmiṃ ubho bhijjanti. Na hi kadāci pañcavokārabhave rūpe nirujjhante arūpaṃ anirujjhantaṃ, arūpe vā nirujjhante rūpaṃ anirujjhantaṃ atthi. Svāyaṃ bhaṅgo <bold>paccayā</bold> paccayanirodheneva, nāmarūpanirodhoti attho. <bold>Paccayā</bold>ti vā paccayabhūtā, aññamaññassa paccayā hontāpi ubho bhijjantiyevāti attho.</paragraph>
    <paragraph line="50" number="676"><bold>Daṇḍābhihata</bold>nti <pageBreak edition="M" number="2.0365" /> visesanena daṇḍaṃ, daṇḍābhighātassa paccayaṃ purisavāyāmañca dasseti, bheriyā pana visesitabbatā saddassa asādhāraṇakāraṇatāya. Teneva hi ‘‘aññā bherī’’ti bherīyeva gahitā, na daṇḍādayo. Adissamānarūpatāya saddaṃ nāmaṭṭhāniyaṃ katvā <bold>‘‘evameva’’</bold>ntiādinā upamāsaṃsandanaṃ karoti.</paragraph>
    <paragraph line="51"><bold>Na cakkhuto jāyare</bold>ti na cakkhāyatanato niggacchanavasena jāyanti. Na hi cakkhāyatanassa paccayabhāvūpagamanato pubbe phassapañcamakā labbhanti, na ca padesavanto, yena te tato niggaccheyyuṃ. Tenevāha ‘‘puñjo natthi anāgate’’ti (mahāni. 10). <bold>Na rūpato</bold>ti etthāpi eseva nayo. <bold>‘‘No ca ubhinnamantarā’’</bold>ti idaṃ pana tesaṃ arūpadhammattā appadesatāya vuttaṃ. Kevalaṃ pana yasmiṃ khaṇe paccayasamavāyo, tadā uppajjanamattamevāti āha <bold>‘‘hetuṃ paṭicca pabhavanti saṅkhatā’’</bold>ti, cakkhurūpālokamanasikārādibhedaṃ dhammajātaṃ nissāya paccayabhūtaṃ kāraṇaṃ labhitvā tehi samecca sambhūya katattā saṅkhatā phassādayo dhammā uppajjantīti attho. Tassā pana dhammānaṃ uppattiyā pākaṭaṃ rūpadhammapavattiṃ dassento <bold>‘‘yathāpi saddo pahaṭāya bheriyā’’</bold>ti āha. Phassapañcamaggahaṇañcettha pākaṭaarūpadhammānaṃ dassanaṃ. Sesagāthāsupi eseva nayo.</paragraph>
    <paragraph line="52"><bold>Vatthurūpā</bold>ti hadayavatthuto. Tannissayānaṃ arūpadhammānaṃ bahubhedattā sāmaññavohārena te dassetuṃ <bold>‘‘saṅkhatā’’</bold>ti vuttaṃ.</paragraph>
    <paragraph line="53" number="677"><bold>Nitteja</bold>nti tejahīnaṃ ānubhāvarahitaṃ. Yathā pana taṃ nittejaṃ, taṃ dassetuṃ <bold>‘‘na khādatī’’</bold>tiādi vuttaṃ. Na hi aññathā saddahanussahanādīsu nāmaṃ ‘‘nitteja’’nti sakkā vattuṃ, nāpi rūpaṃ sandhāraṇābandhanādīsu. Teneva hi ‘‘rūpaṃ nitteja’’nti vatvā <bold>‘‘na hi tassa khāditukāmatā’’</bold>tiādi vuttaṃ. <bold>‘‘Atha kho’’</bold>tiādinā byatirekavasenāpi nāmarūpānaṃ nittejataṃyeva <pageBreak edition="V" number="2.0343" /> vibhāveti. Aññamaññasannissayena hi nāmarūpassa attakiccasiddhipi paccekaṃ asamatthatāvibhāvanameva. Tathā hi nāmarūpassa attasuññatā, nirīhatā, byāpāravirahatā ca suṭṭhutaraṃ pākaṭā honti.</paragraph>
    <paragraph line="54">Kathaṃ pana paccekaṃ asamatthānaṃ samuditabhāve samatthatā hoti? Asāmaggiyaṃ ahetūnaṃ sāmaggiyampi ahetubhāvāpattito. Na hi paccekaṃ <pageBreak edition="M" number="2.0366" /> daṭṭhuṃ asakkontānaṃ andhānaṃ satampi sahassampi samuditaṃ daṭṭhuṃ sakkotīti codanaṃ sandhāyāha <bold>‘‘imassa panatthassā’’</bold>tiādi. <bold>Imaṃ upamaṃ udāharanti</bold> aṭṭhakathācariyā upamāyapi asiddhassa atthassa sādhetabbato. Tenevāha ‘‘upamaṃ te karissāmi, upamāyapidhekacce viññū purisā bhāsitassa atthaṃ jānantī’’ti (saṃ. ni. 2.67). <bold>Tuṭṭhahaṭṭho</bold>ti yadipāhaṃ cakkhukaraṇīyaṃ kātuṃ na sakkomi, pādakaraṇīyaṃ pana kātuṃ sakkomi, tvañca cakkhukaraṇīyaṃ, tasmā amhākaṃ ubhinnaṃ sahitānañca vasena icchitadesasampatti sijjhatīti tuṭṭhahaṭṭho <bold>jaccandho. Tattha jaccandho</bold>tiādi upamopameyyasaṃsandanaṃ. Dhammānaṃ attalābho parapaṭibaddhoti vattabbameva natthi tato pubbe avijjamānattā, paṭiladdhattalābhassāpi parapaṭibaddhameva atthakiccanti dassetuṃ <bold>‘‘na sakena tejena uppajjati, na tāsu tāsu kiriyāsu pavattatī’’</bold>ti vuttaṃ. <bold>Tesaṃ nāmarūpānaṃ aññamaññaṃ nissāya uppatti vā pavatti vā na ca na hotī</bold>ti jaccandhapīṭhasappiupamāya sādhitamatthaṃ nigamento ‘‘asāmaggiyaṃ ahetūnaṃ sāmaggiyampi ahetukabhāvāpattito’’ti yathāvuttassa hetuno anekantikabhāvaṃ vibhāveti.</paragraph>
    <paragraph line="55"><bold>Paradhammavasānuvattino</bold>ti paresaṃ attato aññesaṃ hetupaccayasaṅkhātānaṃ dhammānaṃ vasena anuvattanasīlā. <bold>Attadubbalā</bold>ti attanā dubbalā asamatthā. <bold>Parapaccayato</bold>ti paresaṃ dhammānaṃ paccayabhāvato. Etena janakapaccayaṃ vadati. Tenevāha <bold>‘‘jāyare’’</bold>ti. <bold>Paraārammaṇato</bold>ti paresaṃ dhammānaṃ ārammaṇabhāvato. Etena upatthambhakapaccayaṃ vadati. Paccayaggahaṇaṃ vā rūpāpekkhaṃ, ārammaṇaggahaṇaṃ nāmāpekkhaṃ. <bold>‘‘Paradhammehī’’</bold>ti idaṃ ārammaṇapaccayānaṃ visesanaṃ. Purimatthena hi vuttamevatthaṃ pacchimatthena pākaṭaṃ karoti. <bold>Pabhāvitā</bold>ti uppāditā.</paragraph>
    <paragraph line="56">Nāvāyantikūpamāyapi nāmarūpānaṃ avasavattitaṃ vibhāvetuṃ <bold>‘‘yathāpī’’</bold>tiādinā tisso gāthā vuttā. <bold>Nissāyā</bold>ti patiṭṭhāya. <bold>Yantī</bold>ti gacchanti. <bold>Manusse nissāyā</bold>ti netubhūte niyāmakakammakārakādimanusse apassāya. Na hi tesaṃ araṇaggahaṇalaṅkārasaṇṭhāpanaudakussiñcanādikiriyāya <pageBreak edition="V" number="2.0344" /> vinā nāvā icchitadesaṃ pāpuṇāti. <bold>Ubho</bold>ti aññamaññaṃ nāvaṃ nissāya manussā, manusse nissāya nāvāti attho.</paragraph>
    <paragraph line="57"><bold>Eva</bold>nti <pageBreak edition="M" number="2.0367" /> vuttappakārena. <bold>Nānānayehī</bold>ti paṭhamādīnaṃ sattannaṃ jhānānaṃ, tesaṃ upacārānañca vasena cuddasa arūpapariggahamukhāni, catudhātuvavatthāne vuttānaṃ terasannaṃ dhātupariggahamukhānaṃ dhātāyatanakhandhamahābhūtavasena, idha vuttānaṃ avuttānañca indriyasaccapaṭiccasamuppannānaṃ vasena samavīsati rūpapariggahamukhāni, tāni paccekaṃ ‘‘phasso vedanā citta’’nti imesaṃ sammukhabhāvena upaṭṭhitānaṃ tiṇṇaṃ arūpadhammānaṃ vasena tiguṇitāni samasaṭṭhi, cuddasa arūpapariggahamukhāni, tāni cāti catusattatiyā nāmarūpapariggahanayehi ceva sambahulasuttantarathagehamuṭṭhivīṇāsenārukkhadāruyantanaḷakalāpibherijaccandhapaṅguḷanāvāmanussūpamāhi ca nāmarūpapamattatāvavatthāpananayehi ca. <bold>Sattasaññaṃ abhibhavitvā</bold>ti anādikālabhāvitaṃ khandhapañcake attagāhaṃ vikkhambhetvā. <bold>Nāmarūpānaṃ yāthāvadassana</bold>nti ‘‘idaṃ nāmaṃ, ettakaṃ nāmaṃ, na ito bhiyyo. Idaṃ rūpaṃ, ettakaṃ rūpaṃ, na ito bhiyyo’’ti ca tesaṃ lakkhaṇasallakkhaṇamukhena dhammamattabhāvadassanaṃ. Attadiṭṭhimalavisodhanato <bold>diṭṭhivisuddhī</bold>ti veditabbaṃ. <bold>Etassevā</bold>ti nāmarūpassa yāthāvadassanasseva.</paragraph>
    <centered line="58">Diṭṭhivisuddhiniddesavaṇṇanā niṭṭhitā.</centered>
    <centered line="59">Iti aṭṭhārasamaparicchedavaṇṇanā.</centered>
  </content>
</document>