<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0105n.nrf25.xml</normativeSource>
    <archivePath>roman/anya/visuddhimagga/visuddhimagga nidanakatha/takkaranappakaro.xml</archivePath>
    <baseFileName>takkaranappakaro</baseFileName>
    <titlePath>Takkaraṇappakāro - Visuddhimagga nidānakathā - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">Takkaraṇappakāro</chapter>
    <paragraph line="2"><bold>Kena pakārena kato</bold>ti ettha anantarapañhe vuttappakāreneva kato. Tathā hi ācariyo saṃyuttanikāyato</paragraph>
    <gatha1 line="3">‘‘Sīle patiṭṭhāya naro sapañño, cittaṃ paññañca bhāvayaṃ;</gatha1>
    <gathalast line="4">Ātāpī nipako bhikkhu, so imaṃ vijaṭaye jaṭa’’nti <note>saṃ. ni. 1.23</note> –</gathalast>
    <paragraph line="5">Imaṃ gāthaṃ paṭhamaṃ dassetvā tattha padhānavasena vuttā sīlasamādhipaññāyo visuṃ visuṃ vitthārato vibhajitvā akāsi. Evaṃ kurumāno ca pañcahipi nikāyehi sīlasamādhipaññāpaṭisaṃyuttāni suttapadāni uddharitvā tesaṃ atthañca sīhaḷaṭṭhakathāhi bhāsāparivattanavasena dassetvā tāsu vuttāni sīhaḷikavatthūni ca vinicchaye ca pakāsesi. Visesato pana tasmiṃ <pageBreak edition="M" number="0.0040" /> kāle pākaṭā sakasamayaviruddhā samayantarā ca bahūsu ṭhānesu dassetvā sahetukaṃ paṭikkhittā. Kathaṃ?</paragraph>
    <paragraph line="6">Tattha hi <bold>cariyāvaṇṇanāyaṃ</bold> ‘‘tatra purimā tāva tisso cariyā pubbāciṇṇanidānā dhātudosanidānā cāti ekacce vadanti. Pubbe kira iṭṭhappayogasubhakammabahulo rāgacarito hoti, saggā vā cavitvā idhūpapanno. Pubbe chedanavadhabandhanaverakammabahulo dosacarito hoti, nirayanāgayonīhi vā cavitvā idhūpapanno. Pubbe majjapānabahulo sutaparipucchāvihīno ca mohacarito hoti, tiracchānayoniyā vā cavitvā idhūpapannoti evaṃ pubbāciṇṇanidānāti vadanti. Dvinnaṃ pana dhātūnaṃ ussannattā puggalo mohacarito hoti pathavīdhātuyā ca āpodhātuyā ca. Itarāsaṃ dvinnaṃ ussannattā dosacarito. Sabbāsaṃ samattā pana rāgacaritoti. Dosesu ca semhādhiko rāgacarito hoti. Vātādhiko mohacarito. Semhādhiko vā mohacarito. Vātādhiko rāgacaritoti evaṃ dhātudosanidānāti vadantī’’ti ekaccevādaṃ dassetvā so ‘‘tattha yasmā pubbe iṭṭhappayogasubhakammabahulāpi saggā cavitvā idhūpapannāpi ca na sabbe rāgacaritāneva honti, na itare vā dosamohacaritā. Evaṃ dhātūnañca yathāvutteneva nayena ussadaniyamo nāma natthi. Dosaniyame ca rāgamohadvayameva vuttaṃ, tampi ca pubbāparaviruddhameva. Tasmā sabbametaṃ aparicchinnavacana’’nti <note>visuddhi. 1.44</note> paṭikkhitto. Taṃ <bold>paramatthamañjūsāya</bold> nāma <bold>visuddhimaggamahāṭīkāyaṃ</bold> ‘‘ekacceti <bold>upatissattheraṃ</bold> sandhāyāha, tena hi <bold>vimuttimagge</bold> tathā vutta’’ntiādinā vaṇṇitaṃ <note>visuddhi. ṭī. 1.44</note>.</paragraph>
  </content>
</document>