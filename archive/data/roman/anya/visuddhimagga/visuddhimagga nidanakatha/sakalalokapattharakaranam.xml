<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0105n.nrf36.xml</normativeSource>
    <source>roman/anya/visuddhimagga/visuddhimagga nidanakatha/sakalalokapattharakaranam.xml</source>
    <script>roman</script>
    <directory>/anya/visuddhimagga/visuddhimagga nidanakatha</directory>
    <basename>sakalalokapattharakaranam</basename>
    <titlePath>Sakalalokapatthārakāraṇaṃ - Visuddhimagga nidānakathā - Visuddhimagga - Anya</titlePath>
  </metadata>
<content>
    <chapter line="1">Sakalalokapatthārakāraṇaṃ</chapter>
    <paragraph line="2"><bold>Kissesa visuddhimaggo sakalaloke patthaṭo</bold>ti? Parisuddhapiṭakapāḷinissayabhāvato, sikkhattayasaṅgahabhāvato, porāṇaṭṭhakathānaṃ bhāsāparivattanabhāvato, parasamayavivajjanato, sakasamayavisuddhito, sīladhutaṅgasamathaabhiññāpaññāpabhedādīnaṃ paripuṇṇavibhāgato, yāva arahattā paṭipattinayaparidīpanato, uttānānākulapadabyañjanasaṅkhatabhāvato, suviññeyyatthabhāvato, pasādanīyānaṃ diṭṭhānugatāpādanasamatthānaṃ vatthūnañca dīpanatoti evamādīhi anekasatehi guṇehi esa sakalaloke patthaṭo jāto.</paragraph>
    <paragraph line="3">Ayañhi visuddhimaggo saṅgītittayārūḷhaparisuddhapāḷipiṭakameva nissāya pavatto, na mahāsaṅghikādīnaṃ sattarasannaṃ nikāyānaṃ piṭakaṃ, napi mahāyānikānaṃ piṭakaṃ. Saparivāraṃ sikkhattayañca ettha paripuṇṇameva saṅgahetvā dassitaṃ. Vuttañhetaṃ ācariyena āgamaṭṭhakathāsu ganthārambhe –</paragraph>
    <gatha1 line="4">‘‘Sīlakatā dhutadhammā, kammaṭṭhānāni ceva sabbāni;</gatha1>
    <gathalast line="5">Cariyāvidhānasahito, jhānasamāpattivitthāro.</gathalast>
    <gatha1 line="6">Sabbā ca abhiññāyo, paññāsaṅkalananicchayo ceva;</gatha1>
    <gathalast line="7">Khandhādhātāyatani,ndriyāni ariyāni ceva cattāri.</gathalast>
    <gatha1 line="8">Saccāni paccayākāra,desanā suparisuddhanipuṇanayā;</gatha1>
    <gathalast line="9">Avimuttatantimaggā, vipassanābhāvanā ceva.</gathalast>
    <gatha1 line="10">Iti pana sabbaṃ yasmā, visuddhimagge mayā suparisuddhaṃ;</gatha1>
    <gathalast line="11">Vuttaṃ tasmā bhiyyo, na taṃ idha vicārayissāmī’’ti.</gathalast>
    <paragraph line="12">Yasmā pana visuddhimaggo catunnaṃ āgamaṭṭhakathānaṃ avayavabhāvena kato, tasmā tā viya porāṇasīhaḷaṭṭhakathānaṃ bhāsāparivattanavasena ceva punappunāgatamatthānaṃ saṃkhipanavasena ca parasamayavivajjanavasena ca mahāvihāravāsīnaṃ parisuddhavinicchayasaṅkhātassa sakasamayassa dīpanavasena ca kato. Vuttañhetaṃ ācariyena –</paragraph>
    <gatha1 line="13">‘‘Apanetvāna <pageBreak edition="Myanmar" number="0.0060" /> tatohaṃ, sīhaḷabhāsaṃ manoramaṃ bhāsaṃ;</gatha1>
    <gathalast line="14">Tantinayānucchavikaṃ, āropento vigatadosaṃ.</gathalast>
    <gatha1 line="15">Samayaṃ avilomento, therānaṃ theravaṃsapadīpānaṃ;</gatha1>
    <gatha2 line="16">Sunipuṇavinicchayānaṃ, mahāvihāre nivāsīnaṃ;</gatha2>
    <gathalast line="17">Hitvā punappunāgata-matthaṃ atthaṃ pakāsayissāmī’’ti <note>dī. ni. aṭṭha. 1.ganthārambhakathā</note> ca.</gathalast>
    <gatha1 line="18">‘‘Majjhe visuddhimaggo, esa catunnampi āgamānañhi;</gatha1>
    <gathalast line="19">Ṭhatvā pakāsayissati, tattha yathābhāsitamatthaṃ.</gathalast>
    <gatha1 line="20">Icceva kato tasmā, tampi gahetvāna saddhimetāya;</gatha1>
    <gathalast line="21">Aṭṭhakathāya vijānatha, dīghāgamanissitaṃ attha’’nti <note>dī. ni. aṭṭha. 1.ganthārambhakathā</note> ca.</gathalast>
    <gatha1 line="22">‘‘Sā hi mahāaṭṭhakathāya, sāramādāya niṭṭhitā esā;</gatha1>
    <gathalast line="23">Ekāsītipamāṇāya, pāḷiyā bhāṇavārehi.</gathalast>
    <gatha1 line="24">Ekūnasaṭṭhimatto, visuddhimaggopi bhāṇavārehi;</gatha1>
    <gathalast line="25">Atthappakāsanatthāya, āgamānaṃ kato yasmā.</gathalast>
    <gatha1 line="26">Tasmā tena sahāyaṃ, aṭṭhakathā bhāṇavāragaṇanāya;</gatha1>
    <gathalast line="27">Suparimitaparicchinnaṃ, cattālīsaṃ sataṃ hotī’’ti <note>dī. ni. aṭṭha. 3.nigamanakathā</note> ca.</gathalast>
    <paragraph line="28">Yadi cāyaṃ visuddhimaggo ācariyena āgamaṭṭhakathāyo viya akatvā porāṇasīhaḷaṭṭhakathāyo ca anoloketvā kevalaṃ attano ñāṇappabhāveneva kato assa, nāyaṃ āgamaṭṭhakathānaṃ avayavoti gahetabbo assa, aññadatthu ‘‘āgamaṭṭhakathāyo mahāṭṭhakathāya sārabhūtā, visuddhimaggo pana na tassā sārabhūto, kevalaṃ ācariyassa matiyāva kato’’ti evameva vattabbo assa. Yasmā pana tathā akatvā pubbe vuttappakāreneva kato, tasmā ayampi visuddhimaggo tāsaṃ āgamaṭṭhakathānaṃ karaṇākāreneva katoti ca, tatoyeva mahāṭṭhakathāya sārabhūtoti ca daṭṭhabbo.</paragraph>
    <paragraph line="29">Ekacce pana vicakkhaṇā ācariyabuddhaghosassa ganthesu uttarapakkhasāsanikānaṃ assaghosanāgajjunavasubandhuādīnaṃ bhikkhūnaṃ viya porāṇaganthe anissāya attano ñāṇeneva takketvā dassitaṃ dhammakathāvisesaṃ adisvā asantuṭṭhacittā evaṃ vadanti ‘‘buddhaghosassa aññaṃ anissāya attano ñāṇappabhāveneva abhinavaganthuppādanaṃ na passāmā’’ti. <pageBreak edition="Myanmar" number="0.0061" /> Taṃ tesaṃ garahāvacanampi samānaṃ theravādīnaṃ <bold>pasaṃsāvacanameva</bold> sampajjati. Theravādino hi evaṃ jānanti ‘‘buddheneva bhagavatā sammāsambuddhena desetabbo ceva dhammo paññāpetabbo ca vinayo anavasesena desito ceva paññatto ca, soyeva dhammavinayo saddhāsampannehi bhikkhūhi ceva gahaṭṭhehi ca yathārahaṃ paṭipajjitabbo, na tato añño dhammavinayo takketvā gavesetabbo. Yadi pana añño dhammavinayo kenaci takketvā kathito assa, taṃ tasseva takkino sāsanaṃ hoti na satthu sāsanaṃ. Yaṃ yaṃ pana bhagavato dhammavinaye padabyañjanaṃ atthato apākaṭaṃ hoti, tattha tattha porāṇakehi paṭisambhidāchaḷabhiññādiguṇasampannehi bhagavato adhippāyaṃ jānantehi aṭṭhakathācariyehi saṃvaṇṇitanayena attho gahetabbo, na attanomativasenā’’ti. Ācariyabuddhaghoso ca tesaṃ theravādīnaṃ aññataro, sopi tatheva jānāti. Vuttañcetaṃ ācariyena –</paragraph>
    <gatha1 line="30">‘‘Buddhena dhammo vinayo ca vutto,</gatha1>
    <gatha2 line="31">Yo tassa puttehi tatheva ñāto;</gatha2>
    <gatha3 line="32">So yehi tesaṃ matimaccajantā,</gatha3>
    <gathalast line="33">Yasmā pure aṭṭhakathā akaṃsu.</gathalast>
    <gatha1 line="34">Tasmā hi yaṃ aṭṭhakathāsu vuttaṃ,</gatha1>
    <gatha2 line="35">Taṃ vajjayitvāna pamādalekhaṃ;</gatha2>
    <gatha3 line="36">Sabbampi sikkhāsu sagāravānaṃ,</gatha3>
    <gathalast line="37">Yasmā pamāṇaṃ idha paṇḍitānaṃ.</gathalast>
    <gatha1 line="38">Tato ca bhāsantarameva hitvā,</gatha1>
    <gatha2 line="39">Vitthāramaggañca samāsayitvā…pe…</gatha2>
    <gatha3 line="40">Yasmā ayaṃ hessati vaṇṇanāpi,</gatha3>
    <gathalast line="41">Sakkacca tasmā anusikkhitabbā’’ti <note>pārā. aṭṭha. 1.ganthārambhakathā</note>.</gathalast>
    <paragraph line="42">Teneva ācariyo bhagavato dhammavinayaṃ vā porāṇaṭṭhakathaṃ vā anissāya attano ñāṇena takketvā vā attanā paricitalokiyaganthehi gahetvā vā na kañci ganthaṃ akāsi. Yadi pana tādisaṃ kareyya, <pageBreak edition="Myanmar" number="0.0062" /> taṃ theravādino <bold>mahāpadesasutte</bold><note>dī. ni. 2.188; a. ni. 4.180</note> vuttanayena ‘‘addhā idaṃ na ceva tassa bhagavato vacanaṃ, buddhaghosassa ca therassa duggahita’’nti chaḍḍeyyuṃyeva. Yato ca kho ayaṃ visuddhimaggo porāṇaṭṭhakathānaṃ bhāsāparivattanādivaseneva ācariyena kato, tatoyeva theravādino taṃ <bold>mahāpadesasutte</bold> vuttanayena ‘‘addhā idaṃ tassa bhagavato vacanaṃ, ācariyabuddhaghosassa ca therassa suggahita’’nti sampaṭicchanti. Tenāpāyaṃ sakalaloke patthaṭo hoti.</paragraph>
    <paragraph line="43">Sīladhutaṅgādīnaṃ vibhāgo ca paṭipattinayaparidīpanañca pākaṭameva. Tathāyaṃ visuddhimaggo suviññeyyapadavākyehi ceva anākulapadavākyehi ca tantinayānurūpāya pāḷigatiyā suṭṭhu saṅkhato, tatoyeva cassa atthopi suviññeyyo hoti. Tasmā taṃ olokentā viññuno visuddhajjhāsayā khaṇe khaṇe atthapaṭisaṃvedino ceva dhammapaṭisaṃvedino ca hutvā anappakaṃ pītisomanassaṃ paṭisaṃvedenti.</paragraph>
    <paragraph line="44">Anekāni cettha pasādāvahāni <bold>mahātissatthera</bold>vatthuādīni <note>visuddhi. 1.15</note> sīhaḷavatthūni ca <bold>dhammasenāpatisāriputtatthera</bold>vatthuādīni <note>visuddhi. 1.19</note> jambudīpavatthūni ca dīpitāni. Tāni passitvā anussarantānaṃ sappurisānaṃ balavapasādo ca uppajjati, ‘‘kadā nu kho mayampi īdisā bhavissāmā’’ti diṭṭhānugatiṃ āpajjitukāmatā ca uppajjati.</paragraph>
    <paragraph line="45">Evaṃ parisuddhapiṭakapāḷinissayatādīhi anekasatehi guṇehi ayaṃ visuddhimaggo sakalaloke patthaṭo jātoti veditabbo. Yathā cāyaṃ visuddhimaggo, evaṃ aññāpi ācariyena katā tipiṭakasaṅgahaṭṭhakathāyo porāṇaṭṭhakathānaṃ bhāsāparivattanabhāvādīhi guṇehi sakalaloke patthaṭāyeva honti.</paragraph>
    <paragraph line="46">Ettāvatā ca pana kimatthaṃ katotiādīnampi pañhānamattho vitthārena vibhāvitova hotīti.</paragraph>
    <paragraph line="47">Tatthetaṃ vuccati –</paragraph>
    <hangnum line="48" number="1"></hangnum>
    <gatha1 line="49"> Sambhāvanīyassa <pageBreak edition="Myanmar" number="0.0063" /> sudhīvarāna-</gatha1>
    <gatha2 line="50">Mādattadhīriṭṭhapadassa yassa;</gatha2>
    <gatha3 line="51">Paññādijātā lalitā guṇābhā,</gatha3>
    <gathalast line="52">Bhāteva lokamhi sataṃ mudāya.</gathalast>
    <hangnum line="53" number="2"></hangnum>
    <gatha1 line="54"> Sa <bold>buddhaghosā</bold>vhathiraggadhīmā,</gatha1>
    <gatha2 line="55">Vidūna’maccantasamādarā’dā;</gatha2>
    <gatha3 line="56">Sabhāvajaṃ byattisasattiladdhaṃ,</gatha3>
    <gathalast line="57">Siriṃ dadhāteva subuddhaghoso.</gathalast>
    <hangnum line="58" number="3"></hangnum>
    <gatha1 line="59"> ‘‘Sambuddhaseṭṭhe parinibbutasmiṃ,</gatha1>
    <gatha2 line="60">Saṃvaccharānaṃ dasame satamhi;</gatha2>
    <gatha3 line="61">Jāto’’ti ñāto vibudhehi buddha-</gatha3>
    <gathalast line="62">Ghosaṅkuro pattasamattamānī.</gathalast>
    <hangnum line="63" number="4"></hangnum>
    <gatha1 line="64"> Viññū vidū’massa pumaggajāte,</gatha1>
    <gatha2 line="65">Sañjātataṃ dakkhiṇadesabhāge;</gatha2>
    <gatha3 line="66">Ramme’<bold>ndiyasmiṃ</bold> sujanākarasmiṃ,</gatha3>
    <gathalast line="67">Tattatthamesīna’mayaṃ patīti.</gathalast>
    <hangnum line="68" number="5"></hangnum>
    <gatha1 line="69"><bold>Moraṇḍagāmamhi</bold> sa tattha jāto,</gatha1>
    <gatha2 line="70">Puññānito vippakulamhi sammā;</gatha2>
    <gatha3 line="71">Sūrassa lokatthasamāvahatthaṃ,</gatha3>
    <gathalast line="72">Uppajjanāyā’dyaruṇova raṃsi.</gathalast>
    <hangnum line="73" number="6"></hangnum>
    <gatha1 line="74"> Saṃvaddhabuddhī sa pavuddhipatto,</gatha1>
    <gatha2 line="75">Ārādhayaṃ ñātigaṇaṃ sadeva;</gatha2>
    <gatha3 line="76">Vedesu vijjāsu tadaññasippa-</gatha3>
    <gathalast line="77">Ganthesvanāyāsapavīṇatā’gā.</gathalast>
    <hangnum line="78" number="7"></hangnum>
    <gatha1 line="79"> Suddhādhimuttīna vivecanena,</gatha1>
    <gatha2 line="80">Sārānu’sāroti viviñcamāno;</gatha2>
    <gatha3 line="81">Vedesva’sāratta’mabujjhi yasmā,</gatha3>
    <gathalast line="82">Tuṭṭhiṃ sa nāpajji sutena sena.</gathalast>
    <hangnum line="83" number="8"></hangnum>
    <gatha1 line="84"> Anvesato <pageBreak edition="Myanmar" number="0.0064" /> tassa pasatthasāraṃ,</gatha1>
    <gatha2 line="85">Saddhammasāro savanena laddho;</gatha2>
    <gatha3 line="86">Ninnova buddhassa sa sāsanamhi,</gatha3>
    <gathalast line="87">Ussāhajāto’pagamāya tattha.</gathalast>
    <hangnum line="88" number="9"></hangnum>
    <gatha1 line="89"> Dhammābhilāsī sa viroci tattha,</gatha1>
    <gatha2 line="90">Saṃladdhapabbajjupasampadova;</gatha2>
    <gatha3 line="91">There’pasaṅkamma <bold>visuddhathera-</bold></gatha3>
    <gathalast line="92"><bold>Vādīnikāyamhi</bold> patītapaññe.</gathalast>
    <hangnum line="93" number="10"></hangnum>
    <gatha1 line="94"> Tadā hi’suṃ <bold>dakkhiṇaindiyamhi,</bold></gatha1>
    <gatha2 line="95">Nivāsino theriyavaṃsajātā;</gatha2>
    <gatha3 line="96">Tadaññavādī ca munī muninda-</gatha3>
    <gathalast line="97">Mataṃ yathāladdhi pakāsayantā.</gathalast>
    <hangnum line="98" number="11"></hangnum>
    <gatha1 line="99"> Saddhammasārādhigamāya bhiyyo,</gatha1>
    <gatha2 line="100">Pāḷiṃ samuggaṇhi jineritaṃ, sā;</gatha2>
    <gatha3 line="101">Jivhaggalīlā manasā’sitā’ssa,</gatha3>
    <gathalast line="102">Lakkhīva puññe nivasaṃ babhāsa.</gathalast>
    <hangnum line="103" number="12"></hangnum>
    <gatha1 line="104"> Evaṃ tamuggaṇha’mabodhi sammā,</gatha1>
    <gatha2 line="105">‘‘Ekāyanoyaṃ suvisuddhiyāti;</gatha2>
    <gatha3 line="106">Maggo vivaṭṭādhigamāya’’ tattho-</gatha3>
    <gathalast line="107">Yyogaṃ samāpajji paraṃ parattī.</gathalast>
    <hangnum line="108" number="13"></hangnum>
    <gatha1 line="109"> Sabhāvapaññā mahatī ca sattha-</gatha1>
    <gatha2 line="110">Ntaropaladdhā vipulāva vijjā;</gatha2>
    <gatha3 line="111">Tenassa buddhottisamuddatiṇṇe,</gatha3>
    <gathalast line="112">Akicchasādhittapabhāva’maññā.</gathalast>
    <hangnum line="113" number="14"></hangnum>
    <gatha1 line="114"> Buddhassa kittīva sukittighoso,</gatha1>
    <gatha2 line="115">Vattissate’ccassa garū viyattā;</gatha2>
    <gatha3 line="116">Atthānvitaṃ nāmamakaṃsu <bold>buddha-</bold></gatha3>
    <gathalast line="117"><bold>Ghoso</bold>ti sambuddhamataṅgatassa.</gathalast>
    <hangnum line="118" number="15"></hangnum>
    <gatha1 line="119"><bold>Mayūradūtavhayapaṭṭanasmiṃ,</bold></gatha1>
    <gatha2 line="120">Nivassa <pageBreak edition="Myanmar" number="0.0065" /><bold>kañjīvhapurādike</bold> ca;</gatha2>
    <gatha3 line="121">Sa <bold>andhakā</bold>khyāta<bold>sadesiyaṭṭha-</bold></gatha3>
    <gathalast line="122"><bold>Kathaṃ</bold> samuggaṇhi samāhitatto.</gathalast>
    <hangnum line="123" number="16"></hangnum>
    <gatha1 line="124"> Tāvattakenassa sumedhasassā-</gatha1>
    <gatha2 line="125">Santuṭṭhacittassa tatuttarimpi;</gatha2>
    <gatha3 line="126">Sambuddhavāṇīsu samattamatthaṃ,</gatha3>
    <gathalast line="127">Aññātumicchā mahatī ajāyi.</gathalast>
    <hangnum line="128" number="17"></hangnum>
    <gatha1 line="129"><bold>Mahāmahindā</bold>divasīvarebhi,</gatha1>
    <gatha2 line="130">Samābhatā yā<bold>ṭṭhakathā</bold> sasārā;</gatha2>
    <gatha3 line="131">Satheravādā suvinicchayā ca,</gatha3>
    <gathalast line="132">Tadā vibhātā vata <bold>laṅkayā’</bold>suṃ.</gathalast>
    <hangnum line="133" number="18"></hangnum>
    <gatha1 line="134"> Pavattimetaṃ vidiya’ssa meta-</gatha1>
    <gatha2 line="135">Dahosi ‘‘yaṃ nūna’bhirāmalaṅkaṃ;</gatha2>
    <gatha3 line="136">Alaṅkarontiṃ ratanākaraṃva,</gatha3>
    <gathalast line="137">Upecca sikkhe’ṭṭhakathā mahantī.</gathalast>
    <hangnum line="138" number="19"></hangnum>
    <gatha1 line="139"> Tā bhāsayā sīhaḷikāya raccā,</gatha1>
    <gatha2 line="140">Tantiṃ samāropya navaṃ kareyyaṃ;</gatha2>
    <gatha3 line="141">Evañhi desantariyāna buddha-</gatha3>
    <gathalast line="142">Mānīnamatthaṃ khalu sādhaye’’ti.</gathalast>
    <hangnum line="143" number="20"></hangnum>
    <gatha1 line="144"> Pure ca laṅkāgatasāsanaṃ yaṃ,</gatha1>
    <gatha2 line="145">Sunimmalindūva himādimutto;</gatha2>
    <gatha3 line="146">Pabhāsi, kismiñci tadāññavāda-</gatha3>
    <gathalast line="147">Manākulaṃ tā’kulataṃ jagāma.</gathalast>
    <hangnum line="148" number="21"></hangnum>
    <gatha1 line="149"> Jinamhi nibbānagate hi vassa-</gatha1>
    <gatha2 line="150">Satantare sāsanikā samaggā;</gatha2>
    <gatha3 line="151">Samānavādā jinasāsanamhi,</gatha3>
    <gathalast line="152">Na koci bhedopi tadā ahosi.</gathalast>
    <hangnum line="153" number="22"></hangnum>
    <gatha1 line="154"> Pacchā <pageBreak edition="Myanmar" number="0.0066" /> ca saddhammadumāhatebhya-</gatha1>
    <gatha2 line="155">Dhammehi vātehi paṭicca pāpe;</gatha2>
    <gatha3 line="156">Jātehi saṃviggamanā samāya,</gatha3>
    <gathalast line="157">There’sa’muyyogamakaṃsu daḷhaṃ.</gathalast>
    <hangnum line="158" number="23"></hangnum>
    <gatha1 line="159"><bold>Saṅgītiyo</bold> kacca supesalehi,</gatha1>
    <gatha2 line="160">Niggayhamānāpi thirehi daḷhaṃ;</gatha2>
    <gatha3 line="161">Chinnāpi rukkhā’ssu punoruhāvā-</gatha3>
    <gathalast line="162">Kāsuṃva dhammaṃ vinayā’ññathā te.</gathalast>
    <hangnum line="163" number="24"></hangnum>
    <gatha1 line="164"> Nānāgaṇā te ca anekavādā,</gatha1>
    <gatha2 line="165">Saṃsaggakārā jinasāsane’suṃ;</gatha2>
    <gatha3 line="166">Vādebhi aññehi jineritebhya-</gatha3>
    <gathalast line="167">Suddhāyamānā vinayañca dhammaṃ.</gathalast>
    <hangnum line="168" number="25"></hangnum>
    <gatha1 line="169"> Vādā ca vādī piṭakāni tesaṃ,</gatha1>
    <gatha2 line="170"><bold>Laṅkaṃ</bold> malaṅkaṃva karaṃ’payātā;</gatha2>
    <gatha3 line="171">Paṭiggahesuṃ pya<bold>bhayādivāsī,</bold></gatha3>
    <gathalast line="172">Nāññe <bold>mahā</bold>khyāta<bold>vihāravāsī.</bold></gathalast>
    <hangnum line="173" number="26"></hangnum>
    <gatha1 line="174"> Yathā ca buddhābhihitāva pāḷi,</gatha1>
    <gatha2 line="175">Tadatthasārā ca vasībhi ñātā;</gatha2>
    <gatha3 line="176">Na ‘‘tedha vokkamma visuddhathera-</gatha3>
    <gathalast line="177">Vādī vivādī’’ti pavatti kāci.</gathalast>
    <hangnum line="178" number="27"></hangnum>
    <gatha1 line="179"> Jīvaṃva rakkhiṃsu satheravādaṃ,</gatha1>
    <gatha2 line="180">Tantiṃ tadatthañca saniṇṇayaṃ te;</gatha2>
    <gatha3 line="181">Tasmā na sakkāva tadaññavādi-</gatha3>
    <gathalast line="182">Vādebhi hantuṃ cu’pagantumaddhā.</gathalast>
    <hangnum line="183" number="28"></hangnum>
    <gatha1 line="184"> Taṃvādasaṃbhedabhayañca maññayā,</gatha1>
    <gatha2 line="185">‘‘Duddhāravelāpi bhayehi tantinaṃ;</gatha2>
    <gatha3 line="186">Sammohatādīhi bhave’’ti <bold>potthakaṃ,</bold></gatha3>
    <gathalast line="187"><bold>Āropya</bold> sammā <bold>paripālayiṃsu</bold> te.</gathalast>
    <hangnum line="188" number="29"></hangnum>
    <gatha1 line="189"> Tadā <pageBreak edition="Myanmar" number="0.0067" /> hi tesaṃ paṭibāhane raṇa-</gatha1>
    <gatha2 line="190">Vidaṃva sikkhaṃ jinasāsanaddharo;</gatha2>
    <gatha3 line="191">Sa <bold>buddhaghoso</bold> muni buddhipāṭavo,</gatha3>
    <gathalast line="192">Gato’si <bold>dīpaṃ</bold> varata<bold>mbapaṇṇikaṃ.</bold></gathalast>
    <hangnum line="193" number="30"></hangnum>
    <gatha1 line="194"> Laṅkaṃ upecca sa mahāṭṭhakathāṇṇavassa,</gatha1>
    <gatha2 line="195">Pāraṃ paraṃ vitaraṇe thiraniṇṇayova;</gatha2>
    <gatha3 line="196">Saṃsuddhavaṃsajanivāsamahāvihāra-</gatha3>
    <gathalast line="197">Māgā’mbaraṃva udayindu’pasobhayanto.</gathalast>
    <hangnum line="198" number="31"></hangnum>
    <gatha1 line="199"> Tasmiñca dakkhiṇadisāya vasī sa tattha,</gatha1>
    <gatha2 line="200">Sobhaṃ <bold>padhānaghara</bold>saññitapāriveṇaṃ;</gatha2>
    <gatha3 line="201">Pāsāda’muttama’makā sujanebhi sebyaṃ,</gatha3>
    <gathalast line="202">Santo <bold>mahānigamasāmi</bold> suciṇṇadhammo.</gathalast>
    <hangnum line="203" number="32"></hangnum>
    <gatha1 line="204"> Sammā ca yogamakarī budha<bold>buddhamitta</bold>-</gatha1>
    <gatha2 line="205">Therādi’manta’mupayāta’manūnatante;</gatha2>
    <gatha3 line="206">Saṃsevito vividhañāyapabuddhiyā so,</gatha3>
    <gathalast line="207">Suttābhidhammavinayaṭṭhakathāsva’nūnaṃ.</gathalast>
    <hangnum line="208" number="33"></hangnum>
    <gatha1 line="209"> Veyyattiyaṃ’sa samaye samayantare ca,</gatha1>
    <gatha2 line="210">Paññāya disva vivaṭaṃva nihītamatthaṃ;</gatha2>
    <gatha3 line="211">Therā samaggajinamaggamatā’matāsī,</gatha3>
    <gathalast line="212">Maññiṃsu naggharatanaṃva sudullabhanti.</gathalast>
    <hangnum line="213" number="34"></hangnum>
    <gatha1 line="214"> Viññāya dhammavinayatthayathicchadāne,</gatha1>
    <gatha2 line="215">Cintāmaṇīti sunirūpitabuddhirūpaṃ;</gatha2>
    <gatha3 line="216">Yasse’ttha nicchitamano kavi<bold>saṅghapāla</bold>-</gatha3>
    <gathalast line="217">Ttheruttamo janahitāya niyojayī taṃ.</gathalast>
    <hangnum line="218" number="35"></hangnum>
    <gatha1 line="219"> ‘‘Kiñcāpi santi vividhā paṭipattiganthā,</gatha1>
    <gatha2 line="220">Kesañci kiñci tu na buddhamatānusāraṃ;</gatha2>
    <gatha3 line="221">Saṃsuddhatherasamayehi ca te viruddhā,</gatha3>
    <gathalast line="222">Tasmā karotu vimalaṃ paṭipattiganthaṃ’’.</gathalast>
    <hangnum line="223" number="36"></hangnum>
    <gatha1 line="224"> Mettādayambudavanaṃ <pageBreak edition="Myanmar" number="0.0068" /> janabhūmiyaṃ’sa,</gatha1>
    <gatha2 line="225">Saṃvassate ca’riyamaggagamagga’maggaṃ;</gatha2>
    <gatha3 line="226">Saṃsodhanattha’miti ‘‘patthitatheraāsaṃ,</gatha3>
    <gathalast line="227">Pūressa’meta’’miti kāsi visuddhimaggaṃ.</gathalast>
    <hangnum line="228" number="37"></hangnum>
    <gatha1 line="229"> Vīrānukampasatiyojitabuddhimā saṃ,</gatha1>
    <gatha2 line="230">Oggayha, gayha ca’ khilaṭṭhakathā satantī;</gatha2>
    <gatha3 line="231">Sāraṃ sakheda’manapekkhiya sādhukaṃ sa,</gatha3>
    <gathalast line="232">Yaṃ’kāsi, kaṃ nu’dha na rocayate budhaṃ so.</gathalast>
    <hangnum line="233" number="38"></hangnum>
    <gatha1 line="234"> Vutte’ttha bhāvaparamāva sabhāvadhammā,</gatha1>
    <gatha2 line="235">Vatthū ca pītisukhavedaniyā’nitāva;</gatha2>
    <gatha3 line="236">Puṇṇova sabbapaṭipattinayehi ceso,</gatha3>
    <gathalast line="237">Pupphābhiphullapavanaṃva virājate’yaṃ.</gathalast>
    <hangnum line="238" number="39"></hangnum>
    <gatha1 line="239"> Yaṃ passiyāna parikappiya ratnasāra-</gatha1>
    <gatha2 line="240">Gabbhaṃ visuddhi’mabhiyātu’mapekkhamānā;</gatha2>
    <gatha3 line="241">Taṃ sāra’mādiyitu’māsu payuttayuttā,</gatha3>
    <gathalast line="242">Disvā hi naggharatanaṃ nanu vajjaye na.</gathalast>
    <hangnum line="243" number="40"></hangnum>
    <gatha1 line="244"> Kantā padāvali’ha tantinayānusārā,</gatha1>
    <gatha2 line="245">Sārātisāranayapanti pasiddhasiddhā;</gatha2>
    <gatha3 line="246">Atthā ca santinugamāya tulāyamāno-</gatha3>
    <gathalast line="247">Yyogena mettha hi vinā paṭipatti kā’ññā.</gathalast>
    <hangnum line="248" number="41"></hangnum>
    <gatha1 line="249"> Ābhāti satthu caturāgamamajjhago’yaṃ-</gatha1>
    <gatha2 line="250">Atthe pakāsayiha bhāṇuva nekadabbe;</gatha2>
    <gatha3 line="251">Medhāvipītijananaṃ’sa vidhāna’metaṃ-</gatha3>
    <gathalast line="252">Tītañhi yāva kavigocara’massa ñāṇaṃ.</gathalast>
    <hangnum line="253" number="42"></hangnum>
    <gatha1 line="254"> Diṭṭhāva tikkhamati’massa <bold>visuddhimagga</bold>-</gatha1>
    <gatha2 line="255">Sampādanena samupāttasudhīpadebhi;</gatha2>
    <gatha3 line="256">Tenassa buddhavacanatthavibhāvanāya,</gatha3>
    <gathalast line="257">Pabyattasatti viditā viditāgamehi.</gathalast>
    <hangnum line="258" number="43"></hangnum>
    <gatha1 line="259"> Khyātaṃ <pageBreak edition="Myanmar" number="0.0069" /> kavībhi’dhigataṃ yasa’māvahena,</gatha1>
    <gatha2 line="260">Therassa suddhamati<bold>buddhasirī</bold>vhayassa;</gatha2>
    <gatha3 line="261">Lokattha’māvikatapatthana’mādiyāna,</gatha3>
    <gathalast line="262">Sāmañca ninnahadayena janāna’matthe.</gathalast>
    <hangnum line="263" number="44"></hangnum>
    <gatha1 line="264"> Sambuddhabhāvaviditeni’minā <bold>samanta</bold>-</gatha1>
    <gatha2 line="265"><bold>Pāsādikā</bold>vhavinayaṭṭhakathā paṇītā;</gatha2>
    <gatha3 line="266">Sūro’dite viya tayā vinayatthamūḷhā-</gatha3>
    <gathalast line="267">Mūḷhī bhavanti jinanītipathā’dhigantvā.</gathalast>
    <hangnum line="268" number="45"></hangnum>
    <gatha1 line="269"><bold>Laṅkā</bold> alaṅkatikatāva <bold>mahāmahinda</bold>-</gatha1>
    <gatha2 line="270">Ttherena yā ca <bold>vinayaṭṭhakathā’</bold>bhatā, taṃ;</gatha2>
    <gatha3 line="271">Kantāya sīhaḷagirāya girāyamānā,</gatha3>
    <gathalast line="272">Accantakantabahulā munayo purā’suṃ.</gathalast>
    <hangnum line="273" number="46"></hangnum>
    <gatha1 line="274"> Aññā ca <bold>paccari-kurundi</bold>samaññitādī,</gatha1>
    <gatha2 line="275">Dīpaṃ padīpakaraṇī vinayamhi yā’suṃ;</gatha2>
    <gatha3 line="276">Saṅgayha tāsa’makhilatthanaye ca thera-</gatha3>
    <gathalast line="277">Vāde ca muttaratanāniva mekasutte.</gathalast>
    <hangnum line="278" number="47"></hangnum>
    <gatha1 line="279"> Tāheva sīhaḷaniruttiyutañca tantiṃ,</gatha1>
    <gatha2 line="280">Āropiyāna ruciraṃ atha vitthatañca;</gatha2>
    <gatha3 line="281">Maggaṃ samāsanavasena yathā samatta-</gatha3>
    <gathalast line="282">Lokena yā garukatā katamānanā’kā.</gathalast>
    <hangnum line="283" number="48"></hangnum>
    <gatha1 line="284"> Suddhanvayāgathavirā ca <bold>visuddhathera</bold>-</gatha1>
    <gatha2 line="285">Vādī visuddhavinayāgamapujjadhammā;</gatha2>
    <gatha3 line="286">Suddhaṃ kariṃsu na yathe’nti tadaññavādā,</gatha3>
    <gathalast line="287">Iccādi’māvikariyā’si <bold>nidāna</bold>mettha.</gathalast>
    <hangnum line="288" number="49"></hangnum>
    <gatha1 line="289"><bold>Yasmiṃ</bold> manuññapadapanti subhā subodhā,</gatha1>
    <gatha2 line="290">Atthā ca pītisama’vimhayatādibhāvī;</gatha2>
    <gatha3 line="291">Citrā vicitramatijā kavicittahaṃsā,</gatha3>
    <gathalast line="292">Tasmā rasāyati tadatthanusārinaṃ <bold>yaṃ.</bold></gathalast>
    <hangnum line="293" number="50"></hangnum>
    <gatha1 line="294"> Accantasāgaranibhā <pageBreak edition="Myanmar" number="0.0070" /> vividhā nayatthā,</gatha1>
    <gatha2 line="295">Sante’ttha yā’su vinayaṭṭhakathā purāṇā;</gatha2>
    <gatha3 line="296">Tāsaṃ yathābhimatapanti sutantikattaṃ,</gatha3>
    <gathalast line="297">Kiñhi’ssa kiñci balavīra’paṭicca kātuṃ.</gathalast>
    <hangnum line="298" number="51"></hangnum>
    <gatha1 line="299"> Uyyoga’massa karuṇāpahitaṃ paṭicca,</gatha1>
    <gatha2 line="300">Paññāsahāyasahitaṃ balavañca daḷhaṃ;</gatha2>
    <gatha3 line="301">Laddhāva yā nikhilalokamanuññabhūtā,</gatha3>
    <gathalast line="302">Medhāvinaṃ’nusabhagāva virājate sā.</gathalast>
    <hangnum line="303" number="52"></hangnum>
    <gatha1 line="304"> Viññūbhi yā ‘‘vinayasāgarapāratiṇṇe’’,</gatha1>
    <gatha2 line="305">Sambhāvitā ‘‘sutaraṇāyati sīghavāhā’’;</gatha2>
    <gatha3 line="306">Iccābhimānitaguṇā’jja rarāja yāva,</gatha3>
    <gathalast line="307">Kiṃ yaṃ thiraṃ lahu vinassati duppasayhaṃ.</gathalast>
    <hangnum line="308" number="53"></hangnum>
    <gatha1 line="309"> ‘‘Yā byāpinī’khilanayassa subodhinī ca,</gatha1>
    <gatha2 line="310">Sotūbhi sevitasadātanadhammaraṅgaṃ;</gatha2>
    <gatha3 line="311">Katvāna lokapahite saguṇe dadhantī,</gatha3>
    <gathalast line="312">Ṭhātū’’ti naṭṭha’mupagā’ṭṭhakathā purāṇā.</gathalast>
    <hangnum line="313" number="54"></hangnum>
    <gatha1 line="314"> Janābhisattāya dayāya codito,</gatha1>
    <gatha2 line="315">Vichejja khedaṃ vinayamhi sādhunaṃ;</gatha2>
    <gatha3 line="316">Athāgamāna’ṭṭhakathāvidhānane,</gatha3>
    <gathalast line="317">Dhuraṃ dadhātuṃ’bhimukhā’si so sudhī.</gathalast>
    <hangnum line="318" number="55"></hangnum>
    <gatha1 line="319"> Padmaṃva phullābhinataṃ subhāṇubhaṃ,</gatha1>
    <gatha2 line="320">Laddhāna phullaṃ’tisayā’si cetanā;</gatha2>
    <gatha3 line="321"><bold>Dāṭhādināgena</bold> thiraggadhīmatā,</gatha3>
    <gathalast line="322">Yā patthitā’rabbha tadatthasijjhane.</gathalast>
    <hangnum line="323" number="56"></hangnum>
    <gatha1 line="324"> Dīghāgamatthesu sabuddhivikkama-</gatha1>
    <gatha2 line="325">Māgamma sārādhigamā <bold>sumaṅgala</bold>-</gatha2>
    <gatha3 line="326">Nāmānugantāva <bold>vilāsinī</bold>ti yā,</gatha3>
    <gathalast line="327">Saṃvaṇṇanā lokahitāya sambhavī.</gathalast>
    <hangnum line="328" number="57"></hangnum>
    <gatha1 line="329"> Gambhīramedhāvisayāgamamhipi,</gatha1>
    <gatha2 line="330"><pageBreak edition="Myanmar" number="0.0071" /> Ārabbha buddhiṃ’sa sunimmalīkatā;</gatha2>
    <gatha3 line="331">Viññātabuddhābhimatā bahū janā,</gatha3>
    <gathalast line="332">Aññatthasādhā mahatañhi buddhiyo.</gathalast>
    <hangnum line="333" number="58"></hangnum>
    <gatha1 line="334"> Sā’nītavidvākkhimanā manāyitā,</gatha1>
    <gatha2 line="335">Kantāgame dhammasabhāyate sadā;</gatha2>
    <gatha3 line="336">Teneva maññe’ha tirokatā tayā,</gatha3>
    <gathalast line="337">Kiṃ sīghaga’ññatra pathaññagāmikā.</gathalast>
    <hangnum line="338" number="59"></hangnum>
    <gatha1 line="339"> Patvā mahantā’mbara’mambudo yathā,</gatha1>
    <gatha2 line="340">Lokatthasādhīpi mahāsayaṃ mati;</gatha2>
    <gatha3 line="341">Tasmā’ssa siddhā’ṭṭhakathāparamparā,</gatha3>
    <gathalast line="342">Buddhippadānāya’ huvuṃ navā navā.</gathalast>
    <hangnum line="343" number="60"></hangnum>
    <gatha1 line="344"><bold>Buddhādimittaṃ</bold> thiraseṭṭha’muddisaṃ,</gatha1>
    <gatha2 line="345">Saṃvaṇṇanā cāsi <bold>papañcasūdanī;</bold></gatha2>
    <gatha3 line="346">‘‘Sabbatthasāre jinamajjhimāgame,</gatha3>
    <gathalast line="347">Laddhāna pītiṃ sujanā samentu’’ti.</gathalast>
    <hangnum line="348" number="61"></hangnum>
    <gatha1 line="349"> Uppajji <bold>‘‘sāratthapakāsinī’’</bold>ti yā,</gatha1>
    <gatha2 line="350">Sā <bold>jotipālassa</bold> yathābhilāsitaṃ;</gatha2>
    <gatha3 line="351">Lokaṃ yathānāmikasāradīpanā,</gatha3>
    <gathalast line="352">Bhātā’si sammāpaṭipannapanthadā.</gathalast>
    <hangnum line="353" number="62"></hangnum>
    <gatha1 line="354"> Sampūri kātuṃ’sa manoratho yayā,</gatha1>
    <gatha2 line="355">Aṅguttarantāgamamatthavaṇṇanā;</gatha2>
    <gatha3 line="356">Tannāmadheyyaṃ sujanañca <bold>jīvakaṃ,</bold></gatha3>
    <gathalast line="357">So <bold>jotipāla</bold>ñca pasatthadhītimaṃ.</gathalast>
    <hangnum line="358" number="63"></hangnum>
    <gatha1 line="359"> Uddissa yaṃ’kāsi pavīṇataṃ karaṃ,</gatha1>
    <gatha2 line="360">Buddhādisaṃsebyasumaggadassane;</gatha2>
    <gatha3 line="361">Saddhammapupphāna’ vanāyitā’si sā,</gatha3>
    <gathalast line="362">Vidvālisaṅghassa sadāvagāhaṇā.</gathalast>
    <hangnum line="363" number="64"></hangnum>
    <gatha1 line="364"> Yena’ttaladdhiṃ <pageBreak edition="Myanmar" number="0.0072" /> pajahantu sādhavo,</gatha1>
    <gatha2 line="365">Dubbodhadhamme ca sabhāvadīpane;</gatha2>
    <gatha3 line="366">Bujjhantu, iccāsi’bhidhammasāgaro,</gatha3>
    <gathalast line="367">Tatthā’vatāraṃ sukarena sādhinī.</gathalast>
    <hangnum line="368" number="65"></hangnum>
    <gatha1 line="369"> Medhāvilāsā’ssa’huvu’ṭṭhasālinī,</gatha1>
    <gatha2 line="370">Kantā ca <bold>sammohavinodanī</bold>ti yā;</gatha2>
    <gatha3 line="371">Tā <bold>buddhaghoso</bold>ti satulyanāmika-</gatha3>
    <gathalast line="372">Māgamma jātā sujanatthasādhinī.</gathalast>
    <hangnum line="373" number="66"></hangnum>
    <gatha1 line="374"> Aññā ca <bold>pañcaṭṭhakathā’</bold>bhidhammaje,</gatha1>
    <gatha2 line="375">Bhāve nidhāye’ttha yathā’ssu suttarā;</gatha2>
    <gatha3 line="376">Gambhīramatthesu paviddhabuddhitaṃ,</gatha3>
    <gathalast line="377">Sampādanī satthu’tulattadīpanī.</gathalast>
    <hangnum line="378" number="67"></hangnum>
    <gatha1 line="379"><bold>Soṇā</bold>vhatherassa paṭicca yācanaṃ,</gatha1>
    <gatha2 line="380">Tā yāya kaṅkhā vitaranti bhikkhavo;</gatha2>
    <gatha3 line="381">Yā pātimokkhamhi, tadanvayāvhayaṃ,</gatha3>
    <gathalast line="382">Saṃvaṇṇanaṃ’kāsi sa dhīmataṃ varo.</gathalast>
    <hangnum line="383" number="68"></hangnum>
    <gatha1 line="384"> Samattalokaṭṭhavibhāvirañjanā,</gatha1>
    <gatha2 line="385">Kate’minā <bold>dhammapadassa</bold> vaṇṇanā;</gatha2>
    <gatha3 line="386">Thiraṃ samuddissa <bold>kumārakassapaṃ,</bold></gatha3>
    <gathalast line="387">Sataṃ manaṃ pītipaphullitaṃ yayā.</gathalast>
    <hangnum line="388" number="69"></hangnum>
    <gatha1 line="389"> Aññā’ssa yā suttanipāta-khuddaka-</gatha1>
    <gatha2 line="390">Pāṭhatthadātā <bold>paramatthajotikā;</bold></gatha2>
    <gatha3 line="391">Saṃvaṇṇanā <bold>jātaka</bold>tanti maṇḍanā,</gatha3>
    <gathalast line="392">Tā honti lokassa hitappadīpinī.</gathalast>
    <hangnum line="393" number="70"></hangnum>
    <gatha1 line="394"> Nissesalokamhi pacāraṇicchā,</gatha1>
    <gatha2 line="395">Laṅkāgatāna’ṭṭhakathāna’maddhā;</gatha2>
    <gatha3 line="396">Yā theravādīna’mapūri buddha-</gatha3>
    <gathalast line="397">Ghosaggatherassa pabhāvaladdhā.</gathalast>
    <hangnum line="398" number="71"></hangnum>
    <gatha1 line="399"> Bhaddaṃ’sa <pageBreak edition="Myanmar" number="0.0073" /> nāmañca, guṇā manuññā,</gatha1>
    <gatha2 line="400">Samaggagāmī’nukaronti tesaṃ;</gatha2>
    <gatha3 line="401">Sasaṅkasūrā hi sadātanā ye,</gatha3>
    <gathalast line="402">Lokaṃ pamodañca karaṃ caranti.</gathalast>
    <hangnum line="403" number="72"></hangnum>
    <gatha1 line="404"><bold>Subuddhaghosassa</bold> vibhāvisatti-</gatha1>
    <gatha2 line="405">Pabyatti’mārabbha thirāsabhassa;</gatha2>
    <gatha3 line="406">Samaggaloko hi sutheravāde,</gatha3>
    <gathalast line="407">Mānaṃ pavaḍḍhesi anaññajātaṃ.</gathalast>
    <hangnum line="408" number="73"></hangnum>
    <gatha1 line="409"><bold>Buddho</bold>ti nāmaṃ bhuvanamhi yāva,</gatha1>
    <gatha2 line="410"><bold>Subuddhaghosassa</bold> siyā na kiñhi;</gatha2>
    <gatha3 line="411">Laddhā hi sādhūbhi mahopakārā,</gatha3>
    <gathalast line="412">Mahagghavittāniva taṃsakāsā.</gathalast>
    <hangnum line="413" number="74">.</hangnum>
    <gatha1 line="414"> Khīyetha vaṇṇo na samuddhaṭopi,</gatha1>
    <gatha2 line="415">Nanva’ssa nekā hi guṇā anantā;</gatha2>
    <gatha3 line="416">Ko nu’ddhareyyā’ khilasāgarode,</gatha3>
    <gathalast line="417">Tathāpi maññantu sudhī sadā teti.</gathalast>
    <centered line="418">Chaṭṭhasaṅgītibhāranitthārakasaṅghasamitiyā pakāsitāyaṃ</centered>
    <centered line="419">Visuddhimagganidānakathā niṭṭhitā.</centered>
  </content>
</document>