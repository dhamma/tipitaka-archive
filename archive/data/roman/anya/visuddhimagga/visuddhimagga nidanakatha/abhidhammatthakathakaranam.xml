<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0105n.nrf31.xml</normativeSource>
    <archivePath>roman/anya/visuddhimagga/visuddhimagga nidanakatha/abhidhammatthakathakaranam.xml</archivePath>
    <baseFileName>abhidhammatthakathakaranam</baseFileName>
    <titlePath>Abhidhammaṭṭhakathākaraṇaṃ - Visuddhimagga nidānakathā - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">Abhidhammaṭṭhakathākaraṇaṃ</chapter>
    <paragraph line="2"><bold>Aṭṭhasāliniṃ</bold> pana <bold>sammohavinodani</bold>ñca dhātukathādi<bold>pañcapakaraṇassa</bold> aṭṭhakathañcāti tisso abhidhammaṭṭhakathāyo attanā sadisanāmena sotatthakīganthakārakena <bold>buddhaghosa</bold>bhikkhunā āyācito akāsi. Vuttañhetaṃ tāsu –</paragraph>
    <gatha1 line="3">‘‘Visuddhācārasīlena, nipuṇāmalabuddhinā;</gatha1>
    <gathalast line="4">Bhikkhunā <bold>buddhaghosena,</bold> sakkaccaṃ abhiyācito’’ti <note>dha. sa. aṭṭha. ganthārambhakathā</note> ca.</gathalast>
    <gatha1 line="5"><bold>‘‘Buddhaghoso</bold>ti garūhi gahitanāmadheyyena therena katā</gatha1>
    <gathalast line="6">Ayaṃ <bold>aṭṭhasālinī</bold> nāma dhammasaṅgahaṭṭhakathā’’ti <note>dha. sa. aṭṭha. nigamanakathā</note> ca.</gathalast>
    <gatha1 line="7">‘‘Atthappakāsanatthaṃ, tassāhaṃ yācito ṭhitaguṇena;</gatha1>
    <gathalast line="8">Yatinā adandhagatinā, subuddhinā <bold>buddhaghosena</bold>.</gathalast>
    <gatha1 line="9">Yaṃ ārabhiṃ racayituṃ, aṭṭhakathaṃ sunipuṇesu atthesu;</gatha1>
    <gathalast line="10">Sammohavinodanato, <bold>sammohavinodaniṃ</bold> nāmā’’ti <note>vibha. aṭṭha. nigamanakathā</note> ca.</gathalast>
    <gatha1 line="11"><bold>‘‘Buddhaghoso</bold>ti garūhi gahitanāmadheyyena therena katā</gatha1>
    <gathalast line="12">Ayaṃ <bold>sammohavinodanī</bold> nāma vibhaṅgaṭṭhakathā’’ti <note>vibha. aṭṭha. nigamanakathā</note> ca.</gathalast>
    <paragraph line="13">Imāsu pana tīsu pañcapakaraṇaṭṭhakathāya nāmaviseso natthi āyācako ca na pakāsito, kevalaṃ attano saddhāya eva sañcoditena ācariyabuddhaghosena sā katā viya dissati. Vuttañhetaṃ tassā nigamane –</paragraph>
    <gatha1 line="14">‘‘Kusalādidhammabhedaṃ, <pageBreak edition="M" number="0.0052" /> nissāya nayehi vividhagaṇanehi;</gatha1>
    <gathalast line="15">Vitthārento sattama-mabhidhammappakaraṇaṃ satthā.</gathalast>
    <gatha1 line="16">Suvihitasanniṭṭhāno, paṭṭhānaṃ nāma yaṃ pakāsesi;</gatha1>
    <gathalast line="17"><bold>Saddhāya</bold> samāraddhā, yā aṭṭhakathā mayā tassāti ca.</gathalast>
    <paragraph line="18">‘‘Ettāvatā</paragraph>
    <gatha1 line="19">Sattappakaraṇaṃ nātho, abhidhammamadesayi;</gatha1>
    <gatha2 line="20">Devātidevo devānaṃ, devalokamhi yaṃ pure;</gatha2>
    <gathalast line="21">Tassa <bold>aṭṭhakathā</bold> esā, <bold>sakalassā</bold>pi niṭṭhitā’’ti <note>paṭṭhā. aṭṭha. 19-24.1</note> ca.</gathalast>
    <gatha1 line="22"><bold>‘‘Buddhaghoso</bold>ti garūhi gahitanāmadheyyena therena katā</gatha1>
    <gathalast line="23">Ayaṃ <bold>sakalassa</bold>pi <bold>abhidhammapiṭakassa aṭṭhakathā’’</bold>ti <note>paṭṭhā. aṭṭha. 19-24.1</note> ca.</gathalast>
    <paragraph line="24">Ekacce pana ādhunikā therā ‘‘abhidhammaṭṭhakathāyo ācariyabuddhaghosena yācito saṅghapālabuddhamittajotipālādīnaṃ aññataro thero akāsī’’ti vadanti. Ayañca nesaṃ vicāraṇā, aṭṭhasālinīsammohavinodanīsu ‘‘tā buddhaghosena yācito akāsī’’ti ganthakārena vuttaṃ. Tena ñāyati ‘‘takkārako añño, ācariyabuddhaghoso pana tāsu yācakapuggaloyevā’’ti. Āgamaṭṭhakathāsu ca ācariyabuddhaghosena –</paragraph>
    <gatha1 line="25">‘‘Sīlakathā dhutadhammā, kammaṭṭhānāni ceva sabbāni…pe…</gatha1>
    <gatha2 line="26">Iti pana sabbaṃ yasmā, visuddhimagge <bold>mayā</bold> suparisuddhaṃ;</gatha2>
    <gathalast line="27">Vuttaṃ tasmā bhiyyo, na taṃ idha vicārayissāmī’’ti <note>dī. ni. aṭṭha. 1.ganthārambhakathā</note> –</gathalast>
    <paragraph line="28">Evaṃ sīlakathādīnaṃ <bold>attanā eva</bold> visuddhimagge vuttabhāvo <bold>mayā</bold>tipadena pakāsito. Aṭṭhasāliniyaṃ pana –</paragraph>
    <gatha1 line="29">‘‘Kammaṭṭhānāni sabbāni, cariyābhiññā vipassanā;</gatha1>
    <gathalast line="30">Visuddhimagge panidaṃ, yasmā sabbaṃ pakāsita’’nti <note>dha. sa. aṭṭha. ganthārambhakathā</note> –</gathalast>
    <paragraph line="31">Evaṃ <bold>mayā</bold>ti kattupadena vinā vuttaṃ. Tenāpi ñāyati ‘‘visuddhimaggakārako añño, abhidhammaṭṭhakathākārako añño’’ti. Kiñcāpi abhidhammaṭṭhakathāsu abhiyācako buddhaghoso bhikkhunāti ca yatināti ca <pageBreak edition="M" number="0.0053" /> imeheva sāmaññaguṇapadehi vutto na therenāti sagāravaguṇapadena, tathāpi so ‘‘visuddhācārasīlena nipuṇāmalabuddhinā’’ti ca, ‘‘adandhagatinā subuddhinā’’ti ca imehi adhikaguṇapadehi thomitattā ‘‘visuddhimaggādikārako ācariyabuddhaghosoyevā’’ti sakkā gahetuṃ. So hi upasampannakālatoyeva paṭṭhāya ganthakovido pariyattivisāradaguṇasampanno, tasmiñca kāle ūnadasavasso bhaveyya, tasmā therenāti na vuttoti sakkā gahetunti.</paragraph>
    <paragraph line="32">Taṃ pana tesaṃ ativicāraṇamattameva. Na hi ācariyabuddhaghosatthero ‘‘tasmiṃ kāle ūnadasavasso’’ti sakkā gahetuṃ, visuddhimagganigamanepi ‘‘buddhaghosoti garūhi gahitanāmadheyyena <bold>therenā’’</bold>ti vacanato, na ca ‘‘visuddhācārasīlena, nipuṇāmalabuddhinā’’ti vā, ‘‘adandhagatinā subuddhinā’’ti vā ettakeheva dvīhi dvīhi guṇapadehi thomanena suthomito hoti, aññadatthu ‘‘nippabhīkatakhajjoto samudeti divākaro’’ti thomanaṃ viya hoti. Nanu ācariyena attano ganthanigamanesu –</paragraph>
    <indent line="33">‘‘Paramavisuddhasaddhābaddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattibhede sāṭṭhakathe satthusāsane appaṭihatañāṇappabhāvena mahāveyyākaraṇenā’’tiādinā –</indent>
    <paragraph line="34">Attano <bold>anucchavikāni</bold> guṇapadāni pakāsitāni, soyeva ca porāṇasīhaḷaṭṭhakathāyo saṅkhipitvā abhinavasaṅgahaṭṭhakathānaṃ <bold>ādikattā pubbaṅgamo,</bold> aññe pana abhinavaṭṭhakathākārā tasseva anuvattitvā avasesamekaṃ vā dve vā aṭṭhakathāyo akaṃsu. Abhidhammaṭṭhakathāsu ca yo yo attho visuddhimagge vutto, so so yathānuppattaṭṭhāne tato gahetvā tatheva vutto. Visesato pana paṭiccasamuppādavibhaṅgakhandhāyatanadhātusaccavibhaṅgavaṇṇanāsu jhānakathāvaṇṇanāsu ca ayamattho ativiya pākaṭo, yopi ca tattha appako katipayamatto visuddhimaggena visadiso saṃvaṇṇanābhedo dissati, sopi ābhidhammikānaṃ matānusārena yathā porāṇaṭṭhakathāyaṃ vutto, tatheva vuttoti veditabbo. Yathā ca aṭṭhasāliniyaṃ samantapāsādikāya vinayaṭṭhakathāya atideso <pageBreak edition="M" number="0.0054" /> dissati <note>dha. sa. aṭṭha. 1 akusalakammapathakathā</note>, tatheva samantapāsādikāyampi aṭṭhasāliniyā atideso dissateva <note>pārā. aṭṭha. 1.11;</note>. Yadi ca aṭṭhasālinī aññena katā bhaveyya, kathaṃ tāsu aññamaññātideso sakkā kātuṃ. Tasmā abhidhammaṭṭhakathāsu abhiyācako buddhaghoso ācariyena samānanāmo <bold>cūḷabuddhaghoso</bold>ti yāvajjatanā ācariyaparamparāya gahito <bold>sotattha</bold>kīganthakārako aññoyeva, na ācariyamahābuddhaghosatthero. Teneva tattha vuttaṃ ‘‘bhikkhunā’’ti ca ‘‘yatinā’’ti ca.</paragraph>
    <paragraph line="35">Yadi pana ettakena niṭṭhaṃ na gaccheyya, evampi vicāretabbaṃ – kinnu kho saṅghapālādayo therā visuddhimaggādīnaṃ karaṇatthāya ācariyabuddhaghosattheraṃ āyācamānā attanā samatthataroti saddahantā āyācanti udāhu asaddahantāti? Saddahantāyeva āyācantīti pākaṭoyevāyamattho. Tathā ca sati ācariyabuddhaghosatthero sayaṃ aññehi samatthatarova samāno kasmā aññaṃ āyāceyya. Na hi saddhāsampannassa thāmasampannassa yobbanasampannassa ācariyassa sundarataraṃ abhidhammaṭṭhakathaṃ kātuṃ bhāriyaṃ bhavissati. Abhidhammaṭṭhakathāsu ca vuttavacanāni visuddhimaggaāgamaṭṭhakathāsu vuttasaṃvaṇṇanāvacanehi ekākārāneva honti. Yadi ca abhidhammaṭṭhakathaṃ añño kareyya, kathamapi tāhi vacanākārassa visadisatā bhaveyya eva. Etāsaṃ nigamane ca dassitena ‘‘buddhaghosoti garūhi gahitanāmadheyyena therena katā’’ti vacanena ‘‘ācariyabuddhaghosena katā’’tveva pākaṭā honti, na aññenāti. Yepi ‘‘aññena katā’’ti vadanti, tepi ‘‘iminā nāma therenā’’ti ekaṃsato dassetuṃ na sakkonti, tathā dassetuñca lesamattampi sādhakavacanaṃ na dissati. Tasmā abhidhammaṭṭhakathāyopi idāni ācariyehi <bold>cūḷabuddhaghoso</bold>ti voharitena <bold>buddhaghosena</bold> nāma bhikkhunāyācito visuddhimaggavinayāgamaṭṭhakathānaṃ kārako <bold>ācariyamahābuddhaghosatthero</bold>yeva akāsīti niṭṭhamettha gantabbanti.</paragraph>
    <paragraph line="36">Yaṃ pana mahāvaṃse ‘‘ācariyabuddhaghoso sīhaḷadīpāgamanato pubbe jambudīpe vasanakāleyeva aṭṭhasāliniṃ akāsī’’ti adhippāyena –</paragraph>
    <paragraph line="37" number="225"> ‘‘Dhammasaṅgaṇiyākāsi, kacchaṃ so aṭṭhasālini’’nti –</paragraph>
    <paragraph line="38">Vuttaṃ, <pageBreak edition="M" number="0.0055" /> taṃ idāni dissamānāya aṭṭhasāliniyā na sameti. Tattha hi ganthārambheyeva visuddhimaggaṃ atidisitvā pacchāpi so ca, samantapāsādikā ca bahūsu ṭhānesu atidisīyanti. Tasmā tassā ācariyena sīhaḷadīpaṃ patvā visuddhimaggañceva samantapāsādikañca katvā pacchāyeva katabhāvo ativiya pākaṭoti.</paragraph>
  </content>
</document>