<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0105n.nrf7.xml</normativeSource>
    <archivePath>roman/anya/visuddhimagga/visuddhimagga nidanakatha/sasanappavattikkamo.xml</archivePath>
    <baseFileName>sasanappavattikkamo</baseFileName>
    <titlePath>Sāsanappavattikkamo - Visuddhimagga nidānakathā - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">Sāsanappavattikkamo</chapter>
    <paragraph line="2">Bhagavato hi parinibbutikālato pacchā vassasatabbhantare buddhasāsane kocipi vādabhedo nāma natthi. Vassasatakāle pana dutiyasaṅgītikārehi therehi nikkaḍḍhitā vajjiputtakā bhikkhū pakkhaṃ labhitvā dhammañca vinayañca aññathā katvā mahāsaṅgītināmena visuṃ saṅgītimakaṃsu. Tadā saṅgītidvayārūḷhapurāṇadhammavinayameva sampaṭicchantānaṃ therānaṃ gaṇo <bold>theravādo</bold>ti ca tadaññesaṃ <bold>mahāsaṅghiko</bold>ti ca voharīyanti.</paragraph>
    <paragraph line="3">Puna mahāsaṅghikato (1) <bold>gokuliko</bold> (2) <bold>ekabyohāriko</bold>ti dve ācariyagaṇā uppannā. Puna gokulikato (3) <bold>paññattivādo</bold> (4) <bold>bāhuliko (bahussutiko)</bold>ti dve uppannā. Puna bāhulikatopi (5) <bold>cetiyavādigaṇo</bold> uppannoti ete pañca mūlabhūtena mahāsaṅghikena saha cha pāṭiyekkā ācariyagaṇā ahesuṃ.</paragraph>
    <paragraph line="4">Visuddhattheravādatopi (1) <bold>mahisāsako</bold> (2) <bold>vajjiputtako</bold>ti dve ācariyagaṇā uppannā. Puna mahisāsakato (3) <bold>sabbatthivādo</bold> (4) <bold>dhammaguttiko</bold>ti dve uppannā. Puna sabbatthivādatopi (5) <bold>kassapiyo,</bold> tatopi (6) <bold>saṅkantiko,</bold> tatopi (7) <bold>suttavādī</bold>ti tayo uppannā. Vajjiputtakatopi (8) <bold>dhammottariyo</bold> (9) <bold>bhaddayāniko</bold> (10) <bold>channāgāriko</bold> (11) <bold>sammitiyo</bold>ti cattāro uppannāti te ekādasa mūlabhūtena visuddhattheravādena saha dvādasa ācariyagaṇā ahesuṃ. Iti ime ca dvādasa purimā ca chāti aṭṭhārasa ācariyagaṇā dutiyatatiyasaṅgītīnaṃ antare jātā ahesuṃ.</paragraph>
    <paragraph line="5">Tesu mūlabhūto <bold>theravādagaṇo</bold>yeva porāṇadhammavinayagaruko hutvā anūnamanadhikaṃ kevalaparipuṇṇaṃ parisuddhaṃ porāṇikaṃ dhammavinayaṃ dhāresi. Itare pana sattarasa bhinnagaṇā porāṇikaṃ dhammavinayaṃ aññathā <pageBreak edition="M" number="0.0018" /> akaṃsu. Tena tesaṃ dhammavinayo katthaci ūno katthaci adhiko hutvā aparipuṇṇo ceva ahosi aparisuddho ca. Tena vuttaṃ dīpavaṃse pañcamaparicchede –</paragraph>
    <hangnum line="6" number="30"></hangnum>
    <gatha1 line="7"> ‘‘Nikkaḍḍhitā pāpabhikkhū, therehi vajjiputtakā;</gatha1>
    <gathalast line="8">Aññaṃ pakkhaṃ labhitvāna, adhammavādī bahū janā.</gathalast>
    <hangnum line="9" number="31"></hangnum>
    <gatha1 line="10"> Dasasahassā samāgantvā, akaṃsu dhammasaṅgahaṃ;</gatha1>
    <gathalast line="11">Tasmāyaṃ dhammasaṅgīti, mahāsaṅgītīti vuccati.</gathalast>
    <hangnum line="12" number="32"></hangnum>
    <gatha1 line="13"> Mahāsaṅgītikā bhikkhū, vilomaṃ akaṃsu sāsane;</gatha1>
    <gathalast line="14">Bhinditvā mūlasaṅgahaṃ, aññaṃ akaṃsu saṅgahaṃ.</gathalast>
    <hangnum line="15" number="33"></hangnum>
    <gatha1 line="16"> Aññatra saṅgahitaṃ suttaṃ, aññatra akariṃsu te;</gatha1>
    <gathalast line="17">Atthaṃ dhammañca bhindiṃsu, vinaye nikāyesu ca pañcasu…pe…</gathalast>
    <hangnum line="18" number="49"></hangnum>
    <gatha1 line="19"> Atthaṃ dhammañca bhindiṃsu, ekadesañca saṅgahaṃ;</gatha1>
    <gathalast line="20">Ganthañca ekadesañhi, chaḍḍetvā aññaṃ akaṃsu te.</gathalast>
    <hangnum line="21" number="50"></hangnum>
    <gatha1 line="22"> Nāmaṃ liṅgaṃ parikkhāraṃ, ākappakaraṇīyāni ca;</gatha1>
    <gathalast line="23">Pakatibhāvaṃ jahitvā, tañca aññaṃ akaṃsu te.</gathalast>
    <hangnum line="24" number="51"></hangnum>
    <gatha1 line="25"> Sattarasa bhinnavādā, ekavādo abhinnako;</gatha1>
    <gathalast line="26">Sabbevaṭṭhārasa honti, bhinnavādena te saha.</gathalast>
    <hangnum line="27" number="52"></hangnum>
    <gatha1 line="28"> Nigrodhova mahārukkho, thera vādānamuttamo;</gatha1>
    <gatha2 line="29">Anūnaṃ anadhikañca, kevalaṃ jinasāsanaṃ;</gatha2>
    <gathalast line="30">Kaṇṭakā viya rukkhamhi, nibbattā vādasesakā.</gathalast>
    <hangnum line="31" number="53"></hangnum>
    <gatha1 line="32"> Paṭhame vassasate natthi, dutiye vassasatantare;</gatha1>
    <gathalast line="33">Bhinnā sattarasa vādā, uppannā jinasāsane’’ti <note>kathā. aṭṭha. nidānakathā</note>.</gathalast>
    <paragraph line="34"><bold>Asokarañño</bold> ca kāle parihīnalābhasakkārā aññatitthiyā lābhasakkāraṃ patthayamānā bhikkhūsu pabbajitvā sakāni sakāni diṭṭhigatāni dīpenti ‘‘ayaṃ dhammo, ayaṃ vinayo, idaṃ satthusāsana’’nti. Bhikkhūnaṃ santike pabbajjaṃ alabhamānāpi sayameva kese chinditvā kāsāyāni vatthāni acchādetvā vihāresu vicarantā uposathakammādikaraṇakāle saṅghamajjhaṃ <pageBreak edition="M" number="0.0019" /> pavisanti, te bhikkhusaṅghena dhammena vinayena satthusāsanena niggayhamānāpi dhammavinayānulomāya paṭipattiyā asaṇṭhahantā anekarūpaṃ sāsanassa abbudañca malañca kaṇṭakañca samuṭṭhāpenti. Keci aggiṃ paricaranti, keci pañcātape tapanti, keci ādiccaṃ anuparivattanti, keci dhammañca vinayañca vobhindissāmāti tathā tathā paggaṇhanti. Tadā bhikkhusaṅgho na tehi saddhiṃ uposathaṃ vā pavāraṇaṃ vā akāsi, asokārāme satta vassāni uposatho upacchijji <note>kathā. aṭṭha. nidānakathā; pārā. aṭṭha. 1.tatiyasaṅgītikathā</note>.</paragraph>
    <paragraph line="35">Imañca pana pavattiṃ upādāya evampi sakkā gahetuṃ ‘‘sattarasannaṃ bhinnavādagaṇānaṃ dhammavinayassa pacchimakālesu aparisuddhatarabhāvo īdisenapi kāraṇena ahosī’’ti. Kiñcāpi hi buddhasāsanabhūte parisuddhadhammavinaye ‘‘kocipi nicco dhuvo sassato nāma natthi aññatra nibbānadhātuyā, paramatthato attāpi natthi, sabbepi saṅkhārā aniccā addhuvā asassatā anattāyevā’’ti attho ativiya pākaṭo hoti, tathāpi dāni atheravādikānaṃ ganthesu ca pubbe vetullavādādīsu ca ‘‘buddho nicco dhuvo sassato attā’’ti ca, ‘‘sabbepi sattā niccā dhuvā sassatā attā’’ti ca attho dissati.</paragraph>
    <paragraph line="36">Atha asoko dhammarājā sāsanaṃ visodhetukāmo <bold>moggaliputtatissattherassa</bold> santike paṭhamameva samayaṃ uggaṇhitvā ekaladdhike ekaladdhike bhikkhū ekato kāretvā ekamekaṃ bhikkhusamūhaṃ pakkosāpetvā pucchi ‘‘kiṃ vādī bhante sammāsambuddho’’ti. Tato ye ye ‘‘sammāsambuddho sassatavādī’’ti vā, ‘‘ekaccasassatavādī’’ti vā evamādinā attano attano vādānurūpaṃ micchāvādaṃ āhaṃsu, te te ‘‘nayime bhikkhū, aññatitthiyā ime’’ti tathato ñatvā tesaṃ setakāni vatthāni datvā uppabbājesi. Te sabbepi saṭṭhisahassamattā ahesuṃ.</paragraph>
    <paragraph line="37">Athaññe bhikkhū pucchitvā tehi ‘‘vibhajjavādī mahārāja sammāsambuddho’’ti vutte ‘‘suddhaṃ dāni bhante sāsanaṃ, karotu bhikkhusaṅgho uposatha’’nti vatvā ārakkhañca datvā nagaraṃ pāvisi. Samaggo saṅgho sannipatitvā uposathaṃ akāsi. Tasmiṃ samāgame <bold>moggaliputtatissatthero</bold> yāni ca <pageBreak edition="M" number="0.0020" /> tadā uppannāni vatthūni yāni ca āyatiṃ uppajjissanti, sabbesampi tesaṃ paṭibāhanatthaṃ satthārā dinnanayavaseneva tathāgatena ṭhapitamātikaṃ vibhajanto parappavādamaddanaṃ <bold>kathāvatthuṃ</bold> nāma abhidhammapiṭake pañcamaṃ pakaraṇaṃ abhāsi. Tato moggaliputtatissattherappamukhā tipiṭakapariyattidharā pabhinnapaṭisambhidāpattā sahassaṃ bhikkhū theravādino saṅgītidvayārūḷhaṃ parisuddhaṃ porāṇadhammavinayaṃ puna saṅgāyitvā surakkhitaṃ rakkhiṃsu <note>pārā. aṭṭha. 1.tatiyasaṅgītikathā</note>.</paragraph>
    <paragraph line="38">Atha moggaliputtatissatthero navasu paccantaṭṭhānesu sāsanapatiṭṭhāpanatthaṃ nava nāyakatthere uccinitvā pesesi. Tesu aṭṭhahi therehi attano attano pattaṭṭhānaṃ gantvā buddhasāsane patiṭṭhāpite <bold>mahāmahindatthero</bold> chattiṃsādhikadvisate (236) buddhavasse jambudīpato sīhaḷadīpaṃ gantvā <bold>devānaṃpiyatissarāja</bold>ppamukhaṃ dīpakajanasamūhaṃ pasādetvā buddhasāsanaṃ sampatiṭṭhāpesi, tena ca raññā dinnaṃ <bold>mahāmeghavanuyyānaṃ</bold> paṭiggahetvā tattha <bold>mahāvihāraṃ</bold> nāma saṅghārāmaṃ patiṭṭhāpesi <note>pārā. aṭṭha. 1.tatiyasaṅgītikathā</note>. Tato pabhuti sīhaḷadīpe buddhasāsanaṃ yāva <bold>vaṭṭagāmaṇirāja</bold>kālā nikāyantaravādākularahitaṃ nimmalaṃ suparisuddhaṃ hutvā samujjalittha. Vaṭṭagāmaṇirājakālato pana paṭṭhāya nikāyantaravādāpi sīhaḷadīpamupāgamiṃsu. Tadā <bold>visuddhattheravādino</bold> yathā purāṇadhammavinayo tehi nikāyantaravādehi asammisso amalīno pakatiparisuddho hutvā tiṭṭheyya, tathā taṃ mahussāhena surakkhitaṃ rakkhiṃsu. Kathaṃ?</paragraph>
  </content>
</document>