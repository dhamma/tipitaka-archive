<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0105n.nrf6.xml</normativeSource>
    <source>roman/anya/visuddhimagga/visuddhimagga nidanakatha/mahayanikanayavicarana.xml</source>
    <script>roman</script>
    <directory>/anya/visuddhimagga/visuddhimagga nidanakatha</directory>
    <basename>mahayanikanayavicarana</basename>
    <titlePath>Mahāyānikanayavicāraṇā - Visuddhimagga nidānakathā - Visuddhimagga - Anya</titlePath>
  </metadata>
<content>
    <chapter line="1">Mahāyānikanayavicāraṇā</chapter>
    <paragraph line="2" number="6"> Puna so tāvattakenāpi asantuṭṭho ācariyaṃ avamaññanto evamāha – ‘‘mahāyānanikāyassa padhānācariyabhūtānaṃ <bold>assa ghosa-nāgajjunānaṃ</bold> nayaṃ vā, nāmamattampi vā tesaṃ na jānāti maññe buddhaghoso’’ti. Taṃ pana ativiya adhammikaṃ niratthakañca niggahavacanamattameva. Na hi nikāyantarikānaṃ vādanayānaṃ attano aṭṭhakathāyaṃ appakāsanena so te na jānātīti sakkā vattuṃ. Nanu ācariyena āgamaṭṭhakathāsu ganthārambheyeva –</paragraph>
    <gatha1 line="3">‘‘Samayaṃ avilomento, therānaṃ theravaṃsapadīpānaṃ;</gatha1>
    <gathalast line="4">Sunipuṇavinicchayānaṃ, mahāvihāre nivāsina’’nti ca,</gathalast>
    <paragraph line="5">Idhāpi visuddhimagge –</paragraph>
    <gatha1 line="6">‘‘Mahāvihāravāsīnaṃ, desanānayanissitaṃ;</gatha1>
    <gathalast line="7">Visuddhimaggaṃ bhāsissa’’nti <note>visuddhi. 1.2</note> ca,</gathalast>
    <indent line="8">‘‘Tassā atthasaṃvaṇṇanaṃ karontena vibhajjavādimaṇḍalaṃ otaritvā ācariye anabbhācikkhantena sakasamayaṃ avokkamantena parasamayaṃ anāyūhantena suttaṃ appaṭibāhantena vinayaṃ anulomentena mahāpadese olokentena dhammaṃ dīpentena atthaṃ saṅgāhentena tamevatthaṃ punarāvattetvā aparehipi pariyāyantarehi niddisantena ca yasmā atthasaṃvaṇṇanā kātabbā hotī’’ti <note>visuddhi. 2.581</note> ca,</indent>
    <gatha1 line="9">‘‘Sāsanaṃ panidaṃ nānā-desanānayamaṇḍitaṃ;</gatha1>
    <gatha2 line="10">Pubbācariyamaggo ca, abbocchinno pavattati;</gatha2>
    <gatha3 line="11">Yasmā tasmā tadubhayaṃ, sannissāyatthavaṇṇanaṃ;</gatha3>
    <gathalast line="12">Ārabhissāmi etassā’’ti <note>visuddhi. 2.581</note> ca,</gathalast>
    <paragraph line="13">Paṭiññaṃ <pageBreak edition="Myanmar" number="0.0017" /> katvā yathāpaṭiññātappakāreneva aṭṭhakathāyo katā. Evametāsaṃ karaṇe kāraṇampettha pakāsetabbaṃ, tasmā dāni tampakāsanatthaṃ sammāsambuddhassa parinibbutikālato paṭṭhāya yāva ācariyabuddhaghosassa kālo, tāva sāsanappavattikkamampi vakkhāma.</paragraph>
  </content>
</document>