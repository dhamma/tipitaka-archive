<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0105n.nrf8.xml</normativeSource>
    <archivePath>roman/anya/visuddhimagga/visuddhimagga nidanakatha/abhayagirinikayuppatti.xml</archivePath>
    <baseFileName>abhayagirinikayuppatti</baseFileName>
    <titlePath>Abhayagirinikāyuppatti - Visuddhimagga nidānakathā - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">Abhayagirinikāyuppatti</chapter>
    <paragraph line="2">Vaṭṭagāmaṇirājā hi (425-buddhavasse) rajjaṃ patvā pañcamāsamattakāle <bold>brāhmaṇatissadāmarikena</bold> sattahi ca damiḷayodhehi upadduto saṅgāme ca parājito palāyitvā sādhikāni cuddasavassāni nilīyitvā aññataravesena vasati <note>mahāvaṃse 33-paricchede 37-gāthāto paṭṭhāya</note>. Tadā laṅkādīpe manussā corabhayena dubbhikkhabhayena ca upaddutā bhikkhūnaṃ catūhi paccayehi upaṭṭhātuṃ na sakkonti, tena bhikkhū yebhuyyena tato jambudīpaṃ gantvā dhammavinayaṃ dhārentā viharanti. Laṅkādīpeyeva ohīnāpi therā yathāladdhehi kandamūlapaṇṇehi yāpentā kāye vahante nisīditvā pariyattidhammaṃ sajjhāyaṃ karonti, avahante <pageBreak edition="M" number="0.0021" /> vālukaṃ ussāpetvā taṃ parivāretvā sīsāni ekaṭṭhāne katvā pariyattiṃ sammasanti. Evaṃ dvādasa saṃvaccharāni sāṭṭhakathaṃ tepiṭakaṃ ahāpetvā dhārayiṃsu. Yadā pana vaṭṭagāmaṇirājā damiḷarājānaṃ hantvā (455-466 buddhavassabbhantare) punapi rajjaṃ kāresi <note>mahāvaṃse 33, 78-gāthā</note>. Tadā te therā jambudīpato paccāgatattherehi saddhiṃ tepiṭakaṃ sodhentā ekakkharampi asamentaṃ nāma na passiṃsu <note>a. ni. aṭṭha. 1.1.130; vibha. aṭṭha. 810</note>. Yopi ca <bold>mahāniddeso</bold> tasmiṃ kāle ekasseva dussīlabhikkhuno paguṇo ahosi, sopi <bold>mahātipiṭaka</bold>ttherena <bold>mahārakkhi</bold>tattheraṃ tassa santikā uggaṇhāpetvā rakkhito ahosi <note>pārā. aṭṭha. 2.585</note>. Evaṃ dubbhikkharaṭṭhakkhobhupaddavehi pīḷitattā duddharasamayepi dhammavinayaṃ sakkaccaṃ dhārayiṃsu.</paragraph>
    <paragraph line="3">Rājā <bold>abhayagiriṃ</bold> nāma vihāraṃ kāretvā attano katūpakārapubbassa <bold>mahātissa</bold>ttherassa adāsi. So pana thero kulasaṃsaggabahulattā mahāvihāravāsīhi bhikkhūhi pabbājanīyakammaṃ katvā nīhaṭo. Tadāssa sisso <bold>bahalamassutissa</bold>nāmako thero taṃ kammaṃ paṭibāhi, tenassa saṅgho ukkhepanīyakammaṃ akāsi. So mahāvihāravāsīnaṃ kujjhitvā abhayagirivihārameva gantvā tena mahātissattherena ekato hutvā visuṃ gaṇaṃ vahanto vasi. Te ca dve therā na mahāvihāraṃ punāgamiṃsu <note>mahāvaṃse 33, 79-gāthādīsu. nikāyasaṅgahe</note>. Tato paṭṭhāya sīhaḷadīpe mahāvihāravāsī, abhayagirivāsīti dve nikāyājātā. Idaṃ tāva sīhaḷadīpe sāsanaparihāniyā paṭhamaṃ kāraṇaṃ.</paragraph>
  </content>
</document>