<?xml version="1.0" encoding="utf-8"?>
<document>
  <metadata>
    <versions>
      <version source="vipassana research institut" source-abbr="vri"/>
      <version source="sri lanka" source-abbr="sī."/>
      <version source="thai" source-abbr="syā."/>
    </versions>
    <normativeSource>http://tipitaka.org/romn/cscd/e0105n.nrf20.xml</normativeSource>
    <source>roman/anya/visuddhimagga/visuddhimagga nidanakatha/dakkhinaindiyaratthikabhavayutti.xml</source>
    <script>roman</script>
    <directory>/anya/visuddhimagga/visuddhimagga nidanakatha</directory>
    <basename>dakkhinaindiyaratthikabhavayutti</basename>
    <titlePath>Dakkhiṇaindiyaraṭṭhikabhāvayutti - Visuddhimagga nidānakathā - Visuddhimagga - Anya</titlePath>
  </metadata>
<content>
    <chapter line="1">Dakkhiṇaindiyaraṭṭhikabhāvayutti</chapter>
    <paragraph line="2">Bahū pana ādhunikā vicakkhaṇā dhammānandādayo ‘‘ācariyabuddhaghosatthero <bold>dakkhiṇaindiyaraṭṭhiko’’</bold>ti vadanti. Ayaṃ panettha yutti, yebhuyyena hi aṭṭhakathāṭīkākārā therā dakkhiṇaindiyaraṭṭhikāyeva. Tathā <pageBreak edition="Myanmar" number="0.0032" /> hi buddhavaṃsaṭṭhakathāya ca abhidhammāvatāraṭṭhakathāya ca vinayavinicchayaṭṭhakathāya ca kārako <bold>ācariyabuddhadattatthero</bold> coḷaraṭṭhe tambapaṇṇinadiyaṃ <bold>uraganagare</bold> jāto ācariyabuddhaghosena ekakāliko ca. Paramatthavinicchaya-nāmarūpapariccheda-abhidhammatthasaṅgahānaṃ kārako <bold>ācariyaanuruddhatthero</bold><note>ekacce pana vadanti-paramatthavinicchayakārako eko, nāmarūpaparicchedaabhidhammatthasaṅgahānaṃ kārako ekoti dve anuruddhattherāti</note><bold>kañcivararaṭṭhe kāverinagara</bold>jātiko. Khuddakanikāyapariyāpannaudānādipāḷiyā saṃvaṇṇanābhūtāya paramatthadīpaniyā kārako <bold>ācariyadhammapālattheropi</bold> dakkhiṇaindiyaraṭṭhe kañcipurajātiko. Tathevāyampīti veditabbo. Vuttañhi <bold>manorathapūraṇiyā</bold> nāma aṅguttaraṭṭhakathāya nigamane –</paragraph>
    <gatha1 line="3">‘‘Āyācito sumatinā, therena bhadantajotipālena;</gatha1>
    <gathalast line="4">Kañcipurādīsu mayā, pubbe saddhiṃ vasantenā’’ti.</gathalast>
    <paragraph line="5">Ettha ca <bold>kañcipuraṃ</bold> nāma madarasanagarassa īsakaṃ pacchimanissite dakkhiṇadisābhāge pañcacattālīsamilappamāṇe padese idāni kañjīvara iti voharitanagarameva.</paragraph>
    <indent line="6">Tathā <bold>papañcasūdaniyā</bold> nāma majjhimaṭṭhakathāya nigamanepi –</indent>
    <gatha1 line="7">‘‘Āyācito sumatinā, therena buddhamittena;</gatha1>
    <gathalast line="8">Pubbe <alternatives line="6" extra="" separator="true"><alternative source-abbr="vri" source="vipassana research institut">mayūradūta</alternative><alternative source-abbr="sī." source="sri lanka">mayūrarūpa</alternative><alternative source-abbr="syā." source="thai">mayūrasutta</alternative></alternatives>  paṭṭanamhi saddhiṃ vasantenā’’ti – vuttaṃ.</gathalast>
    <paragraph line="9">Ettha ca <bold>mayūradūtapaṭṭanaṃ</bold> nāma idāni madarasanagarasamīpe milapora iti voharitaṭṭhānanti porāṇappavattigavesīhi vuttaṃ.</paragraph>
    <paragraph line="10">Imāhi pana nigamanagāthāhi dakkhiṇaindiyaraṭṭheyeva nivutthapubbataṃ pakāseti, bodhimaṇḍasamīpe vā, marammaraṭṭhe vā nivutthapubbatāya pakāsanañca na dissati. Tena ācariyabuddhaghoso dakkhiṇaindiyaraṭṭhiko na hotīti na sakkā paṭikkhipituṃ.</paragraph>
    <paragraph line="11"><bold>Samantapāsādikāya</bold>mpi vinayaṭṭhakathāyaṃ (3, 13) ācariyena evaṃ vuttaṃ –</paragraph>
    <indent line="12">‘‘Yaṃ <pageBreak edition="Myanmar" number="0.0033" /> pana andhakaṭṭhakathāyaṃ ‘aparikkhitte pamukhe anāpattīti bhūmiyaṃ vinā jagatiyā pamukhaṃ sandhāya kathita’nti vuttaṃ, taṃ andhakaraṭṭhe pāṭekkasannivesā ekacchadanā gabbhapāḷiyo sandhāya vutta’’nti.</indent>
    <paragraph line="13">Iminā pana vacanena ‘‘andhakaṭṭhakathā andhakaraṭṭhikehi therehi katā’’ti pākaṭā hoti, ācariyabuddhaghosopi ca andhakaṭṭhakathāya sandhāyabhāsitampi tandesikagabbhapāḷisannivesākārampi suṭṭhu jānāti, tasmā tandesiko na hotīti na sakkā vattunti.</paragraph>
    <paragraph line="14">Tathā imassapi visuddhimaggassa nigamane – <bold>‘‘moraṇḍakheṭakavattabbenā’’</bold>ti vuttaṃ. Ettha ca <bold>kheṭo</bold>ti padassa gāmoti vā, jānapadānaṃ kassakānaṃ nivāsoti vā, khuddakanagaranti vā tayo atthā sakkatābhidhāne pakāsitā, dakkhiṇaindiyaraṭṭhesu ca yāvajjatanāpi gāmo <bold>kheḍā</bold>ti voharīyati. Tasmā moraṇḍavhaye kheṭe jāto moraṇḍakheṭako, moraṇḍakheṭako iti vattabbo moraṇḍakheṭakavattabbo, tena moraṇḍakheṭakavattabbenāti vacanatthaṃ katvā ‘‘moraṇḍagāme jātoti vattabbena therenā’’ti attho gahetabbo. Idāni pana dakkhiṇaindiyaraṭṭhe <bold>guntājanapade</bold> nāgārajunakoṇḍato ekapaṇṇāsamilamatte (51) amaravatito ca aṭṭhapaṇṇāsamilamatte (58) padese <bold>kotanemalipurī</bold>ti ca <bold>gundalapallī</bold>ti ca voharitaṃ ṭhānadvayamatthi, tattha ca bahūni buddhasāsanikaporāṇasantakāni diṭṭhāni, <bold>nemalī</bold>ti telaguvohāro ca morassa, <bold>gundalu</bold> iti ca aṇḍassa, tasmā taṃ ṭhānadvayameva pubbe <bold>moraṇḍakheṭo</bold>ti voharito <bold>ācariyabuddhaghosassa jātigāmo</bold> bhaveyyāti porāṇaṭṭhānagavesīhi gahito. Yasmā panetaṃ ‘‘moraṇḍakheṭakavattabbenā’’ti padaṃ ‘‘moraṇḍagāmajātenā’’ti padaṃ viya pāḷinayānucchavikaṃ na hoti, aññehi ca bahūhi visesanapadehi ekato aṭṭhatvā visesyapadassa pacchato visuṃ ṭhitaṃ, āgamaṭṭhakathādīsu ca na dissati, tasmā etaṃ kenaci taṃkālikena ācariyassa jātiṭṭhānaṃ sañjānantena pakkhittaṃ viya dissatīti.</paragraph>
    <paragraph line="15">Imesu pana tīsu ‘‘ācariyabuddhaghoso bodhimaṇḍasamīpe jātoti ca marammaraṭṭhikoti ca dakkhiṇaindiyaraṭṭhiko’’ti ca vuttavacanesu pacchimameva balavataraṃ hoti ācariyasseva vacananissitattā, tasmā <pageBreak edition="Myanmar" number="0.0034" /> tadeva nissāya ācariyabuddhaghosattherassa uppatti evaṃ veditabbā.</paragraph>
  </content>
</document>