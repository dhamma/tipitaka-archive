<?xml version="1.0"?>
<document>
<metadata>
<normativeSource>http://tipitaka.org/romn/cscd/e0105n.nrf30.xml</normativeSource>
<archivePath>roman/anya/visuddhimagga/visuddhimagga nidanakatha/agamatthakathakaranam.xml</archivePath>
<titlePath>Āgamaṭṭhakathākaraṇaṃ - Visuddhimagga nidānakathā - Visuddhimagga - Anya</titlePath>
</metadata>
<body>
<chapter line="1">Āgamaṭṭhakathākaraṇaṃ</chapter>
<paragraph line="2"><bold>Sumaṅgalavilāsiniṃ</bold> nāma dīghanikāyaṭṭhakathaṃ pana ācariyo sumaṅgalapariveṇavāsinā <bold>dāṭhānāgattherena</bold> āyācito akāsi. Vuttaṃ hetametissā nigamane –</paragraph>
<gatha1 line="3">‘‘Āyācito <pageBreak edition="M" number="0.0049" /> sumaṅgala-pariveṇanivāsinā thiraguṇena;</gatha1>
<gathalast line="4"><bold>Dāṭhānāga</bold> saṅgha, ttherena theravaṃsanvayena.</gathalast>
<gatha1 line="5">Dīghāgamassa dasabala-guṇagaṇaparidīpanassa aṭṭhakathaṃ;</gatha1>
<gathalast line="6">Yaṃ ārabhiṃ <bold>sumaṅgala-vilāsiniṃ</bold> nāma nāmena.</gathalast>
<paragraph line="7">Sā hi mahāaṭṭhakathāya, sāramādāya niṭṭhitā esā’’ti <note>dī. ni. aṭṭha. 3. nigamanakathā</note>.</paragraph>
<paragraph line="8"><bold>Papañcasūdaniṃ</bold> nāma majjhimanikāyaṭṭhakathaṃ bhadanta<bold>buddhamittattherena</bold> pubbe mayūradūtapaṭṭane attanā saddhiṃ vasantena āyācito akāsi. Vuttaṃ hetametissā nigamane –</paragraph>
<gatha1 line="9">‘‘Āyācito sumatinā, therena bhadanta<bold>buddhamittena</bold>;</gatha1>
<gathalast line="10">Pubbe <bold>mayūradūtapa,ṭṭana</bold>mhi saddhiṃ vasantena.</gathalast>
<gatha1 line="11">Paravādavidhaṃsanassa, majjhimanikāyaseṭṭhassa;</gatha1>
<gathalast line="12">Yamahaṃ <bold>papañcasūdani</bold>-maṭṭhakathaṃ kātumārabhiṃ.</gathalast>
<paragraph line="13">Sā hi mahāaṭṭhakathāya, sāramādāya niṭṭhitā esā’’ti <note>ma. ni. aṭṭha. 3. nigamanakathā</note>.</paragraph>
<paragraph line="14"><bold>Sāratthappakāsiniṃ</bold> nāma saṃyuttanikāyaṭṭhakathaṃ bhadanta<bold>jotipālattherena</bold> āyācito akāsi. Vuttaṃ hetametissā nigamane –</paragraph>
<gatha1 line="15">‘‘Etissā karaṇatthaṃ, therena bhadanta<bold>jotipālena;</bold></gatha1>
<gathalast line="16">Sucisīlena subhāsitassa pakāsayantañāṇena.</gathalast>
<gatha1 line="17">Sāsanavibhūtikāmena, yācamānena maṃ subhaguṇena;</gatha1>
<gathalast line="18">Yaṃ samadhigataṃ puññaṃ, tenāpi jano sukhī bhavatū’’ti <note>saṃ. ni. aṭṭha. 3.5.nigamanakathā</note>.</gathalast>
<paragraph line="19"><bold>Manorathapūraṇiṃ</bold> nāma aṅguttaranikāyaṭṭhakathaṃ bhadanta<bold>jotipālattherena</bold> dakkhiṇaindiyaraṭṭhe <bold>kañcipurā</bold>dīsu ca sīhaḷadīpe mahāvihāramhi ca attanā saddhiṃ vasantena āyācito, tathā <bold>jīvakenā</bold>pi upāsakena piṭakattayapāragubhūtena vātāhatepi aniñjamānasabhāve dume viya aniñjamānasaddhamme ṭhitena sumatinā parisuddhājīvenābhiyācito akāsi. Vuttaṃ hetametissā nigamane –</paragraph>
<gatha1 line="20">‘‘Āyācito sumatinā, therena bhadanta<bold>jotipālena</bold>;</gatha1>
<gathalast line="21"><bold>Kañcipurādīsu</bold> mayā, pubbe saddhiṃ vasantena.</gathalast>
<gatha1 line="22">Varatambapaṇṇidīpe, <pageBreak edition="M" number="0.0050" /> mahāvihāramhi vasanakālepi;</gatha1>
<gathalast line="23">Vātāhate viya dume, aniñjamānamhi saddhamme.</gathalast>
<gatha1 line="24">Pāraṃ piṭakattayasā,garassa gantvā ṭhitena sumatinā;</gatha1>
<gathalast line="25">Parisuddhājīvenā,bhiyācito <bold>jīvakenā</bold>pi.</gathalast>
<gatha1 line="26">Dhammakathānayanipuṇehi, dhammakathikehi aparimāṇehi;</gatha1>
<gathalast line="27">Parikīḷitassa paṭipa,jjitassa sakasamayacitrassa.</gathalast>
<gatha1 line="28">Aṭṭhakathaṃ aṅguttara,mahānikāyassa kātumāraddho;</gatha1>
<gathalast line="29">Yamahaṃ cirakālaṭṭhiti-micchanto sāsanavarassa.</gathalast>
<gatha1 line="30">Sā hi mahāaṭṭhakathāya, sāramādāya niṭṭhitā esā;</gatha1>
<gathalast line="31">Catunnavutiparimāṇāya, pāḷiyā bhāṇavārehi.</gathalast>
<gatha1 line="32">Sabbāgamasaṃvaṇṇana, manoratho pūrito ca me yasmā;</gatha1>
<gathalast line="33">Etāya <bold>manoratha pūraṇī</bold>ti nāmaṃ tato assā’’ti <note>a. ni. aṭṭha. 3.11.nigamanakathā</note>.</gathalast>
<paragraph line="34">Imā ca pana catasso āgamaṭṭhakathāyo kurumāno ācariyabuddhaghoso mahāmahindattherenābhataṃ mūlaṭṭhakathāsaṅkhātaṃ mahāaṭṭhakathaṃyeva bhāsāparivattanavasena ceva punappunāgatavitthārakathāmaggassa saṃkhipanavasena ca akāsi. Vuttañhetaṃ ganthārambhe –</paragraph>
<gatha1 line="35">‘‘Sīhaḷadīpaṃ pana ābha,tātha vasinā mahāmahindena;</gatha1>
<gathalast line="36">Ṭhapitā sīhaḷabhāsāya, dīpavāsīnamatthāya.</gathalast>
<gatha1 line="37">Apanetvāna tatohaṃ, sīhaḷabhāsaṃ manoramaṃ bhāsaṃ;</gatha1>
<gatha2 line="38">Tantinayānucchavikaṃ, āropento vigatadosaṃ…pe…</gatha2>
<gathalast line="39">Hitvā punappunāgata-matthaṃ atthaṃ pakāsayissāmī’’ti.</gathalast>
<paragraph line="40">Tathā nigamanepi –</paragraph>
<gatha1 line="41">‘‘Sā hi mahāaṭṭhakathāya, sāramādāya niṭṭhitā esā’’ti <note>dī. ni. aṭṭha. 3.nigamanakathā</note> ca;</gatha1>
<gathalast line="42">‘‘Mūlaṭṭhakathāsāraṃ, ādāya mayā imaṃ karontenā’’ti <note>dī. ni. aṭṭha. 3.nigamanakathā</note> ca.</gathalast>
<paragraph line="43">Imāsaṃ sarīrabhūtapāṭhesu ca samantapāsādikāyaṃ viya ‘‘mahāpaccariyaṃ, kurundiya’’ntiādinā vinicchayasaṃvaṇṇanābhedappakāsanaṃ na dissati, tathā abhidhammaṭṭhakathāsupi. <pageBreak edition="M" number="0.0051" /> Tenetaṃ ñāyati ‘‘suttantābhidhammesu mahāaṭṭhakathāto aññā mahāpaccariādināmikā porāṇikā sīhaḷaṭṭhakathāyo ceva andhakaṭṭhakathā ca natthī’’ti. Yāva vasabharājakālā (609-653) pana pākaṭānaṃ sīhaḷikattherānaṃ vinicchayo ca vādā ca vatthūni ca etāsupi dissantiyevāti.</paragraph>
</body>
</document>