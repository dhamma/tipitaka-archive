<?xml version="1.0"?>
<document>
<metadata>
<normativeSource>http://tipitaka.org/romn/cscd/e0105n.nrf3.xml</normativeSource>
<archivePath>roman/anya/visuddhimagga/visuddhimagga nidanakatha/patanjalivadavicarana.xml</archivePath>
<titlePath>Patañjalivādavicāraṇā - Visuddhimagga nidānakathā - Visuddhimagga - Anya</titlePath>
</metadata>
<body>
<chapter line="1">Patañjalivādavicāraṇā</chapter>
<paragraph line="2" number="3"> Atha tena ‘‘pātañjalīmataṃ parivattetī’’ti vacanampi evaṃ vicāritaṃ.</paragraph>
<paragraph line="3">(Ka) ‘‘buddhaghoso patañjalissa vā aññesaṃ vā uttaraindiyaraṭṭhikānaṃ vādaṃ appakameva aññāsi. Patañjalivādesu hi <bold>aṇimā laghimā</bold>ti idameva dvayaṃ dassesi <note>visuddhi. 1.144</note> tatuttari yogasuttaṃ ajānanto, patañjalivādassa ca tuletvā dīpanā tassa ganthesu na dissati, patañjalinā katapakaraṇañca patañjalīti nāmamattampi ca tattha dīpitaṃ natthi. <bold>Visuddhimagge</bold> pana paññābhūminiddese ‘pakativādīnaṃ pakati viyā’ti <note>visuddhi. 2.584</note> pakativāda (saṃkhyāvāda) nāmamattaṃ pakāsitaṃ, tattheva ca ‘paṭiññā hetūtiādīsu hi loke vacanāvayavo <pageBreak edition="M" number="0.0013" /> hetūti vuccatī’ti <note>visuddhi. 2.595</note> udāharitaṃ, tena ñāyati ‘buddhaghoso indiyatakkanayadīpake ñāyaganthasmiṃ kiñci mūlabhāgamattaṃ aparipuṇṇaṃ jānātī’ti’’.</paragraph>
<paragraph line="4">Taṃ pana sabbampi kevalaṃ ācariyassa abbhācikkhaṇamattameva. Atigambhīrassa hi atigarukātabbassa suparisuddhassa piṭakattayassa atthasaṃvaṇṇanaṃ karontena suparisuddhoyeva pāḷinayo ca aṭṭhakathānayo ca porāṇatheravādā cāti īdisāyeva atthā pakāsetabbā, yaṃ vā pana atthasaṃvaṇṇanāya upakārakaṃ saddavinicchayapaṭisaṃyuttaṃ lokiyaganthavacanaṃ, tadeva ca yathārahaṃ pakāsetabbaṃ, na pana anupakārānipi taṃtaṃganthatakkattunāmāni ca, tehi vuttavacanāni ca bahūni, na ca tesaṃ appakāsanena ‘‘na te aṭṭhakathācariyo jānātī’’ti vattabbo. Yadi hi yaṃ yaṃ lokiyaganthaṃ attanā jānāti, taṃ sabbaṃ anupakārampi attano aṭṭhakathāyamānetvā pakāseyya, ativitthārā ca sā bhaveyya aparisuddhā ca asammānitā ca sāsanikaviññūhīti ācariyena patañjalivādādayo na vitthārena pakāsitāti ñātabbaṃ, aññadatthu yehi yehi lokiyaganthehi kiñci kiñci ācariyena ānetvā pakāsitaṃ, te te ca ganthā, aññepi ca tādisā ācariyena ñātātveva jānitabbā viññūhi, yathā samuddassa ekadesaṃ disvā sabbopi samuddo edisoti ñāyati. Ācariyo pana yattha yattha vedapaṭisaṃyuttavacanāni āgatāni, tattha tattha vedaganthehipi kiñci kiñci ānetvā pakāsesiyeva. Tathā hi ācariyena <bold>sumaṅgalavilāsiniyaṃ</bold> nāma dīghanikāyaṭṭhakathāyaṃ –</paragraph>
<indent line="5"><bold>‘‘Tiṇṇaṃ vedāna</bold>nti iruvedayajuvedasāmavedāna’’nti <note>dī. ni. aṭṭha. 1.256</note> ca,</indent>
<indent line="6"><bold>‘‘Itihāsapañcamāna</bold>nti athabbaṇavedaṃ catutthaṃ katvā itiha āsa itiha āsāti īdisavacanapaṭisaṃyutto purāṇakathāsaṅkhāto itihāso pañcamo etesanti itihāsapañcamā, tesaṃ itihāsapañcamānaṃ vedāna’’nti <note>dī. ni. aṭṭha. 1.256</note> ca,</indent>
<indent line="7">‘‘Yiṭṭhaṃ vuccati mahāyāgo’’ti <note>dī. ni. aṭṭha. 1.170-172</note> ca,</indent>
<indent line="8"><bold>‘‘Aggihoma</bold>nti <pageBreak edition="M" number="0.0014" /> evarūpena dārunā evaṃ hute idaṃ nāma hotīti aggijuhanaṃ. Dabbihomādīnipi aggihomāneva, evarūpāya dabbiyā īdisehi kaṇādīhi hute idaṃ nāma hotīti evaṃ pavattivasena pana visuṃ vuttānī’’ti <note>dī. ni. aṭṭha. 1.21</note> ca,</indent>
<indent line="9">‘‘Sāsapādīni pana mukhena gahetvā aggimhi pakkhipanaṃ, vijjaṃ parijappitvā juhanaṃ vā mukhahoma’’nti <note>dī. ni. aṭṭha. 1.21</note> ca –</indent>
<paragraph line="10">Evamādinā vedapaṭisaṃyuttavacanāni vedaganthānurūpato vaṇṇitāni. Tāni ca porāṇaṭṭhakathāto bhāsāparivattanavasena vuttānipi bhaveyyuṃ, vedaganthesu pana akovidena yāthāvato bhāsāparivattanaṃ kātumpi na sukarameva, tasmā ācariyassa vedaganthesu kovidabhāvopi pākaṭoyeva. Evaṃ vedaganthesu ca tadaññalokiyaganthesu ca sukovidasseva samānassa tesaṃ vitthārato appakāsanaṃ yathāvuttakāraṇenevāti veditabbaṃ.</paragraph>
<paragraph line="11">Api ca ācariyo attano ganthārambheyeva –</paragraph>
<gatha1 line="12">‘‘Tato ca bhāsantarameva hitvā,</gatha1>
<gatha2 line="13">Vitthāramaggañca samāsayitvā;</gatha2>
<gatha3 line="14">Vinicchayaṃ sabbamasesayitvā…pe…</gatha3>
<gathalast line="15">Yasmā ayaṃ hessati vaṇṇanāpī’’ti <note>pārā. aṭṭha. 1.ganthārambhakathā</note> ca.</gathalast>
<gatha1 line="16">‘‘Apanetvāna tatohaṃ, sīhaḷabhāsaṃ manoramaṃ bhāsaṃ;</gatha1>
<gathalast line="17">Tantinayānucchavikaṃ, āropetvā vigatadosaṃ.</gathalast>
<gatha1 line="18">Samayaṃ avilomento, therānaṃ theravaṃsapadīpānaṃ;</gatha1>
<gatha2 line="19">Sunipuṇavinicchayānaṃ, mahāvihāre nivāsinaṃ;</gatha2>
<gathalast line="20">Hitvā punappunāgata-matthaṃ atthaṃ pakāsayissāmī’’ti <note>dī. ni. aṭṭha. 1.ganthārambhakathā</note> ca–</gathalast>
<paragraph line="21">Evaṃ porāṇaṭṭhakathānaṃ bhāsāparivattanasaṃkhipanavaseneva visesetvā abhinavaṭṭhakathāyo karissāmīti paṭiññaṃ katvā yathāpaṭiññātameva akāsi, na attano ñāṇappabhāvena visesetvātipi veditabbaṃ. Tasmā aṭṭhakathāsu <pageBreak edition="M" number="0.0015" /> patañjalivādādīnaṃ vitthārato appakāsanamārabbha ‘‘buddhaghoso patañjalivādādīni paripuṇṇaṃ na jānātī’’ti vacanaṃ kevalaṃ ācariyassa abbhācikkhaṇamattamevāti.</paragraph>
</body>
</document>