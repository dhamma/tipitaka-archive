<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0105n.nrf29.xml</normativeSource>
    <archivePath>roman/anya/visuddhimagga/visuddhimagga nidanakatha/vinayatthakathakaranam.xml</archivePath>
    <baseFileName>vinayatthakathakaranam</baseFileName>
    <titlePath>Vinayaṭṭhakathākaraṇaṃ - Visuddhimagga nidānakathā - Visuddhimagga - Anya</titlePath>
    <versions>
      <version source="vimati, antimaviṭṭhe" source-abbr="vimati, antimaviṭṭhe"/>
    </versions>
  </metadata>
  <content>
    <chapter line="1">Vinayaṭṭhakathākaraṇaṃ</chapter>
    <paragraph line="2">Ācariyo pana imaṃ visuddhimaggapakaraṇaṃ yathāvuttappakārena katvā aññāpi tipiṭakaṭṭhakathāyo anukkamena akāsi. Kathaṃ? Samantapāsādikaṃ nāma vinayaṭṭhakathaṃ <bold>buddhasirittherena</bold> ajjhesito mahāvihārassa dakkhiṇabhāge padhānagharapariveṇe <bold>mahānigamassāmi</bold>no pāsāde vasanto akāsi. Sā panesā <bold>siripālo</bold>ti nāmantarassa <bold>mahānāma</bold>rañño vīsatimavasse (973-bu-va) āraddhā ekavīsatimavasse (974-bu-va) niṭṭhānappattā ahosi. Tañca pana karonto mahāmahindattherenābhataṃ sīhaḷabhāsāya saṅkhataṃ mahāaṭṭhakathaṃ tassā sarīraṃ katvā mahāpaccarīkurundīsaṅkhepaandhakaṭṭhakathāhi ca gahetabbaṃ gahetvā sīhaḷadīpe yāva <bold>vasabharāja</bold>kālā pākaṭānaṃ porāṇa vinayadharamahātherānaṃ vinicchayabhūtaṃ theravādampi pakkhipitvā akāsi. Vuttañhetaṃ samantapāsādikāyaṃ –</paragraph>
    <gatha1 line="3">‘‘Saṃvaṇṇanaṃ tañca samārabhanto, tassā mahāaṭṭhakathaṃ sarīraṃ;</gatha1>
    <gathalast line="4">Katvā mahāpaccariyaṃ tatheva, kurundināmādisu vissutāsu.</gathalast>
    <gatha1 line="5">Vinicchayo <pageBreak edition="M" number="0.0047" /> aṭṭhakathāsu vutto, yo yuttamatthaṃ apariccajanto;</gatha1>
    <gathalast line="6">Tatopi antogadhatheravādaṃ, saṃvaṇṇanaṃ samma samārabhissa’’nti ca.</gathalast>
    <gatha1 line="7">‘‘Mahāmeghavanuyyāne, bhūmibhāge patiṭṭhito;</gatha1>
    <gathalast line="8">Mahāvihāro yo satthu, mahābodhivibhūsito.</gathalast>
    <gatha1 line="9">Yaṃ tassa dakkhiṇe bhāge, padhānagharamuttamaṃ;</gatha1>
    <gathalast line="10">Sucicārittasīlena, bhikkhusaṅghena sevitaṃ.</gathalast>
    <gatha1 line="11">Uḷārakulasambhūto, saṅghupaṭṭhāyako sadā;</gatha1>
    <gathalast line="12">Anākulāya saddhāya, pasanno ratanattaye.</gathalast>
    <gatha1 line="13">Mahānigamasāmīti, vissuto tattha kārayi;</gatha1>
    <gathalast line="14">Cārupākārasañcitaṃ, yaṃ pāsādaṃ manoramaṃ.</gathalast>
    <gatha1 line="15">Sandacchāyatarūpetaṃ, sampannasalilāsayaṃ;</gatha1>
    <gathalast line="16">Vasatā tatra pāsāde, mahānigamasāmino.</gathalast>
    <gatha1 line="17">Sucisīlasamācāraṃ, theraṃ <bold>buddhasirivhayaṃ;</bold></gatha1>
    <gathalast line="18">Yā uddisitvā āraddhā, iddhā vinayavaṇṇanā.</gathalast>
    <gatha1 line="19">Pālayantassa sakalaṃ, laṅkādīpaṃ nirabbudaṃ;</gatha1>
    <gathalast line="20">Rañño <bold>sirinivāsassa</bold><note>siriyā nivāsaṭṭhonabhūtassa siripālanāmakassa rañño (vimati, antimaviṭṭhe)</note>, <bold>siripāla</bold>yasassino.</gathalast>
    <gatha1 line="21"><bold>Samavīsatime</bold> vasse, jayasaṃvacchare ayaṃ;</gatha1>
    <gathalast line="22">Āraddhā <bold>ekavīsamhi,</bold> sampatte pariniṭṭhitā.</gathalast>
    <gatha1 line="23">Upaddavākule loke, nirupaddavato ayaṃ;</gatha1>
    <gathalast line="24"><bold>Ekasaṃvacchareneva,</bold> yathā niṭṭhaṃ upāgatā’’ti <note>pari. aṭṭha. nigamanakathā</note> ca.</gathalast>
    <paragraph line="25">Ayañca samantapāsādikā vinayaṭṭhakathā adhunā mudditachaṭṭhasaṅgītipotthakavasena sahassato upari aṭṭhapaṇṇāsādhikatisatamattapiṭṭhaparimāṇā (1358) hoti, tassā ca ekasaṃvaccharena niṭṭhāpitattaṃ upanidhāya catuvīsādhikasattasatamattapiṭṭhaparimāṇo (724) visuddhimaggopi antamaso chappañcamāsehi niṭṭhāpito bhaveyyāti sakkā ñātuṃ. Tasmā yaṃ buddhaghosuppattiyaṃ mahāvaṃsavacanaṃ nissāya ‘‘visuddhimaggo ācariyabuddhaghosena <pageBreak edition="M" number="0.0048" /> ekaratteneva tikkhattuṃ likhitvā niṭṭhāpito’’ti abhitthutivacanaṃ vuttaṃ, taṃ takkārakassa abhitthutimattamevāti veditabbaṃ.</paragraph>
    <paragraph line="26">Nanu ca imissaṃ aṭṭhakathāyaṃ ‘‘sumaṅgalavilāsiniya’’ntiādinā visesanāmavasena āgamaṭṭhakathānaṃ atideso dissati <note>pārā. aṭṭha. 1.15</note>, kathamimissā tāhi paṭhamataraṃ katabhāvo veditabboti? Ācariyassa aṭṭhakathāsu aññamaññātidesato, vinayapiṭakassa garukātabbatarabhāvato, mahāvihāravāsīhi visesena garukatabhāvato, saṅgītikkamānurūpabhāvato, idheva paripuṇṇanidānakathāpakāsanato, nigamane ca paṭhamaṃ sīhaḷaṭṭhakathāyo sutvā karaṇappakāsanato ṭhapetvā visuddhimaggaṃ ayameva paṭhamaṃ katāti veditabbā. Visuddhimagge pana vinayaṭṭhakathāyanti vā vinayaṭṭhakathāsūti vā majjhimaṭṭhakathāsūti vā evaṃ sāmaññanāmavaseneva atideso dissati, na samantapāsādikādivisesanāmavasena. Tasmāssa sabbapaṭhamaṃ katabhāvo pākaṭoyeva. Āgamaṭṭhakathānaṃ idhātideso <note>pārā. aṭṭha. 1.15</note> imissāpi tatthāti <note>dī. ni. aṭṭha. 1.8</note> evaṃ aññamaññātideso pana ācariyassa manasā suvavatthitavasena vā sakkā bhavituṃ, apubbācarimapariniṭṭhāpanena vā. Kathaṃ? Ācariyena hi visuddhimaggaṃ sabbaso niṭṭhāpetvā samantapāsādikādiṃ ekekamaṭṭhakathaṃ karonteneva yattha yattha atthavaṇṇanā vitthārato aññaṭṭhakathāsu pakāsetabbā hoti, tattha tattha ‘‘imasmiṃ nāma ṭhāne kathessāmī’’ti manasā suvavatthitaṃ vavatthapetvā tañca atidisitvā yathāvavatthitaṭhānappattakāle taṃ vitthārato kathentena tā katā vā bhaveyyuṃ. Ekekissāya vā niṭṭhānāsannappattakāle taṃ ṭhapetvā aññañca aññañca tathā katvā sabbāpi apubbācarimaṃ pariniṭṭhāpitā bhaveyyunti evaṃ dvinnaṃ pakārānamaññataravasena ācariyassāṭṭhakathāsu aññamaññātideso hotīti veditabbanti.</paragraph>
  </content>
</document>