<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0105n.nrf34.xml</normativeSource>
    <source>roman/anya/visuddhimagga/visuddhimagga nidanakatha/paramatthajotikatthakathakaranam.xml</source>
    <script>roman</script>
    <directory>/anya/visuddhimagga/visuddhimagga nidanakatha</directory>
    <basename>paramatthajotikatthakathakaranam</basename>
    <titlePath>Paramatthajotikāṭṭhakathākaraṇaṃ - Visuddhimagga nidānakathā - Visuddhimagga - Anya</titlePath>
  </metadata>
<content>
    <chapter line="1">Paramatthajotikāṭṭhakathākaraṇaṃ</chapter>
    <paragraph line="2"><bold>Paramatthajotikaṃ</bold> nāma khuddakapāṭhassa ceva suttanipātassa ca aṭṭhakathaṃ kenacipi anāyācito attano icchāvaseneva akāsi. Vuttañhetaṃ khuddakapāṭhaṭṭhakathāya ganthārambhe –</paragraph>
    <gatha1 line="3">‘‘Uttamaṃ vandaneyyānaṃ, vanditvā ratanattayaṃ;</gatha1>
    <gathalast line="4">Khuddakānaṃ karissāmi, kesañci atthavaṇṇanaṃ.</gathalast>
    <gatha1 line="5">Khuddakānaṃ gambhīrattā, kiñcāpi atidukkarā;</gatha1>
    <gathalast line="6">Vaṇṇanā mādisenesā, abodhantena sāsanaṃ.</gathalast>
    <gatha1 line="7">Ajjāpi tu abbhocchinno, pubbācariyanicchayo;</gatha1>
    <gathalast line="8">Tatheva ca ṭhitaṃ yasmā, navaṅgaṃ satthusāsanaṃ.</gathalast>
    <gatha1 line="9">Tasmāhaṃ kātumicchāmi, atthasaṃvaṇṇanaṃ imaṃ;</gatha1>
    <gathalast line="10">Sāsanañceva nissāya, porāṇañca vinicchayaṃ.</gathalast>
    <gatha1 line="11">Saddhammabahumānena, nāttukkaṃsanakamyatā;</gatha1>
    <gathalast line="12">Nāññesaṃ vambhanatthāya, taṃ suṇātha samāhitā’’ti.</gathalast>
    <paragraph line="13">Bahū pana vicakkhaṇā imā ārambhagāthāyo vicinitvā ‘‘netaṃ ācariyabuddhaghosattherassa viya vacanaṃ hotī’’ti vadanti. Ayañca nesaṃ vicinanākāro, ācariyabuddhaghoso hi yaṃ kañci ganthaṃ sīlādiguṇasampannena aññena āyācitova karoti, idha pana kocipi āyācako <pageBreak edition="Myanmar" number="0.0058" /> natthi. Punapi ācariyo ‘‘porāṇasīhaḷaṭṭhakathaṃ bhāsāparivattanavasena karissāmī’’ti ca ‘‘mahāvihāravāsīnaṃ vācanāmaggaṃ nissāya karissāmī’’ti ca evaṃ paṭiññaṃ katvāva karoti, idha pana tādisīpi paṭiññā natthi. Punapi ācariyo atigambhīratthānaṃ catunnañcāgamānaṃ abhidhammassa ca saṃvaṇṇanārambhepi dukkarabhāvaṃ na katheti, idha pana ‘‘sāsanaṃ abodhantena mādisenā’’ti attanā sāsanassa abuddhabhāvaṃ pakāsetvā ‘‘atidukkarā’’ti ca katheti. Tasmā ‘‘netaṃ ācariyabuddhaghosassa viya vacana’’nti vadanti. Taṃ yuttaṃ viya dissati, ācariyo hi attano ganthanigamanesu ‘‘tipiṭakapariyattippabhede sāṭṭhakathe satthusāsane appaṭihatañāṇappabhāvenā’’ti attano ñāṇappabhāvaṃ pakāsesi, so ‘‘sāsanaṃ abodhantena mādisena atidukkarā’’ti īdisaṃ vacanaṃ na katheyyayevāti.</paragraph>
  </content>
</document>