<?xml version="1.0"?>
<document>
<metadata>
<normativeSource>http://tipitaka.org/romn/cscd/e0105n.nrf17.xml</normativeSource>
<archivePath>roman/anya/visuddhimagga/visuddhimagga nidanakatha/jetavanavasinikayuppatti.xml</archivePath>
<titlePath>Jetavanavāsinikāyuppatti - Visuddhimagga nidānakathā - Visuddhimagga - Anya</titlePath>
</metadata>
<body>
<chapter line="1">Jetavanavāsinikāyuppatti</chapter>
<paragraph line="2">Punapi rājā <bold>dakkhiṇārāma</bold>vāsimhi jimhamānase <bold>kuhakatissatthere</bold> pasanno hutvā tassatthāya mahāvihārasīmabbhantare <bold>jotivanuyyāne</bold> jetavanavihāraṃ kāretumārabhi. Mahāvihāravāsino bhikkhū taṃ nivāretuṃ asakkontā punapi tato apakkamiṃsu. Tadāpi mahāvihāro nava māsāni bhikkhūhi suñño ahosi. Rājā pana attano ajjhāsayavaseneva tattha <bold>jetavanavihāraṃ</bold> kāretvā tassa kuhakatissattherassa adāsiyeva. Tattha dakkhiṇagirivihārato <bold>sāgaliyā</bold> bhikkhū āgantvā vasiṃsu. Pacchā ca te <bold>ambasāmaṇerasilākāla</bold>rañño kāle (1067-1080-bu-va) vetullavādino ahesuṃ <note>mahāvaṃse 37, 32-gāthādīsu, nikāyasaṅgahe 15-piṭṭhe</note>.</paragraph>
<paragraph line="3">Evaṃ ācariyabuddhaghosattherassa sīhaḷadīpamāgamanakālato (965-bu-va) pubbeyeva visuddhattheravādīhi mahāvihāravāsīhi viruddhasamayā <bold>abhayagirivāsino</bold> (455-bu-va) <bold>sāgaliyā</bold> (797-810-bu-va) <bold>jetavanavāsino</bold> (829-845-bu-va) cāti tayo nikāyā uppannā ahesuṃ. Tesu pana abhayagirivāsinoyeva visesato pākaṭā ceva honti balavanto ca. Tathā hi te visuddhattheravādapiṭakañca vajjiputtakapariyāpannadhammarucinikāyapiṭakañca mahisāsakādinikāyapiṭakañca mahāyānapiṭakañca sampaṭicchanti. Tesu dhammarucinikāyapiṭakassa sampaṭicchitabhāvo pākaṭoyeva. Mahisāsakādinikāyapiṭakassa sampaṭicchitabhāvo pana <bold>phāhiya</bold>nnāmassa cinabhikkhuno addhānakkamasallakkhaṇakathāya ceva aṭṭhakathāsu paṭikkhittavaṇṇapiṭakādināmavasena ca veditabbo, tathā mahāyānapiṭakassa sampaṭicchitabhāvopi.</paragraph>
</body>
</document>