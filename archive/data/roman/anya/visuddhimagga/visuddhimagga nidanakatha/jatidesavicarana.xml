<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0105n.nrf1.xml</normativeSource>
    <archivePath>roman/anya/visuddhimagga/visuddhimagga nidanakatha/jatidesavicarana.xml</archivePath>
    <baseFileName>jatidesavicarana</baseFileName>
    <titlePath>Jātidesavicāraṇā - Visuddhimagga nidānakathā - Visuddhimagga - Anya</titlePath>
    <versions>
    </versions>
  </metadata>
  <content>
    <chapter line="1">Jātidesavicāraṇā</chapter>
    <paragraph line="2" number="1"> Tattha hi tena <bold>dhammānandena</bold> ‘‘buddhaghoso bodhimaṇḍasamīpe (buddhagayāyaṃ) jātoti na yuttameta’’nti vatvā taṃsādhanatthāya cattāri byatirekakāraṇāni dassitāni. Kathaṃ?</paragraph>
    <paragraph line="3">(Ka) ‘‘buddhaghosena pakāsitesu taṃkālikavatthūsu ekampi taṃ natthi, yaṃ magadhesu uppanna’’nti paṭhamaṃ kāraṇaṃ dassitaṃ. Tadakāraṇameva. Ācariyabuddhaghosatthero hi saṅgahaṭṭhakathāyo karonto porāṇaṭṭhakathāyoyeva <pageBreak edition="Myanmar" number="0.0006" /> saṃkhipitvā, bhāsāparivattanamattena ca visesetvā akāsi, na pana yaṃ vā taṃ vā attano diṭṭhasutaṃ dassetvā. Vuttañhetaṃ ācariyena –</paragraph>
    <gatha1 line="4">‘‘Saṃvaṇṇanaṃ tañca samārabhanto,</gatha1>
    <gatha2 line="5">Tassā mahāaṭṭhakathaṃ sarīraṃ;</gatha2>
    <gatha3 line="6">Katvā mahāpaccariyaṃ tatheva,</gatha3>
    <gathalast line="7">Kurundināmādisu vissutāsu.</gathalast>
    <gatha1 line="8">Vinicchayo aṭṭhakathāsu vutto,</gatha1>
    <gatha2 line="9">Yo yuttamatthaṃ apariccajanto;</gatha2>
    <gatha3 line="10">Athopi antogadhatheravādaṃ,</gatha3>
    <gathalast line="11">Saṃvaṇṇanaṃ samma samārabhissa’’nti <note>pārā. aṭṭha. 1.ganthārambhakathā</note> ca.</gathalast>
    <gatha1 line="12">‘‘Tato ca bhāsantarameva hitvā,</gatha1>
    <gatha2 line="13">Vitthāramaggañca samāsayitvā;</gatha2>
    <gatha3 line="14">Vinicchayaṃ sabbamasesayitvā,</gatha3>
    <gathalast line="15">Tantikkamaṃ kiñci avokkamitvā.</gathalast>
    <gatha1 line="16">Suttantikānaṃ vacanānamatthaṃ,</gatha1>
    <gatha2 line="17">Suttānurūpaṃ paridīpayantī;</gatha2>
    <gatha3 line="18">Yasmā ayaṃ hessati vaṇṇanāpi,</gatha3>
    <gathalast line="19">Sakkacca tasmā anusikkhitabbā’’ti <note>pārā. aṭṭha. 1.ganthārambhakathā</note> ca.</gathalast>
    <paragraph line="20">Yatheva ca ācariyabuddhaghosena attano aṭṭhakathāsu taṃkālikāni māgadhikāni vatthūni na pakāsitāni, tatheva sīhaḷikānipi dakkhiṇaindiyaraṭṭhikānipi. Na hi tattha <bold>vasabharāja</bold>kālato (609-653 -buddhavassa) pacchā uppannavatthūni diṭṭhāni ṭhapetvā <bold>mahāsena</bold>rājavatthuṃ <note>pārā. aṭṭha. 2.236-237</note>, ācariyo ca tato tisatamattavassehi pacchātare <bold>mahānāmarañño</bold> kāle (953-975-bu-va) sīhaḷadīpamupāgato. Tasmā aṭṭhakathāsu taṃkālikamāgadhikavatthūnaṃ appakāsanamattena na sakkā takkattā na māgadhikoti ñātunti.</paragraph>
    <paragraph line="21">[Kha) punapi <pageBreak edition="Myanmar" number="0.0007" /> tena ‘‘sabbesupi buddhaghosaganthesu uttaraindiyadesāyattaṃ paccakkhato diṭṭhassa viya pakāsanaṃ natthī’’ti dutiyaṃ kāraṇaṃ dassitaṃ. Tassapi akāraṇabhāvo purimavacaneneva veditabbo. Apica <bold>sāratthappakāsiniyā</bold> nāma saṃyuttaṭṭhakathāyaṃ, <bold>sumaṅgalavilāsiniyā</bold> nāma dīghanikāyaṭṭhakathāyañca vuttasaṃvaṇṇanāyapi veditabbo. Tattha hi –</paragraph>
    <indent line="22">‘‘Yatheva hi kalambanadītīrato rājamātuvihāradvārena thūpārāmaṃ gantabbaṃ hoti, evaṃ hiraññavatikāya nāma nadiyā pārimatīrato sālavanaṃ uyyānaṃ. Yathā anurādhapurassa thūpārāmo, evaṃ taṃ kusinārāya hoti. Thūpārāmato dakkhiṇadvārena nagaraṃ pavisanamaggo pācīnamukho gantvā uttarena nivattati, evaṃ uyyānato sālapanti pācīnamukhā gantvā uttarena nivattā. Tasmā taṃ upavattananti vuccatī’’ti <note>saṃ. ni. aṭṭha. 1.1.186; dī. ni. aṭṭha. 2.198</note> –</indent>
    <paragraph line="23">Paccakkhato diṭṭhassa viya pakāsanampi dissateva. Tampi pana porāṇaṭṭhakathāhi bhāsāparivattanamattamevāti gahetabbaṃ, tādisāya atthasaṃvaṇṇanāya mahāmahindattherakālatoyeva pabhuti vuttāya eva bhavitabbattāti.</paragraph>
    <paragraph line="24">[Ga) punapi tena ‘‘uṇhassāti aggisantāpassa, tassa vanadāhādīsu sambhavo veditabbo’’ti <bold>visuddhimagge</bold> (1, 30-piṭṭhe) vuttasaṃvaṇṇanaṃ pakāsetvā ‘‘tassā panassa avahasanīyabhāvo pākaṭoyevā’’ti ca hīḷetvā ‘‘indiyaraṭṭhe pana uttaradesesu gimhakāle vatthacchādanarahitā mānusakāyacchavi sūriyasantāpena ekaṃsato dayhati, taṃ na jānanti dakkhiṇaindiyadesikā’’ti tatiyaṃ kāraṇaṃ daḷhatarabhāvena dassitaṃ. Tattha pana yadi ‘‘sūriyasantāpena ekaṃsato dayhatī’’ti etaṃ ujukato sūriyarasmisantāpeneva daḍḍhabhāvaṃ sandhāya vucceyya, evaṃ sati <bold>ḍaṃsamakasavātātapasarīsapasamphassāna</bold>nti pade <bold>ātapasaddena</bold> samānatthattā na yuttameva. Yadi pana sūriyasantāpasañjātena uṇhautunā daḍḍhabhāvaṃ sandhāya vucceyya, evaṃ sati uttaraindiyadesesu, aññattha ca tādisesu atiuṇhaṭṭhānesu sūriyasantāpasañjātassa uṇhautuno paṭighātāya <pageBreak edition="Myanmar" number="0.0008" /> cīvaraṃ senāsanañca paṭisevīyatīti ayamattho na na yutto. Tathā hi vuttaṃ <bold>vinayaṭṭhakathāyaṃ</bold> (3, 58)</paragraph>
    <paragraph line="25"><bold>‘‘Sītaṃ uṇha</bold>nti utuvisabhāgavasena vutta’’nti.</paragraph>
    <paragraph line="26">Sā pana visuddhimagge padatthasaṃvaṇṇanā porāṇasuttantaṭṭhakathāhi āgatā bhaveyya. Tathā hi vuttaṃ <bold>papañcasūdaniyā</bold> nāma majjhimanikāyaṭṭhakathāya <bold>sabbāsavasutta</bold>vaṇṇanāyaṃ (1, 58) <bold>‘‘uṇha</bold>nti cettha aggisantāpova veditabbo, sūriyasantāpavasena panetaṃ vatthu vutta’’nti. Ettha ca sacāyamattho ācariyena attano mativasena vutto assa, tassa vatthussa porāṇaṭṭhakathāyaṃ vuttabhāvañca tassā atthasaṃvaṇṇanāya attano matibhāvañca yuttabhāvañca pakāseyya. Ācariyo hi yattha yattha porāṇaṭṭhakathāsu avuttatthaṃ visesetvā dasseti, tattha tattha tādisaṃ ñāpakavacanampi pakāsetiyeva, yathā <bold>sumaṅgalavilāsiniyaṃ</bold> (1, 72) ‘‘ettha āṇattiyanissaggiyathāvarāpi payogā yujjanti, aṭṭhakathāsu pana anāgatattā vīmaṃsitvā gahetabbā’’ti vacanaṃ, yathā ca <bold>papañcasūdaniyaṃ</bold> (1, 30) ‘‘avicāritametaṃ porāṇehi, ayaṃ pana attano matī’’ti vacanaṃ. Na cettha kiñcipi ñāpakavacanaṃ pakāsitaṃ. Tasmā ‘‘yadetaṃ <bold>‘uṇhassā</bold>ti aggisantāpassā’ti ca, <bold>‘uṇha</bold>nti cettha aggisantāpova veditabbo’ti ca vacanaṃ, etaṃ porāṇasuttantaṭṭhakathāvacana’’nti veditabbanti.</paragraph>
    <paragraph line="27">(Gha) punapi tena <bold>‘‘papañcasūdaniyā</bold> nāma majjhimanikāyaṭṭhakathāyaṃ <bold>gopālakasuttaṃ</bold> saṃvaṇṇento <note>ma. ni. aṭṭha. 1.350</note> buddhaghoso ‘magadhavideharaṭṭhānaṃ antare gaṅgāya nadiyā majjhe vālukatthaladīpakā atthī’ti saddahati maññe. Buddhaghosena pana diṭṭhagaṅgā sīhaḷadīpe mahāveligaṅgāyeva, na pana indiyaraṭṭhikānaṃ seṭṭhasammatā mahāgaṅgāti pākaṭoyevāyamattho’’ti catutthaṃ kāraṇaṃ dassitaṃ. Taṃ pana idāni mahāgaṅgāya majjhe tasmiṃ ṭhāne tādisaṃ dīpakaṃ adisvā ‘‘pubbepi evameva bhaveyyā’’ti ekaṃsato gahetvā vuttavacanamattameva. Nadiyo pana sabbadāpi tenevākārena tiṭṭhantīti na sakkā gahetunti pākaṭoyevāyamattho. Tasmā yathā pubbe tassa gopālassa kāle tasmiṃ ṭhāne majjhe gaṅgāya tādisā dīpakā saṃvijjamānā ahesuṃ, tatheva porāṇaṭṭhakathāsu esa attho saṃvaṇṇito, <pageBreak edition="Myanmar" number="0.0009" /> tadeva ca vacanaṃ ācariyena bhāsāparivattanaṃ katvā pakāsitanti evameva gahetabbaṃ. Tasmā tampi akāraṇamevāti.</paragraph>
  </content>
</document>