<?xml version="1.0"?>
<document>
<metadata>
<normativeSource>http://tipitaka.org/romn/cscd/e0105n.nrf23.xml</normativeSource>
<archivePath>roman/anya/visuddhimagga/visuddhimagga nidanakatha/visuddhimaggassa karanam.xml</archivePath>
<titlePath>Visuddhimaggassa karaṇaṃ - Visuddhimagga nidānakathā - Visuddhimagga - Anya</titlePath>
</metadata>
<body>
<chapter line="1">Visuddhimaggassa karaṇaṃ</chapter>
<paragraph line="2">Tesu tāva visuddhimaggaṃ ācariyabuddhaghoso saṅghapālattherena ajjhesito mahāvihārassa dakkhiṇabhāge padhānaghare mahānigamassāmino pāsāde <note>pari. aṭṭha. nigamanakathā</note> vasanto akāsi. Ettāvatā ca ‘‘so panesa visuddhimaggo kena kato, kadā kato, kattha kato, kasmā kato’’ti imesaṃ pañhānamattho vitthārena vibhāvito hoti.</paragraph>
<paragraph line="3">Idāni <pageBreak edition="M" number="0.0038" /> kimatthaṃ katotiādīnaṃ pañhānamatthaṃ pakāsayissāma. Tattha <bold>kimatthaṃ kato</bold>ti etassa pana pañhassa attho ācariyeneva pakāsito. Kathaṃ?</paragraph>
<gatha1 line="4">‘‘Sudullabhaṃ labhitvāna, pabbajjaṃ jinasāsane;</gatha1>
<gathalast line="5">Sīlādisaṅgahaṃ khemaṃ, ujuṃ maggaṃ visuddhiyā.</gathalast>
<gatha1 line="6">Yathābhūtaṃ ajānantā, suddhikāmāpi ye idha;</gatha1>
<gathalast line="7">Visuddhiṃ nādhigacchanti, vāyamantāpi yogino.</gathalast>
<gatha1 line="8">Tesaṃ pāmojjakaraṇaṃ, suvisuddhavinicchayaṃ;</gatha1>
<gathalast line="9">Mahāvihāravāsīnaṃ, desanānayanissitaṃ.</gathalast>
<gatha1 line="10">Visuddhimaggaṃ bhāsissaṃ, taṃ me sakkacca bhāsato;</gatha1>
<gathalast line="11">Visuddhikāmā sabbepi, nisāmayatha sādhavo’’ti <note>visuddhi. 1.2</note>.</gathalast>
<paragraph line="12">Tasmā esa visuddhimaggo visuddhisaṅkhātanibbānakāmānaṃ sādhujanānaṃ sīlasamādhipaññāsaṅkhātassa visuddhimaggassa yāthāvato jānanatthāya katoti padhānappayojanavasena veditabbo. Appadhānappayojanavasena pana catūsu āgamaṭṭhakathāsu ganthasallahukabhāvatthāyapi katoti veditabbo. Tathā hi vuttaṃ <bold>āgamaṭṭhakathāsu</bold> –</paragraph>
<gatha1 line="13">‘‘Majjhe visuddhimaggo, esa catunnampi āgamānañhi;</gatha1>
<gatha2 line="14">Ṭhatvā pakāsayissati, tattha yathābhāsitamatthaṃ;</gatha2>
<gathalast line="15">Icceva me kato’’ti <note>dī. ni. aṭṭha. 1.ganthārambhakathā</note>.</gathalast>
</body>
</document>