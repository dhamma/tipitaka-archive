<?xml version="1.0"?>
<document>
<metadata>
<normativeSource>http://tipitaka.org/romn/cscd/e0102n.mul4.xml</normativeSource>
<archivePath>roman/anya/visuddhimagga/visuddhimagga-2/16. indriyasaccaniddeso.xml</archivePath>
<title>16. Indriyasaccaniddeso - Visuddhimagga-2 - Visuddhimagga - Anya</title>
</metadata>
<body>
<chapter line="1">16. Indriyasaccaniddeso</chapter>
<subhead line="2">Indriyavitthārakathā</subhead>
<paragraph line="3" number="525">Dhātūnaṃ <pageBreak edition="M" number="2.0122" /><pageBreak edition="V" number="2.0118" />anantaraṃ uddiṭṭhāni pana <bold>indriyānī</bold>ti bāvīsatindriyāni – cakkhundriyaṃ sotindriyaṃ ghānindriyaṃ jivhindriyaṃ kāyindriyaṃ manindriyaṃ itthindriyaṃ purisindriyaṃ jīvitindriyaṃ sukhindriyaṃ dukkhindriyaṃ somanassindriyaṃ domanassindriyaṃ upekkhindriyaṃ saddhindriyaṃ vīriyindriyaṃ satindriyaṃ samādhindriyaṃ paññindriyaṃ anaññātaññassāmītindriyaṃ aññindriyaṃ aññātāvindriyanti. Tattha –</paragraph>
<gatha1 line="4">Atthato lakkhaṇādīhi, kamato ca vijāniyā;</gatha1>
<gathalast line="5">Bhedābhedā tathā kiccā, bhūmito ca vinicchayaṃ.</gathalast>
<paragraph line="6">Tattha cakkhādīnaṃ tāva cakkhatīti cakkhūtiādinā nayena attho pakāsito. Pacchimesu pana tīsu paṭhamaṃ pubbabhāge anaññātaṃ amataṃ padaṃ catusaccadhammaṃ vā jānissāmīti evaṃ paṭipannassa uppajjanato indriyaṭṭhasambhavato ca anaññātaññassāmītindriyanti vuttaṃ. Dutiyaṃ ājānanato indriyaṭṭhasambhavato ca aññindriyaṃ. Tatiyaṃ aññātāvino catūsu saccesu niṭṭhitaññāṇakiccassa khīṇāsavassa uppajjanato indriyaṭṭhasambhavato ca aññātāvindriyaṃ.</paragraph>
<paragraph line="7">Ko pana nesaṃ <bold>indriyaṭṭho</bold>nāmāti? Indaliṅgaṭṭho indriyaṭṭho. Indadesitaṭṭho indriyaṭṭho. Indadiṭṭhaṭṭho indriyaṭṭho. Indasiṭṭhaṭṭho indriyaṭṭho. Indajuṭṭhaṭṭho indriyaṭṭho. So sabbopi idha yathāyogaṃ yujjati. Bhagavā hi sammāsambuddho paramissariyabhāvato indo. Kusalākusalañca kammaṃ, kammesu kassaci issariyābhāvato. Tenevettha kammasañjanitāni tāva indriyāni kusalākusalakammaṃ <pageBreak edition="V" number="2.0119" />ulliṅgenti. Tena ca siṭṭhānīti indaliṅgaṭṭhena indasiṭṭhaṭṭhena ca indriyāni. Sabbāneva panetāni bhagavatā yathābhūtato pakāsitāni abhisambuddhāni cāti indadesitaṭṭhena indadiṭṭhaṭṭhena ca indriyāni. Teneva bhagavatā munindena kānici gocarāsevanāya kānici bhāvanāsevanāya sevitānīti indajuṭṭhaṭṭhenāpi indriyāni.</paragraph>
<paragraph line="8">Apica <pageBreak edition="M" number="2.0123" />ādhipaccasaṅkhātena issariyaṭṭhenāpi etāni indriyāni. Cakkhuviññāṇādippavattiyañhi cakkhādīnaṃ siddhaṃ ādhipaccaṃ, tasmiṃ tikkhe tikkhattā mande ca mandattāti. Ayaṃ tāvettha atthato vinicchayo.</paragraph>
<paragraph line="9"><bold>Lakkhaṇādīhī</bold>ti lakkhaṇarasapaccupaṭṭhānapadaṭṭhānehipi cakkhādīnaṃ vinicchayaṃ vijāniyāti attho. Tāni ca nesaṃ lakkhaṇādīni khandhaniddese vuttāneva. Paññindriyādīni hi cattāri atthato amohoyeva. Sesāni tattha sarūpeneva āgatāni.</paragraph>
<paragraph line="10" number="526"><bold>Kamato</bold>ti ayampi desanākkamova. Tattha ajjhattadhamme pariññāya ariyabhūmipaṭilābho hotīti attabhāvapariyāpannāni cakkhundriyādīni paṭhamaṃ desitāni. So pana attabhāvo yaṃ dhammaṃ upādāya itthīti vā purisoti vā saṅkhaṃ gacchati, ayaṃ soti nidassanatthaṃ tato itthindriyaṃ purisindriyañca. So duvidhopi jīvitindriyapaṭibaddhavuttīti ñāpanatthaṃ tato jīvitindriyaṃ. Yāva tassa pavatti, tāva etesaṃ vedayitānaṃ anivatti. Yañca kiñci vedayitaṃ, sabbaṃ taṃ dukkhanti ñāpanatthaṃ tato sukhindriyādīni. Taṃnirodhatthaṃ pana ete dhammā bhāvetabbāti paṭipattidassanatthaṃ tato saddhādīni. Imāya paṭipattiyā esa dhammo paṭhamaṃ attani pātubhavatīti paṭipattiyā amoghabhāvadassanatthaṃ tato anaññātaññassāmītindriyaṃ. Tasseva phalattā tato anantaraṃ bhāvetabbato ca tato aññindriyaṃ. Tato paraṃ bhāvanāya imassa adhigamo, adhigate ca pana imasmiṃ natthi kiñci uttari karaṇīyanti ñāpanatthaṃ ante paramassāsabhūtaṃ aññātāvindriyaṃ desitanti ayamettha kamo.</paragraph>
<paragraph line="11"><bold>Bhedābhedā</bold>ti jīvitindriyasseva cettha bhedo. Tañhi rūpajīvitindriyaṃ arūpajīvitindriyanti duvidhaṃ hoti. Sesānaṃ abhedoti evamettha bhedābhedato vinicchayaṃ vijāniyā.</paragraph>
<paragraph line="12" number="527"><bold>Kiccā</bold>ti <pageBreak edition="V" number="2.0120" />kiṃ indriyānaṃ kiccanti ce. Cakkhundriyassa tāva ‘‘cakkhāyatanaṃ cakkhuviññāṇadhātuyā taṃsampayuttakānañca dhammānaṃ indriyapaccayena paccayo’’ti vacanato yaṃ taṃ indriyapaccayabhāvena sādhetabbaṃ attano tikkhamandādibhāvena cakkhuviññāṇādidhammānaṃ tikkhamandādisaṅkhātaṃ attākārānuvattāpanaṃ, idaṃ kiccaṃ. Evaṃ sotaghānajivhākāyānaṃ. Manindriyassa pana <pageBreak edition="M" number="2.0124" />sahajātadhammānaṃ attano vasavattāpanaṃ. Jīvitindriyassa sahajātadhammānupālanaṃ. Itthindriyapurisindriyānaṃ itthipurisaliṅganimittakuttākappākārānuvidhānaṃ. Sukhadukkhasomanassadomanassindriyānaṃ sahajātadhamme abhibhavitvā yathāsakaṃ oḷārikākārānupāpanaṃ. Upekkhindriyassa santapaṇītamajjhattākārānupāpanaṃ. Saddhādīnaṃ paṭipakkhābhibhavanaṃ sampayuttadhammānañca pasannākārādibhāvasampāpanaṃ. Anaññātaññassāmītindriyassa saṃyojanattayappahānañceva sampayuttānañca tappahānābhimukhabhāvakaraṇaṃ. Aññindriyassa kāmarāgabyāpādāditanukaraṇappahānañceva sahajātānañca attano vasānuvattāpanaṃ. Aññātāvindriyassa sabbakiccesu ussukkappahānañceva amatābhimukhabhāvapaccayatā ca sampayuttānanti evamettha kiccato vinicchayaṃ vijāniyā.</paragraph>
<paragraph line="13" number="528"><bold>Bhūmito</bold>ti cakkhusotaghānajivhākāyaitthipurisasukhadukkhadomanassindriyāni cettha kāmāvacarāneva. Manindriyajīvitindriyaupekkhindriyāni saddhāvīriyasatisamādhipaññindriyāni ca catubhūmipariyāpannāni. Somanassindriyaṃ kāmāvacararūpāvacaralokuttaravasena bhūmittayapariyāpannaṃ. Avasāne tīṇi lokuttarānevāti evamettha bhūmitopi vinicchayaṃ vijāneyya. Evaṃ hi vijānanto –</paragraph>
<gatha1 line="14">Saṃvegabahulo bhikkhu, ṭhito indriyasaṃvare;</gatha1>
<gathalast line="15">Indriyāni pariññāya, dukkhassantaṃ karissatīti.</gathalast>
<centered line="16">Idaṃ indriyānaṃ vitthārakathāmukhaṃ.</centered>
<subhead line="17">Saccavitthārakathā</subhead>
<paragraph line="18" number="529">Tadanantarāni pana <bold>saccānī</bold>ti cattāri ariyasaccāni – dukkhaṃ ariyasaccaṃ, dukkhasamudayo <pageBreak edition="V" number="2.0121" />ariyasaccaṃ, dukkhanirodho ariyasaccaṃ, dukkhanirodhagāminī paṭipadā ariyasaccanti. Tattha –</paragraph>
<gatha1 line="19">Vibhāgato <pageBreak edition="M" number="2.0125" />nibbacana, lakkhaṇādippabhedato;</gatha1>
<gathalast line="20">Atthatthuddhārato ceva, anūnādhikato tathā.</gathalast>
<gatha1 line="21">Kamato jātiādīnaṃ, nicchayā ñāṇakiccato;</gatha1>
<gathalast line="22">Antogadhānaṃ pabhedā, upamāto catukkato.</gathalast>
<gatha1 line="23">Suññatekavidhādīhi, sabhāgavisabhāgato;</gatha1>
<gathalast line="24">Vinicchayo veditabbo, viññunā sāsanakkame.</gathalast>
<paragraph line="25">Tattha <bold>vibhāgato</bold>ti dukkhādīnaṃ hi cattāro cattāro atthā vibhattā tathā avitathā anaññathā, ye dukkhādīni abhisamentehi abhisametabbā. Yathāha – ‘‘dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho, ime cattāro dukkhassa dukkhaṭṭhā tathā avitathā anaññathā. Samudayassa āyūhanaṭṭho nidānaṭṭho saṃyogaṭṭho palibodhaṭṭho. Nirodhassa nissaraṇaṭṭho vivekaṭṭho asaṅkhataṭṭho amataṭṭho. Maggassa niyyānaṭṭho hetuṭṭho dassanaṭṭho adhipateyyaṭṭho. Ime cattāro maggassa maggaṭṭhā tathā avitathā anaññathā’’ti (paṭi. ma. 2.8). Tathā ‘‘dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho’’ti (paṭi. ma. 2.11) evamādi. Iti evaṃ vibhattānaṃ catunnaṃ catunnaṃ atthānaṃ vasena dukkhādīni veditabbānīti. Ayaṃ tāvettha vibhāgato vinicchayo.</paragraph>
<paragraph line="26" number="530">Nibbacanalakkhaṇādippabhedatoti ettha pana <bold>nibbacanato</bold>tāva idha <bold>du</bold>-iti ayaṃ saddo kucchite dissati. Kucchitaṃ hi puttaṃ dupputtoti vadanti. <bold>Khaṃ</bold>-saddo pana tucche. Tucchaṃ hi ākāsaṃ ‘‘kha’’nti vuccati. Idañca paṭhamasaccaṃ kucchitaṃ anekaupaddavādhiṭṭhānato. Tucchaṃ bālajanaparikappitadhuvasubhasukhattabhāvavirahitato. Tasmā kucchitattā tucchattā ca <bold>dukkha</bold>nti vuccati.</paragraph>
<paragraph line="27"><bold>Saṃ-</bold>iti <pageBreak edition="V" number="2.0122" />ca ayaṃ saddo ‘‘samāgamo sameta’’ntiādīsu (dī. ni. 2.396; vibha. 199) saṃyogaṃ dīpeti. <bold>U</bold>-iti ayaṃ ‘‘uppannaṃ udita’’ntiādīsu (dha. sa. 1; mahāva. 84) uppattiṃ. <bold>Aya</bold>-saddo kāraṇaṃ dīpeti. Idañcāpi dutiyasaccaṃ avasesapaccayasamāyoge sati dukkhassuppattikāraṇaṃ. Iti dukkhassa saṃyoge uppattikāraṇattā <bold>dukkhasamudaya</bold>nti vuccati.</paragraph>
<paragraph line="28">Tatiyasaccaṃ <pageBreak edition="M" number="2.0126" />pana yasmā <bold>ni</bold>-saddo abhāvaṃ, <bold>rodha-</bold>saddo ca cārakaṃ dīpeti. Tasmā abhāvo ettha saṃsāracārakasaṅkhātassa dukkharodhassa sabbagatisuññattā, samadhigate vā tasmiṃ saṃsāracārakasaṅkhātassa dukkharodhassa abhāvo hoti, tappaṭipakkhattātipi <bold>dukkhanirodha</bold>nti vuccati. Dukkhassa vā anuppādanirodhapaccayattā dukkhanirodhanti.</paragraph>
<paragraph line="29">Catutthasaccaṃ pana yasmā etaṃ dukkhanirodhaṃ gacchati ārammaṇavasena tadabhimukhabhūtattā, paṭipadā ca hoti dukkhanirodhappattiyā. Tasmā dukkhanirodhagāminī paṭipadāti vuccati.</paragraph>
<paragraph line="30" number="531">Yasmā panetāni buddhādayo ariyā paṭivijjhanti, tasmā <bold>ariyasaccānī</bold>ti vuccanti. Yathāha ‘‘cattārimāni, bhikkhave, ariyasaccāni. Katamāni…pe… imāni kho, bhikkhave, cattāri ariyasaccāni. Ariyā imāni paṭivijjhanti, tasmā ariyasaccānīti vuccantī’’ti. Apica ariyassa saccānītipi ariyasaccāni. Yathāha ‘‘sadevake, bhikkhave, loke…pe… manussāya tathāgato ariyo, tasmā ariyasaccānīti vuccantī’’ti (saṃ. ni. 5.1098). Atha vā etesaṃ abhisambuddhattā ariyabhāvasiddhitopi ariyasaccāni. Yathāha – ‘‘imesaṃ kho, bhikkhave, catunnaṃ ariyasaccānaṃ yathābhūtaṃ abhisambuddhattā tathāgato arahaṃ sammāsambuddho ariyoti vuccatī’’ti. Apica kho pana ariyāni saccānītipi ariyasaccāni. Ariyānīti tathāni avitathāni avisaṃvādakānīti attho. Yathāha – ‘‘imāni kho, bhikkhave, cattāri ariyasaccāni tathāni avitathāni anaññathāni, tasmā ariyasaccānīti vuccantī’’ti (saṃ. ni. 5.1097) evamettha nibbacanato vinicchayo veditabbo.</paragraph>
<paragraph line="31" number="532">Kathaṃ <bold>lakkhaṇādippabhedato</bold>? Ettha hi bādhanalakkhaṇaṃ <bold>dukkhasaccaṃ,</bold>santāpanarasaṃ, pavattipaccupaṭṭhānaṃ. Pabhavalakkhaṇaṃ <bold>samudayasaccaṃ,</bold>anupacchedakaraṇarasaṃ, palibodhapaccupaṭṭhānaṃ. Santilakkhaṇaṃ <pageBreak edition="V" number="2.0123" /><bold>nirodhasaccaṃ,</bold>accutirasaṃ, animittapaccupaṭṭhānaṃ. Niyyānalakkhaṇaṃ <bold>maggasaccaṃ,</bold>kilesappahānarasaṃ, vuṭṭhānapaccupaṭṭhānaṃ. Apica pavattipavattananivattinivattanalakkhaṇāni paṭipāṭiyā. Tathā saṅkhatataṇhā asaṅkhatadassanalakkhaṇāni cāti evamettha lakkhaṇādippabhedato vinicchayo veditabbo.</paragraph>
<paragraph line="32" number="533"><bold>Atthatthuddhārato</bold><pageBreak edition="M" number="2.0127" /><bold>cevā</bold>ti ettha pana atthato tāva ko saccaṭṭhoti ce? Yo paññācakkhunā upaparikkhamānānaṃ māyāva viparīto, marīciva visaṃvādako, titthiyānaṃ attāva anupalabbhasabhāvo ca na hoti, atha kho bādhanappabhavasantiniyyānappakārena tacchāviparītabhūtabhāvena ariyañāṇassa gocaro hotiyeva. Esa aggilakkhaṇaṃ viya, lokapakati viya ca tacchāviparītabhūtabhāvo saccaṭṭhoti veditabbo. Yathāha – ‘‘idaṃ dukkhanti, bhikkhave, tathametaṃ avitathametaṃ anaññathameta’’nti (saṃ. ni. 5.1090) vitthāro. Apica –</paragraph>
<gatha1 line="33">Nābādhakaṃ yato dukkhaṃ, dukkhā aññaṃ na bādhakaṃ;</gatha1>
<gathalast line="34">Bādhakattaniyāmena, tato saccamidaṃ mataṃ.</gathalast>
<gatha1 line="35">Taṃ vinā nāññato dukkhaṃ, na hoti na ca taṃ tato;</gatha1>
<gathalast line="36">Dukkhahetuniyāmena, iti saccaṃ visattikā.</gathalast>
<gatha1 line="37">Nāññā nibbānato santi, santaṃ na ca na taṃ yato;</gatha1>
<gathalast line="38">Santabhāvaniyāmena, tato saccamidaṃ mataṃ.</gathalast>
<gatha1 line="39">Maggā aññaṃ na niyyānaṃ, aniyyāno na cāpi so;</gatha1>
<gathalast line="40">Tacchaniyyānabhāvattā, iti so saccasammato.</gathalast>
<gatha1 line="41">Iti tacchāvipallāsa, bhūtabhāvaṃ catūsvapi;</gatha1>
<gathalast line="42">Dukkhādīsvavisesena, saccaṭṭhaṃ āhu paṇḍitāti.</gathalast>
<centered line="43">Evaṃ atthato vinicchayo veditabbo.</centered>
<paragraph line="44" number="534">Kathaṃ <pageBreak edition="V" number="2.0124" /><bold>atthuddhārato</bold>? Idhāyaṃ <bold>sacca-</bold>saddo anekesu atthesu dissati. Seyyathidaṃ – ‘‘saccaṃ bhaṇe na kujjheyyā’’tiādīsu (dha. pa. 224) vācāsacce. ‘‘Sacce ṭhitā samaṇabrāhmaṇā cā’’tiādīsu (jā. 2.21.433) viratisacce. ‘‘Kasmā nu saccāni vadanti nānā pavādiyāse kusalāvadānā’’tiādīsu (su. ni. 891) diṭṭhisacce. ‘‘Ekaṃ hi saccaṃ na dutiya’’ntiādīsu (su. ni. 890) paramatthasacce nibbāne ceva magge ca. ‘‘Catunnaṃ ariyasaccānaṃ kati kusalā’’tiādīsu (vibha. 216) ariyasacce. Svāyamidhāpi ariyasacce vattatīti evamettha atthuddhāratopi vinicchayo veditabbo.</paragraph>
<paragraph line="45" number="535"><bold>Anūnādhikato</bold>ti <pageBreak edition="M" number="2.0128" />kasmā pana cattāreva ariyasaccāni vuttāni anūnāni anadhikānīti ce? Aññassāsambhavato aññatarassa ca apaneyyābhāvato. Na hi etehi aññaṃ adhikaṃ vā, etesaṃ vā ekampi apanetabbaṃ sambhoti. Yathāha – ‘‘idha, bhikkhave, āgaccheyya samaṇo vā brāhmaṇo vā ‘netaṃ dukkhaṃ ariyasaccaṃ, aññaṃ dukkhaṃ ariyasaccaṃ. Ahametaṃ dukkhaṃ ariyasaccaṃ ṭhapetvā aññaṃ dukkhaṃ ariyasaccaṃ paññapessāmī’ti netaṃ ṭhānaṃ vijjatī’’tiādi. Yathā cāha – ‘‘yo hi koci, bhikkhave, samaṇo vā brāhmaṇo vā evaṃ vadeyya ‘netaṃ dukkhaṃ paṭhamaṃ ariyasaccaṃ yaṃ samaṇena gotamena desitaṃ, ahametaṃ dukkhaṃ paṭhamaṃ ariyasaccaṃ paccakkhāya aññaṃ dukkhaṃ paṭhamaṃ ariyasaccaṃ paññapessāmī’ti netaṃ ṭhānaṃ vijjatī’’tiādi (saṃ. ni. 5.1086).</paragraph>
<paragraph line="46">Apica pavattimācikkhanto bhagavā sahetukaṃ ācikkhi, nivattiñca saupāyaṃ. Iti pavattinivattitadubhayahetūnaṃ etaparamato cattāreva vuttāni. Tathā pariññeyyapahātabbasacchikātabbabhāvetabbānaṃ, taṇhāvatthutaṇhātaṇhānirodhataṇhānirodhupāyānaṃ, ālayaālayārāmatāālayasamugghātaālayasamugghātupāyānañca vasenāpi cattāreva vuttānīti evamettha anūnādhikato vinicchayo veditabbo.</paragraph>
<paragraph line="47" number="536"><bold>Kamato</bold>ti ayampi desanākkamova. Ettha ca oḷārikattā, sabbasattasādhāraṇattā ca suviññeyyanti dukkhasaccaṃ paṭhamaṃ vuttaṃ. Tasseva hetudassanatthaṃ tadanantaraṃ samudayasaccaṃ. Hetunirodhā phalanirodhoti ñāpanatthaṃ tato nirodhasaccaṃ. Tadadhigamupāyadassanatthaṃ ante maggasaccaṃ. Bhavasukhassādagadhitānaṃ vā sattānaṃ saṃvegajananatthaṃ paṭhamaṃ dukkhamāha. Taṃ neva akataṃ āgacchati <pageBreak edition="V" number="2.0125" />, na issaranimmānādito hoti, ito pana hotīti ñāpanatthaṃ tadanantaraṃ samudayaṃ. Tato sahetukena dukkhena abhibhūtattā saṃviggamānasānaṃ dukkhanissaraṇagavesīnaṃ nissaraṇadassanena assāsajananatthaṃ nirodhaṃ. Tato nirodhādhigamatthaṃ nirodhasampāpakaṃ magganti evamettha kamato vinicchayo veditabbo.</paragraph>
<paragraph line="48" number="537"><bold>Jātiādīnaṃ nicchayā</bold>ti ye te ariyasaccāni niddisantena bhagavatā ‘‘jātipi dukkhā, jarāpi dukkhā, maraṇampi dukkhaṃ, sokaparidevadukkhadomanassupāyāsāpi dukkhā, appiyehi sampayogo dukkho, piyehi <pageBreak edition="M" number="2.0129" />vippayogo dukkho, yampicchaṃ na labhati tampi dukkhaṃ, saṃkhittena pañcupādānakkhandhā dukkhā’’ti (vibha. 190) dukkhaniddese dvādasa dhammā, ‘‘yāyaṃ taṇhā ponobbhavikā nandīrāgasahagatā tatratatrābhinandinī. Seyyathidaṃ, kāmataṇhā, bhavataṇhā, vibhavataṇhā’’ti (vibha. 203) samudayaniddese tividhā taṇhā, ‘‘yo tassāyeva taṇhāya asesavirāganirodho cāgo paṭinissaggo mutti anālayo’’ti (vibha. 204) evaṃ nirodhaniddese atthato ekameva nibbānaṃ, ‘‘katamaṃ dukkhanirodhagāminīpaṭipadā ariyasaccaṃ, ayameva ariyo aṭṭhaṅgiko maggo. Seyyathidaṃ – sammādiṭṭhi…pe… sammāsamādhī’’ti (vibha. 205) evaṃ magganiddese aṭṭha dhammāti iti catunnaṃ saccānaṃ niddese jātiādayo dhammā vuttā, tesaṃ jātiādīnaṃ nicchayāpi ettha vinicchayo veditabbo.</paragraph>
<title line="49">Dukkhaniddesakathā</title>
<subhead line="50">Jātiniddeso</subhead>
<paragraph line="51">Seyyathidaṃ, ayañhi <bold>jāti</bold>-saddo anekattho. Tathā hesa ‘‘ekampi jātiṃ dvepi jātiyo’’ti (dī. ni. 1.244; pārā. 12) ettha bhave āgato. ‘‘Atthi, visākhe, nigaṇṭhā nāma samaṇajātī’’ti (a. ni. 3.71) ettha nikāye. ‘‘Jāti dvīhi khandhehi saṅgahitā’’ti (dhātu. 71) ettha saṅkhatalakkhaṇe. ‘‘Yaṃ mātukucchismiṃ paṭhamaṃ cittaṃ uppannaṃ, paṭhamaṃ viññāṇaṃ pātubhūtaṃ, tadupādāya sāvassa jātī’’ti (mahāva. 124) ettha paṭisandhiyaṃ. ‘‘Sampatijāto, ānanda, bodhisatto’’ti (ma. ni. 3.207) ettha pasūtiyaṃ. ‘‘Akkhitto anupakuṭṭho jātivādenā’’ti (dī. ni. 1.331) ettha kule. ‘‘Yatohaṃ, bhagini, ariyāya jātiyā jāto’’ti (ma. ni. 2.351) ettha ariyasīle.</paragraph>
<paragraph line="52" number="538">Svāyamidha <pageBreak edition="V" number="2.0126" />gabbhaseyyakānaṃ paṭisandhito paṭṭhāya yāva mātukucchimhā nikkhamanaṃ, tāva pavattesu khandhesu. Itaresaṃ paṭisandhikhandhesvevāti daṭṭhabbo. Ayampi ca pariyāyakathāva. Nippariyāyato pana tattha tattha nibbattamānānaṃ sattānaṃ ye ye khandhā pātubhavanti, tesaṃ tesaṃ paṭhamapātubhāvo jāti nāma.</paragraph>
<paragraph line="53">Sā <pageBreak edition="M" number="2.0130" />panesā tattha tattha bhave paṭhamābhinibbattilakkhaṇā, niyyātanarasā, atītabhavato idha ummujjanapaccupaṭṭhānā, dukkhavicittatāpaccupaṭṭhānā vā.</paragraph>
<paragraph line="54" number="539">Kasmā panesā dukkhāti ce? Anekesaṃ dukkhānaṃ vatthubhāvato. Anekāni hi dukkhāni. Seyyathidaṃ – dukkhadukkhaṃ, vipariṇāmadukkhaṃ, saṅkhāradukkhaṃ, paṭicchannadukkhaṃ, appaṭicchannadukkhaṃ, pariyāyadukkhaṃ, nippariyāyadukkhanti.</paragraph>
<paragraph line="55">Tattha kāyikacetasikā dukkhā vedanāsabhāvato ca nāmato ca dukkhattā <bold>dukkhadukkha</bold>nti vuccati.</paragraph>
<paragraph line="56">Sukhā vedanā vipariṇāmena dukkhuppattihetuto <bold>vipariṇāmadukkhaṃ</bold>.</paragraph>
<paragraph line="57">Upekkhā vedanā ceva avasesā ca tebhūmakā saṅkhārā udayabbayappaṭipīḷitattā <bold>saṅkhāradukkhaṃ</bold>. Kaṇṇasūladantasūlarāgajapariḷāhadosajapariḷāhādi kāyikacetasiko ābādho pucchitvā jānitabbato upakkamassa ca apākaṭabhāvato <bold>paṭicchannadukkhaṃ</bold>nāma. Apākaṭadukkhantipi vuccati.</paragraph>
<paragraph line="58">Dvattiṃsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato <bold>appaṭicchannadukkhaṃ</bold>nāma. Pākaṭadukkhantipi vuccati.</paragraph>
<paragraph line="59">Ṭhapetvā dukkhadukkhaṃ sesaṃ dukkhasaccavibhaṅge āgataṃ jātiādi sabbampi tassa tassa dukkhassa vatthubhāvato <bold>pariyāyadukkhaṃ</bold>. Dukkhadukkhaṃ pana <bold>nippariyāyadukkha</bold>nti vuccati.</paragraph>
<paragraph line="60">Tatrāyaṃ <pageBreak edition="V" number="2.0127" />jāti yaṃ taṃ bālapaṇḍitasuttādīsu (ma. ni. 3.246 ādayo) bhagavatāpi upamāvasena pakāsitaṃ āpāyikaṃ dukkhaṃ, yañca sugatiyampi manussaloke gabbhokkantimūlakādibhedaṃ dukkhaṃ uppajjati, tassa vatthubhāvato dukkhā.</paragraph>
<paragraph line="61" number="540">Tatridaṃ gabbhokkantimūlakādibhedaṃ dukkhaṃ – ayaṃ hi satto mātukucchimhi nibbattamāno na uppalapadumapuṇḍarīkādīsu nibbattati, atha kho heṭṭhā āmāsayassa upari pakkāsayassa udarapaṭalapiṭṭhikaṇṭakānaṃ vemajjhe paramasambādhe tibbandhakārenānākuṇapagandhaparibhāvitaparamaduggandhapavanavicarite adhimattajegucche kucchipadese pūtimacchapūtikummāsacandanikādīsu kimi viya nibbattati. So tattha nibbatto dasa māse mātukucchisambhavena usmanā puṭapākaṃ viya paccamāno piṭṭhapiṇḍi viya sediyamāno samiñjanapasāraṇādirahito adhimattaṃ dukkhamanubhotīti, idaṃ tāva <bold>gabbhokkantimūlakaṃ</bold>dukkhaṃ.</paragraph>
<paragraph line="62">Yaṃ <pageBreak edition="M" number="2.0131" />pana so mātu sahasā upakkhalanagamananisīdanavuṭṭhānaparivattanādīsu surādhuttahatthagato eḷako viya ahituṇḍikahatthagato sappapotako viya ca ākaḍḍhanaparikaḍḍhanaodhūnananiddhūnanādinā upakkamena adhimattaṃ dukkhamanubhavati, yañca mātu sītūdakapānakāle sītanarakupapanno viya, uṇhayāgubhattādiajjhoharaṇakāle aṅgāravuṭṭhisamparikiṇṇo viya, loṇambilādiajjhoharaṇakāle khārāpaṭicchakādikammakāraṇapatto viya tibbaṃ dukkhamanubhoti, idaṃ <bold>gabbhapariharaṇamūlakaṃ</bold>dukkhaṃ.</paragraph>
<paragraph line="63">Yaṃ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne chedanaphālanādīhi dukkhaṃ uppajjati, idaṃ <bold>gabbhavipattimūlakaṃ</bold>dukkhaṃ.</paragraph>
<paragraph line="64">Yaṃ vijāyamānāya mātuyā kammajehi vātehi parivattetvā narakapapātaṃ viya atibhayānakaṃ yonimaggaṃ paṭipātiyamānassa paramasambādhena yonimukhena tāḷacchiggaḷena viya nikkaḍḍhiyamānassa mahānāgassa narakasattassa viya ca saṅghātapabbatehi vicuṇṇiyamānassa dukkhaṃ uppajjati, idaṃ <bold>vijāyanamūlakaṃ</bold>dukkhaṃ.</paragraph>
<paragraph line="65">Yaṃ pana jātassa taruṇavaṇasadisasukhumālasarīrassa hatthagahaṇanahāpanadhovanacoḷaparimajjanādikāle <pageBreak edition="V" number="2.0128" />sūcimukhakhuradhārāhi vijjhanaphālanasadisaṃ dukkhaṃ uppajjati, idaṃ mātukucchito <bold>bahinikkhamanamūlakaṃ</bold>dukkhaṃ.</paragraph>
<paragraph line="66">Yaṃ tato paraṃ pavattiyaṃ attanāva attānaṃ vadhentassa acelakavatādivasena ātāpanaparitāpanānuyogamanuyuttassa, kodhavasena abhuñjantassa, ubbandhantassa ca dukkhaṃ uppajjati, idaṃ <bold>attūpakkamamūlakaṃ</bold>dukkhaṃ. Yaṃ pana parato vadhabandhanādīni anubhavantassa uppajjati, idaṃ <bold>parūpakkamamūlakaṃ</bold>dukkhanti.</paragraph>
<paragraph line="67">Iti imassa sabbassāpi dukkhassa ayaṃ jāti vatthumeva hoti.</paragraph>
<paragraph line="68" number="541">Tenetaṃ vuccati –</paragraph>
<gatha1 line="69">Jāyetha no ce narakesu satto,</gatha1>
<gatha2 line="70">Tattaggidāhādikamappasayhaṃ;</gatha2>
<gatha3 line="71">Labhetha dukkhaṃ nu kuhiṃ patiṭṭhaṃ,</gatha3>
<gathalast line="72">Iccāha dukkhāti munīdha jātiṃ.</gathalast>
<gatha1 line="73">Dukkhaṃ <pageBreak edition="M" number="2.0132" />tiracchesu kasāpatoda-</gatha1>
<gatha2 line="74">Daṇḍābhighātādibhavaṃ anekaṃ;</gatha2>
<gatha3 line="75">Yaṃ taṃ kathaṃ tattha bhaveyya jātiṃ,</gatha3>
<gathalast line="76">Vinā tahiṃ jāti tatopi dukkhā.</gathalast>
<gatha1 line="77">Petesu dukkhaṃ pana khuppipāsā-</gatha1>
<gatha2 line="78">Vātātapādippabhavaṃ vicittaṃ;</gatha2>
<gatha3 line="79">Yasmā ajātassa na tattha atthi,</gatha3>
<gathalast line="80">Tasmāpi dukkhaṃ muni jātimāha.</gathalast>
<gatha1 line="81">Tibbandhakāre <pageBreak edition="V" number="2.0129" />ca asayhasīte,</gatha1>
<gatha2 line="82">Lokantare yaṃ asuresu dukkhaṃ;</gatha2>
<gatha3 line="83">Na taṃ bhave tattha na cassa jāti,</gatha3>
<gathalast line="84">Yato ayaṃ jāti tatopi dukkhā.</gathalast>
<gatha1 line="85">Yañcāpi gūthanarake viya mātugabbhe,</gatha1>
<gatha2 line="86">Satto vasaṃ ciramato bahi nikkhamañca;</gatha2>
<gatha3 line="87">Pappoti dukkhamatighoramidampi natthi,</gatha3>
<gathalast line="88">Jātiṃ vinā itipi jāti ayañhi dukkhā.</gathalast>
<gatha1 line="89">Kiṃ bhāsitena bahunā nanu yaṃ kuhiñci,</gatha1>
<gatha2 line="90">Atthīdha kiñcidapi dukkhamidaṃ kadāci;</gatha2>
<gatha3 line="91">Nevatthi jātivirahena yato mahesi,</gatha3>
<gathalast line="92">Dukkhāti sabbapaṭhamaṃ imamāha jātinti.</gathalast>
<centered line="93">Ayaṃ tāva jātiyaṃ vinicchayo.</centered>
<subhead line="94">Jarāniddeso</subhead>
<paragraph line="95" number="542"><bold>Jarāpi dukkhā</bold>ti ettha duvidhā jarā saṅkhatalakkhaṇañca, khaṇḍiccādisammato santatiyaṃ ekabhavapariyāpannakhandhapurāṇabhāvo ca, sā idha adhippetā. Sā panesā jarā khandhaparipākalakkhaṇā, maraṇūpanayanarasā, yobbanavināsapaccupaṭṭhānā. Dukkhā saṅkhāradukkhabhāvato ceva dukkhavatthuto ca <pageBreak edition="M" number="2.0133" />. Yaṃ hi aṅgapaccaṅgasithilībhāvaindriyavikāravirūpatāyobbanavināsabalūpaghātasatimativippavāsaparaparibhavādianekapaccayaṃ kāyikacetasikadukkhaṃ uppajjati, jarā tassa vatthu. Tenetaṃ vuccati –</paragraph>
<gatha1 line="96">‘‘Aṅgānaṃ sithilībhāvā, indriyānaṃ vikārato;</gatha1>
<gathalast line="97">Yobbanassa vināsena, balassa upaghātato.</gathalast>
<gatha1 line="98">‘‘Vippavāsā <pageBreak edition="V" number="2.0130" />satādīnaṃ, puttadārehi attano;</gatha1>
<gathalast line="99">Apasādanīyato ceva, bhiyyo bālattapattiyā.</gathalast>
<gatha1 line="100">‘‘Pappoti dukkhaṃ yaṃ macco, kāyikaṃ mānasaṃ tathā;</gatha1>
<gathalast line="101">Sabbametaṃ jarāhetu, yasmā tasmā jarā dukhā’’ti.</gathalast>
<centered line="102">Ayaṃ jarāyaṃ vinicchayo.</centered>
<subhead line="103">Maraṇaniddeso</subhead>
<paragraph line="104" number="543"><bold>Maraṇampi dukkha</bold>nti etthāpi duvidhaṃ maraṇaṃ saṅkhatalakkhaṇañca, yaṃ sandhāya vuttaṃ ‘‘jarāmaraṇaṃ dvīhi khandhehi saṅgahita’’nti (dhātu. 71). Ekabhavapariyāpannajīvitindriyappabandhavicchedo ca, yaṃ sandhāya vuttaṃ ‘‘niccaṃ maraṇato bhaya’’nti (su. ni. 581). Taṃ idha adhippetaṃ. Jātipaccayā maraṇaṃ upakkamamaraṇaṃ sarasamaraṇaṃ āyukkhayamaraṇaṃ puññakkhayamaraṇantipi tasseva nāmaṃ. Tayidaṃ cutilakkhaṇaṃ, viyogarasaṃ, gativippavāsapaccupaṭṭhānaṃ. Dukkhassa pana vatthubhāvato dukkhanti veditabbaṃ. Tenetaṃ vuccati –</paragraph>
<gatha1 line="105">‘‘Pāpassa pāpakammādi-nimittamanupassato;</gatha1>
<gatha2 line="106">Bhaddassāpasahantassa, viyogaṃ piyavatthukaṃ;</gatha2>
<gathalast line="107">Mīyamānassa yaṃ dukkhaṃ, mānasaṃ avisesato.</gathalast>
<gatha1 line="108">Sabbesañcāpi yaṃ sandhi-bandhanacchedanādikaṃ;</gatha1>
<gathalast line="109">Vitujjamānamammānaṃ, hoti dukkhaṃ sarīrajaṃ.</gathalast>
<gatha1 line="110">Asayhamappatikāraṃ, dukkhassetassidaṃ yato;</gatha1>
<gathalast line="111">Maraṇaṃ vatthu tenetaṃ, dukkhamicceva bhāsita’’nti.</gathalast>
<centered line="112">Ayaṃ maraṇe vinicchayo.</centered>
<subhead line="113">Sokādiniddesā</subhead>
<paragraph line="114" number="544">Sokādīsu <pageBreak edition="M" number="2.0134" /><pageBreak edition="V" number="2.0131" /><bold>soko</bold>nāma ñātibyasanādīhi phuṭṭhassa cittasantāpo. So kiñcāpi atthato domanassameva hoti. Evaṃ santepi antonijjhānalakkhaṇo, cetaso parijjhāpanaraso, anusocanapaccupaṭṭhāno. Dukkho pana dukkhadukkhato dukkhavatthuto ca. Tenetaṃ vuccati –</paragraph>
<gatha1 line="115">‘‘Sattānaṃ hadayaṃ soko, visasallaṃva tujjati;</gatha1>
<gathalast line="116">Aggitattova nārāco, bhusaṃva dahate puna.</gathalast>
<gatha1 line="117">‘‘Samāvahati ca byādhi-jarāmaraṇabhedanaṃ;</gatha1>
<gathalast line="118">Dukkhampi vividhaṃ yasmā, tasmā dukkhoti vuccatī’’ti.</gathalast>
<centered line="119">Ayaṃ soke vinicchayo.</centered>
<subhead line="120">Paridevo</subhead>
<paragraph line="121" number="545"><bold>Paridevo</bold>nāma ñātibyasanādīhi phuṭṭhassa vacīpalāpo. So lālappanalakkhaṇo, guṇadosakittanaraso, sambhamapaccupaṭṭhāno. Dukkho pana saṅkhāradukkhabhāvato dukkhavatthuto ca. Tenetaṃ vuccati –</paragraph>
<gatha1 line="122">‘‘Yaṃ sokasallavihato paridevamāno,</gatha1>
<gatha2 line="123">Kaṇṭhoṭṭhatālutalasosajamappasayhaṃ;</gatha2>
<gatha3 line="124">Bhiyyodhimattamadhigacchatiyeva dukkhaṃ,</gatha3>
<gathalast line="125">Dukkhoti tena bhagavā paridevamāhā’’ti.</gathalast>
<centered line="126">Ayaṃ parideve vinicchayo.</centered>
<subhead line="127">Dukkhaṃ</subhead>
<paragraph line="128" number="546"><bold>Dukkhaṃ</bold><pageBreak edition="V" number="2.0132" />nāma kāyikaṃ dukkhaṃ, taṃ kāyapīḷanalakkhaṇaṃ, duppaññānaṃ domanassakaraṇarasaṃ, kāyikābādhapaccupaṭṭhānaṃ. Dukkhaṃ pana dukkhadukkhato mānasadukkhāvahanato ca. Tenetaṃ vuccati –</paragraph>
<gatha1 line="129">‘‘Pīḷeti kāyikamidaṃ, dukkhañca mānasaṃ bhiyyo;</gatha1>
<gathalast line="130">Janayati yasmā tasmā, dukkhanti visesato vutta’’nti.</gathalast>
<centered line="131">Ayaṃ dukkhe vinicchayo.</centered>
<subhead line="132">Domanassaṃ</subhead>
<paragraph line="133" number="547"><bold>Domanassaṃ</bold><pageBreak edition="M" number="2.0135" />nāma mānasaṃ dukkhaṃ. Taṃ cittapīḷanalakkhaṇaṃ, manovighātarasaṃ, mānasabyādhipaccupaṭṭhānaṃ. Dukkhaṃ pana dukkhadukkhato kāyikadukkhāvahanato ca. Cetodukkhasamappitā hi kese pakiriya kandanti, urāni paṭipisanti, āvaṭṭanti, vivaṭṭanti, uddhaṃpādaṃ papatanti, satthaṃ āharanti, visaṃ khādanti, rajjuyā ubbandhanti, aggiṃ pavisantīti taṃ nānappakārakaṃ dukkhamanubhavanti. Tenetaṃ vuccati –</paragraph>
<gatha1 line="134">‘‘Pīḷeti yato cittaṃ, kāyassa ca pīḷanaṃ samāvahati;</gatha1>
<gathalast line="135">Dukkhanti domanassaṃ, vidomanassā tato āhū’’ti.</gathalast>
<centered line="136">Ayaṃ domanasse vinicchayo.</centered>
<subhead line="137">Upāyāso</subhead>
<paragraph line="138" number="548"><bold>Upāyāso</bold>nāma ñātibyasanādīhi phuṭṭhassa adhimattacetodukkhappabhāvito dosoyeva. <bold>Saṅkhārakkhandhapariyāpanno eko dhammoti eke</bold>. So cittaparidahanalakkhaṇo, nitthunanaraso <pageBreak edition="V" number="2.0133" />, visādapaccupaṭṭhāno. Dukkho pana saṅkhāradukkhabhāvato cittaparidahanato kāyavisādanato ca. Tenetaṃ vuccati –</paragraph>
<gatha1 line="139">‘‘Cittassa ca paridahanā, kāyassa visādanā ca adhimattaṃ;</gatha1>
<gathalast line="140">Yaṃ dukkhamupāyāso, janeti dukkho tato vutto’’ti.</gathalast>
<centered line="141">Ayaṃ upāyāse vinicchayo.</centered>
<paragraph line="142">Ettha ca mandagginā antobhājane pāko viya <bold>soko</bold>. Tikkhagginā paccamānassa bhājanato bahinikkhamanaṃ viya <bold>paridevo</bold>. Bahinikkhantāvasesassa nikkhamituṃ appahontassa antobhājaneyeva yāva parikkhayā pāko viya <bold>upāyāso</bold>daṭṭhabbo.</paragraph>
<subhead line="143">Appiyasampayogo</subhead>
<paragraph line="144" number="549"><bold>Appiyasampayogo</bold>nāma amanāpehi sattasaṅkhārehi samodhānaṃ. So aniṭṭhasamodhānalakkhaṇo, cittavighātakaraṇaraso, anatthabhāvapaccupaṭṭhāno. Dukkho pana dukkhavatthuto. Tenetaṃ vuccati –</paragraph>
<gatha1 line="145">‘‘Disvāva <pageBreak edition="M" number="2.0136" />appiye dukkhaṃ, paṭhamaṃ hoti cetasi;</gatha1>
<gathalast line="146">Tadupakkamasambhūta-mathakāye yato idha.</gathalast>
<gatha1 line="147">‘‘Tato dukkhadvayassāpi, vatthuto so mahesinā;</gatha1>
<gathalast line="148">Dukkho vuttoti viññeyyo, appiyehi samāgamo’’ti.</gathalast>
<centered line="149">Ayaṃ appiyasampayoge vinicchayo.</centered>
<subhead line="150">Piyavippayogo</subhead>
<paragraph line="151" number="550"><bold>Piyavippayogo</bold>nāma manāpehi sattasaṅkhārehi vinābhāvo. So iṭṭhavatthuviyogalakkhaṇo <pageBreak edition="V" number="2.0134" />, sokuppādanaraso, byasanapaccupaṭṭhāno. Dukkho pana sokadukkhassa vatthuto. Tenetaṃ vuccati –</paragraph>
<gatha1 line="152">‘‘Ñātidhanādiviyogā,</gatha1>
<gatha2 line="153">Sokasarasamappitā vitujjanti;</gatha2>
<gatha3 line="154">Bālā yato tato yaṃ,</gatha3>
<gathalast line="155">Dukkhoti mato piyavippayogo’’ti.</gathalast>
<centered line="156">Ayaṃ piyavippayoge vinicchayo.</centered>
<subhead line="157">Icchitālābho</subhead>
<paragraph line="158" number="551"><bold>Yampicchaṃ na labhatī</bold>ti ettha ‘‘aho vata mayaṃ na jātidhammā assāmā’’tiādīsu (dī. ni. 2.398; vibha. 201) alabbhaneyyavatthūsu icchāva yampicchaṃ na labhati, tampi dukkhanti vuttā. Sā alabbhaneyyavatthuicchanalakkhaṇā, tappariyesanarasā, tesaṃ appattipaccupaṭṭhānā. Dukkhā pana dukkhavatthuto. Tenetaṃ vuccati –</paragraph>
<gatha1 line="159">‘‘Taṃ taṃ patthayamānānaṃ, tassa tassa alābhato;</gatha1>
<gathalast line="160">Yaṃ vighātamayaṃ dukkhaṃ, sattānaṃ idha jāyati.</gathalast>
<gatha1 line="161">‘‘Alabbhaneyyavatthūnaṃ, patthanā tassa kāraṇaṃ;</gatha1>
<gathalast line="162">Yasmā tasmā jino dukkhaṃ, icchitālābhamabravī’’ti.</gathalast>
<centered line="163">Ayaṃ icchitālābhe vinicchayo.</centered>
<subhead line="164">Pañcupādānakkhandhā</subhead>
<paragraph line="165" number="552"><bold>Saṃkhittena</bold><pageBreak edition="M" number="2.0137" /><bold>pañcupādānakkhandhā dukkhā</bold>ti ettha pana –</paragraph>
<gatha1 line="166">Jātippabhutikaṃ <pageBreak edition="V" number="2.0135" />dukkhaṃ, yaṃ vuttamidha tādinā;</gatha1>
<gathalast line="167">Avuttaṃ yañca taṃ sabbaṃ, vinā ete na vijjati.</gathalast>
<gatha1 line="168">Yasmā tasmā upādāna-kkhandhā saṅkhepato ime;</gatha1>
<gathalast line="169">Dukkhāti vuttā dukkhanta-desakena mahesinā.</gathalast>
<paragraph line="170">Tathā hi indhanamiva pāvako, lakkhamiva paharaṇāni, gorūpaṃ viya ḍaṃsamakasādayo, khettamiva lāyakā, gāmaṃ viya gāmaghātakā upādānakkhandhapañcakameva jātiādayo nānappakārehi vibādhentā tiṇalatādīni viya bhūmiyaṃ, pupphaphalapallavāni viya rukkhesu upādānakkhandhesuyeva nibbattanti. Upādānakkhandhānañca ādidukkhaṃ jāti, majjhedukkhaṃ jarā, pariyosānadukkhaṃ maraṇaṃ, māraṇantikadukkhābhighātena pariḍayhanadukkhaṃ soko, tadasahanato lālappanadukkhaṃ paridevo, tato dhātukkhobhasaṅkhātaaniṭṭhaphoṭṭhabbasamāyogato kāyassa ābādhanadukkhaṃ dukkhaṃ, tena bādhiyamānānaṃ puthujjanānaṃ tattha paṭighuppattito cetobādhanadukkhaṃ domanassaṃ, sokādivuddhiyā janitavisādānaṃ anutthunanadukkhaṃ upāyāso, manorathavighātappattānaṃ icchāvighātadukkhaṃ icchitālābhoti evaṃ nānappakārato upaparikkhiyamānā upādānakkhandhāva dukkhāti. Yadetaṃ ekamekaṃ dassetvā vuccamānaṃ anekehipi kappehi na sakkā asesato vattuṃ, tasmā taṃ sabbampi dukkhaṃ ekajalabindumhi sakalasamuddajalarasaṃ viya yesu kesuci pañcasu upādānakkhandhesu saṃkhipitvā dassetuṃ ‘‘saṃkhittena pañcupādānakkhandhā dukkhā’’ti bhagavā avocāti. Ayaṃ upādānakkhandhesu vinicchayo.</paragraph>
<centered line="171">Ayaṃ tāva dukkhaniddese nayo.</centered>
<subhead line="172">Samudayaniddesakathā</subhead>
<paragraph line="173" number="553">Samudayaniddese pana <bold>yāyaṃ taṇhā</bold>ti yā ayaṃ taṇhā. <bold>Ponobbhavikā</bold>ti punabbhavakaraṇaṃ punobbhavo, punobbhavo sīlametissāti <pageBreak edition="M" number="2.0138" />ponobbhavikā. <bold>Nandīrāgena sahagatā</bold>ti nandīrāgasahagatā, nandīrāgena saddhiṃ atthato ekattameva gatāti vuttaṃ hoti. <bold>Tatra tatrābhinandinī</bold>ti yatra yatra attabhāvo nibbattati, tatra tatrābhinandinī. <bold>Seyyathida</bold>nti nipāto <pageBreak edition="V" number="2.0136" />, tassa sā katamāti ceti attho. Kāmataṇhā bhavataṇhā vibhavataṇhāti imā paṭiccasamuppādaniddese āvibhavissanti. Idha panāyaṃ tividhāpi dukkhasaccassa nibbattakaṭṭhena ekattaṃ upanetvā dukkhasamudayaṃ ariyasaccanti vuttāti veditabbā.</paragraph>
<centered line="174">Ayaṃ samudayaniddese nayo.</centered>
<subhead line="175">Nirodhaniddesakathā</subhead>
<paragraph line="176" number="554">Dukkhanirodhaniddese yo tassāyeva taṇhāyātiādinā nayena samudayanirodho vutto, so kasmāti ce? Samudayanirodhena dukkhanirodho. Samudayanirodhena hi dukkhaṃ nirujjhati, na aññathā. Tenāha –</paragraph>
<gatha1 line="177">‘‘Yathāpi mūle anupaddave daḷhe,</gatha1>
<gatha2 line="178">Chinnopi rukkho punadeva rūhati;</gatha2>
<gatha3 line="179">Evampi taṇhānusaye anūhate,</gatha3>
<gathalast line="180">Nibbattatī dukkhamidaṃ punappuna’’nti. (dha. pa. 338);</gathalast>
<paragraph line="181">Iti yasmā samudayanirodheneva dukkhaṃ nirujjhati, tasmā bhagavā dukkhanirodhaṃ desento samudayanirodheneva desesi. Sīhasamānavuttino hi tathāgatā. Te dukkhaṃ nirodhentā dukkhanirodhañca desentā hetumhi paṭipajjanti, na phale. Suvānavuttino pana titthiyā. Te dukkhaṃ nirodhentā dukkhanirodhañca desentā attakilamathānuyogadesanādīhi phale paṭipajjanti, na hetumhīti. Evaṃ tāva dukkhanirodhassa samudayanirodhavasena desanāya payojanaṃ veditabbaṃ.</paragraph>
<paragraph line="182" number="555">Ayaṃ panattho – <bold>tassāyeva taṇhāyā</bold>ti tassā ‘‘ponobbhavikā’’ti vatvā kāmataṇhādivasena vibhattataṇhāya. <bold>Virāgo</bold>vuccati maggo. ‘‘Virāgā vimuccatī’’ti (ma. ni. 1.245; saṃ. ni. 3.14) hi vuttaṃ. Virāgena nirodho virāganirodho. Anusayasamugghātato aseso virāganirodho <bold>asesavirāganirodho</bold>. Atha vā <bold>virāgo</bold>ti pahānaṃ vuccati, tasmā aseso <pageBreak edition="M" number="2.0139" />virāgo aseso nirodhoti evampettha yojanā daṭṭhabbā. Atthato pana sabbāneva <pageBreak edition="V" number="2.0137" />etāni nibbānassa vevacanāni. Paramatthato hi dukkhanirodho ariyasaccanti nibbānaṃ vuccati. Yasmā pana taṃ āgamma taṇhā virajjati ceva nirujjhati ca, tasmā virāgoti ca nirodhoti ca vuccati. Yasmā ca tadeva āgamma tassā cāgādayo honti, kāmaguṇālayesu cettha ekopi ālayo natthi, tasmā ‘‘cāgo paṭinissaggo mutti anālayo’’ti vuccati.</paragraph>
<paragraph line="183" number="556">Tayidaṃ santilakkhaṇaṃ, accutirasaṃ, assāsakaraṇarasaṃ vā, animittapaccupaṭṭhānaṃ, nippapañcapaccupaṭṭhānaṃ vā.</paragraph>
<subhead line="184">Nibbānakathā</subhead>
<paragraph line="185" number="557">Nattheva nibbānaṃ, sasavisāṇaṃ viya anupalabbhanīyatoti ce? Na, upāyena upalabbhanīyato. Upalabbhati hi taṃ tadanurūpapaṭipattisaṅkhātena upāyena, cetopariyañāṇena paresaṃ lokuttaracittaṃ viya, tasmā ‘‘anupalabbhanīyato natthī’’ti na vattabbaṃ. Na hi ‘‘yaṃ bālaputhujjanā na upalabhanti, taṃ natthī’’ti vattabbaṃ.</paragraph>
<paragraph line="186" number="558">Apica nibbānaṃ natthīti na vattabbaṃ, kasmā? Paṭipattiyā vañjhabhāvāpajjanato. Asati hi nibbāne sammādiṭṭhipurejavāya sīlādikhandhattayasaṅgahāya sammāpaṭipattiyā vañjhabhāvo āpajjati. Na cāyaṃ vañjhā, nibbānapāpanatoti. Na paṭipattiyā vañjhabhāvāpatti, abhāvapāpakattāti ce. Na, atītānāgatābhāvepi nibbānapattiyā abhāvato. Vattamānānampi abhāvo nibbānanti ce. Na, tesaṃ abhāvāsambhavato, abhāve ca avattamānabhāvāpajjanato, vattamānakkhandhanissitamaggakkhaṇe ca sopādisesanibbānadhātuppattiyā abhāvadosato. Tadā kilesānaṃ avattamānattā na dosoti ce. Na, ariyamaggassa niratthakabhāvāpajjanato. Evañhi sati ariyamaggakkhaṇato pubbepi kilesā na santīti ariyamaggassa niratthakabhāvo āpajjati. Tasmā akāraṇametaṃ.</paragraph>
<paragraph line="187" number="559">‘‘Yo kho, āvuso, rāgakkhayo’’tiādivacanato (saṃ. ni. 4.315) ‘‘khayo nibbāna’’nti ce. Na, arahattassāpi khayamattāpajjanato. Tampi hi <pageBreak edition="M" number="2.0140" />‘‘yo kho, āvuso <pageBreak edition="V" number="2.0138" />, rāgakkhayo’’tiādinā (sa. ni. 4.315) nayena niddiṭṭhaṃ. Kiñca bhiyyo nibbānassa ittarakālādippattidosato. Evañhi sati nibbānaṃ ittarakālaṃ, saṅkhatalakkhaṇaṃ, sammāvāyāmanirapekkhādhigamanīyabhāvañca āpajjati. Saṅkhatalakkhaṇattāyeva ca saṅkhatapariyāpannaṃ, saṅkhatapariyāpannattā rāgādīhi aggīhi ādittaṃ, ādittattā dukkhañcātipi āpajjati. Yasmā khayā paṭṭhāya na bhiyyo pavatti nāma hoti, tassa nibbānabhāvato na dosoti ce. Na, tādisassa khayassa abhāvato. Bhāvepi cassa vuttappakāradosānativattanato, ariyamaggassa ca nibbānabhāvāpajjanato. Ariyamaggo hi dose khīṇeti, tasmā khayoti vuccati. Tato ca paṭṭhāya na bhiyyo dosānaṃ pavattīti.</paragraph>
<paragraph line="188">Anuppattinirodhasaṅkhātassa pana khayassa pariyāyena upanissayattā, yassa upanissayo hoti tadupacārena ‘‘khayo’’ti vuttaṃ. Sarūpeneva kasmā na vuttanti ce. Atisukhumattā. Atisukhumatā cassa bhagavato apposukkabhāvāvahanato, ariyena cakkhunā passitabbato ca siddhāti.</paragraph>
<paragraph line="189" number="560">Tayidaṃ maggasamaṅginā pattabbato <bold>asādhāraṇaṃ,</bold>purimakoṭiyā abhāvato <bold>appabhavaṃ</bold>. Maggabhāve bhāvato na appabhavanti ce. Na, maggena anuppādanīyato. Pattabbameva hetaṃ maggena, na uppādetabbaṃ. Tasmā appabhavameva. Appabhavattā <bold>ajarāmaraṇaṃ</bold>. Pabhavajarāmaraṇānaṃ abhāvato <bold>niccaṃ</bold>.</paragraph>
<paragraph line="190">Nibbānasseva aṇuādīnampi niccabhāvāpattīti ce. Na, hetuno abhāvā. Nibbānassa niccattā te niccāti ce. Na, hetulakkhaṇassa anupapattito. Niccā uppādādīnaṃ abhāvato nibbānaṃ viyāti ce. Na, aṇuādīnaṃ asiddhattā.</paragraph>
<paragraph line="191" number="561">Yathāvuttayuttisabbhāvato pana idameva niccaṃ, rūpasabhāvātikkamato <bold>arūpaṃ</bold>. Buddhādīnaṃ niṭṭhāya visesābhāvato <bold>ekāva niṭṭhā</bold>. Yena bhāvanāya pattaṃ, tassa kilesavūpasamaṃ, upādisesañca upādāya paññāpanīyattā saha upādisesena paññāpiyatīti <bold>saupādisesaṃ</bold>. Yo cassa samudayappahānena upahatāyatikammaphalassa carimacittato ca uddhaṃ pavattikhandhānaṃ anuppādanato, uppannānañca antaradhānato upādisesābhāvo <pageBreak edition="M" number="2.0141" />, taṃ upādāya paññāpanīyato natthi ettha upādisesoti <bold>anupādisesaṃ</bold>.</paragraph>
<paragraph line="192">Asithilaparakkamasiddhena <pageBreak edition="V" number="2.0139" />ñāṇavisesena adhigamanīyato, sabbaññuvacanato ca paramatthena sabhāvato nibbānaṃ nāvijjamānaṃ. Vuttañhetaṃ ‘‘atthi, bhikkhave, ajātaṃ abhūtaṃ akataṃ asaṅkhata’’nti.</paragraph>
<centered line="193">Idaṃ dukkhanirodhaniddese vinicchayakathāmukhaṃ.</centered>
<subhead line="194">Magganiddesakathā</subhead>
<paragraph line="195" number="562">Dukkhanirodhagāminipaṭipadāniddese vuttā pana aṭṭha dhammā kāmaṃ khandhaniddesepi atthato pakāsitāyeva, idha pana nesaṃ ekakkhaṇe pavattamānānaṃ visesāvabodhanatthaṃ vadāma. Saṅkhepato hi catusaccapaṭivedhāya paṭipannassa yogino nibbānārammaṇaṃ avijjānusayasamugghātakaṃ paññācakkhu <bold>sammādiṭṭhi</bold>. Sā sammā dassanalakkhaṇā, dhātuppakāsanarasā, avijjandhakāraviddhaṃsanapaccupaṭṭhānā. Tathā sampannadiṭṭhino taṃsampayuttaṃ micchāsaṅkappanighātakaṃ cetaso nibbānapadābhiniropanaṃ <bold>sammāsaṅkappo</bold>. So sammā cittābhiniropanalakkhaṇo, appanāraso, micchāsaṅkappappahānapaccupaṭṭhāno.</paragraph>
<paragraph line="196">Tathā passato vitakkayato ca taṃsampayuttāva vacīduccaritasamugghātikā micchāvācāya virati <bold>sammāvācā</bold>nāma. Sā pariggahalakkhaṇā, viramaṇarasā, micchāvācāppahānapaccupaṭṭhānā. Tathā viramato taṃsampayuttāva micchākammantasamucchedikā pāṇātipātādivirati <bold>sammākammanto</bold>nāma. So samuṭṭhāpanalakkhaṇo, viramaṇaraso, micchākammantappahānapaccupaṭṭhāno. Yā panassa tesaṃ sammāvācākammantānaṃ visuddhibhūtā taṃsampayuttāva kuhanādiupacchedikā micchājīvavirati, so <bold>sammāājīvo</bold>nāma. So vodānalakkhaṇo, ñāyājīvapavattiraso, micchājīvappahānapaccupaṭṭhāno.</paragraph>
<paragraph line="197">Athassa yo tassā sammāvācākammantājīvasaṅkhātāya sīlabhūmiyaṃ patiṭṭhitassa tadanurūpo taṃsampayuttova kosajjasamucchedako vīriyārambho, esa <bold>sammāvāyāmo</bold>nāma. So paggahalakkhaṇo, anuppannaakusalānuppādanādiraso, micchāvāyāmappahānapaccupaṭṭhāno. Tassevaṃ vāyamato taṃsampayuttova micchāsativiniddhunano cetaso asammoso <pageBreak edition="M" number="2.0142" /><bold>sammāsati</bold>nāma. Sā upaṭṭhānalakkhaṇā, asammussanarasā, micchāsatippahānapaccupaṭṭhānā. Evaṃ anuttarāya satiyā saṃrakkhiyamānacittassa <pageBreak edition="V" number="2.0140" />taṃsampayuttāva micchāsamādhividdhaṃsikā cittekaggatā <bold>sammāsamādhi</bold>nāma. So avikkhepalakkhaṇo, samādhānaraso, micchāsamādhippahānapaccupaṭṭhānoti. Ayaṃ dukkhanirodhagāminipaṭipadāniddese nayo. Evamettha jātiādīnaṃ vinicchayo veditabbo.</paragraph>
<paragraph line="198" number="563"><bold>Ñāṇakiccato</bold>ti saccañāṇassa kiccatopi vinicchayo veditabbo. Duvidhaṃ hi saccañāṇaṃ – anubodhañāṇaṃ paṭivedhañāṇañca. Tattha anubodhañāṇaṃ lokiyaṃ anussavādivasena nirodhe magge ca pavattati. Paṭivedhañāṇaṃ lokuttaraṃ nirodhamārammaṇaṃ katvā kiccato cattāri saccāni paṭivijjhati. Yathāha – ‘‘yo, bhikkhave, dukkhaṃ passati, dukkhasamudayampi so passati, dukkhanirodhampi passati, dukkhanirodhagāminiṃ paṭipadampi passatī’’ti (saṃ. ni. 5.1100) sabbaṃ vattabbaṃ. Taṃ panassa kiccaṃ ñāṇadassanavisuddhiyaṃ āvibhavissati.</paragraph>
<paragraph line="199">Yaṃ panetaṃ lokiyaṃ, tattha dukkhañāṇaṃ pariyuṭṭhānābhibhavavasena pavattamānaṃ sakkāyadiṭṭhiṃ nivatteti. Samudayañāṇaṃ ucchedadiṭṭhiṃ. Nirodhañāṇaṃ sassatadiṭṭhiṃ. Maggañāṇaṃ akiriyadiṭṭhiṃ. Dukkhañāṇaṃ vā dhuvasubhasukhattabhāvavirahitesu khandhesu dhuvasubhasukhattabhāvasaññāsaṅkhātaṃ phale vippaṭipattiṃ. Samudayañāṇaṃ issarapadhānakālasabhāvādīhi loko pavattatīti akāraṇe kāraṇābhimānappavattaṃ hetumhi vippaṭipattiṃ. Nirodhañāṇaṃ arūpalokalokathūpikādīsu apavaggagāhabhūtaṃ nirodhe vippaṭipattiṃ. Maggañāṇaṃ kāmasukhallikaattakilamathānuyogappabhede avisuddhimagge visuddhimaggagāhavasena pavattaṃ upāye vippaṭipattiṃ nivatteti. Tenetaṃ vuccati –</paragraph>
<gatha1 line="200">‘‘Loke lokappabhave, lokatthagame sive ca tadupāye;</gatha1>
<gathalast line="201">Sammuyhati tāva naro, na vijānāti yāva saccānī’’ti.</gathalast>
<paragraph line="202">Evamettha ñāṇakiccatopi vinicchayo veditabbo.</paragraph>
<paragraph line="203" number="564"><bold>Antogadhānaṃ pabhedā</bold>ti dukkhasaccasmiṃ hi ṭhapetvā taṇhañceva anāsavadhamme ca sesā sabbadhammā antogadhā. Samudayasacce chattiṃsa taṇhāvicaritāni. Nirodhasaccaṃ asammissaṃ. Maggasacce sammādiṭṭhimukhena vīmaṃsiddhipādapaññindriyapaññābaladhammavicayasambojjhaṅgāni. Sammāsaṅkappāpadesena tayo <pageBreak edition="M" number="2.0143" />nekkhammavitakkādayo. Sammāvācāpadesena cattāri vacīsucaritāni <pageBreak edition="V" number="2.0141" />. Sammākammantāpadesena tīṇi kāyasucaritāni. Sammājīvamukhena appicchatā santuṭṭhitā ca. Sabbesaṃyeva vā etesaṃ sammāvācākammantājīvānaṃ ariyakantasīlattā ariyakantasīlassa ca saddhāhatthena paṭiggahetabbattā tesaṃ atthitāya atthibhāvato saddhindriyasaddhābalachandiddhipādā. Sammāvāyāmāpadesena catubbidhasammappadhānavīriyindriyavīriyabalavīriyasambojjhaṅgāni. Sammāsatiapadesena catubbidhasatipaṭṭhānasatindriyasatibalasatisambojjhaṅgāni. Sammāsamādhiapadesena savitakkasavicārādayo tayo samādhī cittasamādhi samādhindriyasamādhibalapītipassaddhisamādhiupekkhāsambojjhaṅgāni antogadhānīti evamettha antogadhānaṃ pabhedatopi vinicchayo veditabbo.</paragraph>
<paragraph line="204" number="565"><bold>Upamāto</bold>ti bhāro viya hi dukkhasaccaṃ daṭṭhabbaṃ, bhārādānamiva samudayasaccaṃ, bhāranikkhepanamiva nirodhasaccaṃ, bhāranikkhepanupāyo viya maggasaccaṃ. Rogo viya ca dukkhasaccaṃ, roganidānamiva samudayasaccaṃ, rogavūpasamo viya nirodhasaccaṃ, bhesajjamiva maggasaccaṃ. Dubbhikkhamiva vā dukkhasaccaṃ, dubbuṭṭhi viya samudayasaccaṃ, subhikkhamiva nirodhasaccaṃ, suvuṭṭhi viya maggasaccaṃ. Apica verī-veramūla-verasamugghāta-verasamugghātupāyehi, visarukkha-rukkhamūla-mūlupaccheda-tadupacchedupāyehi, bhaya-bhayamūla-nibbhaya-tadadhigamupāyehi, orimatīra-mahoghapārimatīra-taṃsampāpakavāyāmehi ca yojetvāpetāni upamāto veditabbānīti evamettha upamāto vinicchayo veditabbo.</paragraph>
<paragraph line="205" number="566"><bold>Catukkato</bold>ti atthi cettha dukkhaṃ na ariyasaccaṃ, atthi ariyasaccaṃ na dukkhaṃ, atthi dukkhañceva ariyasaccañca, atthi neva dukkhaṃ na ariyasaccaṃ. Esa nayo samudayādīsu. Tattha maggasampayuttā dhammā sāmaññaphalāni ca ‘‘yadaniccaṃ taṃ dukkha’’nti (saṃ. ni. 3.15) vacanato saṅkhāradukkhatāya dukkhaṃ, na ariyasaccaṃ. Nirodho ariyasaccaṃ, na dukkhaṃ. Itaraṃ pana ariyasaccadvayaṃ siyā dukkhaṃ aniccato, na pana yassa pariññāya bhagavati brahmacariyaṃ vussati tathattena. Sabbākārena pana upādānakkhandhapañcakaṃ dukkhañceva ariyasaccañca aññatra taṇhāya. Maggasampayuttā dhammā sāmaññaphalāni ca yassa pariññatthaṃ bhagavati brahmacariyaṃ vussati tathattena neva dukkhaṃ na ariyasaccaṃ. Evaṃ samudayādīsupi yathāyogaṃ yojetvā catukkatopettha vinicchayo veditabbo.</paragraph>
<paragraph line="206" number="567">Suññatekavidhādīhītiettha <pageBreak edition="M" number="2.0144" /><pageBreak edition="V" number="2.0142" /><bold>suññato</bold>tāva paramatthena hi sabbāneva saccāni vedakakārakanibbutagamakābhāvato suññānīti veditabbāni. Tenetaṃ vuccati –</paragraph>
<gatha1 line="207">‘‘Dukkhameva hi, na koci dukkhito;</gatha1>
<gatha2 line="208">Kārako na, kiriyāva vijjati.</gatha2>
<gatha3 line="209">Atthi nibbuti, na nibbuto pumā;</gatha3>
<gathalast line="210">Maggamatthi, gamako na vijjatī’’ti.</gathalast>
<paragraph line="211">Atha vā,</paragraph>
<gatha1 line="212">Dhuvasubhasukhattasuññaṃ, purimadvayamattasuññamamatapadaṃ;</gatha1>
<gathalast line="213">Dhuvasukhaattavirahito, maggoiti suññatā tesu.</gathalast>
<paragraph line="214">Nirodhasuññāni vā tīṇi, nirodho ca sesattayasuñño. Phalasuñño vā ettha hetu samudaye dukkhassābhāvato, magge ca nirodhassa, na phalena sagabbho pakativādīnaṃ pakati viya. Hetusuññañca phalaṃ dukkhasamudayānaṃ nirodhamaggānañca asamavāyā, na hetusamavetaṃ hetuphalaṃ samavāyavādīnaṃ dviaṇukādi viya. Tenetaṃ vuccati –</paragraph>
<gatha1 line="215">‘‘Tayamidha nirodhasuññaṃ, tayena tenāpi nibbuti suññā;</gatha1>
<gathalast line="216">Suñño phalena hetu, phalampi taṃhetunā suñña’’nti.</gathalast>
<centered line="217">Evaṃ tāva suññato vinicchayo veditabbo.</centered>
<subhead line="218">Ekavidhādivinicchayakathā</subhead>
<paragraph line="219" number="568"><bold>Ekavidhādīhī</bold>ti sabbameva cettha dukkhaṃ ekavidhaṃ pavattibhāvato. Duvidhaṃ nāmarūpato. Tividhaṃ kāmarūpārūpūpapattibhavabhedato. Catubbidhaṃ catuāhārabhedato. Pañcavidhaṃ pañcupādānakkhandhabhedato.</paragraph>
<paragraph line="220">Samudayopi <pageBreak edition="V" number="2.0143" />ekavidho pavattakabhāvato. Duvidho diṭṭhisampayuttāsampayuttato. Tividho kāmabhavavibhavataṇhābhedato. Catubbidho catumaggappaheyyato. Pañcavidho rūpābhinandanādibhedato. Chabbidho chataṇhākāyabhedato.</paragraph>
<paragraph line="221">Nirodhopi <pageBreak edition="M" number="2.0145" />ekavidho asaṅkhatadhātubhāvato. Pariyāyena pana duvidho saupādisesaanupādisesabhedato. Tividho bhavattayavūpasamato. Catubbidho catumaggādhigamanīyato. Pañcavidho pañcābhinandanavūpasamato. Chabbidho chataṇhākāyakkhayabhedato.</paragraph>
<paragraph line="222">Maggopi ekavidho bhāvetabbato. Duvidho samathavipassanābhedato, dassanabhāvanābhedato vā. Tividho khandhattayabhedato. Ayañhi sappadesattā nagaraṃ viya rajjena nippadesehi tīhi khandhehi saṅgahito. Yathāha –</paragraph>
<indent line="223">‘‘Na kho, āvuso visākha, ariyena aṭṭhaṅgikena maggena tayo khandhā saṅgahitā, tīhi ca kho, āvuso visākha, khandhehi ariyo aṭṭhaṅgiko maggo saṅgahito. Yā cāvuso visākha, sammāvācā, yo ca sammākammanto, yo ca sammāājīvo, ime dhammā sīlakkhandhe saṅgahitā. Yo ca sammāvāyāmo, yā ca sammāsati, yo ca sammāsamādhi, ime dhammā samādhikkhandhe saṅgahitā. Yā ca sammādiṭṭhi, yo ca sammāsaṅkappo, ime dhammā paññākkhandhe saṅgahitā’’ti (ma. ni. 1.462).</indent>
<paragraph line="224">Ettha hi sammāvācādayo tayo sīlameva, tasmā te sajātito sīlakkhandhena saṅgahitā. Kiñcāpi hi pāḷiyaṃ sīlakkhandheti bhummena niddeso kato, attho pana karaṇavaseneva veditabbo. Sammāvāyāmādīsu pana tīsu samādhi attano dhammatāya ārammaṇe ekaggabhāvena appetuṃ na sakkoti, vīriye pana paggahakiccaṃ sādhente satiyā ca apilāpanakiccaṃ sādhentiyā laddhupakāro hutvā sakkoti.</paragraph>
<paragraph line="225">Tatrāyaṃ upamā – yathā hi nakkhattaṃ kīḷissāmāti uyyānaṃ paviṭṭhesu tīsu sahāyesu eko supupphitaṃ campakarukkhaṃ disvā hatthaṃ ukkhipitvā gahetumpi na sakkuṇeyya. Athassa dutiyo onamitvā <pageBreak edition="V" number="2.0144" />piṭṭhiṃ dadeyya, so tassa piṭṭhiyaṃ ṭhatvāpi kampamāno gahetuṃ na sakkuṇeyya. Athassa itaro aṃsakūṭaṃ upanāmeyya. So ekassa piṭṭhiyaṃ ṭhatvā ekassa aṃsakūṭaṃ olubbha yathāruci pupphāni ocinitvā piḷandhitvā nakkhattaṃ kīḷeyya. Evaṃsampadamidaṃ daṭṭhabbaṃ.</paragraph>
<paragraph line="226">Ekato <pageBreak edition="M" number="2.0146" />uyyānaṃ paviṭṭhā tayo sahāyā viya hi ekato jātā sammāvāyāmādayo tayo dhammā. Supupphitacampako viya ārammaṇaṃ. Hatthaṃ ukkhipitvāpi gahetuṃ asakkonto viya attano dhammatāya ārammaṇe ekaggabhāvena appetuṃ asakkonto samādhi. Piṭṭhiṃ datvā onatasahāyo viya vāyāmo. Aṃsakūṭaṃ datvā ṭhitasahāyo viya sati. Yathā tesu ekassa piṭṭhiyaṃ ṭhatvā ekassa aṃsakūṭaṃ olubbha itaro yathāruci pupphaṃ gahetuṃ sakkoti, evameva vīriye paggahakiccaṃ sādhente satiyā ca apilāpanakiccaṃ sādhentiyā laddhupakāro samādhi sakkoti ārammaṇe ekaggabhāvena appetuṃ. Tasmā samādhiyevettha sajātito samādhikkhandhena saṅgahito, vāyāmasatiyo pana kiriyato saṅgahitā honti.</paragraph>
<paragraph line="227">Sammādiṭṭhisammāsaṅkappesupi paññā attano dhammatāya aniccaṃ dukkhamanattāti ārammaṇaṃ nicchetuṃ na sakkoti. Vitakke pana ākoṭetvā ākoṭetvā dente sakkoti. Kathaṃ? Yathā hi heraññiko kahāpaṇaṃ hatthe ṭhapetvā sabbabhāgesu oloketukāmo samānopi na cakkhutaleneva parivattetuṃ sakkoti. Aṅgulipabbehi pana parivattetvā parivattetvā ito cito ca oloketuṃ sakkoti, evameva na paññā attano dhammatāya aniccādivasena ārammaṇaṃ nicchetuṃ sakkoti. Abhiniropanalakkhaṇena pana āhananapariyāhananarasena vitakkena ākoṭentena viya parivattentena viya ca ādāyādāya dinnameva nicchetuṃ sakkoti. Tasmā idhāpi sammādiṭṭhiyeva sajātito paññākkhandhena saṅgahitā, sammāsaṅkappo pana kiriyavasena saṅgahito hoti.</paragraph>
<paragraph line="228">Iti imehi tīhi khandhehi maggo saṅgahaṃ gacchati. Tena vuttaṃ ‘‘tividho khandhattayabhedato’’ti. Catubbidho sotāpattimaggādivaseneva.</paragraph>
<paragraph line="229">Apica sabbāneva saccāni ekavidhāni avitathattā, abhiññeyyattā vā. Duvidhāni lokiyalokuttarato, saṅkhatāsaṅkhatato vā. Tividhāni dassana-bhāvanāhi pahātabbato, appahātabbato ca. Catubbidhāni pariññeyyādibhedatoti evamettha ekavidhādīhi vinicchayo veditabbo.</paragraph>
<paragraph line="230" number="569"><bold>Sabhāgavisabhāgato</bold>ti <pageBreak edition="M" number="2.0147" /><pageBreak edition="V" number="2.0145" />sabbāneva saccāni aññamaññaṃ sabhāgāni avitathato attasuññato dukkarapaṭivedhato ca. Yathāha –</paragraph>
<indent line="231">‘‘Taṃ kiṃ maññasi, ānanda, katamaṃ nu kho dukkarataraṃ vā durabhisambhavataraṃ vā, yo vā dūratova sukhumena tāḷacchiggaḷena asanaṃ atipāteyya poṅkhānupoṅkhaṃ avirādhitaṃ, yo vā satadhā bhinnassa vālassa koṭiyā koṭiṃ paṭivijjheyyāti? Etadeva, bhante, dukkaratarañceva durabhisambhavatarañca, yo vā satadhā bhinnassa vālassa koṭiyā koṭiṃ paṭivijjheyyāti. Tato kho te, ānanda, duppaṭivijjhataraṃ paṭivijjhanti. Ye idaṃ dukkhanti yathābhūtaṃ paṭivijjhanti…pe… ayaṃ dukkhanirodhagāminī paṭipadāti yathābhūtaṃ paṭivijjhantī’’ti (saṃ. ni. 5.1115).</indent>
<paragraph line="232">Visabhāgāni salakkhaṇavavatthānato. Purimāni ca dve sabhāgāni duravagāhatthena gambhīrattā lokiyattā sāsavattā ca. Visabhāgāni phalahetubhedato pariññeyyappahātabbato ca. Pacchimānipi dve sabhāgāni gambhīrattena duravagāhattā lokuttarattā anāsavattā ca. Visabhāgāni visayavisayībhedato sacchikātabbabhāvetabbato ca. Paṭhamatatiyāni cāpi sabhāgāni phalāpadesato. Visabhāgāni saṅkhatāsaṅkhatato. Dutiyacatutthāni cāpi sabhāgāni hetuapadesato. Visabhāgāni ekantakusalākusalato. Paṭhamacatutthāni cāpi sabhāgāni saṅkhatato. Visabhāgāni lokiyalokuttarato. Dutiyatatiyāni cāpi sabhāgāni nevasekkhānāsekkhabhāvato. Visabhāgāni sārammaṇānārammaṇato.</paragraph>
<gatha1 line="233">Iti evaṃ pakārehi, nayehi ca vicakkhaṇo;</gatha1>
<gathalast line="234">Vijaññā ariyasaccānaṃ, sabhāgavisabhāgatanti.</gathalast>
<centered line="235">Iti sādhujanapāmojjatthāya kate visuddhimagge</centered>
<centered line="236">Paññābhāvanādhikāre</centered>
<centered line="237">Indriyasaccaniddeso nāma</centered>
<centered line="238">Soḷasamo paricchedo.</centered>
</body>
</document>