<?xml version="1.0"?>
<document>
<metadata>
<normativeSource>http://tipitaka.org/romn/cscd/e0102n.mul11.xml</normativeSource>
<archivePath>roman/anya/visuddhimagga/visuddhimagga-2/23. pannabhavananisamsaniddeso.xml</archivePath>
<titlePath>23. Paññābhāvanānisaṃsaniddeso - Visuddhimagga-2 - Visuddhimagga - Anya</titlePath>
</metadata>
<body>
<chapter line="1">23. Paññābhāvanānisaṃsaniddeso</chapter>
<subhead line="2">Ānisaṃsapakāsanā</subhead>
<paragraph line="3" number="854"> Yaṃ <pageBreak edition="M" number="2.0340" /><pageBreak edition="V" number="2.0338" /> pana vuttaṃ ‘‘paññābhāvanāya ko ānisaṃso’’ti, tattha vadāma. Ayañhi paññābhāvanā nāma anekasatānisaṃsā. Tassā dīghenāpi addhunā na sukaraṃ vitthārato ānisaṃsaṃ pakāsetuṃ. Saṅkhepato panassā nānākilesaviddhaṃsanaṃ, ariyaphalarasānubhavanaṃ, nirodhasamāpattisamāpajjanasamatthatā, āhuneyyabhāvādisiddhīti ayamānisaṃso veditabbo.</paragraph>
<subhead line="4">Nānākilesaviddhaṃsanakathā</subhead>
<paragraph line="5" number="855"> Tattha yaṃ nāmarūpaparicchedato paṭṭhāya sakkāyadiṭṭhādīnaṃ vasena <bold>nānākilesaviddhaṃsanaṃ</bold> vuttaṃ, ayaṃ lokikāya paññābhāvanāya ānisaṃso. Yaṃ ariyamaggakkhaṇe saṃyojanādīnaṃ vasena <bold>nānākilesaviddhaṃsanaṃ</bold> vuttaṃ, ayaṃ lokuttarāya paññābhāvanāya ānisaṃsoti veditabbo.</paragraph>
<gatha1 line="6">Bhīmavegānupatitā, asanīva siluccaye;</gatha1>
<gathalast line="7">Vāyuvegasamuṭṭhito, araññamiva pāvako.</gathalast>
<gatha1 line="8">Andhakāraṃ viya ravi, satejujjalamaṇḍalo;</gatha1>
<gathalast line="9">Dīgharattānupatitaṃ, sabbānatthavidhāyakaṃ.</gathalast>
<gatha1 line="10">Kilesajālaṃ paññā hi, viddhaṃsayati bhāvitā;</gatha1>
<gathalast line="11">Sandiṭṭhikamato jaññā, ānisaṃsamimaṃ idha.</gathalast>
<subhead line="12">Phalasamāpattikathā</subhead>
<paragraph line="13" number="856"><bold>Ariyaphalarasānubhavana</bold>nti <pageBreak edition="V" number="2.0339" /> na kevalañca kilesaviddhaṃsanaññeva, ariyaphalarasānubhavanampi paññābhāvanāya ānisaṃso. Ariyaphalanti hi sotāpattiphalādi sāmaññaphalaṃ vuccati. Tassa dvīhākārehi rasānubhavanaṃ hoti. Maggavīthiyañca phalasamāpattivasena ca pavattiyaṃ. Tatrāssa maggavīthiyaṃ pavatti dassitāyeva.</paragraph>
<paragraph line="14" number="857"> Apica <pageBreak edition="M" number="2.0341" /> ye ‘‘saṃyojanappahānamattameva phalaṃ nāma, na koci añño dhammo atthī’’ti vadanti, tesaṃ anunayatthaṃ idaṃ suttampi dassetabbaṃ – ‘‘kathaṃ payogapaṭippassaddhipaññā phale ñāṇaṃ? Sotāpattimaggakkhaṇe dassanaṭṭhena sammādiṭṭhi micchādiṭṭhiyā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tampayogapaṭippassaddhattā uppajjati sammādiṭṭhi, maggassetaṃ phala’’nti (paṭi. ma. 1.63) vitthāretabbaṃ.</paragraph>
<paragraph line="15">‘‘Cattāro maggā apariyāpannā, cattāri ca sāmaññaphalāni, ime dhammā appamāṇārammaṇā’’ (dha. sa. 1422). ‘‘Mahaggato dhammo appamāṇassa dhammassa anantarapaccayena paccayo’’ti (paṭṭhā. 2.12.62) evamādīnipi cettha sādhakāni.</paragraph>
<paragraph line="16" number="858"> Phalasamāpattiyaṃ pavattidassanatthaṃ panassa idaṃ pañhākammaṃ – kā phalasamāpatti, ke taṃ samāpajjanti, ke na samāpajjanti, kasmā samāpajjanti, kathañcassā samāpajjanaṃ hoti, kathaṃ ṭhānaṃ, kathaṃ vuṭṭhānaṃ, kiṃ phalassa anantaraṃ, kassa ca phalaṃ anantaranti?</paragraph>
<paragraph line="17" number="859"> Tattha <bold>kā phalasamāpattī</bold>ti yā ariyaphalassa nirodhe appanā.</paragraph>
<paragraph line="18" number="860"><bold>Ke taṃ samāpajjanti, ke na samāpajjantī</bold>ti sabbepi puthujjanā na samāpajjanti. Kasmā? Anadhigatattā. Ariyā pana sabbepi samāpajjanti. Kasmā? Adhigatattā. Uparimā pana heṭṭhimaṃ na samāpajjanti, puggalantarabhāvupagamanena paṭippassaddhattā. Heṭṭhimā ca uparimaṃ, anadhigatattā. Attano attanoyeva pana phalaṃ samāpajjantīti idamettha sanniṭṭhānaṃ.</paragraph>
<paragraph line="19">Keci pana ‘‘sotāpannasakadāgāminopi na samāpajjanti. Uparimā dveyeva samāpajjantī’’ti <pageBreak edition="V" number="2.0340" /> vadanti. Idañca tesaṃ kāraṇaṃ, ete hi samādhismiṃ paripūrakārinoti. Taṃ puthujjanassāpi attanā paṭiladdhalokiyasamādhisamāpajjanato akāraṇameva. Kiñcettha kāraṇākāraṇacintāya. Nanu pāḷiyaṃyeva vuttaṃ – ‘‘katame dasa gotrabhudhammā vipassanāvasena uppajjanti? Sotāpattimaggapaṭilābhatthāya uppādaṃ pavattaṃ…pe… upāyāsaṃ bahiddhā saṅkhāranimittaṃ abhibhuyyatīti gotrabhu. Sotāpattiphalasamāpattatthāya sakadāgāmimaggaṃ <pageBreak edition="M" number="2.0342" /> …pe… arahattaphalasamāpattatthāya… suññatavihārasamāpattatthāya… animittavihārasamāpattatthāya uppādaṃ…pe… bahiddhā saṅkhāranimittaṃ abhibhuyyatīti gotrabhū’’ti (paṭi. ma. 1.60). Tasmā sabbepi ariyā attano attano phalaṃ samāpajjantīti niṭṭhamettha gantabbaṃ.</paragraph>
<paragraph line="20" number="861"><bold>Kasmā samāpajjantī</bold>ti diṭṭhadhammasukhavihāratthaṃ. Yathā hi rājā rajjasukhaṃ, devatā dibbasukhaṃ anubhavanti, evaṃ ariyā ‘‘ariyaṃ lokuttarasukhaṃ anubhavissāmā’’ti addhānapparicchedaṃ katvā icchiticchitakkhaṇe phalasamāpattiṃ samāpajjanti.</paragraph>
<paragraph line="21" number="862"><bold>Kathañcassā samāpajjanaṃ hoti, kathaṃ ṭhānaṃ, kathaṃ vuṭṭhāna</bold>nti dvīhi tāva ākārehi assā samāpajjanaṃ hoti – nibbānato aññassa ārammaṇassa amanasikārā nibbānassa ca manasikārā. Yathāha – ‘‘dve kho, āvuso, paccayā animittāya cetovimuttiyā samāpattiyā sabbanimittānañca amanasikāro, animittāya ca dhātuyā manasikāro’’ti (ma. ni. 1.458).</paragraph>
<paragraph line="22" number="863"> Ayampanettha samāpajjanakkamo. Phalasamāpattatthikena hi ariyasāvakena rahogatena paṭisallīnena udayabbayādivasena saṅkhārā vipassitabbā. Tassa pavattānupubbavipassanassa saṅkhārārammaṇagotrabhuñāṇānantarā phalasamāpattivasena nirodhe cittaṃ appeti. Phalasamāpattininnatāya cettha sekkhassāpi phalameva uppajjati, na maggo.</paragraph>
<paragraph line="23">Ye pana vadanti ‘‘sotāpanno ‘phalasamāpattiṃ samāpajjissāmī’ti vipassanaṃ paṭṭhapetvā sakadāgāmī hoti. Sakadāgāmī ca anāgāmī’’ti, te vattabbā ‘‘evaṃ sati anāgāmī arahā bhavissati, arahā paccekabuddho, paccekabuddho ca buddho. Tasmā na kiñci etaṃ, pāḷivaseneva ca paṭikkhitta’’ntipi na gahetabbaṃ. Idameva pana gahetabbaṃ – sekkhassāpi phalameva <pageBreak edition="V" number="2.0341" /> uppajjati, na maggo. Phalañcassa sace anena paṭhamajjhāniko maggo adhigato hoti. Paṭhamajjhānikameva uppajjati. Sace dutiyādīsu aññatarajjhāniko, dutiyādīsu aññatarajjhānikamevāti. Evaṃ tāvassā samāpajjanaṃ hoti.</paragraph>
<paragraph line="24" number="864"> ‘‘Tayo <pageBreak edition="M" number="2.0343" /> kho, āvuso, paccayā animittāya cetovimuttiyā ṭhitiyā sabbanimittānañca amanasikāro, animittāya ca dhātuyā manasikāro, pubbe ca abhisaṅkhāro’’ti (ma. ni. 1.458) vacanato panassā tīhākārehi ṭhānaṃ hoti. Tattha <bold>pubbe ca abhisaṅkhāro</bold>ti samāpattito pubbe kālaparicchedo. ‘‘Asukasmiṃ nāma kāle vuṭṭhahissāmī’’ti paricchinnattā hissā yāva so kālo nāgacchati, tāva ṭhānaṃ hoti. Evamassā ṭhānaṃ hotīti.</paragraph>
<paragraph line="25" number="865"> ‘‘Dve kho, āvuso, paccayā animittāya cetovimuttiyā vuṭṭhānāya sabbanimittānañca manasikāro, animittāya ca dhātuyā amanasikāro’’ti (ma. ni. 1.458) vacanato panassā dvīhākārehi vuṭṭhānaṃ hoti. Tattha <bold>sabbanimittāna</bold>nti rūpanimittavedanāsaññāsaṅkhāraviññāṇanimittānaṃ. Kāmañca na sabbānevetāni ekato manasikaroti sabbasaṅgāhikavasena panetaṃ vuttaṃ. Tasmā yaṃ bhavaṅgassa ārammaṇaṃ hoti, taṃ manasikaroto phalasamāpattivuṭṭhānaṃ hotīti evamassā vuṭṭhānaṃ veditabbaṃ.</paragraph>
<paragraph line="26" number="866"><bold>Kiṃ phalassa anantaraṃ, kassa ca phalaṃ anantara</bold>nti phalassa tāva phalameva vā anantaraṃ hoti, bhavaṅgaṃ vā. Phalaṃ pana atthi maggānantaraṃ, atthi phalānantaraṃ, atthi gotrabhuanantaraṃ, atthi nevasaññānāsaññāyatanānantaraṃ. Tattha maggavīthiyaṃ maggānantaraṃ, purimassa purimassa pacchimaṃ pacchimaṃ phalānantaraṃ. Phalasamāpattīsu purimaṃ purimaṃ gotrabhuanantaraṃ. <bold>Gotrabhū</bold>ti cettha anulomaṃ veditabbaṃ. Vuttañhetaṃ paṭṭhāne – ‘‘arahato anulomaṃ phalasamāpattiyā anantarapaccayena paccayo. Sekkhānaṃ anulomaṃ phalasamāpattiyā anantarapaccayena paccayo’’ti (paṭṭhā. 1.1.417). Yena phalena nirodhā vuṭṭhānaṃ hoti, taṃ nevasaññānāsaññāyatanānantaranti. Tattha ṭhapetvā maggavīthiyaṃ uppannaṃ phalaṃ avasesaṃ sabbaṃ phalasamāpattivasena pavattaṃ nāma. Evametaṃ maggavīthiyaṃ phalasamāpattiyaṃ vā uppajjanavasena,</paragraph>
<gatha1 line="27">Paṭippassaddhadarathaṃ <pageBreak edition="V" number="2.0342" />, amatārammaṇaṃ subhaṃ;</gatha1>
<gathalast line="28">Vantalokāmisaṃ santaṃ, sāmaññaphalamuttamaṃ.</gathalast>
<gatha1 line="29">Ojavantena sucinā, sukhena abhisanditaṃ;</gatha1>
<gathalast line="30">Yena sātātisātena, amatena madhuṃ viya.</gathalast>
<gatha1 line="31">Taṃ <pageBreak edition="M" number="2.0344" /> sukhaṃ tassa ariyassa, rasabhūtamanuttaraṃ;</gatha1>
<gathalast line="32">Phalassa paññaṃ bhāvetvā, yasmā vindati paṇḍito.</gathalast>
<gatha1 line="33">Tasmā ariyaphalassetaṃ, rasānubhavanaṃ idha;</gatha1>
<gathalast line="34">Vipassanābhāvanāya, ānisaṃsoti vuccati.</gathalast>
<subhead line="35">Nirodhasamāpattikathā</subhead>
<paragraph line="36" number="867"><bold>Nirodhasamāpattisamāpajjanasamatthatā</bold>ti na kevalañca ariyaphalarasānubhavanaṃyeva, ayaṃ pana nirodhasamāpattiyā samāpajjanasamatthatāpi imissā paññābhāvanāya ānisaṃsoti veditabbo.</paragraph>
<paragraph line="37">Tatridaṃ nirodhasamāpattiyā vibhāvanatthaṃ pañhākammaṃ – kā nirodhasamāpatti, ke taṃ samāpajjanti, ke na samāpajjanti, kattha samāpajjanti, kasmā samāpajjanti, kathañcassā samāpajjanaṃ hoti, kathaṃ ṭhānaṃ, kathaṃ vuṭṭhānaṃ, vuṭṭhitassa kiṃninnaṃ cittaṃ hoti, matassa ca samāpannassa ca ko viseso, nirodhasamāpatti kiṃ saṅkhatā asaṅkhatā lokiyā lokuttarā nipphannā anipphannāti?</paragraph>
<paragraph line="38" number="868"> Tattha <bold>kā nirodhasamāpattī</bold>ti yā anupubbanirodhavasena cittacetasikānaṃ dhammānaṃ appavatti. <bold>Ke taṃ samāpajjanti, ke na samāpajjantī</bold>ti sabbepi puthujjanā, sotāpannā, sakadāgāmino, sukkhavipassakā ca anāgāmino, arahanto na samāpajjanti. Aṭṭhasamāpattilābhino pana anāgāmino, khīṇāsavā ca samāpajjanti. ‘‘Dvīhi balehi samannāgatattā <pageBreak edition="V" number="2.0343" />, tayo ca saṅkhārānaṃ paṭippassaddhiyā, soḷasahi ñāṇacariyāhi, navahi samādhicariyāhi vasībhāvatā paññā nirodhasamāpattiyā ñāṇa’’nti (paṭi. ma. mātikā 1.34) hi vuttaṃ. Ayañca sampadā ṭhapetvā aṭṭhasamāpattilābhino anāgāmikhīṇāsave aññesaṃ natthi. Tasmā teyeva samāpajjanti, na aññe.</paragraph>
<paragraph line="39" number="869"> Katamāni panettha dve balāni…pe… katamā vasībhāvatāti? Na ettha kiñci amhehi vattabbaṃ atthi. Sabbamidaṃ etassa uddesassa niddese vuttameva. Yathāha –</paragraph>
<indent line="40"><bold>‘‘Dvīhi</bold><pageBreak edition="M" number="2.0345" /><bold>balehī</bold>ti dve balāni samathabalaṃ vipassanābalaṃ. Katamaṃ samathabalaṃ? Nekkhammavasena cittassa ekaggatā avikkhepo samathabalaṃ. Abyāpādavasena… ālokasaññāvasena… avikkhepavasena…pe… paṭinissaggānupassiassāsavasena… paṭinissaggānupassipassāsavasena cittassa ekaggatā avikkhepo samathabalanti. Kenaṭṭhena samathabalaṃ? Paṭhamajjhānena nīvaraṇe na kampatīti samathabalaṃ. Dutiyajjhānena vitakkavicāre…pe… nevasaññānāsaññāyatanasamāpattiyā ākiñcaññāyatanasaññāya na kampatīti samathabalaṃ. Uddhacce ca uddhaccasahagatakilese ca khandhe ca na kampati na calati na vedhatīti samathabalaṃ. Idaṃ <bold>samathabalaṃ</bold>.</indent>
<indent line="41">‘‘Katamaṃ vipassanābalaṃ? Aniccānupassanā vipassanābalaṃ. Dukkhānupassanā… anattānupassanā… nibbidānupassanā… virāgānupassanā… nirodhānupassanā… paṭinissaggānupassanā vipassanābalaṃ. Rūpe aniccānupassanā…pe… rūpe paṭinissaggānupassanā vipassanābalaṃ. Vedanāya… saññāya… saṅkhāresu… viññāṇe… cakkhusmiṃ…pe… jarāmaraṇe aniccānupassanā. Jarāmaraṇe paṭinissaggānupassanā vipassanābalanti. Kenaṭṭhena vipassanābalaṃ? Aniccānupassanāya niccasaññāya na kampatīti vipassanābalaṃ. Dukkhānupassanāya sukhasaññāya na kampatīti… anattānupassanāya attasaññāya na kampatīti… nibbidānupassanāya nandiyā na kampatīti… virāgānupassanāya rāge na kampatīti… nirodhānupassanāya samudaye na kampatīti… paṭinissaggānupassanāya ādāne na kampatīti vipassanābalaṃ. Avijjāya <pageBreak edition="V" number="2.0344" /> ca avijjāsahagatakilese ca khandhe ca na kampati na calati na vedhatīti vipassanābalaṃ. Idaṃ <bold>vipassanābalaṃ</bold>.</indent>
<indent line="42"><bold>‘‘Tayo ca saṅkhārānaṃ paṭippassaddhiyā</bold>ti katamesaṃ tiṇṇannaṃ saṅkhārānaṃ paṭippassaddhiyā? Dutiyajjhānaṃ samāpannassa vitakkavicārā vacīsaṅkhārā paṭippassaddhā honti. Catutthaṃ jhānaṃ samāpannassa assāsapassāsā kāyasaṅkhārā paṭippassaddhā honti. Saññāvedayitanirodhaṃ samāpannassa saññā ca vedanā ca cittasaṅkhārā paṭippassaddhā honti. Imesaṃ tiṇṇannaṃ saṅkhārānaṃ paṭippassaddhiyā.</indent>
<indent line="43"><bold>‘‘Soḷasahi</bold><pageBreak edition="M" number="2.0346" /><bold>ñāṇacariyāhī</bold>ti katamāhi soḷasahi ñāṇacariyāhi? Aniccānupassanā ñāṇacariyā. Dukkhā… anattā… nibbidā… virāgā… nirodhā… paṭinissaggā… vivaṭṭānupassanā ñāṇacariyā. Sotāpattimaggo ñāṇacariyā. Sotāpattiphalasamāpatti ñāṇacariyā. Sakadāgāmimaggo…pe… arahattaphalasamāpatti ñāṇacariyā. Imāhi soḷasahi ñāṇacariyāhi.</indent>
<indent line="44"><bold>‘‘Navahi samādhicariyāhī</bold>ti katamāhi navahi samādhicariyāhi? Paṭhamajjhānaṃ samādhicariyā. Dutiyajjhānaṃ…pe… nevasaññānāsaññāyatanasamāpatti samādhicariyā. Paṭhamajjhānapaṭilābhatthāya vitakko ca vicāro ca pīti ca sukhañca cittekaggatā ca…pe… nevasaññānāsaññāyatanasamāpattiṃ paṭilābhatthāya vitakko ca vicāro ca pīti ca sukhañca cittekaggatā ca. Imāhi navahi samādhicariyāhi.</indent>
<indent line="45"><bold>‘‘Vasī</bold>ti pañca vasiyo – āvajjanavasī, samāpajjanavasī, adhiṭṭhānavasī, vuṭṭhānavasī, paccavekkhaṇavasī. Paṭhamajjhānaṃ yatthicchakaṃ yadicchakaṃ yāvaticchakaṃ āvajjati, āvajjanāya dandhāyitattaṃ natthīti āvajjanavasī. Paṭhamajjhānaṃ yatthicchakaṃ yadicchakaṃ yāvaticchakaṃ samāpajjati, samāpajjanāya dandhāyitattaṃ natthīti samāpajjanavasī…pe… adhiṭṭhāti adhiṭṭhāne…pe… vuṭṭhāti vuṭṭhāne…pe… paccavekkhati paccavekkhaṇāya dandhāyitattaṃ natthīti paccavekkhaṇavasī. Dutiyaṃ…pe… nevasaññānāsaññāyatanasamāpattiṃ yatthicchakaṃ yadicchakaṃ yāvaticchakaṃ āvajjati <pageBreak edition="V" number="2.0345" /> …pe… paccavekkhati. Paccavekkhaṇāya dandhāyitattaṃ natthīti paccavekkhaṇavasī. Imā pañca vasiyo’’ti (paṭi. ma. 1.83).</indent>
<paragraph line="46" number="870"> Ettha ca ‘‘soḷasahi ñāṇacariyāhī’’ti ukkaṭṭhaniddeso esa. Anāgāmino pana cuddasahi ñāṇacariyāhi hoti. Yadi evaṃ sakadāgāmino dvādasahi sotāpannassa ca dasahi kiṃ na hotīti? Na hoti, samādhipāribandhikassa pañca kāmaguṇikarāgassa appahīnattā. Tesaṃ hi so appahīno. Tasmā samathabalaṃ na paripuṇṇaṃ hoti, tasmiṃ aparipūre dvīhi balehi samāpajjitabbaṃ nirodhasamāpattiṃ balavekallena samāpajjituṃ na sakkonti. Anāgāmissa pana so pahīno, tasmā esa paripuṇṇabalo <pageBreak edition="M" number="2.0347" /> hoti. Paripuṇṇabalattā sakkoti. Tenāha bhagavā – ‘‘nirodhā vuṭṭhahantassa nevasaññānāsaññāyatanakusalaṃ phalasamāpattiyā anantarapaccayena paccayo’’ti (paṭṭhā. 1.1.417). Idañhi paṭṭhāne mahāpakaraṇe anāgāminova nirodhā vuṭṭhānaṃ sandhāya vuttanti.</paragraph>
<paragraph line="47" number="871"><bold>Kattha samāpajjantī</bold>ti pañcavokārabhave. Kasmā? Anupubbasamāpattisabbhāvato. Catuvokārabhave pana paṭhamajjhānādīnaṃ uppatti natthi. Tasmā na sakkā tattha samāpajjitunti. Keci pana ‘‘vatthussa abhāvā’’ti vadanti.</paragraph>
<paragraph line="48" number="872"><bold>Kasmā samāpajjantī</bold>ti saṅkhārānaṃ pavattibhede ukkaṇṭhitvā diṭṭheva dhamme acittakā hutvā ‘‘nirodhaṃ nibbānaṃ patvā sukhaṃ viharissāmā’’ti samāpajjanti.</paragraph>
<paragraph line="49" number="873"><bold>Kathañcassā samāpajjanaṃ hotī</bold>ti samathavipassanāvasena ussakkitvā katapubbakiccassa nevasaññānāsaññāyatanaṃ nirodhayato, evamassa samāpajjanaṃ hoti. Yo hi samathavaseneva ussakkati, so nevasaññānāsaññāyatanasamāpattiṃ patvā tiṭṭhati. Yo pana vipassanāvaseneva ussakkati, so phalasamāpattiṃ patvā tiṭṭhati. Yo pana ubhayavaseneva ussakkitvā pubbakiccaṃ katvā nevasaññānāsaññāyatanaṃ nirodheti, so taṃ samāpajjatīti ayamettha saṅkhepo.</paragraph>
<paragraph line="50" number="874"> Ayaṃ pana vitthāro – idha bhikkhu nirodhaṃ samāpajjitukāmo katabhattakicco sudhotahatthapādo <pageBreak edition="V" number="2.0346" /> vivitte okāse supaññattamhi āsane nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā, so paṭhamaṃ jhānaṃ samāpajjitvā vuṭṭhāya tattha saṅkhāre aniccato dukkhato anattato vipassati.</paragraph>
<paragraph line="51">Vipassanā panesā tividhā hoti – saṅkhāraparigaṇhanakavipassanā, phalasamāpattivipassanā, nirodhasamāpattivipassanāti. Tattha saṅkhāraparigaṇhanakavipassanā mandā vā hotu tikkhā vā, maggassa padaṭṭhānaṃ hotiyeva. Phalasamāpattivipassanā <pageBreak edition="M" number="2.0348" /> tikkhāva vaṭṭati maggabhāvanāsadisā. Nirodhasamāpattivipassanā pana nātimandanātitikkhā vaṭṭati. Tasmā esa nātimandāya nātitikkhāya vipassanāya te saṅkhāre vipassati.</paragraph>
<paragraph line="52">Tato dutiyaṃ jhānaṃ samāpajjitvā vuṭṭhāya tattha saṅkhāre tatheva vipassati. Tato tatiyaṃ jhānaṃ…pe… tato viññāṇañcāyatanaṃ samāpajjitvā vuṭṭhāya tattha saṅkhāre tatheva vipassati. Tathā ākiñcaññāyatanaṃ samāpajjitvā vuṭṭhāya catubbidhaṃ pubbakiccaṃ karoti – nānābaddhaavikopanaṃ, saṅghapaṭimānanaṃ, satthupakkosanaṃ, addhānaparicchedanti.</paragraph>
<paragraph line="53" number="875"> Tattha <bold>nānābaddhaavikopana</bold>nti yaṃ iminā bhikkhunā saddhiṃ ekābaddhaṃ na hoti, nānābaddhaṃ hutvā ṭhitaṃ pattacīvaraṃ vā mañcapīṭhaṃ vā nivāsagehaṃ vā aññaṃ vā pana kiñci parikkhārajātaṃ, taṃ yathā na vikuppati, aggiudakavātacoraundūrādīnaṃ vasena na vinassati, evaṃ adhiṭṭhātabbaṃ.</paragraph>
<paragraph line="54">Tatridaṃ adhiṭṭhānavidhānaṃ ‘‘idañca idañca imasmiṃ sattāhabbhantare mā agginā jhāyatu, mā udakena vuyhatu, mā vātena viddhaṃsatu, mā corehi hariyatu, mā undūrādīhi khajjatū’’ti. Evaṃ adhiṭṭhite taṃ sattāhaṃ tassa na koci parissayo hoti.</paragraph>
<paragraph line="55">Anadhiṭṭhahato pana aggiādīhi vinassati mahānāgattherassa viya. Thero kira mātuupāsikāya gāmaṃ piṇḍāya pāvisi. Upāsikā yāguṃ datvā āsanasālāya nisīdāpesi. Thero nirodhaṃ samāpajjitvā nisīdi. Tasmiṃ nisinne āsanasālāya agginā gahitāya sesabhikkhū attano attano nisinnāsanaṃ gahetvā palāyiṃsu. Gāmavāsikā sannipatitvā <pageBreak edition="V" number="2.0347" /> theraṃ disvā ‘‘alasasamaṇo’’ti āhaṃsu. Aggi tiṇaveṇukaṭṭhāni jhāpetvā theraṃ parikkhipitvā aṭṭhāsi. Manussā ghaṭehi udakaṃ āharitvā nibbāpetvā chārikaṃ apanetvā paribhaṇḍaṃ katvā pupphāni vikiritvā namassamānā aṭṭhaṃsu. Thero paricchinnakālavasena vuṭṭhāya te disvā ‘‘pākaṭomhi jāto’’ti vehāsaṃ uppatitvā piyaṅgudīpaṃ agamāsi. Idaṃ nānābaddhaavikopanaṃ nāma.</paragraph>
<paragraph line="56">Yaṃ ekābaddhaṃ hoti nivāsanapāvuraṇaṃ vā nisinnāsanaṃ vā, tattha visuṃ adhiṭṭhānakiccaṃ natthi. Samāpattivaseneva naṃ rakkhati āyasmato sañjīvassa viya <pageBreak edition="M" number="2.0349" />. Vuttampi cetaṃ ‘‘āyasmato sañjīvassa samādhivipphārā iddhi, āyasmato sāriputtassa samādhivipphārā iddhī’’ti.</paragraph>
<paragraph line="57" number="876"><bold>Saṅghapaṭimānana</bold>nti saṅghassa paṭimānanaṃ udikkhanaṃ. Yāva eso bhikkhu āgacchati, tāva saṅghakammassa akaraṇanti attho. Ettha ca na paṭimānanaṃ etassa pubbakiccaṃ, paṭimānanāvajjanaṃ pana pubbakiccaṃ. Tasmā evaṃ āvajjitabbaṃ ‘‘sace mayi sattāhaṃ nirodhaṃ samāpajjitvā nisinne saṅgho uttikammādīsu kiñcideva kammaṃ kattukāmo hoti, yāva maṃ koci bhikkhu āgantvā na pakkosati, tāvadeva vuṭṭhahissāmī’’ti. Evaṃ katvā samāpanno hi tasmiṃ samaye vuṭṭhātiyeva.</paragraph>
<paragraph line="58">Yo pana evaṃ na karoti, saṅgho ca sannipatitvā taṃ apassanto ‘‘asuko bhikkhu kuhi’’nti ‘‘nirodhasamāpanno’’ti vutte saṅgho kañci bhikkhuṃ peseti ‘‘gaccha naṃ saṅghassa vacanena pakkosāhī’’ti. Athassa tena bhikkhunā savanūpacāre ṭhatvā ‘‘saṅgho taṃ āvuso paṭimānetī’’ti vuttamatteva vuṭṭhānaṃ hoti. Evaṃ garukā hi saṅghassa āṇā nāma. Tasmā taṃ āvajjitvā yathā sayameva vuṭṭhāti, evaṃ samāpajjitabbaṃ.</paragraph>
<paragraph line="59" number="877"><bold>Satthupakkosana</bold>nti idhāpi satthupakkosanāvajjanameva imassa kiccaṃ. Tasmā tampi evaṃ āvajjitabbaṃ ‘‘sace mayi sattāhaṃ nirodhaṃ samāpajjitvā nisinne satthā otiṇṇavatthusmiṃ sikkhāpadaṃ vā paññapeti, tathārūpāya vā atthuppattiyā dhammaṃ deseti, yāva maṃ <pageBreak edition="V" number="2.0348" /> koci āgantvā na pakkosati, tāvadeva vuṭṭhahissāmī’’ti. Evaṃ katvā nisinno hi tasmiṃ samaye vuṭṭhātiyeva.</paragraph>
<paragraph line="60">Yo pana evaṃ na karoti, satthā ca saṅghe sannipatite taṃ apassanto ‘‘asuko bhikkhu kuhi’’nti ‘‘nirodhasamāpanno’’ti vutte kañci bhikkhuṃ peseti ‘‘gaccha naṃ mama vacanena pakkosā’’ti. Athassa tena bhikkhunā savanūpacāre ṭhatvā ‘‘satthā āyasmantaṃ āmantetī’’ti vuttamatteva vuṭṭhānaṃ hoti. Evaṃ garukaṃ hi satthupakkosanaṃ, tasmā taṃ āvajjitvā yathā sayameva vuṭṭhāti, evaṃ samāpajjitabbaṃ.</paragraph>
<paragraph line="61" number="878"><bold>Addhānaparicchedo</bold>ti jīvitaddhānassa paricchedo. Iminā bhikkhunā addhānaparicchede sukusalena bhavitabbaṃ. Attano ‘‘āyusaṅkhārā sattāhaṃ <pageBreak edition="M" number="2.0350" /> pavattissanti na pavattissantī’’ti āvajjitvāva samāpajjitabbaṃ. Sace hi sattāhabbhantare nirujjhanake āyusaṅkhāre anāvajjitvāva samāpajjati, nāssa nirodhasamāpatti maraṇaṃ paṭibāhituṃ sakkoti. Antonirodhe maraṇassa natthitāya antarāva samāpattito vuṭṭhāti. Tasmā etaṃ āvajjitvāva samāpajjitabbaṃ. Avasesaṃ hi anāvajjitumpi vaṭṭati. Idaṃ pana āvajjitabbamevāti vuttaṃ.</paragraph>
<paragraph line="62" number="879"> So evaṃ ākiñcaññāyatanaṃ samāpajjitvā vuṭṭhāya imaṃ pubbakiccaṃ katvā nevasaññānāsaññāyatanaṃ samāpajjati. Athekaṃ vā dve vā cittavāre atikkamitvā acittako hoti, nirodhaṃ phusati. Kasmā panassa dvinnaṃ cittānaṃ uparicittāni na pavattantīti? Nirodhassa payogattā. Idañhi imassa bhikkhuno dve samathavipassanādhamme yuganaddhe katvā aṭṭha samāpattiārohanaṃ anupubbanirodhassa payogo, na nevasaññānāsaññāyatanasamāpattiyāti nirodhassa payogattā dvinnaṃ cittānaṃ upari na pavattanti.</paragraph>
<paragraph line="63">Yo pana bhikkhu ākiñcaññāyatanato vuṭṭhāya idaṃ pubbakiccaṃ akatvā nevasaññānāsaññāyatanaṃ samāpajjati, so parato acittako bhavituṃ na sakkoti, paṭinivattitvā puna ākiñcaññāyataneyeva patiṭṭhāti. Maggaṃ agatapubbapurisūpamā cettha vattabbā –</paragraph>
<paragraph line="64">Eko <pageBreak edition="V" number="2.0349" /> kira puriso ekaṃ maggaṃ agatapubbo antarā udakakandaraṃ vā gambhīraṃ udakacikkhallaṃ atikkamitvā ṭhapitaṃ caṇḍātapasantattapāsāṇaṃ vā āgamma taṃ nivāsanapāvuraṇaṃ asaṇṭhapetvāva kandaraṃ orūḷho parikkhāratemanabhayena punadeva tīre patiṭṭhāti. Pāsāṇaṃ akkamitvāpi santattapādo punadeva orabhāge patiṭṭhāti. Tattha yathā so puriso asaṇṭhapitanivāsanapāvuraṇattā kandaraṃ otiṇṇamattova, tattapāsāṇaṃ akkantamatto eva ca paṭinivattitvā oratova patiṭṭhāti, evaṃ yogāvacaropi pubbakiccassa akatattā nevasaññānāsaññāyatanaṃ samāpannamattova paṭinivattitvā ākiñcaññāyatane patiṭṭhāti.</paragraph>
<paragraph line="65">Yathā pana pubbepi taṃ maggaṃ gatapubbapuriso taṃ ṭhānaṃ āgamma ekaṃ sāṭakaṃ daḷhaṃ nivāsetvā aparaṃ hatthena gahetvā kandaraṃ uttaritvā tattapāsāṇaṃ <pageBreak edition="M" number="2.0351" /> vā akkantamattakameva karitvā parato gacchati, evamevaṃ katapubbakicco bhikkhu nevasaññānāsaññāyatanaṃ samāpajjitvāva parato acittako hutvā nirodhaṃ phusitvā viharati.</paragraph>
<paragraph line="66" number="880"><bold>Kathaṃ ṭhāna</bold>nti evaṃ samāpannāya panassā kālaparicchedavasena ceva antarāāyukkhayasaṅghapaṭimānanasatthupakkosanābhāvena ca ṭhānaṃ hoti.</paragraph>
<paragraph line="67" number="881"><bold>Kathaṃ vuṭṭhāna</bold>nti anāgāmissa anāgāmiphaluppattiyā, arahato arahattaphaluppattiyāti evaṃ dvedhā vuṭṭhānaṃ hoti.</paragraph>
<paragraph line="68" number="882"><bold>Vuṭṭhitassa kiṃninnaṃ cittaṃ hotī</bold>ti nibbānaninnaṃ. Vuttaṃ hetaṃ ‘‘saññāvedayitanirodhasamāpattiyā vuṭṭhitassa kho, āvuso visākha, bhikkhuno vivekaninnaṃ cittaṃ hoti vivekapoṇaṃ vivekapabbhāra’’nti (ma. ni. 1.464).</paragraph>
<paragraph line="69" number="883"><bold>Matassa ca samāpannassa ca ko viseso</bold>ti ayampi attho sutte vuttoyeva. Yathāha – ‘‘yvāyaṃ, āvuso, mato kālaṅkato, tassa kāyasaṅkhārā niruddhā paṭippassaddhā, vacīsaṅkhārā… cittasaṅkhārā niruddhā paṭippassaddhā, āyu parikkhīṇo, usmā vūpasantā, indriyāni paribhinnāni. Yo cāyaṃ bhikkhu saññāvedayitanirodhaṃ samāpanno, tassapi kāyasaṅkhārā <pageBreak edition="V" number="2.0350" /> niruddhā paṭippassaddhā, vacīsaṅkhārā… cittasaṅkhārā niruddhā paṭippassaddhā, āyu aparikkhīṇo, usmā avūpasantā, indriyāni aparibhinnānī’’ti (ma. ni. 1.457).</paragraph>
<paragraph line="70" number="884"><bold>Nirodhasamāpatti saṅkhatā</bold>tiādipucchāyaṃ pana saṅkhatātipi asaṅkhatātipi lokiyātipi lokuttarātipi na vattabbā. Kasmā? Sabhāvato natthitāya. Yasmā panassā samāpajjantassa vasena samāpannā nāma hoti, tasmā nipphannāti vattuṃ vaṭṭati, no anipphannā.</paragraph>
<gatha1 line="71">Iti santaṃ samāpattiṃ, imaṃ ariyanisevitaṃ;</gatha1>
<gatha2 line="72">Diṭṭheva dhamme nibbānamitisaṅkhaṃ upāgataṃ;</gatha2>
<gathalast line="73">Bhāvetvā ariyaṃ paññaṃ, samāpajjanti paṇḍitā.</gathalast>
<gatha1 line="74">Yasmā tasmā imissāpi, samāpattisamatthatā;</gatha1>
<gathalast line="75">Ariyamaggesu paññāya, ānisaṃsoti vuccatīti.</gathalast>
<subhead line="76">Āhuneyyabhāvādisiddhikathā</subhead>
<paragraph line="77" number="885"><bold>Āhuneyyabhāvādisiddhī</bold>ti <pageBreak edition="M" number="2.0352" /> na kevalañca nirodhasamāpattiyā samāpajjanasamatthatāva, ayaṃ pana āhuneyyabhāvādisiddhipi imissā lokuttarapaññābhāvanāya ānisaṃsoti veditabbo. Avisesena hi catubbidhāyapi etissā bhāvitattā bhāvitapañño puggalo sadevakassa lokassa āhuneyyo hoti pāhuneyyo dakkhiṇeyyo añjalīkaraṇīyo anuttaraṃ puññakkhettaṃ lokassa.</paragraph>
<paragraph line="78" number="886"> Visesato panettha paṭhamamaggapaññaṃ tāva bhāvetvā mandāya vipassanāya āgato mudindriyopi <bold>sattakkhattuparamo</bold> nāma hoti, sattasugatibhave saṃsaritvā dukkhassantaṃ karoti. Majjhimāya vipassanāya āgato majjhimindriyo <bold>kolaṃkolo</bold> nāma hoti, dve vā tīṇi vā kulāni <pageBreak edition="V" number="2.0351" /> sandhāvitvā saṃsaritvā dukkhassantaṃ karoti. Tikkhāya vipassanāya āgato tikkhindriyo <bold>ekabījī</bold> nāma hoti, ekaññeva mānusakaṃ bhavaṃ nibbattetvā dukkhassantaṃ karoti.</paragraph>
<paragraph line="79" number="887"> Dutiyamaggapaññaṃ bhāvetvā <bold>sakadāgāmī</bold> nāma hoti, sakideva imaṃ lokaṃ āgantvā dukkhassantaṃ karoti.</paragraph>
<paragraph line="80" number="888"> Tatiyamaggapaññaṃ bhāvetvā <bold>anāgāmī</bold> nāma hoti. So indriyavemattatāvasena antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṃsoto akaniṭṭhagāmīti pañcadhā. Idha vihāyaniṭṭho hoti. Tattha <bold>antarāparinibbāyī</bold>ti yattha katthaci suddhāvāsabhave upapajjitvā āyuvemajjhaṃ appatvāva parinibbāyati. <bold>Upahaccaparinibbāyī</bold>ti āyuvemajjhaṃ atikkamitvā parinibbāyati. <bold>Asaṅkhāraparinibbāyī</bold>ti asaṅkhārena appayogena uparimaggaṃ nibbatteti. <bold>Sasaṅkhāraparinibbāyī</bold>ti sasaṅkhārena sappayogena uparimaggaṃ nibbatteti. <bold>Uddhaṃsoto akaniṭṭhagāmī</bold>ti yatthupapanno, tato uddhaṃ yāva akaniṭṭhabhavā āruyha tattha parinibbāyati.</paragraph>
<paragraph line="81" number="889"> Catutthamaggapaññaṃ bhāvetvā koci <bold>saddhāvimutto</bold> hoti, koci <bold>paññāvimutto</bold> hoti, koci <bold>ubhatobhāgavimutto</bold> hoti, koci <bold>tevijjo,</bold> koci <bold>chaḷabhiñño,</bold> koci <bold>paṭisambhidappabhedappatto</bold> mahākhīṇāsavo. Yaṃ sandhāya vuttaṃ ‘‘maggakkhaṇe panesa taṃ jaṭaṃ vijaṭeti nāma <pageBreak edition="M" number="2.0353" />. Phalakkhaṇe vijaṭitajaṭo sadevakassa lokassa aggadakkhiṇeyyo hotī’’ti.</paragraph>
<gatha1 line="82">Evaṃ anekānisaṃsā, ariyapaññāya bhāvanā;</gatha1>
<gathalast line="83">Yasmā tasmā kareyyātha, ratiṃ tattha vicakkhaṇo.</gathalast>
<paragraph line="84" number="890"> Ettāvatā ca –</paragraph>
<gatha1 line="85">Sīle patiṭṭhāya naro sapañño, cittaṃ paññañca bhāvayaṃ;</gatha1>
<gathalast line="86">Ātāpī nipako bhikkhu, so imaṃ vijaṭaye jaṭanti. –</gathalast>
<paragraph line="87">Imissā <pageBreak edition="V" number="2.0352" /> gāthāya sīlasamādhipaññāmukhena desite visuddhimagge sānisaṃsā paññābhāvanā paridīpitā hotīti.</paragraph>
<centered line="88">Iti sādhujanapāmojjatthāya kate visuddhimagge</centered>
<centered line="89">Paññābhāvanādhikāre</centered>
<centered line="90">Paññābhāvanānisaṃsaniddeso nāma</centered>
<centered line="91">Tevīsatimo paricchedo.</centered>
<subhead line="92">Nigamanakathā</subhead>
<paragraph line="93" number="891"> Ettāvatā <pageBreak edition="M" number="2.0354" /> ca –</paragraph>
<gatha1 line="94">‘‘Sīle patiṭṭhāya naro sapañño, cittaṃ paññañca bhāvayaṃ;</gatha1>
<gathalast line="95">Ātāpī nipako bhikkhu, so imaṃ vijaṭaye jaṭa’’nti. –</gathalast>
<paragraph line="96">Imaṃ gāthaṃ nikkhipitvā yadavocumha –</paragraph>
<gatha1 line="97">‘‘Imissā dāni gāthāya, kathitāya mahesinā;</gatha1>
<gathalast line="98">Vaṇṇayanto yathābhūtaṃ, atthaṃ sīlādibhedanaṃ.</gathalast>
<gatha1 line="99">‘‘Sudullabhaṃ labhitvāna, pabbajjaṃ jinasāsane;</gatha1>
<gathalast line="100">Sīlādisaṅgahaṃ khemaṃ, ujuṃ maggaṃ visuddhiyā.</gathalast>
<gatha1 line="101">‘‘Yathābhūtaṃ ajānantā, suddhikāmāpi ye idha;</gatha1>
<gathalast line="102">Visuddhiṃ nādhigacchanti, vāyamantāpi yogino.</gathalast>
<gatha1 line="103">‘‘Tesaṃ <pageBreak edition="V" number="2.0353" /> pāmojjakaraṇaṃ, suvisuddhavinicchayaṃ;</gatha1>
<gathalast line="104">Mahāvihāravāsīnaṃ, desanānayanissitaṃ.</gathalast>
<gatha1 line="105">‘‘Visuddhimaggaṃ bhāsissaṃ, taṃ me sakkacca bhāsato;</gatha1>
<gathalast line="106">Visuddhikāmā sabbepi, nisāmayatha sādhavo’’ti.</gathalast>
<paragraph line="107">Svāyaṃ bhāsito hoti.</paragraph>
<paragraph line="108" number="892"> Tattha ca –</paragraph>
<gatha1 line="109">Tesaṃ sīlādibhedānaṃ, atthānaṃ yo vinicchayo;</gatha1>
<gathalast line="110">Pañcannampi nikāyānaṃ, vutto aṭṭhakathānaye.</gathalast>
<gatha1 line="111">Samāharitvā taṃ sabbaṃ, yebhuyyena sanicchayo;</gatha1>
<gathalast line="112">Sabbasaṅkaradosehi, mutto yasmā pakāsito.</gathalast>
<gatha1 line="113">Tasmā visuddhikāmehi, suddhapaññehi yogihi;</gatha1>
<gathalast line="114">Visuddhimagge etasmiṃ, karaṇīyova ādaroti.</gathalast>
<hangnum line="115" number="893"></hangnum>
<gatha1 line="116"> Vibhajjavādiseṭṭhānaṃ <pageBreak edition="M" number="2.0355" />, theriyānaṃ yasassinaṃ;</gatha1>
<gathalast line="117">Mahāvihāravāsīnaṃ, vaṃsajassa vibhāvino.</gathalast>
<gatha1 line="118">Bhadantasaṅghapālassa, sucisallekhavuttino;</gatha1>
<gathalast line="119">Vinayācārayuttassa, yuttassa paṭipattiyaṃ.</gathalast>
<gatha1 line="120">Khantisoraccamettādi-guṇabhūsitacetaso;</gatha1>
<gathalast line="121">Ajjhesanaṃ gahetvāna, karontena imaṃ mayā.</gathalast>
<gatha1 line="122">Saddhammaṭṭhitikāmena <pageBreak edition="V" number="2.0354" />, yo patto puññasañcayo;</gatha1>
<gathalast line="123">Tassa tejena sabbepi, sukhamedhantu pāṇino.</gathalast>
<hangnum line="124" number="894"></hangnum>
<gatha1 line="125"> Visuddhimaggo eso ca, antarāyaṃ vinā idha;</gatha1>
<gathalast line="126">Niṭṭhito aṭṭhapaññāsa-bhāṇavārāya pāḷiyā.</gathalast>
<gatha1 line="127">Yathā tatheva lokassa, sabbe kalyāṇanissitā;</gatha1>
<gathalast line="128">Anantarāyā ijjhantu, sīghaṃ sīghaṃ manorathāti.</gathalast>
<paragraph line="129" number="895"> Parama visuddha saddhā buddhi vīriya paṭimaṇḍitena sīlācārajjava maddavādiguṇasamudayasamuditena sakasamaya samayantaragahanajjhogāhaṇasamatthena paññāveyyattiyasamannāgatena tipiṭakapariyattibhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā chaḷabhiññāpaṭisambhidādi bhedaguṇapaṭimaṇḍite uttarimanussadhamme appaṭihatabuddhīnaṃ theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā <bold>buddhaghoso</bold>ti garūhi gahitanāmadheyyena therena mudantakhedakavattabbena kato visuddhimaggo nāma.</paragraph>
<hangnum line="130" number="896"></hangnum>
<gatha1 line="131"> Tāva tiṭṭhatu lokasmiṃ, lokanittharaṇesinaṃ;</gatha1>
<gathalast line="132">Dassento kulaputtānaṃ, nayaṃ sīlādisuddhiyā.</gathalast>
<gatha1 line="133">Yāva <pageBreak edition="M" number="2.0356" /> buddhoti nāmampi, suddhacittassa tādino;</gatha1>
<gathalast line="134">Lokamhi lokajeṭṭhassa, pavattati mahesinoti.</gathalast>
<centered line="135">Iti sādhujanapāmojjatthāya katā visuddhimaggakathā,</centered>
<centered line="136">Pāḷigaṇanāya pana sā aṭṭhapaññāsabhāṇavārā hotīti.</centered>
<centered line="137">Visuddhimaggapakaraṇaṃ niṭṭhitaṃ.</centered>
</body>
</document>