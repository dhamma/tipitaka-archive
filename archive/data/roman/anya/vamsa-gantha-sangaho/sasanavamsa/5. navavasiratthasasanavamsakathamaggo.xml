<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0702n.nrf5.xml</normativeSource>
    <archivePath>roman/anya/vamsa-gantha-sangaho/sasanavamsa/5. navavasiratthasasanavamsakathamaggo.xml</archivePath>
    <baseFileName>5. navavasiratthasasanavamsakathamaggo</baseFileName>
    <titlePath>5. Navavāsīraṭṭhasāsanavaṃsakathāmaggo - Sāsanavaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">5. Navavāsīraṭṭhasāsanavaṃsakathāmaggo</chapter>
    <paragraph line="2" number="5"> Idāni vanavāsīraṭṭhe sirikhettanagarasāsanavaṃsaṃ vakkhāmi. Jinacakke hi ekādhike vassasate sampatte jaṭilo sakko nāgo garuḷo kumbhaṇḍo candī paramīsvarocāti ime satta sirikhettaṃ nāma nagaraṃ māpesuṃ. Tattha dvattapoṅko nāma rājā rajjaṃ kāresi. Tassa kira tīṇi akkhīni santīti. Tadā bhagavato sāvakā arahantā tisahassamattā tattha vasiṃsu. So rājā tesaṃ arahantānaṃ devasikaṃ catūhi paccayehi upatthambhi. Cha sarīradhātuyo ca ekekaṃ ekekasmiṃ nidahitvā cha cetiiyāni kārāpesi. Dakkhiṇabāhuṃ pana nidahitvā ekampi cetiyaṃ kārāpesi.</paragraph>
    <paragraph line="3">Uṇhīsadhātuṃ pana kaṅgarannagarato ānetvā ekampi cetiyaṃ kārāpesi. Taṃ pana tāva na niṭṭhitaṃ. Pacchā anuruddharājā gahetvā arimaddananagaraṃ ānetvā caññiṅkhu nāma cetiye nidhānaṃ <pageBreak edition="M" number="0.0059" /> akāsi. Tasmā rakkhitattherassa āgamanato pubbepi sāsanaṃ patiṭṭhāsīti daṭṭhabbaṃ. Tato pacchā sāsanaṃ dubbalaṃ hutvā aṭṭhāsi.</paragraph>
    <centered line="4">Idaṃ vanavāsīraṭṭhe paṭhamaṃ sāsanassa patiṭṭhānaṃ.</centered>
    <paragraph line="5">Mahāmoggaliputtatissattherena pana pesito rakkhitatthero vanavāsīraṭṭhaṃ gantvā ākāse ṭhatvā anamataggapariyāyakathāya vanavāsike pasādesi. Kathāpariyosāne panassa saṭṭhisahassānaṃ dhammābhisamayo ahosi. Sattatisahassamattā pabbajiṃsu. Pañcavihārasatāni patiṭṭhāpesuṃ. Evaṃ so tattha sāsanaṃ patiṭṭhāpesi. Teneva aṭṭha kathāyaṃ –</paragraph>
    <gatha1 line="6">Gantvāna rakkhitatthero,</gatha1>
    <gatha2 line="7">Vanavāsiṃ mahiddhiko;</gatha2>
    <gatha3 line="8">Antalikkhe ṭhito tattha,</gatha3>
    <gathalast line="9">Desesi anamataggiyanti vuttaṃ.</gathalast>
    <paragraph line="10">Evaṃ vanavāsīraṭṭhe pubbeyeva sāsanaṃ ogāhetvā patiṭṭhahi. Na pana tāva sakalaṃ byāpetvā patiṭṭhahi.</paragraph>
    <centered line="11">Idaṃ tāva vanavāsīraṭṭhe sirikhettanagare dutiyaṃ</centered>
    <centered line="12">Sāsanassa patiṭṭhānaṃ.</centered>
    <paragraph line="13">Jinacakke pana tettiṃsādhike catuvassasate kukkuṭa sīso nāma eko rājā rajjaṃ kāresi. Tassa rañño kāle bhagavato sāvakā arahantā pañcasatamattā ahesuṃ. Tesampi so rājā devasikaṃ catūhi paccayehi upatthambhesi. Sotāpannasakadāgāmianāgāmino pana gaṇanapathaṃ <pageBreak edition="M" number="0.0060" /> vītivattā ahesuṃ.</paragraph>
    <centered line="14">Idaṃ vanavāsīraṭṭhe sirikhettanagare paramparābhatavasena</centered>
    <centered line="15">Tatiyaṃ sāsanassa patiṭṭhānaṃ.</centered>
    <paragraph line="16">Iccevaṃ vanavāsīraṭṭhe anekasatehi arahantattherehi sāsanaṃ puṇṇindusaṅkāsaṃ hutvā ativiya vijjotesi. Sāsanika ganthakārā pana mahātherā tattha na sandissanti. Arahantattherā pana rājūnaṃ āyācanaṃ ārabbha dhammasatthaṃ ekaṃ viracayiṃsūti porāṇā vadantīti. Iccevaṃ–</paragraph>
    <gatha1 line="17">Teca therā mahāpaññā,</gatha1>
    <gatha2 line="18">Paggahetvāna sāsanaṃ;</gatha2>
    <gatha3 line="19">Sūriyo viya atthaṅgo,</gatha3>
    <gathalast line="20">Upagā maccusantikaṃ.</gathalast>
    <gatha1 line="21">Tasmā hi paṇḍito poso,</gatha1>
    <gatha2 line="22">Yāva maccu nacāgato;</gatha2>
    <gatha3 line="23">Tāva puññaṃ kare niccaṃ,</gatha3>
    <gathalast line="24">Mā pamajjeyya sabbadāti.</gathalast>
    <centered line="25">Iti sāsanavaṃse vanavāsīraṭṭhasāsanavaṃsakathāmaggo</centered>
    <centered line="26">Nāma pañcamo paricchedo.</centered>
  </content>
</document>