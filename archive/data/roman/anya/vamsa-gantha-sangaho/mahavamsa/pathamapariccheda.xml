<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0703n.nrf0.xml</normativeSource>
    <archivePath>roman/anya/vamsa-gantha-sangaho/mahavamsa/pathamapariccheda.xml</archivePath>
    <baseFileName>pathamapariccheda</baseFileName>
    <titlePath>Pathamapariccheda - Mahāvaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <book line="2">Mahāvaṃsapāḷi</book>
    <chapter line="3">Pathamapariccheda</chapter>
    <subhead line="4">Mahiyaṅgaṇāgamanaṃ</subhead>
    <hangnum line="5" number="1"></hangnum>
    <gatha1 line="6"> Namassitvāna <pageBreak edition="Myanmar" number="0.0001" /> sambuddhaṃ, susuddhaṃ suddhavaṃsajaṃ;</gatha1>
    <gathalast line="7">Mahāvaṃsaṃ pavakkhāmi, nānānūnādhikārikaṃ.</gathalast>
    <hangnum line="8" number="2"></hangnum>
    <gatha1 line="9"> Porāṇehi kato’peso, ativitthārito kvaci;</gatha1>
    <gathalast line="10">Atīva kvaci saṃkhitto, anekapunaruttako.</gathalast>
    <hangnum line="11" number="3"></hangnum>
    <gatha1 line="12"> Vajjitaṃ tehi dosehi, sukhaggahaṇadhāraṇaṃ;</gatha1>
    <gathalast line="13">Pasādasaṃvegakaraṃ, sutito ca upāgataṃ.</gathalast>
    <hangnum line="14" number="4"></hangnum>
    <gatha1 line="15"> Pasādajanake ṭhāne, tathā saṃvegakārake;</gatha1>
    <gathalast line="16">Janayanto pasādañca, saṃvegañca suṇātha taṃ.</gathalast>
    <hangnum line="17" number="5"></hangnum>
    <gatha1 line="18"> Dīpaṅkarañhi sambuddhaṃ, passitvā no jino purā;</gatha1>
    <gathalast line="19">Lokaṃ dukkhā pamocetuṃ, bodhāya paṇidhiṃ akā.</gathalast>
    <hangnum line="20" number="6"></hangnum>
    <gatha1 line="21"> Tato tañceva sambuddhaṃ, koṇḍaññaṃ maṅgalaṃ muniṃ;</gatha1>
    <gathalast line="22">Sumanaṃ revataṃ buddhaṃ, sobhitañca mahāmuniṃ.</gathalast>
    <hangnum line="23" number="7"></hangnum>
    <gatha1 line="24"> Anomadassiṃ sambuddhaṃ, padumaṃ nāradaṃ jinaṃ;</gatha1>
    <gathalast line="25">Padumuttarasambuddhaṃ, sumedhañca tathāgataṃ.</gathalast>
    <hangnum line="26" number="8"></hangnum>
    <gatha1 line="27"> Sujātaṃ piyadassiñca, atthadassiñca nāyakaṃ;</gatha1>
    <gathalast line="28">Dhammadassiñca siddhatthaṃ, tissaṃ phussajinaṃ tathā.</gathalast>
    <hangnum line="29" number="9"></hangnum>
    <gatha1 line="30"> Vipassiṃ sikhīsambuddhaṃ, sambuddhaṃ vessabhuṃ vibhuṃ;</gatha1>
    <gathalast line="31">Kakusandhañca sambuddhaṃ, koṇāgamanameva ca.</gathalast>
    <hangnum line="32" number="10"></hangnum>
    <gatha1 line="33"> Kassapaṃ sugatañca’me, sambuddhe catuvīsati;</gatha1>
    <gathalast line="34">Ārādhetvā mahāvīro, tehi bodhāya byākato.</gathalast>
    <hangnum line="35" number="11"></hangnum>
    <gatha1 line="36"> Puretvā <pageBreak edition="Myanmar" number="0.0002" /> pāramī sabbā, patvā sambodhimuttamaṃ;</gatha1>
    <gathalast line="37">Uttamo gotamo buddho, satte dukkhā pamocayi.</gathalast>
    <hangnum line="38" number="12"></hangnum>
    <gatha1 line="39"> Magadhesu ruvelāyaṃ, bodhimūle mahāmuni;</gatha1>
    <gathalast line="40">Visākhapuṇṇamāyaṃ so, patto sambodhimuttamaṃ.</gathalast>
    <hangnum line="41" number="13"></hangnum>
    <gatha1 line="42"> Sattāhāni tahiṃ satta, so vimuttisukhaṃ paraṃ;</gatha1>
    <gathalast line="43">Vindantaṃ madhurattañca, dassayanto vasī vasi.</gathalast>
    <hangnum line="44" number="14"></hangnum>
    <gatha1 line="45"> Tato bārāṇasiṃ gantvā, dhammacakkaṃ pagattayi;</gatha1>
    <gathalast line="46">Tattha vassa vasanto’va, saṭṭhiṃ arahataṃ akā.</gathalast>
    <hangnum line="47" number="15"></hangnum>
    <gatha1 line="48"> Te dhammadesanatthāya, vissajjetvāna bhikkhavo;</gatha1>
    <gathalast line="49">Vinetvā ca tato tiṃsa-sahā ye bhaddavaggiye.</gathalast>
    <hangnum line="50" number="16"></hangnum>
    <gatha1 line="51"> Sahassajaṭile nātho, vinetuṃ kassapādike;</gatha1>
    <gathalast line="52">Hemante uruvelāyaṃ, vasite paripācayaṃ.</gathalast>
    <hangnum line="53" number="17"></hangnum>
    <gatha1 line="54"> Uruvelakassapassa, mahāyaññe upaṭṭhite;</gatha1>
    <gathalast line="55">Tassa’ttano nāgamane, icchācāraṃ vijāniya.</gathalast>
    <hangnum line="56" number="18"></hangnum>
    <gatha1 line="57"> Uttarakuruto bhikkhaṃ, āharitvā rimaddano;</gatha1>
    <gathalast line="58">Anotattadahe bhutvā, sāyanhasamaye sayaṃ.</gathalast>
    <hangnum line="59" number="19"></hangnum>
    <gatha1 line="60"> Bodhito navame māse, phussapuṇṇamiyaṃ jino;</gatha1>
    <gathalast line="61">Laṅkādīpaṃ visodhetuṃ, laṅkādīpamupāgami.</gathalast>
    <hangnum line="62" number="20"></hangnum>
    <gatha1 line="63"> Sāsanujjotanaṃ ṭhānaṃ, laṃkā ñātā jinena hi;</gatha1>
    <gathalast line="64">Yakkhapuṇṇāya laṅkāya, yakkhā nibbā siyāti ca.</gathalast>
    <hangnum line="65" number="21"></hangnum>
    <gatha1 line="66"> Ñātova laṅkāmajjhamhi, gaṅgābhīre manorame;</gatha1>
    <gathalast line="67">Tiyojanāya te ramme, ekayojanavitthate.</gathalast>
    <hangnum line="68" number="22"></hangnum>
    <gatha1 line="69"> Mahānāgavanuyyāne, yakkhasaṅgāmabhūmiyā;</gatha1>
    <gathalast line="70">Laṅkādīpaṭṭhayakkhānaṃ, mahāyakkhasamāgamo.</gathalast>
    <hangnum line="71" number="23"></hangnum>
    <gatha1 line="72"> Upāgato taṃ sugato, mahāyakkhasamāgamaṃ;</gatha1>
    <gathalast line="73">Samāgamassa majjhamhi, tattha tesaṃ siropari.</gathalast>
    <hangnum line="74" number="24"></hangnum>
    <gatha1 line="75"> Mahiyaṅgaṇathūpassa, ṭhāne vehāyasaṃ jino;</gatha1>
    <gathalast line="76">Vuṭṭhivātandhakāresi, tesaṃ saṃvejanaṃ akā.</gathalast>
    <hangnum line="77" number="25"></hangnum>
    <gatha1 line="78"> Te bhayaṭṭhā’bhayaṃ yakkhā, ayācuṃ abhayaṃ jinaṃ;</gatha1>
    <gathalast line="79">Jino abhayado āha, yakkhe te’ti bhayaddīte.</gathalast>
    <hangnum line="80" number="26"></hangnum>
    <gatha1 line="81"> Yakkhā <pageBreak edition="Myanmar" number="0.0003" /> bhayaṃ vo dukkhañca, harissāmi idaṃ ahaṃ;</gatha1>
    <gathalast line="82">Tumhe nisajjaṭhānaṃ me, samaggā detha no idha.</gathalast>
    <hangnum line="83" number="27"></hangnum>
    <gatha1 line="84"> Āhu te sugataṃ yakkhā, dema mārisa te idha;</gatha1>
    <gathalast line="85">Sabbepi sakalaṃ dīpaṃ, dehi no abhayaṃ tuvaṃ.</gathalast>
    <hangnum line="86" number="28"></hangnum>
    <gatha1 line="87"> Bhayaṃ sītaṃ tamaṃ tesaṃ, hantvā taṃ dinnabhūmiyaṃ;</gatha1>
    <gathalast line="88">Cammakkhandhaṃ attharitvā, tatthā’ sīno jino tato.</gathalast>
    <hangnum line="89" number="29"></hangnum>
    <gatha1 line="90"> Cammakkhaṇḍaṃ pasāresi, ādittaṃ taṃ samantato;</gatha1>
    <gathalast line="91">Ghammābhibhūtā te bhītā, ṭhitā ante samantato.</gathalast>
    <hangnum line="92" number="30"></hangnum>
    <gatha1 line="93"> Giridīpaṃ tato nātho, rammaṃ tesaṃ idhā’nayi;</gatha1>
    <gathalast line="94">Tesu tattha paviṭṭhesu, yathāṭhāne ṭhapesi ca.</gathalast>
    <hangnum line="95" number="31"></hangnum>
    <gatha1 line="96"> Nātho taṃ saṃkhipi dhammaṃ, tadā devā samāgamuṃ;</gatha1>
    <gathalast line="97">Tasmiṃ samāgame tesaṃ, satthā dhamma madesayi.</gathalast>
    <hangnum line="98" number="32"></hangnum>
    <gatha1 line="99"> Nekesaṃ pāṇakoṭīnaṃ, dhammābhisamayo ahu;</gatha1>
    <gathalast line="100">Saraṇesu ca sīlesu, ṭhitā āsuṃ asaṃkhiyā.</gathalast>
    <hangnum line="101" number="33"></hangnum>
    <gatha1 line="102"> Sotāpattiphalaṃ patvā, sele sumanakūṭake;</gatha1>
    <gathalast line="103">Mahāsumanadevindo, pūjiyaṃ yāci pūjiyaṃ.</gathalast>
    <hangnum line="104" number="34"></hangnum>
    <gatha1 line="105"> Siraṃ parāmasitvāna, nīlāmalasiroruho;</gatha1>
    <gathalast line="106">Pāṇimatteadā kese, tassa pāṇa hito jino.</gathalast>
    <hangnum line="107" number="35"></hangnum>
    <gatha1 line="108"> So taṃ suvaṇṇacaṅkoṭa-varenādāya satthuno;</gatha1>
    <gathalast line="109">Nisinnaṭṭhānaracite, nānāratanasañcaye.</gathalast>
    <hangnum line="110" number="36"></hangnum>
    <gatha1 line="111"> Sabbato sattaratane, te ṭhapetvā siroruhe;</gatha1>
    <gathalast line="112">So indanīlathūpena, pidahesi namassi ca.</gathalast>
    <hangnum line="113" number="37"></hangnum>
    <gatha1 line="114"> Parinibbutamhi sambuddhe, citakato ca iddhiyā;</gatha1>
    <gathalast line="115">Ādāya jinagīvaṭṭhiṃ, thero sarabhūnāmako.</gathalast>
    <hangnum line="116" number="38"></hangnum>
    <gatha1 line="117"> Therassa sāriputtassa, sisso ānīya cetiye;</gatha1>
    <gathalast line="118">Tasmiṃyeva ṭhapetvāna, bhikkhūhi parivārito.</gathalast>
    <hangnum line="119" number="39"></hangnum>
    <gatha1 line="120"> Chādāpetvā medavaṇṇa-pāsāṇehi mahiddhiko;</gatha1>
    <gathalast line="121">Thūpaṃ dvādasahatthuccaṃ, kārāpetvāna pakkami.</gathalast>
    <hangnum line="122" number="40"></hangnum>
    <gatha1 line="123"> Devānaṃpiyatissassa, rañño bhātukudhārako;</gatha1>
    <gathalast line="124">Uddhacūḷābhayo nāma, disvā cetiya mabbhutaṃ.</gathalast>
    <hangnum line="125" number="41"></hangnum>
    <gatha1 line="126"> Taṃ <pageBreak edition="Myanmar" number="0.0004" /> chādayitvā kāresi, tiṃsahatthucca cetiyaṃ;</gatha1>
    <gathalast line="127">Maddanto damiḷe rājā, tatraṭṭho dukkhagāmaṇi.</gathalast>
    <hangnum line="128" number="42"></hangnum>
    <gatha1 line="129"> Asītihatthaṃ kāresi, tassa kañjukacetiyaṃ;</gatha1>
    <gathalast line="130">Mahiyaṅgaṇathūpoya-meso evaṃ patiṭṭhito.</gathalast>
    <hangnum line="131" number="43"></hangnum>
    <gatha1 line="132"> Evaṃ dīpamimaṃkatvā, manussārahamissaro;</gatha1>
    <gathalast line="133">Uruvelamagā dhīro, uruvīra parakkamoti.</gathalast>
    <centered line="134">Mahiyaṅgaṇāgamanaṃ niṭṭhitaṃ.</centered>
    <subhead line="135">Nāgadīpāgamana</subhead>
    <hangnum line="136" number="44"></hangnum>
    <gatha1 line="137"> Mahākāruṇiko satthā, sabbalokahite rato;</gatha1>
    <gathalast line="138">Bodhito pañcame vasse, vasaṃ jetavane jino.</gathalast>
    <hangnum line="139" number="45"></hangnum>
    <gatha1 line="140"> Mahodarassa nāgassa, tathā cūḷodarassa ca;</gatha1>
    <gathalast line="141">Mātulabhāgineyyānaṃ, maṇipallaṅkahetukaṃ.</gathalast>
    <hangnum line="142" number="46"></hangnum>
    <gatha1 line="143"> Disvā sapārisajjānaṃ, saṅgāmaṃ paccupaṭṭhitaṃ;</gatha1>
    <gathalast line="144">Sambuddho cittamāsassa, kāḷapakkhe uposathe.</gathalast>
    <hangnum line="145" number="47"></hangnum>
    <gatha1 line="146"> Pātoyeva samādāya, pavaraṃ pattacīvaraṃ;</gatha1>
    <gathalast line="147">Anukampāya nāgānaṃ, nāgadīpamupāgami.</gathalast>
    <hangnum line="148" number="48"></hangnum>
    <gatha1 line="149"> Mahādaro’piso nāgo, tadā rājā ahiddhiko;</gatha1>
    <gathalast line="150">Samudde nāgabhavane, dasaddhasatayojane.</gathalast>
    <hangnum line="151" number="49"></hangnum>
    <gatha1 line="152"> Kaṇiṭṭhikā tassa kaṇhā, vaḍḍhamānamhi pabbate;</gatha1>
    <gathalast line="153">Nāgarājassa dinnā’si, tassa cūḷodaro suto.</gathalast>
    <hangnum line="154" number="50"></hangnum>
    <gatha1 line="155"> Tassa mātā mahāmātu, maṇipallaṅkamuttamaṃ;</gatha1>
    <gathalast line="156">Datvā kālakatā nāgī, mātulena tathā hi so.</gathalast>
    <hangnum line="157" number="51"></hangnum>
    <gatha1 line="158"> Ahosi bhāgineyyassa, saṅgāmo paccupaṭṭhito;</gatha1>
    <gathalast line="159">Pabbateyyā’pi nāgā te, ahesuñhi mahiddhikā.</gathalast>
    <hangnum line="160" number="52"></hangnum>
    <gatha1 line="161"> Samiddhisumano nāma, devo jetavane ṭhitaṃ;</gatha1>
    <gathalast line="162">Rājāyatanamādāya, attano bhavanaṃ subhaṃ.</gathalast>
    <hangnum line="163" number="53"></hangnum>
    <gatha1 line="164"> Buddhānumatiyāyeva, chattākāraṃ jinopari;</gatha1>
    <gathalast line="165">Dhārayanto upāgañchi, ṭhānaṃ taṃ pubbavuṭṭhakaṃ.</gathalast>
    <hangnum line="166" number="54"></hangnum>
    <gatha1 line="167"> Devo <pageBreak edition="Myanmar" number="0.0005" /> hi so nāgadīpe, manusso’nantare bhave;</gatha1>
    <gathalast line="168">Ahosi rājāyatana-ṭhitaṭhāne sa addasa.</gathalast>
    <hangnum line="169" number="55"></hangnum>
    <gatha1 line="170"> Paccekabuddha bhuñjante, disvā cittaṃ pasādiya;</gatha1>
    <gathalast line="171">Pattasodhanasākhāyo, tesaṃ pādāsi tena so.</gathalast>
    <hangnum line="172" number="56"></hangnum>
    <gatha1 line="173"> Nibbattitasmiṃ rukkhasmiṃ, jetuyyāne manorame;</gatha1>
    <gathalast line="174">Dvārakoṭṭhakapassamhi, pacchā bahi ahosi so.</gathalast>
    <hangnum line="175" number="57"></hangnum>
    <gatha1 line="176"> Devātidevo devassa, tassa vuddhiñca passiya;</gatha1>
    <gathalast line="177">Idaṃ ṭhāna hitatthañca, taṃ sarukkhaṃ idhānayi.</gathalast>
    <hangnum line="178" number="58"></hangnum>
    <gatha1 line="179"> Saṅgāmamajjhe ākāse, nisinno tattha nāyako;</gatha1>
    <gathalast line="180">Tamaṃ tamonudo tesaṃ, nāgānaṃ hiṃsanaṃ akā.</gathalast>
    <hangnum line="181" number="59"></hangnum>
    <gatha1 line="182"> Assāsento bhayaṭṭe te, ālokaṃ paviddhaṃsayi;</gatha1>
    <gathalast line="183">Te disvā sugataṃ tuṭṭhā, pāde vandiṃsu satthuno.</gathalast>
    <hangnum line="184" number="60"></hangnum>
    <gatha1 line="185"> Tesaṃ dhammamadesesi, sāmaggikaraṇaṃ jino;</gatha1>
    <gathalast line="186">Ubho’pi te patītā taṃ, pallaṅkaṃ munino aduṃ.</gathalast>
    <hangnum line="187" number="61"></hangnum>
    <gatha1 line="188"> Satthā bhūmigato tattha, pasīdisvāna āsane;</gatha1>
    <gathalast line="189">Tehi dibbannapānehi, nāgarājehi tappito.</gathalast>
    <hangnum line="190" number="62"></hangnum>
    <gatha1 line="191"> Te jalaṭṭhe talaṭṭhe ca, bhujage’sītikoṭiyo;</gatha1>
    <gathalast line="192">Saraṇesu ca sīlesu, patiṭṭhāpesi nāyako.</gathalast>
    <hangnum line="193" number="63"></hangnum>
    <gatha1 line="194"> Mahodarassa nāgassa, mātulo maṇiakkhiko;</gatha1>
    <gathalast line="195">Kalyāṇiyaṃ nāgarājā, yuddhaṃ kātuṃ tahiṃ gato.</gathalast>
    <hangnum line="196" number="64"></hangnum>
    <gatha1 line="197"> Buddhagāmamhi paṭhame, sutvā saddhammadesanaṃ;</gatha1>
    <gathalast line="198">Ṭhito saraṇasīlesu, tatthā’yāci tathāgataṃ.</gathalast>
    <hangnum line="199" number="65"></hangnum>
    <gatha1 line="200"> Mahatī anukampāno, katā nātha tayā ayaṃ;</gatha1>
    <gathalast line="201">Tavānāgamane sabbe, mayaṃ bhasmī bhavāmahe.</gathalast>
    <hangnum line="202" number="66"></hangnum>
    <gatha1 line="203"> Anukampā mahī pite, visuṃ hotu mahodaya;</gatha1>
    <gathalast line="204">Punarāgamanenettha, vāsabhūmiṃ mamā mama.</gathalast>
    <hangnum line="205" number="67"></hangnum>
    <gatha1 line="206"> Adhivāsayitvā bhagavā, tuṇhibhāve nidhāgamaṃ;</gatha1>
    <gathalast line="207">Patiṭṭhāpesi tattheva, rājāyatanacetiyaṃ.</gathalast>
    <hangnum line="208" number="68"></hangnum>
    <gatha1 line="209"> Tañcapi <pageBreak edition="Myanmar" number="0.0006" /> rājāyatanaṃ, pallañcaṅka mahārahaṃ;</gatha1>
    <gathalast line="210">Appesi nāgarājūnaṃ, lokanātho namassituṃ.</gathalast>
    <hangnum line="211" number="69"></hangnum>
    <gatha1 line="212"> Paribhogacetiyaṃ mayhaṃ, nāgarājā namassatha;</gatha1>
    <gathalast line="213">Taṃ bhavissati votātā, hitāya ca sukhāya ca.</gathalast>
    <hangnum line="214" number="70"></hangnum>
    <gatha1 line="215"> Iccevamādiṃ sugato, nāgānaṃ anusāsanaṃ;</gatha1>
    <gathalast line="216">Katvā jetavanaṃ eva, gato lokānukampakoti.</gathalast>
    <centered line="217">Nāgadīpāgamanaṃ</centered>
    <subhead line="218">Kalyāṇāgamanaṃ</subhead>
    <hangnum line="219" number="71"></hangnum>
    <gatha1 line="220"> Tato so tatiye vasse,</gatha1>
    <gatha2 line="221">Nāgindo maṇiakkhiko;</gatha2>
    <gatha3 line="222">Upasaṅkamma sambuddhaṃ,</gatha3>
    <gathalast line="223">Satasaṅghaṃ nimantayi.</gathalast>
    <hangnum line="224" number="72"></hangnum>
    <gatha1 line="225"> Bodhito aṭṭhame vasse, vasaṃ jetavane jino;</gatha1>
    <gathalast line="226">Nātho pañcahi bhikkhūnaṃ, satehi parivārito.</gathalast>
    <hangnum line="227" number="73"></hangnum>
    <gatha1 line="228"> Dutiye divase bhatta-kāle ārocite jino;</gatha1>
    <gathalast line="229">Ramme vesākhamāsamhi, puṇṇamāyaṃ munissaro.</gathalast>
    <hangnum line="230" number="74"></hangnum>
    <gatha1 line="231"> Tattheva pārupitvāna, saṅghāṭiṃ pattamādiya;</gatha1>
    <gathalast line="232">Āgā kalyāṇidesaṃ taṃ, maṇiakkhinivesanaṃ.</gathalast>
    <hangnum line="233" number="75"></hangnum>
    <gatha1 line="234"> Kalyāṇi cetiyaṭhāne, kate ratanamaṇḍape;</gatha1>
    <gathalast line="235">Mahārahamhi pallaṅke, sahasaṅghenu’pāvisi.</gathalast>
    <hangnum line="236" number="76"></hangnum>
    <gatha1 line="237"> Dibbehi khajjabhojjehi, sagaṇo sagaṇaṃ jinaṃ;</gatha1>
    <gathalast line="238">Nāgarājā dhammarājaṃ, santappesi sumānaso.</gathalast>
    <hangnum line="239" number="77"></hangnum>
    <gatha1 line="240"> Tattha dhammaṃ desayitvā, satthā lonukampako;</gatha1>
    <gathalast line="241">Uggantvā sumane kūṭe, padaṃ dassesi nāyako.</gathalast>
    <hangnum line="242" number="78"></hangnum>
    <gatha1 line="243"> Tasmiṃ pabbatapādamhi, sahasaṅgho yathāsukhaṃ;</gatha1>
    <gathalast line="244">Divā vihāraṃ katvāna, dīghavāpi mupāgami.</gathalast>
    <hangnum line="245" number="79"></hangnum>
    <gatha1 line="246"> Tattha <pageBreak edition="Myanmar" number="0.0007" /> cetiyaṭhānamhi, sasaṅghova nisīdiya;</gatha1>
    <gathalast line="247">Samādhiṃ appayī nātho, ṭhānāgāravapattiyā.</gathalast>
    <hangnum line="248" number="80"></hangnum>
    <gatha1 line="249"> Tato vuṭṭhāya ṭhānamhā, ṭhānāṭhānesu kovido;</gatha1>
    <gathalast line="250">Mahāmeghavanārāma-ṭhānamāga mahāmuni.</gathalast>
    <hangnum line="251" number="81"></hangnum>
    <gatha1 line="252"> Mahābodhiṭhitaṭhāne, nisīditvā sasāvako;</gatha1>
    <gathalast line="253">Samādhiṃ appayī nātho, mahāthūpaṭhite tathā.</gathalast>
    <hangnum line="254" number="82"></hangnum>
    <gatha1 line="255"> Thūpārāmamhi thūpassa, ṭhitaṭhāne tatheva ca;</gatha1>
    <gathalast line="256">Samādhito’tha vuṭṭhāya, silācetiyaṭhānago.</gathalast>
    <hangnum line="257" number="83"></hangnum>
    <gatha1 line="258"> Sahāgate devagaṇo, gaṇī samanusāsiya;</gatha1>
    <gathalast line="259">Tato jetavanaṃ buddho, buddhasabbatthako agā.</gathalast>
    <hangnum line="260" number="84"></hangnum>
    <gatha1 line="261"> Evaṃ laṅkāya nātho, hitamamitamatī āyatiṃ pekkhamāno;</gatha1>
    <gatha2 line="262">Tasmiṃ kālamhi laṃkāsurabhujagagaṇādīnamatthañca passaṃ;</gatha2>
    <gatha3 line="263">Āgā tikkhattumetaṃ ativipuladayo lokadīpo sudīpaṃ;</gatha3>
    <gathalast line="264">Dīpo tenāyamāsi sujanabahumano dhammadīpāva bhāsīti.</gathalast>
    <centered line="265">Kalyāṇāgamanaṃ</centered>
    <centered line="266">Sujanappasādasaṃvegatthāya kate mahāvaṃse</centered>
    <centered line="267">Tathāgatābhigamanaṃ nāma</centered>
    <centered line="268">Paṭhamo paricchedo.</centered>
  </content>
</document>