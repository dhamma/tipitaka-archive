<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf62.xml</normativeSource>
<archivePath>roman/anya/vamsa-gantha-sangaho/mahavamsa/tisatthima pariccheda.xml</archivePath>
<title>Tisaṭṭhima pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Tisaṭṭhima pariccheda</chapter>
<subhead line="2">Senāpativadho</subhead>
<hangnum line="3" number="1"></hangnum>
<gatha1 line="4">Nijāyudhadutiyassa <pageBreak edition="M" number="0.0389" />, nikkhamantassa tassa hi;</gatha1>
<gathalast line="5">Taṃ khaṇaṃ purato ko’pi, saṅkhasaddo samuggato.</gathalast>
<hangnum line="6" number="2"></hangnum>
<gatha1 line="7">Tato nekanimittaññū, kumāro taṃ suṇi tva so;</gatha1>
<gathalast line="8">Nipphajjissati saṅkappo, khippaṃ yeveti modavā.</gathalast>
<hangnum line="9" number="3"></hangnum>
<gatha1 line="10">Tattha tattha niyuttānaṃ, rakkhakānamajānataṃ;</gatha1>
<gathalast line="11">Nikkhamitvā purāvīta-bhayo sīhaparakkamo.</gathalast>
<hangnum line="12" number="4"></hangnum>
<gatha1 line="13">Vegena maggaṃ gantvāna, pañcagāvutamattakaṃ;</gatha1>
<gathalast line="14">Badalatthalagāmassa, padesenāti dūrake.</gathalast>
<hangnum line="15" number="5"></hangnum>
<gatha1 line="16">Gāma mekamupāgañci, piliṃ vatthūti saññitaṃ;</gatha1>
<gathalast line="17">Janānaṃ sannipātāya, nijānaṃ so katāvadhi.</gathalast>
<hangnum line="18" number="6"></hangnum>
<gatha1 line="19">Nijāgamanato pubbaṃ, paṭimagge nisīdituṃ;</gatha1>
<gathalast line="20">Paṭiladdhaniyogānaṃ, yeci devāgate tadā.</gathalast>
<hangnum line="21" number="7"></hangnum>
<gatha1 line="22">Tahiṃ ṭhite so passitvā, ettakā kinnu āgatā;</gatha1>
<gathalast line="23">Iti pucchi kumārotha, tepi taṃ ida mabravuṃ.</gathalast>
<hangnum line="24" number="8"></hangnum>
<gatha1 line="25">Lokappavattiṃ sakalaṃ, jānantenāpi sāminā;</gatha1>
<gathalast line="26">Kimeva muccate maccu-bhayaṃ kesaṃ na vijjati.</gathalast>
<hangnum line="27" number="9"></hangnum>
<gatha1 line="28">Bālātānugato sāmi, ṭhito vayasi īdise;</gatha1>
<gathalast line="29">Ajjāpi hi mukhe tuyhaṃ, khīragandho pavāyati.</gathalast>
<hangnum line="30" number="10"></hangnum>
<gatha1 line="31">Na hevatthi visuṃ vitta-jātaṃ saṅgahitaṃ tava;</gatha1>
<gathalast line="32">Tadaññā copakaraṇa-sāmaggī neva vijjate.</gathalast>
<hangnum line="33" number="11"></hangnum>
<gatha1 line="34">Ciramparicitattehi, daḷhaṃ sāruḷabhattihi;</gatha1>
<gathalast line="35">Vinā’mhehi visuṃ kevā’nugantāro janātuvaṃ.</gathalast>
<hangnum line="36" number="12"></hangnum>
<gatha1 line="37">Kiñcāgatānamamhākaṃ, pitā tuyhaṃ narissaro;</gatha1>
<gathalast line="38">Kāressati idaṃ nāma, sabbathā neva ñāyate.</gathalast>
<hangnum line="39" number="13"></hangnum>
<gatha1 line="40">Amhākamantarāmagge <pageBreak edition="M" number="0.0390" />, saṅkho nāma camūpati;</gatha1>
<gathalast line="41">Mahabbalo mahāvīro, rajjasīmaṃ tamāvasaṃ.</gathalast>
<hangnum line="42" number="14"></hangnum>
<gatha1 line="43">Paccatthite ṭhapetvaññe, ete katipayā mayaṃ;</gatha1>
<gathalast line="44">Aññamaññamhi niyata-māsaṅkī hadayā bhusaṃ.</gathalast>
<hangnum line="45" number="15"></hangnum>
<gatha1 line="46">Aruṇuggamavelā ca, samāsannatarādhunā;</gatha1>
<gathalast line="47">Iti bhītiṃ pakāsesuṃ, paccekaṃ hadayassitaṃ.</gathalast>
<hangnum line="48" number="16"></hangnum>
<gatha1 line="49">Nisamma tesaṃ vacanaṃ, vidhāya madhuraṃ sitaṃ;</gatha1>
<gathalast line="50">Vītasaṅko kumāro so, mukhāne’saṃ vilokiya.</gathalast>
<hangnum line="51" number="17"></hangnum>
<gatha1 line="52">Caritvāpi mayā saddhi-mete’ho kālamettakaṃ;</gatha1>
<gathalast line="53">Na jāniṃsu mamaṃ sabbe, yesañhi bhayamidisaṃ.</gathalast>
<hangnum line="54" number="18"></hangnum>
<gatha1 line="55">Iti vatvā bhayaṃ tesaṃ, vinodetu mupaṭṭhitaṃ;</gatha1>
<gathalast line="56">Sīhanādaṃ tadā’kāsi, mahantaṃ sīhavikkamo.</gathalast>
<hangnum line="57" number="19"></hangnum>
<gatha1 line="58">Tiṭṭhantu mānusā sabbe, mayi hatthagatāyudhe;</gatha1>
<gathalast line="59">Sakko devānamindopi, kupito kiṃ karissati.</gathalast>
<hangnum line="60" number="20"></hangnum>
<gatha1 line="61">Bāloti maṃ cintaya taṃ, jātā vo kumatīdisī;</gatha1>
<gathalast line="62">Parikkhīyati te jāṇā, navayo’ti na kiṃ sutaṃ.</gathalast>
<hangnum line="63" number="21"></hangnum>
<gatha1 line="64">Ajjeva kātumekena, kammunā cintitena me;</gatha1>
<gathalast line="65">Sadesapara desaṭṭhā, bhayabhattī yathāmayi.</gathalast>
<hangnum line="66" number="22"></hangnum>
<gatha1 line="67">Karissanti yathā vedaṃ, bhayaṃ tumhe jahissatha;</gatha1>
<gathalast line="68">Tathā rattiyametāya, vibhātāmaya khaṇena me.</gathalast>
<hangnum line="69" number="23"></hangnum>
<gatha1 line="70">Unnate dassayissāmi, buddhi sāhasavikkame;</gatha1>
<gathalast line="71">Anudhāvati maṃ tāta, setehi yadi vo bhayaṃ.</gathalast>
<hangnum line="72" number="24"></hangnum>
<gatha1 line="73">Purato hotha tumhehi, vatvā te gahitāyudho;</gatha1>
<gathalast line="74">Sāhasekaraso vīro, tamhā nikkhamma gāmato.</gathalast>
<hangnum line="75" number="25"></hangnum>
<gatha1 line="76">Udayā’calasīsaṭṭhaṃ, jetumādiccamaṇḍalaṃ;</gatha1>
<gathalast line="77">Aparaṃ ravi bimbaṃva, pacchimā sā mukhoditaṃ.</gathalast>
<hangnum line="78" number="26"></hangnum>
<gatha1 line="79">Tejasā pasarantena, janānaṃ pavikāsayaṃ;</gatha1>
<gathalast line="80">Netambujavanaṃ pāto, badalatthalimāgami.</gathalast>
<hangnum line="81" number="27"></hangnum>
<gatha1 line="82">Jaghasaṅkhassarenā’tha, senā nātho pabujjhiya;</gatha1>
<gathalast line="83">Sañjātasambhamo ñatvā, rājaputtamupāgataṃ.</gathalast>
<hangnum line="84" number="28"></hangnum>
<gatha1 line="85">Saddhiṃ <pageBreak edition="M" number="0.0391" />balena mahatā, padhuggammakatādaro;</gatha1>
<gathalast line="86">Paṇāmamucitaṃ kattu-mānato vasudhātale.</gathalast>
<hangnum line="87" number="29"></hangnum>
<gatha1 line="88">Amhākamesajīvanto, kiṃ nāmatthaṃ karissati;</gatha1>
<gathalast line="89">Māretabbo’dhuneveti, passante samukhaṃ bhaṭe.</gathalast>
<hangnum line="90" number="30"></hangnum>
<gatha1 line="91">Nevā’diṭṭhāparādhassa, maraṇaṃ puriso citaṃ;</gatha1>
<gathalast line="92">Vadho virodhe sakkā’ti, iṅgitena nivāriya.</gathalast>
<hangnum line="93" number="31"></hangnum>
<gatha1 line="94">Senāpatissa so hatthaṃ, gahetvā sīhasannibho;</gatha1>
<gathalast line="95">Bhāsanto madhuraṃ vācaṃ, tassevā’gañchi mandiraṃ.</gathalast>
<hangnum line="96" number="32"></hangnum>
<gatha1 line="97">Athassa gamanaṃ rañño, bhavitabbamajānatā;</gatha1>
<gathalast line="98">Sarūpaṃ yāva jānāmi, tāvassete sahāgatā.</gathalast>
<hangnum line="99" number="33"></hangnum>
<gatha1 line="100">Yathā na sahitā honti, ṭhapetabbā visuṃ visuṃ;</gatha1>
<gathalast line="101">Kumāro’va mamāgāre, vasatū’ti vicintiya.</gathalast>
<hangnum line="102" number="34"></hangnum>
<gatha1 line="103">Tathā senāpati katvā, vañcetuṃ taṃ mahāmatiṃ;</gatha1>
<gathalast line="104">Dassetvā’ti thīsakkāraṃ, rañño dūte sa pesayi.</gathalast>
<hangnum line="105" number="35"></hangnum>
<gatha1 line="106">Kumāro’tha viditvāna, tena taṃ vañcanaṃ kataṃ;</gatha1>
<gathalast line="107">Kattabbametthā’katvāha, mudāsīno bhave yadi.</gathalast>
<hangnum line="108" number="36"></hangnum>
<gatha1 line="109">Icchitatthassa nipphatti, na me jātu bhavissati;</gatha1>
<gathalast line="110">Ayaṃ tāvā’dhunāvassaṃ, māretabboti cintiya.</gathalast>
<hangnum line="111" number="37"></hangnum>
<gatha1 line="112">Sahāgataṃ payojetvā, ghātāpayi camūpatiṃ;</gatha1>
<gathalast line="113">Hato senādhinātho’ti, mahantaṃ khubhitaṃ ahu.</gathalast>
<hangnum line="114" number="38"></hangnum>
<gatha1 line="115">Senānāthabhaṭo eko, sutvā senāpatiṃ hataṃ;</gatha1>
<gathalast line="116">Māraṇaṃ sāmino mayhaṃ, kiṃ nimittamīti bravi.</gathalast>
<hangnum line="117" number="39"></hangnum>
<gatha1 line="118">Nettiṃ sapāṇī sahasā, kumāraṃ ṭhitamekakaṃ;</gatha1>
<gathalast line="119">Abhidāvi sasāmissa, paricattattajīvino.</gathalast>
<hangnum line="120" number="40"></hangnum>
<gatha1 line="121">Kumārassa mukhaṃ disvā, vedhamāno bhayena so;</gatha1>
<gathalast line="122">Pure ṭhātumasakkonto, pādamūle tato sayi.</gathalast>
<hangnum line="123" number="41"></hangnum>
<gatha1 line="124">Gaṇhathe’tantivacanā-kumārassa <pageBreak edition="M" number="0.0392" />puretaraṃ;</gatha1>
<gathalast line="125">Tasseveko sahacaro, bhaṭametaṃ vighātayi.</gathalast>
<hangnum line="126" number="42"></hangnum>
<gatha1 line="127">Niyogaṃ me vinā tena, kataṃ kammaṃ na yujjati;</gatha1>
<gathalast line="128">Iti daṇḍanametassa, kārāpesiyathocitaṃ.</gathalast>
<hangnum line="129" number="43"></hangnum>
<gatha1 line="130">Atha taṃ kālayambhūta-saṅkhobhamatibhiṃsanaṃ;</gatha1>
<gathalast line="131">Bhamukkhipanamattena, rājaputto samaṃ nayi.</gathalast>
<hangnum line="132" number="44"></hangnum>
<gatha1 line="133">Vīro yasodharadhano dhitimā kumāro;</gatha1>
<gatha2 line="134">Vīropakāracaturo varakittisāro;</gatha2>
<gatha3 line="135">Senindasañcitamanappadhanaṃ bhaṭānaṃ;</gatha3>
<gathalast line="136">Sabbaṃ visajjayi yathāruciyā gahetuṃ.</gathalast>
<centered line="137">Sujanappasādasaṃvegatthāya kate mahāvaṃse</centered>
<centered line="138">Senāpativadho nāma</centered>
<centered line="139">Tisaṭṭhimo paricchedo.</centered>
</body>
</document>