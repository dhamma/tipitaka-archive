<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0703n.nrf50.xml</normativeSource>
    <source>roman/anya/vamsa-gantha-sangaho/mahavamsa/ekapannasatima pariccheda.xml</source>
    <script>roman</script>
    <directory>/anya/vamsa-gantha-sangaho/mahavamsa</directory>
    <basename>ekapannasatima pariccheda</basename>
    <titlePath>Ekapaññāsatima pariccheda - Mahāvaṃsa - Vaṃsa-gantha-saṅgaho - Anya</titlePath>
  </metadata>
<content>
    <chapter line="1">Ekapaññāsatima pariccheda</chapter>
    <subhead line="2">Pañcarājako nāma</subhead>
    <hangnum line="3" number="1"></hangnum>
    <gatha1 line="4"> Yuvarājā <pageBreak edition="Myanmar" number="0.0336" /> tadā hutvā, rājā dappuḷanāmako;</gatha1>
    <gathalast line="5">Ṭhapesi oparajjamhi, ādipadaṃ sanāmakaṃ.</gathalast>
    <hangnum line="6" number="2"></hangnum>
    <gatha1 line="7"> Maricavaṭṭivihārassa, gāmaṃ datvā tato pure;</gatha1>
    <gathalast line="8">Cārittaṃ pubbarājūnaṃ, rakkhitvāna mahiṃ imaṃ.</gathalast>
    <hangnum line="9" number="3"></hangnum>
    <gatha1 line="10"> Abhutvā dīghakālañhi, pubbakammena attano;</gatha1>
    <gathalast line="11">Rājā so sattame māse, paviṭṭho paccuno mukhaṃ.</gathalast>
    <hangnum line="12" number="4"></hangnum>
    <gatha1 line="13"> Uparājā ahurājā, dappuḷo tadanantaraṃ;</gatha1>
    <gathalast line="14">Udayassādipādassa, yuvarājapadaṃ adā.</gathalast>
    <hangnum line="15" number="5"></hangnum>
    <gatha1 line="16"> Tadā coḷabhayā paṇḍu-rājaṃ janapadaṃ sakaṃ;</gatha1>
    <gathalast line="17">Cajitvā nāvamāruyha, mahātitthamupāgami.</gathalast>
    <hangnum line="18" number="6"></hangnum>
    <gatha1 line="19"> Āṇāpetvāna taṃ rājā, disvā santuṭṭhamānaso;</gatha1>
    <gathalast line="20">Mahābhogaṃ adā tassa, nivāsesi purā bahi.</gathalast>
    <hangnum line="21" number="7"></hangnum>
    <gatha1 line="22"> Coḷarājena yujjhitvā, gahetvā paṭṭanadvayaṃ;</gatha1>
    <gathalast line="23">Paṇḍurājassa dammīti, sannaddhe laṅkarājini.</gathalast>
    <hangnum line="24" number="8"></hangnum>
    <gatha1 line="25"> Kenā’pi karaṇīyena, khattiyā dīpavāsino;</gatha1>
    <gathalast line="26">Akaṃsu viggahaṃ ghoraṃ, pāpakammena paṇḍuno.</gathalast>
    <hangnum line="27" number="9"></hangnum>
    <gatha1 line="28"> Paṇḍurāje’ttha vāsena, kammaṃ natthīti cintiya;</gatha1>
    <gathalast line="29">Ṭhapetvā makuṭādīni, gato keraḷasantikaṃ.</gathalast>
    <hangnum line="30" number="10"></hangnum>
    <gatha1 line="31"> Viggahe niṭṭhite rājā, mahāmeghavane tadā;</gatha1>
    <gathalast line="32">Mahābodhigharassā’dā, gāmaṃ nagarasantike.</gathalast>
    <hangnum line="33" number="11"></hangnum>
    <gatha1 line="34"> Āvāsaṃ rakkhako nāma, tassa senāpatī akā;</gatha1>
    <gathalast line="35">Thūpārāmasamīpamhi, iḷaṅgo rājanāmakaṃ.</gathalast>
    <hangnum line="36" number="12"></hangnum>
    <gatha1 line="37"> Kataṃ taṃ pubbarājehi, rājā so paripāliya;</gatha1>
    <gathalast line="38">Patto dvādasamaṃ vassaṃ, yathākammamupāgami.</gathalast>
    <hangnum line="39" number="13"></hangnum>
    <gatha1 line="40"> Udayo <pageBreak edition="Myanmar" number="0.0337" /> yuvarājā’si, laṃkāvāsīnamissaro;</gatha1>
    <gathalast line="41">Senanāmādipādaṃ so, oparajje’bhisecayi.</gathalast>
    <hangnum line="42" number="14"></hangnum>
    <gatha1 line="43"> Rañño bhītā tadāmaccā, pavisiṃsu tapovanaṃ;</gatha1>
    <gathalast line="44">Rājoparājā gantvāna, tesaṃ sīsāni chedayuṃ.</gathalast>
    <hangnum line="45" number="15"></hangnum>
    <gatha1 line="46"> Tena kammena nibbinnā, yatayo tannivāsino;</gatha1>
    <gathalast line="47">Hitvā janapadaṃ rañño, tadāgacchiṃsu rohaṇaṃ.</gathalast>
    <hangnum line="48" number="16"></hangnum>
    <gatha1 line="49"> Tadā jānapadā ceva, nāgarā ca balāni ca;</gatha1>
    <gathalast line="50">Kupitā caṇḍuvātena, sāgaro viya kampito.</gathalast>
    <hangnum line="51" number="17"></hangnum>
    <gatha1 line="52"> Ratanapāsādamāruyha, vihāre abhayuttare;</gatha1>
    <gathalast line="53">Santāsetvāna rājānaṃ, dassetvāna vibhīsikaṃ.</gathalast>
    <hangnum line="54" number="18"></hangnum>
    <gatha1 line="55"> Upatthambhakamaccānaṃ, viggahassa tapovane;</gatha1>
    <gathalast line="56">Tadā sīsāni chinditvā, kavātena nipātayuṃ.</gathalast>
    <hangnum line="57" number="19"></hangnum>
    <gatha1 line="58"> Taṃ sutvā yuvarājā ca, ādipādo ca taṃ sakhā;</gatha1>
    <gathalast line="59">Ullaṅghitvāna pākāraṃ, sīghaṃ gacchiṃsu rohaṇaṃ.</gathalast>
    <hangnum line="60" number="20"></hangnum>
    <gatha1 line="61"> Balakāyonubandhitvā, yāva kaṇhanadītaṭā;</gatha1>
    <gathalast line="62">Alābhena ca nāvānaṃ, tiṇṇattā tesamāgami.</gathalast>
    <hangnum line="63" number="21"></hangnum>
    <gatha1 line="64"> Rājaputtāgatā tattha, vane abhayabhedino;</gatha1>
    <gathalast line="65">Yatīnaṃ purato tesaṃ, nipajjitvā urena te.</gathalast>
    <hangnum line="66" number="22"></hangnum>
    <gatha1 line="67"> Allavatthā’llakesā ca, paridevittha’nekadhā;</gatha1>
    <gathalast line="68">Kandītvā rodanaṃ katvā, khamāpesuṃ tapassino.</gathalast>
    <hangnum line="69" number="23"></hangnum>
    <gatha1 line="70"> Khantimettānubhāvena, tesaṃ sāsanasāminaṃ;</gatha1>
    <gathalast line="71">Puññodayo ahu tesaṃ, ubhinnaṃ dīpasāminaṃ.</gathalast>
    <hangnum line="72" number="24"></hangnum>
    <gatha1 line="73"> Yuvarājabalañceva, nikāyattayavāsino;</gatha1>
    <gathalast line="74">Gamiṃsu tesamānetuṃ, santibhūte mahābale.</gathalast>
    <hangnum line="75" number="25"></hangnum>
    <gatha1 line="76"> Rājaputtā ubho byattā, paṇḍitā paṃsukūlino;</gatha1>
    <gathalast line="77">Yācitvā tesamādāya, agamaṃsu sakaṃ puraṃ.</gathalast>
    <hangnum line="78" number="26"></hangnum>
    <gatha1 line="79"> Bhikkhūnaṃ purato maggaṃ, rājāgantā khamāpayi;</gatha1>
    <gathalast line="80">Ādāya te vanaṃ tesaṃ, netvā rājagharaṃ gato.</gathalast>
    <hangnum line="81" number="27"></hangnum>
    <gatha1 line="82"> Tato paṭṭhāya cāritthaṃ, pāletvā pubbarājunaṃ;</gatha1>
    <gathalast line="83">Rājā so tatiye vasse, yathākammamupāgami.</gathalast>
    <hangnum line="84" number="28"></hangnum>
    <gatha1 line="85"> Laṃkābhisekaṃ <pageBreak edition="Myanmar" number="0.0338" /> patvāna, seno so matimā tato;</gatha1>
    <gathalast line="86">Udayaṃ ādipādaṃ taṃ, yuvarājaṃ akā sakhaṃ.</gathalast>
    <hangnum line="87" number="29"></hangnum>
    <gatha1 line="88"> Kahāpaṇasahassaṃ so, duggatānaṃ uposathe;</gatha1>
    <gathalast line="89">Hotu’posathiko datvā, yāvajīvaṃ narādhipo.</gathalast>
    <hangnum line="90" number="30"></hangnum>
    <gatha1 line="91"> Paṭimā bhattavatthāni, bhikkhūnaṃ dharaṇī pati;</gatha1>
    <gathalast line="92">Adā daṇḍissaraṃ dānaṃ, yācakānañca sippīnaṃ.</gathalast>
    <hangnum line="93" number="31"></hangnum>
    <gatha1 line="94"> Ṭhāne katthaci sippīnaṃ, pāsādesu manohare;</gatha1>
    <gathalast line="95">Kāretvā bhogagāme ca, adāpesi mahāmati.</gathalast>
    <hangnum line="96" number="32"></hangnum>
    <gatha1 line="97"> Kahāpaṇasahassaṃ vā, datvā pañcasatāni vā;</gatha1>
    <gathalast line="98">Laṅkāyaṃ jiṇṇakāvāse, navakammamakārayī.</gathalast>
    <hangnum line="99" number="33"></hangnum>
    <gatha1 line="100"> Cattālīsasahassāni, abhayuttaracetiye;</gatha1>
    <gathalast line="101">Silāpattharaṇatthāya, dāpesi ca mahīpati.</gathalast>
    <hangnum line="102" number="34"></hangnum>
    <gatha1 line="103"> Mahāvāpīsu laṃkāyaṃ, jiṇṇaniddhamane akā;</gatha1>
    <gathalast line="104">Navakammañca mariyādaṃ, thiyaṃ pāsāṇapaṃsunā.</gathalast>
    <hangnum line="105" number="35"></hangnum>
    <gatha1 line="106"> Akā rājaghare rammaṃ, mālāgehaṃ mahārahaṃ;</gatha1>
    <gathalast line="107">Ṭhapitaṃ punarājūhi, dānaṃ sammāpavattayi.</gathalast>
    <hangnum line="108" number="36"></hangnum>
    <gatha1 line="109"> Kataṃ malayarājena, amaccena’gga bodhinā;</gatha1>
    <gathalast line="110">Pariveṇaṃ nāgasālaṃ, disvā gāma madā tadā.</gathalast>
    <hangnum line="111" number="37"></hangnum>
    <gatha1 line="112"> Katvā catuvihāresu, rūpakammāni sādhukaṃ;</gatha1>
    <gathalast line="113">Maṇḍapāni ca rammāni, dhātupūjaṃ akā sadā.</gathalast>
    <hangnum line="114" number="38"></hangnum>
    <gatha1 line="115"> Evamādīni puññāni, anekāni anekadhā;</gatha1>
    <gathalast line="116">Katvā so navame vasse, yathākammamupāgami.</gathalast>
    <hangnum line="117" number="39"></hangnum>
    <gatha1 line="118"> Laṃkābhisekaṃ patvāna, yuvarājodayo tato;</gatha1>
    <gathalast line="119">Senanāmādipādaṃ so, oparajje’bhi secayi.</gathalast>
    <hangnum line="120" number="40"></hangnum>
    <gatha1 line="121"> Niddālu majjapo āsi, rājā pāpena jantunaṃ;</gatha1>
    <gathalast line="122">Coḷo pamattataṃ tassa, sutvā santuṭṭhamānaso.</gathalast>
    <hangnum line="123" number="41"></hangnum>
    <gatha1 line="124"> Paṇḍudesātisekaṃ so, pattukā mettha pesayi;</gatha1>
    <gathalast line="125">Makuṭādīnamatthāya, ṭhapitānaṃva paṇḍunā.</gathalast>
    <hangnum line="126" number="42"></hangnum>
    <gatha1 line="127"> Tāni nādāsi so rājā, tena coḷo mahabbalo;</gatha1>
    <gathalast line="128">Balaṃ sannayha pesesi, balakkārena gaṇhituṃ.</gathalast>
    <hangnum line="129" number="43"></hangnum>
    <gatha1 line="130"> Tadā <pageBreak edition="Myanmar" number="0.0339" /> senāpati ettha, paccante kupite gato;</gatha1>
    <gathalast line="131">Āṇāpetvāna taṃ rājā, yujjhanatthāya pesayi.</gathalast>
    <hangnum line="132" number="44"></hangnum>
    <gatha1 line="133"> Hato senāpati tattha, yujjhi na raṇe mato;</gatha1>
    <gathalast line="134">Kakūṭādīni ādāya, rājā so rohaṇaṃ agā.</gathalast>
    <hangnum line="135" number="45"></hangnum>
    <gatha1 line="136"> Gantvā coḷabalaṃ tattha, alabhitvā pavesanaṃ;</gatha1>
    <gathalast line="137">Nivattitvā sakaṃ raṭṭhaṃ, agamāsi idhatā bhayā.</gathalast>
    <hangnum line="138" number="46"></hangnum>
    <gatha1 line="139"> Tato senāpatiṭṭhāne, viduraggaṃ tu nāyakaṃ;</gatha1>
    <gathalast line="140">Ṭhapesi rājā laṃkindo, tejavantaṃ mahāmatiṃ.</gathalast>
    <hangnum line="141" number="47"></hangnum>
    <gatha1 line="142"> Paccantaṃ coḷarājassa, ghātetvā so camūpati;</gatha1>
    <gathalast line="143">Āṇāpesi ito nītaṃ, dassetvāna vibhīsitaṃ.</gathalast>
    <hangnum line="144" number="48"></hangnum>
    <gatha1 line="145"> Tato dāpesi so sabba-parikkhāraṃ mahārahaṃ;</gatha1>
    <gathalast line="146">Paṃsukūlikabhikkhūnaṃ, sabbesaṃ dīpavāsinaṃ.</gathalast>
    <hangnum line="147" number="49"></hangnum>
    <gatha1 line="148"> Mahāvihāre laṃkindo, paṭibimbassa satthuno;</gatha1>
    <gathalast line="149">Jalantaṃ maṇiraṃsīhi, akā cūḷāmaṇiṃ tadā.</gathalast>
    <hangnum line="150" number="50"></hangnum>
    <gatha1 line="151"> Orodhā vidurā tassa, pādajālena pūjayi;</gatha1>
    <gathalast line="152">Maṇīhi pajjalantehi, paṭimaṃ taṃ silāmayaṃ.</gathalast>
    <hangnum line="153" number="51"></hangnum>
    <gatha1 line="154"> Jhāpitaṃ coḷarājassa, balena maṇināmakaṃ;</gatha1>
    <gathalast line="155">Pāsādaṃ kātumāraddho, cuto vassamhi aṭṭhame.</gathalast>
    <hangnum line="156" number="52"></hangnum>
    <gatha1 line="157"> Pañcete vasudhādhipā vasumahiṃ ekātapattaṅkitaṃ;</gatha1>
    <gatha2 line="158">Bhutvā niggahasaṅgahehi sakalaṃ lokaṃ vase vattiya;</gatha2>
    <gatha3 line="159">Yā tā maccuvasaṃ saputtavaṇitā sāmaccamittānugā;</gatha3>
    <gathalast line="160">Iccevaṃ satataṃ sarantu sujanā hātuṃ pamādaṃ madaṃ.</gathalast>
    <centered line="161">Sujanappasādasaṃvegatthāya kate mahāvaṃse</centered>
    <centered line="162">Pañcarājako nāma</centered>
    <centered line="163">Ekapaññāsatimo paricchedo.</centered>
  </content>
</document>