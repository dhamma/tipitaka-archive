<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf40.xml</normativeSource>
<archivePath>roman/anya/vamsa-gantha-sangaho/mahavamsa/ekacattalisatima pariccheda.xml</archivePath>
<title>Ekacattālīsatima pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Ekacattālīsatima pariccheda</chapter>
<subhead line="2">Dvirājako</subhead>
<hangnum line="3" number="1"></hangnum>
<gatha1 line="4">Mahānāganarindassa <pageBreak edition="M" number="0.0266" />, bhāgineyyo subhāgiyo;</gatha1>
<gathalast line="5">So aggabodhirājāsi, aggabodhigatāsayo.</gathalast>
<hangnum line="6" number="2"></hangnum>
<gatha1 line="7">Tejena bāhuṃ sommena, candaṃ sampuṇṇamaṇḍalaṃ;</gatha1>
<gathalast line="8">Sumerumacalantena, gambhirena mahodadhiṃ.</gathalast>
<hangnum line="9" number="3"></hangnum>
<gatha1 line="10">Vasundharā pakampena, mārutaṃ sampavuttiyā;</gatha1>
<gathalast line="11">Buddhiyāmaramantāraṃ, suddhiyā saradambaraṃ.</gathalast>
<hangnum line="12" number="4"></hangnum>
<gatha1 line="13">Kāmabhogena devinda, matthena ca narissaraṃ;</gatha1>
<gathalast line="14">Dhammena suddhavāseṭṭhaṃ, vikkamena migādhipaṃ.</gathalast>
<hangnum line="15" number="5"></hangnum>
<gatha1 line="16">Rājadhammehi rajjehi, cakkavattinarissaraṃ;</gatha1>
<gathalast line="17">Vessantarañca dānena, anugantvā jane suto.</gathalast>
<hangnum line="18" number="6"></hangnum>
<gatha1 line="19">Mātulaṃ uparājavhe, bhātaraṃ yuvarājake;</gatha1>
<gathalast line="20">Bhāgineyyañca malaya-rājaṭhāne ṭhapesi so.</gathalast>
<hangnum line="21" number="7"></hangnum>
<gatha1 line="22">Ṭhānantare yathāyogaṃ-seṭṭhāmacce ṭhapesi ca;</gatha1>
<gathalast line="23">Janaṃ saṅgahavatthūhī, rājadhammehi caggahi.</gathalast>
<hangnum line="24" number="8"></hangnum>
<gatha1 line="25">Desaṃ sayoggaṃ pādāsi, yuvarājassa dakkhiṇaṃ;</gatha1>
<gathalast line="26">Vasaṃ tattha sirīvaḍḍha-mānavāpiṃ sagāhayi.</gathalast>
<hangnum line="27" number="9"></hangnum>
<gatha1 line="28">Katvā girivihārañca, saṅghikaṃ tassa dāpayi;</gatha1>
<gathalast line="29">Khettānaṃ dvisataṃ saṅgha-bhogatthāya mahāmati.</gathalast>
<hangnum line="30" number="10"></hangnum>
<gatha1 line="31">Adā malayarājassa, dāṭhānāmaṃ sadhītaraṃ;</gatha1>
<gathalast line="32">Pariveṇaṃ sīrisaṅgha-bodhināmañca kārayi.</gathalast>
<hangnum line="33" number="11"></hangnum>
<gatha1 line="34">Mahāsivassa kāresi, pariveṇaṃ sanāmakaṃ;</gatha1>
<gathalast line="35">Parivāro’pi tassāsi, evaṃ puññaparāyano.</gathalast>
<hangnum line="36" number="12"></hangnum>
<gatha1 line="37">Katvā sādhupacārena, porāṇaṃ saṅgahaṃ vidhiṃ;</gatha1>
<gathalast line="38">Antarāyaṃ visodhetuṃ, jiṇṇañca paṭisaṅkhari.</gathalast>
<hangnum line="39" number="13"></hangnum>
<gatha1 line="40">Kavayo <pageBreak edition="M" number="0.0267" />tassa rajjamhi, sīhaḷāya niruttiyā;</gatha1>
<gathalast line="41">Kāveyye bahuke’kāsuṃ, vicitranayāsālino.</gathalast>
<hangnum line="42" number="14"></hangnum>
<gatha1 line="43">Vihāre dakkhiṇe kāsi, pāsādaṃ sumanoharaṃ;</gatha1>
<gathalast line="44">Akā navahi vassehi, dipe kaṇṭakasodhanaṃ.</gathalast>
<hangnum line="45" number="15"></hangnum>
<gatha1 line="46">Kurundanāmaṃ kāretvā, vihāraṃ sabbasaṅghikaṃ;</gatha1>
<gathalast line="47">Vāpiṃ tannāmakaṃ nāḷi-kerārāmaṃ tiyojanaṃ.</gathalast>
<hangnum line="48" number="16"></hangnum>
<gatha1 line="49">Mahāsivavhaye ceva, sassaṃ kārayituṃ adā;</gatha1>
<gathalast line="50">Lābhasakkārasammāna-mārāmikasataṃ tadā.</gathalast>
<hangnum line="51" number="17"></hangnum>
<gatha1 line="52">Vihāraṃ taṃ samīpamhi, katvā ambilapassavaṃ;</gatha1>
<gathalast line="53">Gāmaṃ tannāmakaṃ cādā, theriyānaṃ tapassīnaṃ.</gathalast>
<hangnum line="54" number="18"></hangnum>
<gatha1 line="55">Uttaravallivihārassa, ratanaṃ dīghavaṇṇitaṃ;</gatha1>
<gathalast line="56">Datvā gāmaṃ patiṭṭhesi, satthubimbaṃ silāmayaṃ.</gathalast>
<hangnum line="57" number="19"></hangnum>
<gatha1 line="58">Keḷivāte ca kāresi, sumanaṃ nāma pabbataṃ;</gatha1>
<gathalast line="59">Mahātelavaṭaṃbodhi-ghare pāsāṇavedikaṃ.</gathalast>
<hangnum line="60" number="20"></hangnum>
<gatha1 line="61">Kāretvā lohapāsādaṃ, pāsādamahane adā;</gatha1>
<gathalast line="62">Chattiṃsānaṃ sahassānaṃ, bhikkhūnaṃ so ticīvaraṃ.</gathalast>
<hangnum line="63" number="21"></hangnum>
<gatha1 line="64">Gāmaṃ datvā niyojesi, ārakkhaṃ dhītu nāmakaṃ;</gatha1>
<gathalast line="65">Hatthikucchivihārepi, pāsādaṃ kāsi buddhimā.</gathalast>
<hangnum line="66" number="22"></hangnum>
<gatha1 line="67">Dāṭhā sivassa ṭhatvāna, ovāde sādhu bhikkhuno;</gatha1>
<gathalast line="68">Samācaranto dhammena, sakkaccaṃ tamupaṭṭhahi.</gathalast>
<hangnum line="69" number="23"></hangnum>
<gatha1 line="70">Mūgasenāpatiṃ cākā, vihāraṃ so visālakaṃ;</gatha1>
<gathalast line="71">Gāmaṃ lajjikametassa, dāsa bhogāya’dāsi ca.</gathalast>
<hangnum line="72" number="24"></hangnum>
<gatha1 line="73">Mahānāgassa puññatthaṃ, rañño taṃnāmakaṃ akā;</gatha1>
<gathalast line="74">Mahātherassa tañcā’dā, rājā tepiṭakassa so.</gathalast>
<hangnum line="75" number="25"></hangnum>
<gatha1 line="76">Attano sadisānañca, yogīnaṃ vigatālayo;</gatha1>
<gathalast line="77">Bhikkhūnaṃ catusaṭṭhīnaṃ, vihāraṃ taṃ tadā adā.</gathalast>
<hangnum line="78" number="26"></hangnum>
<gatha1 line="79">Katvā tasseva mahā-pariveṇanivāsino;</gatha1>
<gathalast line="80">Bhinnorudīpaṃ datvāna, vaṭṭakākārapiṭṭhito.</gathalast>
<hangnum line="81" number="27"></hangnum>
<gatha1 line="82">Dakkhiṇagīridaḷhavhe, mahānāge ca pabbate;</gatha1>
<gathalast line="83">Kāḷavāpādike cā’kā, vihāre posathālaye.</gathalast>
<hangnum line="84" number="28"></hangnum>
<gatha1 line="85">Vihāre <pageBreak edition="M" number="0.0268" />abhaye’kāsi, mahāpokkharaṇiṃ tathā;</gatha1>
<gathalast line="86">Cetiyapabbate cākā, nāgasoṇḍiṃ thirodikaṃ.</gathalast>
<hangnum line="87" number="29"></hangnum>
<gatha1 line="88">Mahindataṭavāviñca, kārāpetvāna sādhukaṃ;</gatha1>
<gathalast line="89">Etissā mariyādāya, theraṃ netuṃ niyojayi.</gathalast>
<hangnum line="90" number="30"></hangnum>
<gatha1 line="91">Mahāmahinda theramhi, taṃṭhānasamupāgato;</gatha1>
<gathalast line="92">Taracchā eva netunti, katikañceva kārayi.</gathalast>
<hangnum line="93" number="31"></hangnum>
<gatha1 line="94">Chattaṃ soṇṇañca kāresi, nikāyesupi tīsu so;</gatha1>
<gathalast line="95">Sattāṭṭhanava vāresu, mahaggharatanehi ca.</gathalast>
<hangnum line="96" number="32"></hangnum>
<gatha1 line="97">Mahātūpe catubbīsa-bhāraṃ chattaṃ suvaṇṇayaṃ;</gatha1>
<gathalast line="98">Tattha tattha ca pūjesi, mahagghaṃ ratanuttamaṃ.</gathalast>
<hangnum line="99" number="33"></hangnum>
<gatha1 line="100">Dāṭhādhātugharaṃ katvā, vicitraratanujjalaṃ;</gatha1>
<gathalast line="101">Kāsi hemakaraṇḍañca, lohanāvañca pāḷiyaṃ.</gathalast>
<hangnum line="102" number="34"></hangnum>
<gatha1 line="103">Maṇimekhalanāmañca, bandhāpesi sabandhanaṃ;</gatha1>
<gathalast line="104">Mahāmātiñca gaṇhesi, maṇihīrakavāpiyaṃ.</gathalast>
<hangnum line="105" number="35"></hangnum>
<gatha1 line="106">Tadā eko mahāthero, jotipālakanāmako;</gatha1>
<gathalast line="107">Parājesi vivādena, dīpe vetullavādino.</gathalast>
<hangnum line="108" number="36"></hangnum>
<gatha1 line="109">Dāṭhāpabhutināmo’tha, ādipādo’tilajjito;</gatha1>
<gathalast line="110">Hatthamukkhippi taṃ hantuṃ, gaṇḍo sañjāyi taṃkhaṇe.</gathalast>
<hangnum line="111" number="37"></hangnum>
<gatha1 line="112">Rājā tasmiṃ pasīditvā, vihāreyeva vāsayi;</gatha1>
<gathalast line="113">Mānena taṃ anāgamma, dāṭhāpabhūmato kira.</gathalast>
<hangnum line="114" number="38"></hangnum>
<gatha1 line="115">Datvā mahādipādattaṃ, bhāgineyyaggabodhino;</gatha1>
<gathalast line="116">Rakkhituṃ taṃ niyojesi, theraṃ sopi tamācari.</gathalast>
<hangnum line="117" number="39"></hangnum>
<gatha1 line="118">Nīlagehaparicchedaṃ, katvā tasseva so adā;</gatha1>
<gathalast line="119">Katvevaṃ bahudhā puññaṃ, catuttiṃse same mato.</gathalast>
<hangnum line="120" number="40"></hangnum>
<gatha1 line="121">Aggabodhi tato āsi, rājā pubbassa rājino;</gatha1>
<gathalast line="122">Mahallakattānaṃ khudda-nāmena paridīpayuṃ.</gathalast>
<hangnum line="123" number="41"></hangnum>
<gatha1 line="124">So dīpaṃ paripālesi, pubbacārittakovido;</gatha1>
<gathalast line="125">Akāsi ca mahesiṃ so, mātuladhītumattano.</gathalast>
<hangnum line="126" number="42"></hangnum>
<gatha1 line="127">Saṅghabhaddaṃ asiggāhaṃ, kāsi bandhuṃ mahesiyā;</gatha1>
<gathalast line="128">Yathārahamadā ceva, ṭhānantaramanālayo.</gathalast>
<hangnum line="129" number="43"></hangnum>
<gatha1 line="130">Katvā <pageBreak edition="M" number="0.0269" />veḷuvanaṃ rājā, sāgalīnaṃ niyojayī;</gatha1>
<gathalast line="131">Jamburantaragallañca, kāsi mātikapiṭṭhikaṃ.</gathalast>
<hangnum line="132" number="44"></hangnum>
<gatha1 line="133">Rañño tasse’va rajjamhi, kāliṅgesu mahīpati;</gatha1>
<gathalast line="134">Sattānaṃ maraṇaṃ yuddhe, disvā saṃviggamānaso.</gathalast>
<hangnum line="135" number="45"></hangnum>
<gatha1 line="136">Imaṃ dīpamupāgamma, pabbajjā katanicchayo;</gatha1>
<gathalast line="137">Jotipālamhi pabbaji, rājā sakkāsi taṃ ciraṃ.</gathalast>
<hangnum line="138" number="46"></hangnum>
<gatha1 line="139">Padhānaṭhānaṃ tassa’kā, vihāre mattapabbate;</gatha1>
<gathalast line="140">Tassāmacco mahesī ca, tathevā’gamma pabbajuṃ.</gathalast>
<hangnum line="141" number="47"></hangnum>
<gatha1 line="142">Rañño mahesī sutvāna, tassa pabbajjamuttamaṃ;</gatha1>
<gathalast line="143">Sakkaccaṃ tamupaṭṭhāsi, ratanavhañca kārayi.</gathalast>
<hangnum line="144" number="48"></hangnum>
<gatha1 line="145">Adā rājā amaccassa, pācīnakaṇḍarājiyaṃ;</gatha1>
<gathalast line="146">Vettavāsavihārañca, so’dā saṅghassa taṃ yati.</gathalast>
<hangnum line="147" number="49"></hangnum>
<gatha1 line="148">Rājattheremate rājā, socitvā parideviya;</gatha1>
<gathalast line="149">Padhānaṭhānaṃ kāresi, cūḷagallavihārake.</gathalast>
<hangnum line="150" number="50"></hangnum>
<gatha1 line="151">Palaṃnagaragañceva, tassa ṭhānañhi kārayi;</gatha1>
<gathalast line="152">Evaṃ tadatthaṃ puññāni, bahūni’pi mahīpati.</gathalast>
<hangnum line="153" number="51"></hangnum>
<gatha1 line="154">Jotipālita theramhi, tūpārāmamhi cetiyaṃ;</gatha1>
<gathalast line="155">Vandamāne pabhijjitvā, bhāgo taṃ purato pati.</gathalast>
<hangnum line="156" number="52"></hangnum>
<gatha1 line="157">Pakkositvāna rājānaṃ, thero dassesi dukkhito;</gatha1>
<gathalast line="158">Rājā disvāva saṃviggo, kammaṃ paṭṭhapi taṃkhaṇe.</gathalast>
<hangnum line="159" number="53"></hangnum>
<gatha1 line="160">Dakkhiṇakkhakadhātuṃ so, lohapāsādakucchiyaṃ;</gatha1>
<gathalast line="161">Sārakkhaṃ ṭhapayitvāna, rattindivamapūjayi.</gathalast>
<hangnum line="162" number="54"></hangnum>
<gatha1 line="163">Navakamme cirāyante, thūpārāmamhi devatā;</gatha1>
<gathalast line="164">Supinaṃ tassa dassesuṃ, rattimārāmikā viya.</gathalast>
<hangnum line="165" number="55"></hangnum>
<gatha1 line="166">Sace rājā papañceti, kātuṃ dhātugharaṃ mayaṃ;</gatha1>
<gathalast line="167">Dhātuṃ gahetvā gacchāma, yatthatatthā’ti taṃkhaṇe.</gathalast>
<hangnum line="168" number="56"></hangnum>
<gatha1 line="169">Rājā pabuddho saṃviggo, na cireneva kārayi;</gatha1>
<gathalast line="170">Kammaṃ dhātugharesabbaṃ, cittakammādisaññuttaṃ.</gathalast>
<hangnum line="171" number="57"></hangnum>
<gatha1 line="172">Catasso paṭimāyo ca, pallaṅke ca silāmaye;</gatha1>
<gathalast line="173">Hemacchattaṃ silādanta-kammaṃ gehamhi sabbaso.</gathalast>
<hangnum line="174" number="58"></hangnum>
<gatha1 line="175">Mahāmaccādayo’kaṃsu <pageBreak edition="M" number="0.0270" />, karaṇḍānaṃ sataṃ nava;</gatha1>
<gathalast line="176">Devānaṃpiyatissassa, kammañca nikhilaṃ navaṃ.</gathalast>
<hangnum line="177" number="59"></hangnum>
<gatha1 line="178">Sabbussāhena kāretvā, mahāpūjaṃ yathārahaṃ;</gatha1>
<gathalast line="179">Ānetvā lohapāsādā, dhātuṃ sabbādarena so.</gathalast>
<hangnum line="180" number="60"></hangnum>
<gatha1 line="181">Jotipālaṃ mahātheraṃ, sasaṅghaṃ parivāriya;</gatha1>
<gathalast line="182">Parihārena vaḍḍhesi, dhātuṃ dhātukaraṇḍake.</gathalast>
<hangnum line="183" number="61"></hangnum>
<gatha1 line="184">Dhātugehassa pādāsi, laṅkādīpaṃ sahattanā;</gatha1>
<gathalast line="185">Lābhaggāma-madā tassā, rakkhakānaṃ mahesiyā.</gathalast>
<hangnum line="186" number="62"></hangnum>
<gatha1 line="187">Nāgadīpamhi gehañca, rājāyatanadhātuyā;</gatha1>
<gathalast line="188">Uṇṇalomagharañceva, chattamāmalacetiye.</gathalast>
<hangnum line="189" number="63"></hangnum>
<gatha1 line="190">Tattha gāmaṃ vihārassa, yāgudānāya’dāsi ca;</gatha1>
<gathalast line="191">Vihārassa’bhayassā’dā, gāmamaṅgaṇasālakaṃ.</gathalast>
<hangnum line="192" number="64"></hangnum>
<gatha1 line="193">Nāmaṃ katvāna so’kāsi, attano ca mahesiyā;</gatha1>
<gathalast line="194">Dāṭhaggabodhimāvāsaṃ, vihāre atayuttare.</gathalast>
<hangnum line="195" number="65"></hangnum>
<gatha1 line="196">Devī kapālanāgaṃ sā, vihāraṃ sādhukāriya;</gatha1>
<gathalast line="197">Tasse’vādā vihārassa, sampannacatupaccayaṃ.</gathalast>
<hangnum line="198" number="66"></hangnum>
<gatha1 line="199">Gehaṃ jetavane kāsi, rājā rājatacumbaṭaṃ;</gatha1>
<gathalast line="200">Udapānaṃ maṇāpesi, sova bodhigharantike.</gathalast>
<hangnum line="201" number="67"></hangnum>
<gatha1 line="202">Gaṅgātaṭaṃ valāhassaṃ, vāpiṃ giritaṭañcakā;</gatha1>
<gathalast line="203">Mahāpāḷiṃpi vaḍḍhesi, bhatanāvañca kārayi.</gathalast>
<hangnum line="204" number="68"></hangnum>
<gatha1 line="205">Bhikkhūnīnaṃ mahesī ca, bhattavaṃsaṃ samādisi;</gatha1>
<gathalast line="206">Evaṃ puññāni katvā so, divaṃ’gā dasame same.</gathalast>
<hangnum line="207" number="69"></hangnum>
<gatha1 line="208">Evaṃ puññaratā narādhipatayo sampannabhogā gamuṃ;</gatha1>
<gatha2 line="209">Maccusseva vasaṃ tatohi matimā sammā bhavassīdisaṃ;</gatha2>
<gatha2 line="210">Passanto niyamaṃ vihāya vidhinā sabbaṃ bhave saṅgatiṃ;</gatha2>
<gathalast line="211">Nibbānābhimukho careyya dhitimā pabbajjamajjhūpago.</gathalast>
<centered line="212">Sujanappasādasaṃvegatthāya kate mahāvaṃse</centered>
<centered line="213">Dvirājako nāma</centered>
<centered line="214">Ekacattālīsatimo paricchedo.</centered>
</body>
</document>