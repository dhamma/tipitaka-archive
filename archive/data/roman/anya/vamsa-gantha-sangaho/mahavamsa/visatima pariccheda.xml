<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf19.xml</normativeSource>
<archivePath>roman/anya/vamsa-gantha-sangaho/mahavamsa/visatima pariccheda.xml</archivePath>
<title>Vīsatima pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Vīsatima pariccheda</chapter>
<subhead line="2">Theraparinibbānaṃ</subhead>
<hangnum line="3" number="1"></hangnum>
<gatha1 line="4">Aṭṭhārasamhi vassamhi, dhammāsokassa rājino;</gatha1>
<gathalast line="5">Mahāmeghavanārāme, mahābodhi patiṭṭhati.</gathalast>
<hangnum line="6" number="2"></hangnum>
<gatha1 line="7">Tato dvādasame vasse, mahesī tassa rājino;</gatha1>
<gathalast line="8">Piyā asandhīmittā sā, matā sambuddhamāmakā.</gathalast>
<hangnum line="9" number="3"></hangnum>
<gatha1 line="10">Tato catutthe vassamhi, dhammāsoko mahīpati;</gatha1>
<gathalast line="11">Tissarakkha mahesitte, ṭhapesi visamāsayaṃ.</gathalast>
<hangnum line="12" number="4"></hangnum>
<gatha1 line="13">Tato tu tatiye vasse, sābālā rūpamāninī;</gatha1>
<gathalast line="14">‘‘Mayāpi ca ayaṃ rājā, mahābodhiṃ ma māyati’’.</gathalast>
<hangnum line="15" number="5"></hangnum>
<gatha1 line="16">Iti kodhavasaṃ gantvā, attano’nattha kārikā;</gatha1>
<gathalast line="17">Maṇḍukaṇṭakayogena, mahābodhi maghā tayi.</gathalast>
<hangnum line="18" number="6"></hangnum>
<gatha1 line="19">Tato <pageBreak edition="M" number="0.0116" />ca tutthevassamhi, dhammā soko mahāyaso;</gatha1>
<gathalast line="20">Anicca tāva saṃpatto, sattatiṃsasamā ime.</gathalast>
<hangnum line="21" number="7"></hangnum>
<gatha1 line="22">Devānaṃ piyatisso tu, rājā dhammaguṇe rato;</gatha1>
<gathalast line="23">Mahāvihāre navakammaṃ, tathā cetiyapabbate.</gathalast>
<hangnum line="24" number="8"></hangnum>
<gatha1 line="25">Thūpārāme navakammaṃ, niṭṭhāpetvā yathārahaṃ;</gatha1>
<gathalast line="26">Dīpappasādakaṃ theraṃ, pucchi pucchitakovidaṃ.</gathalast>
<hangnum line="27" number="9"></hangnum>
<gatha1 line="28">Kārāpessamahaṃ bhante, vihāresu bahū idha;</gatha1>
<gathalast line="29">Patiṭṭhāpetuṃ thūpesu, kathaṃ lacchāma dhātuyo.</gathalast>
<hangnum line="30" number="10"></hangnum>
<gatha1 line="31">Sambuddhapattaṃ pūretvā, sumanenā’haṭā idha;</gatha1>
<gathalast line="32">Cetiyapabbate rāja, ṭhapitā atthi dhātuyo.</gathalast>
<hangnum line="33" number="11"></hangnum>
<gatha1 line="34">Hatthikkhandhe ṭhapetvā tā, dhātuyo idha āhara;</gatha1>
<gathalast line="35">Iti vutto satherena, tathā āhari dhātuyo.</gathalast>
<hangnum line="36" number="12"></hangnum>
<gatha1 line="37">Vihāre kārayitvāna, ṭhāne yojanayojane;</gatha1>
<gathalast line="38">Dhātuyo tattha thūpesu, nidhāpesi yathārahaṃ.</gathalast>
<hangnum line="39" number="13"></hangnum>
<gatha1 line="40">Sambuddhabhuttapattaṃ tu, rājavatthughare subhe;</gatha1>
<gathalast line="41">Ṭhapayitvāna pūjesi, nānāpūjāhi sabbadā.</gathalast>
<hangnum line="42" number="14"></hangnum>
<gatha1 line="43">Pañcasatehi’ssareti, mahātherassa santike;</gatha1>
<gathalast line="44">Pabbajjavasitaṭhāne, issarasamaṇako ahu.</gathalast>
<hangnum line="45" number="15"></hangnum>
<gatha1 line="46">Pañcasatehi vassehi, mahātherassa santike;</gatha1>
<gathalast line="47">Pabbajjavasitaṭhāne, tathā vassagiri ahu.</gathalast>
<hangnum line="48" number="16"></hangnum>
<gatha1 line="49">Yā yā mahāmahindena, therena vasitā guhā;</gatha1>
<gathalast line="50">Sapabbatavihāresu, sā mahindaguhā ahu.</gathalast>
<hangnum line="51" number="17"></hangnum>
<gatha1 line="52">Mahāvihāraṃ paṭhamaṃ, dutiyaṃ cetiyavhayaṃ;</gatha1>
<gathalast line="53">Thūpārāmaṃ tu tatiyaṃ, thūpapubbaṅgamaṃ subhaṃ.</gathalast>
<hangnum line="54" number="18"></hangnum>
<gatha1 line="55">Catutthaṃ tu mahābodhi-patiṭṭhāpanameva ca;</gatha1>
<gathalast line="56">Thūpaṭhānīyabhūtassa, pañcamaṃ pana sādhukaṃ.</gathalast>
<hangnum line="57" number="19"></hangnum>
<gatha1 line="58">Mahācetiyaṭhānamhi, silāthūpassa cāruno;</gatha1>
<gathalast line="59">Sambuddhagīvādhātussa, patiṭṭhāpanameva ca.</gathalast>
<hangnum line="60" number="20"></hangnum>
<gatha1 line="61">Issarasamaṇaṃ <pageBreak edition="M" number="0.0117" />chaṭṭhaṃ, tissavāpintusattamaṃ;</gatha1>
<gathalast line="62">Aṭṭhamaṃ paṭhamaṃ thūpaṃ, navamaṃ vassagirivhayaṃ.</gathalast>
<hangnum line="63" number="21"></hangnum>
<gatha1 line="64">Upāsikāvhayaṃ rammaṃ, tathā hatthāḷhakavhayaṃ;</gatha1>
<gathalast line="65">Bhikkhunupassake dve’me, bhikkhunī phāsukāraṇā.</gathalast>
<hangnum line="66" number="22"></hangnum>
<gatha1 line="67">Hatthāḷhake osaritvā, bhikkhunīnaṃ upassaye;</gatha1>
<gathalast line="68">Gantvāna bhikkhusaṅghena, bhattaggahaṇakāraṇā.</gathalast>
<hangnum line="69" number="23"></hangnum>
<gatha1 line="70">Hattasālaṃ sūpahāraṃ, mahāpāḷikanāmakaṃ;</gatha1>
<gathalast line="71">Sabbupakaraṇūpetaṃ, sampattaparicārikaṃ.</gathalast>
<hangnum line="72" number="24"></hangnum>
<gatha1 line="73">Tathā bhikkhusahassassa, saparikkhāramuttamaṃ;</gatha1>
<gathalast line="74">Pavāraṇāya dānañca, anuvassakameva ca.</gathalast>
<hangnum line="75" number="25"></hangnum>
<gatha1 line="76">Nāgadīpe jambukola-vihāraṃ ta mhipaṭṭane;</gatha1>
<gathalast line="77">Tissamahāvihārañca, pācīnārāma meva ca.</gathalast>
<hangnum line="78" number="26"></hangnum>
<gatha1 line="79">Iti etāni kammāni, laṃkājanahitatthiko;</gatha1>
<gathalast line="80">Devānaṃpiyatisso so, laṃkindo puññapaññavā.</gathalast>
<hangnum line="81" number="27"></hangnum>
<gatha1 line="82">Paṭhameyeva vassamhi, kārāpesi guṇappiyo;</gatha1>
<gathalast line="83">Yāva jīvantunekāni, puññakammāni ācini.</gathalast>
<hangnum line="84" number="28"></hangnum>
<gatha1 line="85">Ayaṃ dīpo ahu ṭhito, vijite tassa rājino;</gatha1>
<gathalast line="86">Vassāni cattālīsaṃ so, rājā rajjamakārayi.</gathalast>
<hangnum line="87" number="29"></hangnum>
<gatha1 line="88">Tassa’cca ye taṃ kaniṭṭho, uttiyo iti vissuto;</gatha1>
<gathalast line="89">Rājaputto aputtaṃ taṃ, rajjaṃ kāresi sādhukaṃ.</gathalast>
<hangnum line="90" number="30"></hangnum>
<gatha1 line="91">Mahāmahindatthero tu, jinasāsanamuttamaṃ;</gatha1>
<gathalast line="92">Pariyattiṃ paṭipattiṃ, paṭivedhañca sādhukaṃ.</gathalast>
<hangnum line="93" number="31"></hangnum>
<gatha1 line="94">Laṃkādīpamhi dīpetvā, laṃkādīpo mahāgaṇi;</gatha1>
<gathalast line="95">Laṃkāyaso satthu kappo, katvā laṃkāhitaṃ bahuṃ.</gathalast>
<hangnum line="96" number="32"></hangnum>
<gatha1 line="97">Tassa uttiyarājassa, jayavassamhi aṭṭhame;</gatha1>
<gathalast line="98">Antovassaṃ saṭṭhivasso, cetiyapabbate vasaṃ.</gathalast>
<hangnum line="99" number="33"></hangnum>
<gatha1 line="100">Assayujassa māsassa, sukkapakkhaṭhame dine;</gatha1>
<gathalast line="101">Parinibbāyite netaṃ, dinaṃ tannāmakaṃ ahu.</gathalast>
<hangnum line="102" number="34"></hangnum>
<gatha1 line="103">[Nibbutassa <pageBreak edition="M" number="0.0118" />mahindassa, aṭṭhamiyaṃ dine pana,</gatha1>
<gathalast line="104">Tena taṃ divasaṃ nāma, aṭṭhamiyāti sammataṃ.]</gathalast>
<hangnum line="105" number="35"></hangnum>
<gatha1 line="106">Taṃ sutvā uttiyo rājā, sokasallasamappito;</gatha1>
<gathalast line="107">Gantvāna theraṃ vanditvā kanditvā bahudhā bahuṃ.</gathalast>
<hangnum line="108" number="36"></hangnum>
<gatha1 line="109">Āsittagandhatelāya, bahuṃ sovaṇṇadoṇiyā;</gatha1>
<gathalast line="110">Theradebhaṃ khipāpetvā, taṃ doṇiṃ sādhuphussitaṃ.</gathalast>
<hangnum line="111" number="37"></hangnum>
<gatha1 line="112">Sovaṇṇakūṭāgāramhi, ṭhapāpetvā alaṅkate;</gatha1>
<gathalast line="113">Kūṭāgāraṃ gāhayitvā, kārento sādhukīḷitaṃ.</gathalast>
<hangnum line="114" number="38"></hangnum>
<gatha1 line="115">Mahatā ca janoghena, āgatenatato tato;</gatha1>
<gathalast line="116">Mahatā ca baloghena, kārento pūjanāvidhiṃ.</gathalast>
<hangnum line="117" number="39"></hangnum>
<gatha1 line="118">Alaṅkatena maggena, bahudhā’laṅkataṃ puraṃ;</gatha1>
<gathalast line="119">Ānayitvāna nagare, cāretvā rājavīthiyo.</gathalast>
<hangnum line="120" number="40"></hangnum>
<gatha1 line="121">Mahāvihāraṃ ānetvā, ettha pañhambamāḷake;</gatha1>
<gathalast line="122">Kuṭāgāraṃ ṭhapāpetvā, sattāhaṃ so mahīpati.</gathalast>
<hangnum line="123" number="41"></hangnum>
<gatha1 line="124">Toraṇaddhajapupphehi, gandhapuṇṇaghaṭehi ca;</gatha1>
<gathalast line="125">Vihārañca samantā ca, maṇḍihaṃ yojanattayaṃ.</gathalast>
<hangnum line="126" number="42"></hangnum>
<gatha1 line="127">Ahu rājānubhāvena, dīpantu sakalaṃ pana;</gatha1>
<gathalast line="128">Ānubhāvena devānaṃ, tathevā’laṅkataṃ ahu.</gathalast>
<hangnum line="129" number="43"></hangnum>
<gatha1 line="130">Nānāpūjaṃ kārayitvā, sattāhaṃ so mahīpati;</gatha1>
<gathalast line="131">Puratthimadisābhāge, therānaṃ baddhamāḷake.</gathalast>
<hangnum line="132" number="44"></hangnum>
<gatha1 line="133">Kāretvā gandhacitakaṃ, mahāthūpaṃ padakkhiṇaṃ;</gatha1>
<gathalast line="134">Karonto tattha netvā taṃ, kūṭāgāraṃ manoramaṃ.</gathalast>
<hangnum line="135" number="45"></hangnum>
<gatha1 line="136">Citakamhi ṭhapāpetvā, sakkāraṃ antimaṃ akā;</gatha1>
<gathalast line="137">Cetiyañcettha kāresi, gāhā petvāna dhātuyo.</gathalast>
<hangnum line="138" number="46"></hangnum>
<gatha1 line="139">Upaḍḍhadhātuṃ <pageBreak edition="M" number="0.0119" />gāhetvā, cetiye pabbatepi ca;</gatha1>
<gathalast line="140">Sabbesu ca vihāresu, thūpe kāresi khattiyo.</gathalast>
<hangnum line="141" number="47"></hangnum>
<gatha1 line="142">Isino dehanikkhepa-kataṭhānañhi tassa taṃ;</gatha1>
<gathalast line="143">Vuccate bahumānena, isibhūmaṅganaṃ iti.</gathalast>
<hangnum line="144" number="48"></hangnum>
<gatha1 line="145">Tato pabhutya’riyānaṃ, samantā yojanattaye;</gatha1>
<gathalast line="146">Sarīraṃ āharitvāna, tamhi desamhi ḍayhati.</gathalast>
<hangnum line="147" number="49"></hangnum>
<gatha1 line="148">Saṅghamittā mahātherī, mahā’bhiññā mahāmatī;</gatha1>
<gathalast line="149">Katvā sāsanakiccāni, tathā lokahitaṃ bahuṃ.</gathalast>
<hangnum line="150" number="50"></hangnum>
<gatha1 line="151">Ekūnasaṭṭhivassā sā, uttiyasse’va rājino;</gatha1>
<gathalast line="152">Vassamhi navame kheme, hatthāḷhakaupassaye.</gathalast>
<hangnum line="153" number="51"></hangnum>
<gatha1 line="154">Vasantī parinibbāyī, rājā tassāpi kārayi;</gatha1>
<gathalast line="155">Therassa viya sattāhaṃ, pūjāsakkāra muttamaṃ.</gathalast>
<hangnum line="156" number="52"></hangnum>
<gatha1 line="157">Sabbā alaṅkatā laṃkā, therassa viya āsi ca;</gatha1>
<gathalast line="158">Kūṭāgāragataṃ theri-dehaṃ sattadinaccaye.</gathalast>
<hangnum line="159" number="53"></hangnum>
<gatha1 line="160">Nikkhāmetvāna nagaraṃ, thūparāma puratthato;</gatha1>
<gathalast line="161">Cittasālā samīpamhi, mahābodhipa dassaye.</gathalast>
<hangnum line="162" number="54"></hangnum>
<gatha1 line="163">Theriyā vuṭṭhaṭhānamhi, aggikicca makārayi;</gatha1>
<gathalast line="164">Thūpañca tattha kāresi, uttiyo so mahīpati.</gathalast>
<hangnum line="165" number="55"></hangnum>
<gatha1 line="166">Pañcāpi te mahātherā, therāriṭṭhādayopi ca;</gatha1>
<gathalast line="167">Tathā’neka sahassāni, bhikkhu khīṇāsavāpi ca.</gathalast>
<hangnum line="168" number="56"></hangnum>
<gatha1 line="169">Saṅghamittā pabhutiyo, tā ca dvādasatheriyo;</gatha1>
<gathalast line="170">Khīṇāsavā bhikkhuniyo, sahassāni bahūni ca.</gathalast>
<hangnum line="171" number="57"></hangnum>
<gatha1 line="172">Bahussutā mahāpaññā, vinayādijānāgamaṃ;</gatha1>
<gathalast line="173">Jotayitvāna kālena, payātā’niccatāvasaṃ.</gathalast>
<hangnum line="174" number="58"></hangnum>
<gatha1 line="175">Dasavassāni so rājā, rajjaṃ kāresi uttiyo;</gatha1>
<gathalast line="176">Evaṃ aniccatā esā, sabbalokavināsinī.</gathalast>
<hangnum line="177" number="59"></hangnum>
<gatha1 line="178">Taṃ <pageBreak edition="M" number="0.0120" />etaṃ atisāhasaṃ atibalaṃ na vāriyaṃ naro;</gatha1>
<gatha2 line="179">Jānantopi aniccataṃ bhavagate nibbindateneva ca;</gatha2>
<gatha3 line="180">Nibbindo viratiṃ ratiṃ na kurute pāpehi puññehi ca;</gatha3>
<gathalast line="181">Tasse’sāatimohajālabalatājānampi sammuyhatīti.</gathalast>
<centered line="182">Sujanappasādasaṃvegatthāya kate mahāvaṃse</centered>
<centered line="183">Theraparinibbānaṃ nāma</centered>
<centered line="184">Vīsatimo paricchedo.</centered>
</body>
</document>