<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0703n.nrf33.xml</normativeSource>
    <archivePath>roman/anya/vamsa-gantha-sangaho/mahavamsa/catuttimsatima pariccheda.xml</archivePath>
    <baseFileName>catuttimsatima pariccheda</baseFileName>
    <titlePath>Catuttiṃsatima pariccheda - Mahāvaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Catuttiṃsatima pariccheda</chapter>
    <subhead line="2">Ekādasarājadīpano</subhead>
    <hangnum line="3" number="1"></hangnum>
    <gatha1 line="4"> Tadaccaye mahācūlī-mahātisso akārayi;</gatha1>
    <gathalast line="5">Rajjaṃ cuddasavassāni, dhammena ca samena ca.</gathalast>
    <hangnum line="6" number="2"></hangnum>
    <gatha1 line="7"> Sahatthena kataṃ dānaṃ, so sutvāna mahapphalaṃ;</gatha1>
    <gathalast line="8">Paṭhameyeva vassamhi, gantvā aññātavesavā.</gathalast>
    <hangnum line="9" number="3"></hangnum>
    <gatha1 line="10"> Katvāna sālilavanaṃ, laddhāya bhatiyā tato;</gatha1>
    <gathalast line="11">Piṇḍapātaṃ mahāsumma-therassā’dā mahīpati.</gathalast>
    <hangnum line="12" number="4"></hangnum>
    <gatha1 line="13"> Soṇṇagirimhi puna so, tīṇivassāni khattiyo;</gatha1>
    <gathalast line="14">Guḷayantamhi katvāna, bhatiṃladdhā guḷe tato.</gathalast>
    <hangnum line="15" number="5"></hangnum>
    <gatha1 line="16"> Te guḷe āharāpetvā, puraṃ āgamma bhūpati;</gatha1>
    <gathalast line="17">Bhikkhusaṅghassa pādāsi, mahādānaṃ mahīpati.</gathalast>
    <hangnum line="18" number="6"></hangnum>
    <gatha1 line="19"> Tiṃsabhikkhusahassassa, adā acchādanāni ca;</gatha1>
    <gathalast line="20">Dvādasannaṃ sahassānaṃ, bhikkhūnīnaṃ tatheva ca.</gathalast>
    <hangnum line="21" number="7"></hangnum>
    <gatha1 line="22"> Kārayitvā <pageBreak edition="M" number="0.0201" /> mahīpālo, vihāraṃ suppatiṭṭhitaṃ;</gatha1>
    <gathalast line="23">Saṭṭhibhikkhu sahassassa, ticīvaramadāpayi.</gathalast>
    <hangnum line="24" number="8"></hangnum>
    <gatha1 line="25"> Tiṃsa sahassa saṅkhānaṃ, bhikkhunīnañca dāpayi;</gatha1>
    <gathalast line="26">Maṇḍavāpi vihāraṃ so, tathā abhayagallakaṃ.</gathalast>
    <hangnum line="27" number="9"></hangnum>
    <gatha1 line="28"> Vaṅgupaṭṭaṅgagallañca, dīghabāhukagallakaṃ;</gatha1>
    <gathalast line="29">Vālagāma vihārañca, rājā soyeva kārayi.</gathalast>
    <hangnum line="30" number="10"></hangnum>
    <gatha1 line="31"> Evaṃ saddhāya so rājā, katvā puññāninekadhā;</gatha1>
    <gathalast line="32">Catuddasannaṃ vassānaṃ, accayena divaṃ agā.</gathalast>
    <hangnum line="33" number="11"></hangnum>
    <gatha1 line="34"> Vaṭṭagāmaṇino putto, coranāgoti vissuto;</gatha1>
    <gathalast line="35">Mahācūḷissarajjamhi, coro hutvā caritadā.</gathalast>
    <hangnum line="36" number="12"></hangnum>
    <gatha1 line="37"> Mahācūḷe uparate, rajjaṃ kārayi āgato;</gatha1>
    <gathalast line="38">Attano corakāle so, nivāsaṃ yesunālabhi.</gathalast>
    <hangnum line="39" number="13"></hangnum>
    <gatha1 line="40"> Aṭṭharasavihāre te, viddhaṃsāpesi dummati;</gatha1>
    <gathalast line="41">Rajjaṃ dvādasavassāni, coranāgo akārayi.</gathalast>
    <hangnum line="42" number="14"></hangnum>
    <gatha1 line="43"> Lokantarika nirayaṃ, pāposoupapajjatha;</gatha1>
    <gathalast line="44">Tadaccaye mahācūḷhi-rañño putto akārayi.</gathalast>
    <hangnum line="45" number="15"></hangnum>
    <gatha1 line="46"> Rajjaṃ tīṇeva vassāni, rājātisso’ti vissuto;</gatha1>
    <gathalast line="47">Coranāgassa devītu, vīsamaṃ vīsamānulā.</gathalast>
    <hangnum line="48" number="16"></hangnum>
    <gatha1 line="49"> Vīsaṃ datvāna māresi, balattherattamānasā;</gatha1>
    <gathalast line="50">Tasmiṃyevabalatthesā, anulārattamānasā.</gathalast>
    <hangnum line="51" number="17"></hangnum>
    <gatha1 line="52"> Tissaṃ vīsenaghātetvā, tassa rajjamadāsisā;</gatha1>
    <gathalast line="53">Sīvo nāma balatthoso, jeṭṭhadovāriko tahiṃ.</gathalast>
    <hangnum line="54" number="18"></hangnum>
    <gatha1 line="55"> Katvā mahesiṃ anulaṃ, vassaṃ māsadvayā’cikaṃ;</gatha1>
    <gathalast line="56">Rajjaṃ kāresi nagare, vaṭuke damiḷe’nulā.</gathalast>
    <hangnum line="57" number="19"></hangnum>
    <gatha1 line="58"> Rattā vīsena taṃ hantvā, vaṭuke rajjamappayi;</gatha1>
    <gathalast line="59">Vaṭuko damiḷo so hi, pure nagaravaḍḍhakī.</gathalast>
    <hangnum line="60" number="20"></hangnum>
    <gatha1 line="61"> Mahesiṃ anulaṃ katvā, vassaṃ māsadvayādhikaṃ;</gatha1>
    <gathalast line="62">Rajjaṃ kāresi nagare, anulā tattha āgataṃ.</gathalast>
    <hangnum line="63" number="21"></hangnum>
    <gatha1 line="64"> Passitvā dārubhatikaṃ, tasmiṃ sārattamānasā;</gatha1>
    <gathalast line="65">Hantvā visena vaṭukaṃ, tassa rajjaṃ samappayi.</gathalast>
    <hangnum line="66" number="22"></hangnum>
    <gatha1 line="67"> Dārubhatikatisso <pageBreak edition="M" number="0.0202" /> so, mahesiṃ kariyānulaṃ;</gatha1>
    <gathalast line="68">Ekamāsādhikaṃ vassaṃ, pure rajjamakārayi.</gathalast>
    <hangnum line="69" number="23"></hangnum>
    <gatha1 line="70"> Kāresi so pokkharaṇiṃ, mahāmeghavane lahuṃ;</gatha1>
    <gathalast line="71">Nilīye nāma damiḷe, sā purohitabrāhmaṇe.</gathalast>
    <hangnum line="72" number="24"></hangnum>
    <gatha1 line="73"> Rāgena rattā anulā, tena saṃvāsakāminī;</gatha1>
    <gathalast line="74">Dārubhatikatissaṃtaṃ, vīsaṃ datvāna ghātiya.</gathalast>
    <hangnum line="75" number="25"></hangnum>
    <gatha1 line="76"> Nilīyassa adā rajjaṃ, sopi nilīyabrāhmaṇo;</gatha1>
    <gathalast line="77">Taṃ mahesiṃ karitvāna, niccaṃ tāya upaṭṭhito.</gathalast>
    <hangnum line="78" number="26"></hangnum>
    <gatha1 line="79"> Rajjaṃ kāresi chammāsaṃ, anurādhapure idha;</gatha1>
    <gathalast line="80">Dvattiṃsāya balatthehi, vatthukāmā yathāruciṃ.</gathalast>
    <hangnum line="81" number="27"></hangnum>
    <gatha1 line="82"> Vīsena taṃ ghātayitvā, nilīyaṃ khattiyānulā;</gatha1>
    <gathalast line="83">Rajjaṃ sā anulādevī, catumāsamakārayi.</gathalast>
    <hangnum line="84" number="28"></hangnum>
    <gatha1 line="85"> Mahācūḷikarājassa, putto dutiyako pana;</gatha1>
    <gathalast line="86">Kūṭakaṇṇatisso nāma, bhīto so’nuladeviyā.</gathalast>
    <hangnum line="87" number="29"></hangnum>
    <gatha1 line="88"> Palāyitvā pabbajitvā, kāle pattabalo idha;</gatha1>
    <gathalast line="89">Āgantvā ghātayitvā, taṃ anulaṃ duṭṭhamānasaṃ.</gathalast>
    <hangnum line="90" number="30"></hangnum>
    <gatha1 line="91"> Rajjaṃ kāresi dvāvīsaṃ, vassāni manujādhipo;</gatha1>
    <gathalast line="92">Mahāuposathāgāraṃ, akā cetiyapabbate.</gathalast>
    <hangnum line="93" number="31"></hangnum>
    <gatha1 line="94"> Gharassa tassa purato, silāthūpamakārayi;</gatha1>
    <gathalast line="95">Bodhiṃ ropesi tattheva, sova cetiyepabbate.</gathalast>
    <hangnum line="96" number="32"></hangnum>
    <gatha1 line="97"> Pelagāmavihārañca, antaragaṅgāya kārayi;</gatha1>
    <gathalast line="98">Tattheva vaṇṇakaṃ nāma, mahāmātikameva ca.</gathalast>
    <hangnum line="99" number="33"></hangnum>
    <gatha1 line="100"> Ambaduggamahāvāpiṃ, bhayoluppalameva ca;</gatha1>
    <gathalast line="101">Sattahatthuccapākāraṃ, purassa parikhaṃ tathā.</gathalast>
    <hangnum line="102" number="34"></hangnum>
    <gatha1 line="103"> Mahāvatthumhi anulaṃ, jhāpayitvā asaññataṃ;</gatha1>
    <gathalast line="104">Apanīya tato thokaṃ, mahāvatthumakārayi.</gathalast>
    <hangnum line="105" number="35"></hangnum>
    <gatha1 line="106"> Padumassaravanuyyānaṃ, nagareyeva kārayi;</gatha1>
    <gathalast line="107">Matā’ssa dante dhovitvā, pabbaji jinasāsane.</gathalast>
    <hangnum line="108" number="36"></hangnum>
    <gatha1 line="109"> Kulasantake <pageBreak edition="M" number="0.0203" /> gharaṭṭhāne, mātubhikkhunupassayaṃ;</gatha1>
    <gathalast line="110">Kāresi dantagehanti, vissato āsi tena so.</gathalast>
    <hangnum line="111" number="37"></hangnum>
    <gatha1 line="112"> Tadaccaye tassa putto, nāmako bhātikābhayo;</gatha1>
    <gathalast line="113">Aṭṭhavīsativassāni, rajjaṃ kāresi khattiyo.</gathalast>
    <hangnum line="114" number="38"></hangnum>
    <gatha1 line="115"> Mahādāṭṭhikarājassa, bhātikattāmahīpati;</gatha1>
    <gathalast line="116">Dīpe ‘‘bhātikarājā’’ti, pākaṭo āsi dhammiko.</gathalast>
    <hangnum line="117" number="39"></hangnum>
    <gatha1 line="118"> Kāresi lohapāsāde, paṭisaṅkhārametthaso;</gatha1>
    <gathalast line="119">Mahāthūpe vedikā dve, thūpavhe’posathavhayaṃ.</gathalast>
    <hangnum line="120" number="40"></hangnum>
    <gatha1 line="121"> Attano balimujjhitvā, nagarassa samantato;</gatha1>
    <gathalast line="122">Ropāpetvā yojanamhi, sumanāna’jjukāni ca.</gathalast>
    <hangnum line="123" number="41"></hangnum>
    <gatha1 line="124"> Pādavecikato yāva, dhuracchattānarādhipo;</gatha1>
    <gathalast line="125">Caturaṅgalabahalena, gandhena urucetiyaṃ.</gathalast>
    <hangnum line="126" number="42"></hangnum>
    <gatha1 line="127"> Limpāpetvāna pupphāni, vaṇṭehi tattha sādhukaṃ;</gatha1>
    <gathalast line="128">Nivesitvāna koresi, thūpaṃ mālāgulopamaṃ.</gathalast>
    <hangnum line="129" number="43"></hangnum>
    <gatha1 line="130"> Punadvaṅgulabahalāya, manosilāya cetiyaṃ;</gatha1>
    <gathalast line="131">Limpāpetvāna kāresi, tatheva kusumācitaṃ.</gathalast>
    <hangnum line="132" number="44"></hangnum>
    <gatha1 line="133"> Puna sopānato yāva, dhuracchattāva cetiyaṃ;</gatha1>
    <gathalast line="134">Pupphehi okirāpetvā, chādesi puppharāsino.</gathalast>
    <hangnum line="135" number="45"></hangnum>
    <gatha1 line="136"> Uṭṭhāpetvāna yantehi, jalaṃ abhayavāpito;</gatha1>
    <gathalast line="137">Jalehi thūpaṃ sevanto, balapūjamakārayi.</gathalast>
    <hangnum line="138" number="46"></hangnum>
    <gatha1 line="139"> Sakaṭasatena muttānaṃ, saddhiṃ telena sādhukaṃ;</gatha1>
    <gathalast line="140">Maddāpetvā sudhāpiṇḍaṃ, sudhākammamakārayi.</gathalast>
    <hangnum line="141" number="47"></hangnum>
    <gatha1 line="142"> Pavālajālaṃ kāretvā, taṃ khipāpiya cetiye;</gatha1>
    <gathalast line="143">Sovaṇṇāni padumāni, cakkamattāni sandhisu.</gathalast>
    <hangnum line="144" number="48"></hangnum>
    <gatha1 line="145"> Laggāpetvā tato muttā-kalāpe yāva heṭṭhimā;</gatha1>
    <gathalast line="146">Padumā’lambayitvāna, mahāthūpamapūjayi.</gathalast>
    <hangnum line="147" number="49"></hangnum>
    <gatha1 line="148"> Gaṇasajjhāyasaddaṃ <pageBreak edition="M" number="0.0204" /> so, dhātugabbhamhitādini;</gatha1>
    <gathalast line="149">Sutvā ‘‘adisvā taṃnā’haṃ, vuṭṭhahissanti nicchito.</gathalast>
    <hangnum line="150" number="50"></hangnum>
    <gatha1 line="151"> Pācinādikamūlamhi, anāhāro nipajjatha;</gatha1>
    <gathalast line="152">Therā dvāraṃ māpayitvā, dhātugabbhaṃ nayiṃsu taṃ.</gathalast>
    <hangnum line="153" number="51"></hangnum>
    <gatha1 line="154"> Dhātugabbhavibhūtiṃso, sabbaṃ disvā mahīpati;</gatha1>
    <gathalast line="155">Nikkhanto tādiseheva, pottharūpehi pūjayi.</gathalast>
    <hangnum line="156" number="52"></hangnum>
    <gatha1 line="157"> Madhugandhehi gandhehi, ghaṭehi sarasehi ca;</gatha1>
    <gathalast line="158">Añjanaharitālehi, tathāmanosilāhi ca.</gathalast>
    <hangnum line="159" number="53"></hangnum>
    <gatha1 line="160"> Manosilāsu vassena, bhassitvā cetiyaṅgaṇe;</gatha1>
    <gathalast line="161">Ṭhitāsu gopphamattāsu, racite pu’ppalehi ca.</gathalast>
    <hangnum line="162" number="54"></hangnum>
    <gatha1 line="163"> Thūpaṅgaṇamhi sakale, purite gandhakaddame;</gatha1>
    <gathalast line="164">Cittakilañjachiddesu, racite pu’ppalehi ca.</gathalast>
    <hangnum line="165" number="55"></hangnum>
    <gatha1 line="166"> Vārayitvā vārimaggaṃ, tatheva purite ghaṭe;</gatha1>
    <gathalast line="167">Dīpavaṭṭihi nekāni, katavaṭṭisikhāhi ca.</gathalast>
    <hangnum line="168" number="56"></hangnum>
    <gatha1 line="169"> Madhukatelamhi tathā, tilatele tatheva ca;</gatha1>
    <gathalast line="170">Tatheva paṭṭavaṭṭīnaṃ, su bahūhi sikhāhi ca.</gathalast>
    <hangnum line="171" number="57"></hangnum>
    <gatha1 line="172"> Yathāvuttehi etehi, mahāthūpassa khattiyo;</gatha1>
    <gathalast line="173">Sattakkhattuṃ sattakkhattuṃ, pūjā’kāsi visuṃ visuṃ.</gathalast>
    <hangnum line="174" number="58"></hangnum>
    <gatha1 line="175"> Anuvassañca niyataṃ, sudhāmaṅgalamuttamaṃ;</gatha1>
    <gathalast line="176">Bodhisinānapūjā ca, tatheva urubodhiyā.</gathalast>
    <hangnum line="177" number="59"></hangnum>
    <gatha1 line="178"> Mahāvesākha pūjā ca, uḷārā aṭṭhavīsati;</gatha1>
    <gathalast line="179">Caturāsīti sahassāni, pūjā ca anuḷārikā.</gathalast>
    <hangnum line="180" number="60"></hangnum>
    <gatha1 line="181"> Vividhaṃ naṭanaccañca, nānātūriyavāditaṃ;</gatha1>
    <gathalast line="182">Mahāthūpe mahāpūjaṃ, saddhānunno akārayi.</gathalast>
    <hangnum line="183" number="61"></hangnum>
    <gatha1 line="184"> Divasassa ca tikkhattuṃ, buddhuppaṭṭhānamāgamā;</gatha1>
    <gathalast line="185">Dvikkhattuṃ, pupphabheriñca, niyataṃ so akārayi.</gathalast>
    <hangnum line="186" number="62"></hangnum>
    <gatha1 line="187"> Niyatañcanadānañca, pavāraṇādānameva ca;</gatha1>
    <gathalast line="188">Telaphāṇitavatthādi-parikkhāraṃ samaṇārahaṃ.</gathalast>
    <hangnum line="189" number="63"></hangnum>
    <gatha1 line="190"> Bahuṃ <pageBreak edition="M" number="0.0205" /> pādāsi saṅghassa, cetiyakhettameva ca;</gatha1>
    <gathalast line="191">Cetiye parikammatthaṃ, adāsi tattha khattiyo.</gathalast>
    <hangnum line="192" number="64"></hangnum>
    <gatha1 line="193"> Sadā bhikkhusahassassa, vihāre cetiyapabbate;</gatha1>
    <gathalast line="194">Salākavattabhattañca, so dāpesi ca bhūpati.</gathalast>
    <hangnum line="195" number="65"></hangnum>
    <gatha1 line="196"> Cintāmaṇimucelavhe, upaṭṭhānattaye ca so;</gatha1>
    <gathalast line="197">Tathā padumaghare chatta-pāsāde ca manorame.</gathalast>
    <hangnum line="198" number="66"></hangnum>
    <gatha1 line="199"> Bhojento pañcaṭhānamhi, bhikkhūganthadhure yute;</gatha1>
    <gathalast line="200">Paccayehi upaṭṭhāsi, sadā dhamme sagāravo.</gathalast>
    <hangnum line="201" number="67"></hangnum>
    <gatha1 line="202"> Porāṇarājaniyātaṃ, yaṃkiñci sāsanassitaṃ;</gatha1>
    <gathalast line="203">Akāsi puññakammaṃso, sabbaṃ bhātikabhūpati.</gathalast>
    <hangnum line="204" number="68"></hangnum>
    <gatha1 line="205"> Tassa bhābhakarājassa, accaye taṃ kaniṭṭhako;</gatha1>
    <gathalast line="206">Mahādāṭhimahānāga-nāmo rajjamakārayi.</gathalast>
    <hangnum line="207" number="69"></hangnum>
    <gatha1 line="208"> Dvādasaṃyeva vassāni, nānāpuññaparāyano;</gatha1>
    <gathalast line="209">Mahāthūpamhi kiñjakkha- pāsāṇe attharāpayi.</gathalast>
    <hangnum line="210" number="70"></hangnum>
    <gatha1 line="211"> Vālikāmariyādañca, kāresi vitthataṅgaṇaṃ;</gatha1>
    <gathalast line="212">Dīpe sabbavihāresu, dhammāsanamadāpayi.</gathalast>
    <hangnum line="213" number="71"></hangnum>
    <gatha1 line="214"> Ambatthala mahāthūpaṃ, kārāpesi mahīpati;</gatha1>
    <gathalast line="215">Ca yeaniṭṭhamānamhi, saritvā munino guṇaṃ.</gathalast>
    <hangnum line="216" number="72"></hangnum>
    <gatha1 line="217"> Cajitvāna sakaṃ pāṇaṃ, nipajjitvā sayaṃ tahiṃ;</gatha1>
    <gathalast line="218">Ṭhapayitvā cayaṃ tassa, niṭṭhāpetvāna cetiyaṃ.</gathalast>
    <hangnum line="219" number="73"></hangnum>
    <gatha1 line="220"> Catudvāre ṭhapāpesi, caturo ratanagghike;</gatha1>
    <gathalast line="221">Susippikehi suvibhatte, nānāratanajotite.</gathalast>
    <hangnum line="222" number="74"></hangnum>
    <gatha1 line="223"> Cetiye paṭimocetvā, nānāratanakañcukaṃ;</gatha1>
    <gathalast line="224">Kañcana bubbulañcettha, muttolambañca dāpayi.</gathalast>
    <hangnum line="225" number="75"></hangnum>
    <gatha1 line="226"> Cetiya pabbatāvaṭṭe, alaṅkariya yojanaṃ;</gatha1>
    <gathalast line="227">Yojāpetvā catudvāraṃ, samantā cāruvīthikaṃ.</gathalast>
    <hangnum line="228" number="76"></hangnum>
    <gatha1 line="229"> Vīthiyā ubhato passe, āpaṇāni pasāriya;</gatha1>
    <gathalast line="230">Dhajagghika to raṇāni, maṇḍayitvā tahiṃ tahiṃ.</gathalast>
    <hangnum line="231" number="77"></hangnum>
    <gatha1 line="232"> Dīpamālā <pageBreak edition="M" number="0.0206" /> samujjotaṃ, kārayitvā samantato;</gatha1>
    <gathalast line="233">Naṭanaccāni gītāni, vāditāni ca kārayi.</gathalast>
    <hangnum line="234" number="78"></hangnum>
    <gatha1 line="235"> Magge kadambanadito, yāvacetiya pabbatā;</gatha1>
    <gathalast line="236">Gantuṃ dhotehi pādehi, kārayi’ttharaṇatthataṃ.</gathalast>
    <hangnum line="237" number="79"></hangnum>
    <gatha1 line="238"> Sanaccagītavādehi, samajjamakaruṃ tahiṃ;</gatha1>
    <gathalast line="239">Nagarassa catudvāre, mahā dānañca dāpayi.</gathalast>
    <hangnum line="240" number="80"></hangnum>
    <gatha1 line="241"> Akāsi sakale dīpe, dīpamālānirantaraṃ;</gatha1>
    <gathalast line="242">Salilepi samuddassa, samantā yojanantare.</gathalast>
    <hangnum line="243" number="81"></hangnum>
    <gatha1 line="244"> Cetiyassa mahetena, pūjā sā kāritā subhā;</gatha1>
    <gathalast line="245">Giribhaṇḍā mahāpūjā, uḷārā vuccate idha.</gathalast>
    <hangnum line="246" number="82"></hangnum>
    <gatha1 line="247"> Samāgatānaṃ bhikkhūnaṃ, tasmiṃ pūjā samāgame;</gatha1>
    <gathalast line="248">Dānaṃ aṭṭhasu ṭhānesu, ṭhapāpetvā mahīpati.</gathalast>
    <hangnum line="249" number="83"></hangnum>
    <gatha1 line="250"> Tāḷayitvāna tatraṭṭhā, aṭṭhasovaṇṇabheriyo;</gatha1>
    <gathalast line="251">Catuvīsasahassānaṃ, mahādānaṃ pavattayi.</gathalast>
    <hangnum line="252" number="84"></hangnum>
    <gatha1 line="253"> Chacīvarāni pādāsi, bandhamokkhañca kārayi;</gatha1>
    <gathalast line="254">Catudvārenvāpitehi, sadā kammamakārayi.</gathalast>
    <hangnum line="255" number="85"></hangnum>
    <gatha1 line="256"> Pubbarājūhi ṭhapitaṃ, bhātaraṃ ṭhapitaṃ tathā;</gatha1>
    <gathalast line="257">Puññakammaṃ ahāpetvā, sabbaṃ kārayibhūpati.</gathalast>
    <hangnum line="258" number="86"></hangnum>
    <gatha1 line="259"> Attānaṃ deviṃputte dve, hatthiṃ assañca maṅgalaṃ;</gatha1>
    <gathalast line="260">Vāriyanto’pi saṅghena, saṅghassā’dāsi bhūpati.</gathalast>
    <hangnum line="261" number="87"></hangnum>
    <gatha1 line="262"> Chasata sahassagghakaṃ, bhikkhusaṅghassa so adā;</gatha1>
    <gathalast line="263">Satasahassagghanakaṃ, bhikkhūnīnaṃ gaṇassa tu.</gathalast>
    <hangnum line="264" number="88"></hangnum>
    <gatha1 line="265"> Datvāna kappiyaṃ bhaṇḍaṃ, vividhaṃ vidhikovido;</gatha1>
    <gathalast line="266">Attānañca’va sese ca, saṅghato abhinīhari.</gathalast>
    <hangnum line="267" number="89"></hangnum>
    <gatha1 line="268"> Kālāyana kaṇṇikamhi, maṇināga pabbatavhayaṃ;</gatha1>
    <gathalast line="269">Vihārañca kaḷavhayaṃ, kāresi manujādhipo.</gathalast>
    <hangnum line="270" number="90"></hangnum>
    <gatha1 line="271"> Kubu <pageBreak edition="M" number="0.0207" /> bandhanadītīre, samuddavihārameva ca;</gatha1>
    <gathalast line="272">Huvāvakaṇṇike cūḷa, nagapabbatasavhayaṃ.</gathalast>
    <hangnum line="273" number="91"></hangnum>
    <gatha1 line="274"> Pāsāṇadīpakavhamhi, vihāre kārite sayaṃ;</gatha1>
    <gathalast line="275">Pāniyaṃ upanitassa, sāmaṇerassa khattiyo.</gathalast>
    <hangnum line="276" number="92"></hangnum>
    <gatha1 line="277"> Upacāre pasīditvā, samantā aṭṭhayojanaṃ;</gatha1>
    <gathalast line="278">Saṅghabhogamadātassa, vihārassa mahīpati.</gathalast>
    <hangnum line="279" number="93"></hangnum>
    <gatha1 line="280"> Maṇḍavāpi vihāre ca, sāmaṇerassa khattiyo;</gatha1>
    <gathalast line="281">Tuṭṭho vihāraṃ dāpesi, saṅghe bhogaṃ tatheva so.</gathalast>
    <hangnum line="282" number="94"></hangnum>
    <gatha1 line="283"> Iti vibhavamanappaṃ sādhupaññā labhitvā,</gatha1>
    <gatha2 line="284">Vigatamadapamādācatta kāmapasaṅgā;</gatha2>
    <gatha3 line="285">Akariyajanakhedaṃ puññakammābhirāmā,</gatha3>
    <gathalast line="286">Vipulavividhapuññaṃ suppannākarontīti.</gathalast>
    <centered line="287">Sujanappasādasaṃvegatthāya kate mahāvaṃse</centered>
    <centered line="288">Ekādasarājadīpano nāma</centered>
    <centered line="289">Catuttiṃsatimo paricchedo.</centered>
  </content>
</document>