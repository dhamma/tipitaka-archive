<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0703n.nrf25.xml</normativeSource>
    <archivePath>roman/anya/vamsa-gantha-sangaho/mahavamsa/chabbisatima pariccheda.xml</archivePath>
    <baseFileName>chabbisatima pariccheda</baseFileName>
    <titlePath>Chabbīsatima pariccheda - Mahāvaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Chabbīsatima pariccheda</chapter>
    <subhead line="2">Maricavaṭṭikavihāramaho</subhead>
    <hangnum line="3" number="1"></hangnum>
    <gatha1 line="4"> Ekacchattaṃ <pageBreak edition="M" number="0.0152" /> karitvāna, laṃkārajjaṃ mahāyaso;</gatha1>
    <gathalast line="5">Nānantaraṃ saṃvidahi, yodhānaṃ so yathārahaṃ.</gathalast>
    <hangnum line="6" number="2"></hangnum>
    <gatha1 line="7"> Theraputtābhayo yodho, diyyamānaṃ na icchitaṃ;</gatha1>
    <gathalast line="8">Pucchitova kimatthanti, yuddhamatthīti abravi.</gathalast>
    <hangnum line="9" number="3"></hangnum>
    <gatha1 line="10"> Ekarajje kate yuddhaṃ, kināmattīti pucchito;</gatha1>
    <gathalast line="11">Yuddhaṃ kilesa corehi, karissāmi sudujjayaṃ.</gathalast>
    <hangnum line="12" number="4"></hangnum>
    <gatha1 line="13"> Icceva māha taṃ rājā, punappunaṃ nisedhayi;</gatha1>
    <gathalast line="14">Punappunaṃ soyācitvā, raññonuññāya pabbaji.</gathalast>
    <hangnum line="15" number="5"></hangnum>
    <gatha1 line="16"> Pabbajitvā ca kālena, arahattamapāpuṇi;</gatha1>
    <gathalast line="17">Pañcakhīṇāsavasata-parivāerā ahosi ca.</gathalast>
    <hangnum line="18" number="6"></hangnum>
    <gatha1 line="19"> Chattamaṅgala sattāhe, gate gatabhayo’ bhayo;</gatha1>
    <gathalast line="20">Rājā katā bhisekova, mahatā vibhavena so.</gathalast>
    <hangnum line="21" number="7"></hangnum>
    <gatha1 line="22"> Tissavāpi’magā kīḷa-vidhinā samalaṅka taṃ;</gatha1>
    <gathalast line="23">Kīḷituṃ abhisittānaṃ, cārittañcā nurakkhituṃ.</gathalast>
    <hangnum line="24" number="8"></hangnum>
    <gatha1 line="25"> Rañño paricchadaṃ sabbaṃ, upāyanasatāni ca;</gatha1>
    <gathalast line="26">Maricavaṭṭivihārassa, ṭhānamhi ṭhapayiṃsu ca.</gathalast>
    <hangnum line="27" number="9"></hangnum>
    <gatha1 line="28"> Tattheva thūpaṭhānamhi, sadhātuṃ kuntamuttamaṃ;</gatha1>
    <gathalast line="29">Ṭhapesuṃ kuntadharakā, ujukaṃ rājamānusā.</gathalast>
    <hangnum line="30" number="10"></hangnum>
    <gatha1 line="31"> Sahorodho mahārājā, kīḷitvā salile divā;</gatha1>
    <gathalast line="32">Sāyamāhaṃ gamissāma, kuntaṃ vaḍḍhetha bho’’iti.</gathalast>
    <hangnum line="33" number="11"></hangnum>
    <gatha1 line="34"> Cāletuṃ taṃ na sakkhiṃsu, kuntaṃ rājādhikārikā;</gatha1>
    <gathalast line="35">Gandhāmālāhi pūjesuṃ, rājasenāsamāgatā.</gathalast>
    <hangnum line="36" number="12"></hangnum>
    <gatha1 line="37"> Rājā <pageBreak edition="M" number="0.0153" /> mahantaṃ accheraṃ, disvā taṃ haṭṭhamānaso;</gatha1>
    <gathalast line="38">Vidhāya tattha ārakkhaṃ, pavisitvā puraṃ tato.</gathalast>
    <hangnum line="39" number="13"></hangnum>
    <gatha1 line="40"> Kuntaṃ parikkhipāpetvā, cetiyaṃ tattha kārayi;</gatha1>
    <gathalast line="41">Thūpaṃ parikkhipāpetvā, vihārañca akārayi.</gathalast>
    <hangnum line="42" number="14"></hangnum>
    <gatha1 line="43"> Tīhi vassehi niṭhāsi, vihāro so narissaro;</gatha1>
    <gathalast line="44">Saṅghaṃ sasannipātesi, viharamahākāraṇā.</gathalast>
    <hangnum line="45" number="15"></hangnum>
    <gatha1 line="46"> Bhikkhunaṃ satasahassāni, tadā bhikkhuniyo pana;</gatha1>
    <gathalast line="47">Navuti ca sahassāni, abhaviṃsu samāgatā.</gathalast>
    <hangnum line="48" number="16"></hangnum>
    <gatha1 line="49"> Tasmiṃ samāgame saṅghaṃ, idamāka mahīpati;</gatha1>
    <gathalast line="50">‘‘Saṅghaṃ bhante visaritvā, bhuñjiṃ maricavaṭṭikaṃ.</gathalast>
    <hangnum line="51" number="17"></hangnum>
    <gatha1 line="52"> Hasse’taṃ daṇḍakammaṃ me, bhavatūti akārayi;</gatha1>
    <gathalast line="53">Sacetiyaṃ maricavaṭṭi-vihāraṃ sumanoharaṃ.</gathalast>
    <hangnum line="54" number="18"></hangnum>
    <gatha1 line="55"> Patiggaṇhātu taṃ saṅgho, iti so dakkhiṇodakaṃ;</gatha1>
    <gathalast line="56">Pātitvā bhikkhusaṅghassa, vihāraṃ sumano adā.</gathalast>
    <hangnum line="57" number="19"></hangnum>
    <gatha1 line="58"> Vihāre taṃ samantāpi, mahantaṃ maṇḍapaṃ subhaṃ;</gatha1>
    <gathalast line="59">Kāretvā tattha saṅghassa, mahādānaṃ pavattayi.</gathalast>
    <hangnum line="60" number="20"></hangnum>
    <gatha1 line="61"> Pāde patiṭṭhāpetvāpi,</gatha1>
    <gatha2 line="62">Jale abhayavāpiyā;</gatha2>
    <gatha3 line="63">Kato so maṇḍapo āsi,</gatha3>
    <gathalast line="64">Seso kāse kathāvakā.</gathalast>
    <hangnum line="65" number="21"></hangnum>
    <gatha1 line="66"> Sattāhaṃ annapānādiṃ, datvāna manujādhipo;</gatha1>
    <gathalast line="67">Adā sāmaṇakaṃ sabbaṃ, parikkhāraṃ mahārahaṃ.</gathalast>
    <hangnum line="68" number="22"></hangnum>
    <gatha1 line="69"> Ahu satasahassaggho, parikkhāro sa ādiko;</gatha1>
    <gathalast line="70">Ante sahassagghanako, sabba saṅgho ca taṃlabhi.</gathalast>
    <hangnum line="71" number="23"></hangnum>
    <gatha1 line="72"> Yuddhe dāne ca sūrena, sūrinā ratanattaye;</gatha1>
    <gathalast line="73">Pasannāmalacittena, sāsanujota natthinā.</gathalast>
    <hangnum line="74" number="24"></hangnum>
    <gatha1 line="75"> Raññā <pageBreak edition="M" number="0.0154" /> kataññunā tena, thūpakārāpanādito;</gatha1>
    <gathalast line="76">Vihāra mahanantāni, pūjetuṃ ratanattayaṃ.</gathalast>
    <hangnum line="77" number="25"></hangnum>
    <gatha1 line="78"> Pariccattadhanāne’ttha, anagghāni vimuñciya;</gatha1>
    <gathalast line="79">Sesāni honti ekāya, ūnavīsatikoṭiyo.</gathalast>
    <hangnum line="80" number="26"></hangnum>
    <gatha1 line="81"> Togā dasaddhavidha dosavidūsitāpi,</gatha1>
    <gatha2 line="82">Paññāvisesa sahitehi janehi pattā;</gatha2>
    <gatha3 line="83">Honteva pañcaguṇayoga gahitasāraṃ,</gatha3>
    <gathalast line="84">Iccassa sāragahaṇe matimāyateyyāti.</gathalast>
    <centered line="85">Sujanappasādasaṃvegatthāya kate mahāvaṃse</centered>
    <centered line="86">Maricavaṭṭikavihāramahonāma</centered>
    <centered line="87">Chabbīsatimo paricchedo.</centered>
  </content>
</document>