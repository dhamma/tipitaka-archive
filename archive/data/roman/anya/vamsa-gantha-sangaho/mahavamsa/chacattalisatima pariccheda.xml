<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf45.xml</normativeSource>
<archivePath>roman/anya/vamsa-gantha-sangaho/mahavamsa/chacattalisatima pariccheda.xml</archivePath>
<title>Chacattālīsatima pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Chacattālīsatima pariccheda</chapter>
<hangnum line="2" number="1"></hangnum>
<gatha1 line="3">Vāsaṃ-katvā sulabhapaccayaṃ;</gatha1>
<gathalast line="4">Dāsi dhammarucinaṃ so, rājinī dīpakampi ca.</gathalast>
<hangnum line="5" number="2"></hangnum>
<gatha1 line="6">Kāretvāna paricchedaṃ, mahānettādi pādikaṃ;</gatha1>
<gathalast line="7">Tesameva adā koḷu-vāte so devatissakaṃ.</gathalast>
<hangnum line="8" number="3"></hangnum>
<gatha1 line="9">Vahatthale ca so katvā, kadambagonanāmakaṃ;</gatha1>
<gathalast line="10">Devapāḷimhi katvāna, gīrivhanagaraṃ tathā.</gathalast>
<hangnum line="11" number="4"></hangnum>
<gatha1 line="12">Katvā antarasobbhamhi, devanāmaṃ vihārakaṃ;</gatha1>
<gathalast line="13">Rājamātikamārāmaṃ, katvā’dā paṃsukūlinaṃ.</gathalast>
<hangnum line="14" number="5"></hangnum>
<gatha1 line="15">Gokaṇṇakavihāre’kā, padhānagharameva ca;</gatha1>
<gathalast line="16">Jiṇṇagehañca kāresi, vaḍḍhamānakabodhiyā.</gathalast>
<hangnum line="17" number="6"></hangnum>
<gatha1 line="18">Saṅghamittavhaye ceva, aññattha ca mahāyaso;</gatha1>
<gathalast line="19">Tattha tattha vihāresu, navakammamakārayi.</gathalast>
<hangnum line="20" number="7"></hangnum>
<gatha1 line="21">Chabbīsati sahassāni, suvaṇṇānaṃ samappiya;</gatha1>
<gathalast line="22">Jiṇṇāni paṭisaṅkhāsi, rājā cetiyapabbate.</gathalast>
<hangnum line="23" number="8"></hangnum>
<gatha1 line="24">Tālavatthuvihārañca, kāretvā paṇṇabhattakaṃ;</gatha1>
<gathalast line="25">Vihārassa mahāsena-narindavhassa dāpayi.</gathalast>
<hangnum line="26" number="9"></hangnum>
<gatha1 line="27">Goṇḍigāmikavāpiñca, chinnaṃ bandhi yathā purā;</gatha1>
<gathalast line="28">Dānabhaṇḍañca so sabbaṃ, sabbesaṃ dāsi pāṇinaṃ.</gathalast>
<hangnum line="29" number="10"></hangnum>
<gatha1 line="30">Uposathaṃ <pageBreak edition="M" number="0.0297" />upavasati, saddhiṃ dīpajanehi so;</gatha1>
<gathalast line="31">Dhammañca tesaṃ deseti, dātuṃ lokuttaraṃ sukhaṃ.</gathalast>
<hangnum line="32" number="11"></hangnum>
<gatha1 line="33">Kammaṃ sovaggiyaṃ tassa, rajje sabbo samācari;</gatha1>
<gathalast line="34">Yaṃ karoti mahīpālo, taṃ tassa kurute jano.</gathalast>
<hangnum line="35" number="12"></hangnum>
<gatha1 line="36">Tasmā rājā mahāpañño, dhammameva samācare;</gatha1>
<gathalast line="37">So nivutthanivutthamhi, ṭhāne hoti mahāyaso.</gathalast>
<hangnum line="38" number="13"></hangnum>
<gatha1 line="39">Sampattaparivāro ca, ante gacchati nibbutiṃ;</gatha1>
<gathalast line="40">Attatthañca paratthañca, tasmā passeyya buddhimā.</gathalast>
<hangnum line="41" number="14"></hangnum>
<gatha1 line="42">Attanā yadi ekena, vinitena mahājanā;</gatha1>
<gathalast line="43">Vinayaṃ yanti sabbepi, kotaṃ nāseyya paṇḍito.</gathalast>
<hangnum line="44" number="15"></hangnum>
<gatha1 line="45">Payogo yo hi sattānaṃ, lohadvaya hitāvaho;</gatha1>
<gathalast line="46">So tena akato natthi, rattandivamatandinā.</gathalast>
<hangnum line="47" number="16"></hangnum>
<gatha1 line="48">Attano so nivatthāni, vatthāni sukhumāni ca;</gatha1>
<gathalast line="49">Paṃsūkūlikabhikkhūnaṃ, cīvaratthāya dāpayi.</gathalast>
<hangnum line="50" number="17"></hangnum>
<gatha1 line="51">Aṭṭhānaviniyogopi, saṅgaho vā virūpako;</gatha1>
<gathalast line="52">Sāvajjo paribhogo vā, tassa nāhosi sabbaso.</gathalast>
<hangnum line="53" number="18"></hangnum>
<gatha1 line="54">Ye ye sattā yadā hārā, tesaṃ taṃ taṃ sadāpayi;</gatha1>
<gathalast line="55">Ye yena sukhī honti, te te tena sukhāpayī.</gathalast>
<hangnum line="56" number="19"></hangnum>
<gatha1 line="57">Evaṃ puññāni katvāna, chabbassāni narādhipo;</gatha1>
<gathalast line="58">Agamā devarājassa, santikaṃ santiyāvaho.</gathalast>
<hangnum line="59" number="20"></hangnum>
<gatha1 line="60">Atha tassa nujo rājā, kassapo hoti khattiyo;</gatha1>
<gathalast line="61">Samattho rajjabhārassa, vahituṃ pubbavuttino.</gathalast>
<hangnum line="62" number="21"></hangnum>
<gatha1 line="63">Pitā viya niyaṃ puttaṃ, so saṅgaṇhi mahājanaṃ;</gatha1>
<gathalast line="64">Dānena peyyavajjena, atthassa cariyāya ca.</gathalast>
<hangnum line="65" number="22"></hangnum>
<gatha1 line="66">Ṭhānantarañca dāpesi, tassa tassa yathārahaṃ;</gatha1>
<gathalast line="67">Sayaṃ bhuñjittha bhogepi, sabbadukkhavivajjito.</gathalast>
<hangnum line="68" number="23"></hangnum>
<gatha1 line="69">Gīhinañceva bhikkhūnaṃ, brahmaṇānañca khattiyo;</gatha1>
<gathalast line="70">Vattāpayi sakāvāre, māghātañceva kārayi.</gathalast>
<hangnum line="71" number="24"></hangnum>
<gatha1 line="72">Macchatitthe duve ceva, āvāsaṃ heḷigāmakaṃ;</gatha1>
<gathalast line="73">Vaṇijjagāmamārāmaṃ, kassapādīgiriṃ tathā.</gathalast>
<hangnum line="74" number="25"></hangnum>
<gatha1 line="75">Tathā <pageBreak edition="M" number="0.0298" />ambatanavhañca, padhānaghara muttamaṃ; Bhogagāmañca</gatha1>
<paragraph line="76">[Etthakassapassa rajjapaṭibaddhāya kathāya ūnatā dissati.]</paragraph>
<hangnum line="77" number="26"></hangnum>
<gatha1 line="78">Tesaṃ sabbakaniṭṭhopi, mahindo nāma khattiyo;</gatha1>
<gathalast line="79">Sampattarajjo nāhosi, rājā rajja dhurandharo.</gathalast>
<hangnum line="80" number="27"></hangnum>
<gatha1 line="81">Tassapi kira nilavho, sahāyo cīrasatthuto;</gatha1>
<gathalast line="82">Mato pubbeva tasmā, so saranto taṃ na icchitaṃ.</gathalast>
<hangnum line="83" number="28"></hangnum>
<gatha1 line="84">Ahorajjampi dīpamhi, na maññittha sukhāvahaṃ;</gatha1>
<gathalast line="85">Abhāvena sahāyassa, sahāyā’tīva dullabhā.</gathalast>
<hangnum line="86" number="29"></hangnum>
<gatha1 line="87">Teneva vuttaṃ muninā, dhammā yekeci lokiyā;</gatha1>
<gathalast line="88">Tathā lokuttarā ceva, dhammā nibbānagāmino.</gathalast>
<hangnum line="89" number="30"></hangnum>
<gatha1 line="90">Kalyāṇamittaṃ āgamma, sabbe te honti pāṇinaṃ;</gatha1>
<gathalast line="91">Tasmā kalyāṇamittesu, kattabbo’ti sadā daro.</gathalast>
<hangnum line="92" number="31"></hangnum>
<gatha1 line="93">Ādipādova so tasmā, hutvā rajjaṃ vicārayi;</gatha1>
<gathalast line="94">Pāletuṃyeva dīpamhi, jivanto viya pāṇino.</gathalast>
<hangnum line="95" number="32"></hangnum>
<gatha1 line="96">Kassapassa sabhātussa, puttaṃ so aggabodhikaṃ;</gatha1>
<gathalast line="97">Ṭhapetvā oparajjamhi, datvā bhogamanappakaṃ.</gathalast>
<hangnum line="98" number="33"></hangnum>
<gatha1 line="99">Desaṃ datvāna pācinaṃ, vasituṃ tattha pesiya;</gatha1>
<gathalast line="100">Desaṃ dakkhiṇamādāsi, rāja puttassa attano.</gathalast>
<hangnum line="101" number="34"></hangnum>
<gatha1 line="102">Mahāpāḷimhi dānañca, dāpesi dasavāhaṇaṃ;</gatha1>
<gathalast line="103">Sabbe bhoge same’kāsi, yācanānaṃ saha’ttanā.</gathalast>
<hangnum line="104" number="35"></hangnum>
<gatha1 line="105">Adatvā yācakānaṃ so, nu kiñci paribhuñjati;</gatha1>
<gathalast line="106">Bhuttaṃ vā satiyā deti, dvi guṇaṃ attabhuttato.</gathalast>
<hangnum line="107" number="36"></hangnum>
<gatha1 line="108">Sakanāmaṃ sakāresi, bhikkhunī na mupassayaṃ;</gatha1>
<gathalast line="109">Pādānagaragallañca, ārāma mariyādakaṃ.</gathalast>
<hangnum line="110" number="37"></hangnum>
<gatha1 line="111">Mahindataṭamārāmaṃ, sampatta catupaccayaṃ;</gatha1>
<gathalast line="112">Aññampi bahudhā kāsi, puññaṃ puññaguṇerato.</gathalast>
<hangnum line="113" number="38"></hangnum>
<gatha1 line="114">Tiṇī vassāni kāretvā, rajjameva mahāmati;</gatha1>
<gathalast line="115">Gavesanto sahāyaṃ’va, devalokamupāgami.</gathalast>
<hangnum line="116" number="39"></hangnum>
<gatha1 line="117">Vasanto <pageBreak edition="M" number="0.0299" />dakkhiṇe dese, aggabodhi kumārako;</gatha1>
<gathalast line="118">Kenāpi karaṇīyena, nagaraṃ āgato ahu.</gathalast>
<hangnum line="119" number="40"></hangnum>
<gatha1 line="120">Tasmiṃ tattha vasantamhi, ādipādo mahindako;</gatha1>
<gathalast line="121">Mato āsi tato tassa, rajjaṃ hatthagataṃ ahu.</gathalast>
<hangnum line="122" number="41"></hangnum>
<gatha1 line="123">So taṃ hatthagataṃ katvā, saṇṭhapetvāna sāsanaṃ;</gatha1>
<gathalast line="124">Pācina desapatino, aggabodhissa pesayi.</gathalast>
<hangnum line="125" number="42"></hangnum>
<gatha1 line="126">Sa āgantvā ahu rājā, silāmeghoti saññito;</gatha1>
<gathalast line="127">Oparajje kumārañca, abhisiñcittha bhūpati.</gathalast>
<hangnum line="128" number="43"></hangnum>
<gatha1 line="129">So rājā naṃ niyojetvā, cintā bhāraṃ vimuñciya;</gatha1>
<gathalast line="130">Bhoge bhuñjatha tumheti, sayaṃ rajjaṃ vicārayi.</gathalast>
<hangnum line="131" number="44"></hangnum>
<gatha1 line="132">Yathāyogaṃ janassesa-kāsi niggahasaṃgahe;</gatha1>
<gathalast line="133">Dese ubbinayaṃ sabbaṃ, maggaṃ pāpesi cakkhumā.</gathalast>
<hangnum line="134" number="45"></hangnum>
<gatha1 line="135">Evaṃ tesu vasantesu, otāraṃ pāpakammino;</gatha1>
<gathalast line="136">Na labhantā vicintesuṃ, bhinditabbā ime iti.</gathalast>
<hangnum line="137" number="46"></hangnum>
<gatha1 line="138">Rājānamupasaṅkamma, avocuṃ pisunaṃ raho;</gatha1>
<gathalast line="139">Tuvaṃ rājāsi nāmena, rājā añño sabhāvaho.</gathalast>
<hangnum line="140" number="47"></hangnum>
<gatha1 line="141">Uparājā ayaṃ rajjaṃ, gaṇhissati mahājanaṃ;</gatha1>
<gathalast line="142">Saṅgayha na cireneva, hoti rājā na saṃsayo.</gathalast>
<hangnum line="143" number="48"></hangnum>
<gatha1 line="144">Taṃ sutvāna mahīpālo, paribhijji kumārake;</gatha1>
<gathalast line="145">Kumāropi vidhitvā taṃ, coro hutvāna rājindo.</gathalast>
<hangnum line="146" number="49"></hangnum>
<gatha1 line="147">Palāyitvā sakaṃ desaṃ, saṅgaṇhitvā tahiṃ jane;</gatha1>
<gathalast line="148">Mahantaṃ balamādāya, kātuṃ saṅgāma mārabhi.</gathalast>
<hangnum line="149" number="50"></hangnum>
<gatha1 line="150">Kadalyādinivātamhi, saṅgāmo bhiṃsano ahu;</gatha1>
<gathalast line="151">Gato tattha parājitvā, kumāro malayaṃ vaso.</gathalast>
<hangnum line="152" number="51"></hangnum>
<gatha1 line="153">Tato rājā kataññū so, upakāraṃ sabhātuno;</gatha1>
<gathalast line="154">Cintetvā rajjadānādiṃ, paridevittha pākaṭaṃ.</gathalast>
<hangnum line="155" number="52"></hangnum>
<gatha1 line="156">Kumāropi ca taṃ sutvā, ahosi muducittako;</gatha1>
<gathalast line="157">Evaṃ te aññamaññassa, siniddhantaṃ pakāsayuṃ.</gathalast>
<hangnum line="158" number="53"></hangnum>
<gatha1 line="159">Rājā gantvā sayaṃyeva, malayaṃ ekako vaṃso;</gatha1>
<gathalast line="160">Kumāraṃ taṃ samādāya, āgamittha sakaṃ puraṃ.</gathalast>
<hangnum line="161" number="54"></hangnum>
<gatha1 line="162">Hoti <pageBreak edition="M" number="0.0300" />nissaṃsayaṃ [evaṃpi citto] atīva so;</gatha1>
<gathalast line="163">Vivāhaṃ tena kāresi, dhītaraṃ saṅghanāmikaṃ.</gathalast>
<hangnum line="164" number="55"></hangnum>
<gatha1 line="165">Tāya saddhiṃ vasanto so, vissattho tena rājinā;</gatha1>
<gathalast line="166">Pahāraṃ tāya pādāsi, duṭṭho dosamhi kismiṃci.</gathalast>
<hangnum line="167" number="56"></hangnum>
<gatha1 line="168">Pitaraṃ sā upāgamma, karuṇaṃ roditampati;</gatha1>
<gathalast line="169">Akāraṇe maṃ māreti, dinno vo sāmiko iti.</gathalast>
<hangnum line="170" number="57"></hangnum>
<gatha1 line="171">Sopi taṃ sutamatteva, dukkataṃ vata me iti;</gatha1>
<gathalast line="172">Pabbājesi lahuṃ gantvā, bhikkhūnī na mupassayaṃ.</gathalast>
<hangnum line="173" number="58"></hangnum>
<gatha1 line="174">Aggabodhisanāmotha, tassā mātula puttako;</gatha1>
<gathalast line="175">Sucireneva kālena, tassaṃ sā rattamānaso.</gathalast>
<hangnum line="176" number="59"></hangnum>
<gatha1 line="177">Kālo’yanti viditvāna, tamādāya palāyituṃ;</gatha1>
<gathalast line="178">Aññato taṃ gahetvāna, gato ekova rohaṇaṃ.</gathalast>
<hangnum line="179" number="60"></hangnum>
<gatha1 line="180">Aggabodhiṃ narindo so, aggabodhi namādiya;</gatha1>
<gathalast line="181">Aggabodhiṃ nihantuṃ taṃ, rohaṇaṃ tamupāvīsi.</gathalast>
<hangnum line="182" number="61"></hangnum>
<gatha1 line="183">Aggabodhi nisedhetvā, aggabodhiṃ sabhātaraṃ;</gatha1>
<gathalast line="184">Apare pabbate hantu-maggabodhiṃ sayaṃ gato.</gathalast>
<hangnum line="185" number="62"></hangnum>
<gatha1 line="186">Kasiṇaṃ rohaṇaṃ hattha-gataṃ katvā mahā balo;</gatha1>
<gathalast line="187">Yujjhitvā tena taṃ gaṇhi, bhariyaṃ saṅghamattano.</gathalast>
<hangnum line="188" number="63"></hangnum>
<gatha1 line="189">Tato paṭṭhāya sukhitā, samaggā te tayo janā;</gatha1>
<gathalast line="190">Vissaṭṭhā aññamaññesu, vihariṃsu yathāruciṃ.</gathalast>
<hangnum line="191" number="64"></hangnum>
<gatha1 line="192">Vāpāraniṃ akārāmaṃ, tathā māṇaggabodhikaṃ;</gatha1>
<gathalast line="193">Sabhattuddesabhogañca, vihāre atiyuttare.</gathalast>
<hangnum line="194" number="65"></hangnum>
<gatha1 line="195">Hatthi kucchivihāre ca, vihāre puna piṭṭhike;</gatha1>
<gathalast line="196">Mahādīpariveṇe ca, pāsāde vāhadīpake.</gathalast>
<hangnum line="197" number="66"></hangnum>
<gatha1 line="198">Thūpārāmamhi gehassa, dvāre ca parijiṇṇake;</gatha1>
<gathalast line="199">Kāsi pākatikaṃ tattha, thambhe ca parivattayi.</gathalast>
<hangnum line="200" number="67"></hangnum>
<gatha1 line="201">Evaṃ katvāna puññāni, puññāni ca yathābalaṃ;</gatha1>
<gathalast line="202">Cattālīsatime vasse, yathākamma mupāgami.</gathalast>
<hangnum line="203" number="68"></hangnum>
<gatha1 line="204">Athoparājā rājā’si, aggabodhi sirīdharo;</gatha1>
<gathalast line="205">Tanayo so mahindassa, ādipādassa dhīmato.</gathalast>
<hangnum line="206" number="69"></hangnum>
<gatha1 line="207">Sāsanampi <pageBreak edition="M" number="0.0301" />ca lokañca, saṅgaṇittha yathārahaṃ;</gatha1>
<gathalast line="208">Oparajje’bhisiñcattha, mahindaṃ puttamattano.</gathalast>
<hangnum line="209" number="70"></hangnum>
<gatha1 line="210">Mahābodhissa kāresi, gharaṃ jiṇṇaṃ navaṃ thiraṃ;</gatha1>
<gathalast line="211">Ārāme dve ca kāresi, kaḷandaṃ mallavātakaṃ.</gathalast>
<hangnum line="212" number="71"></hangnum>
<gatha1 line="213">Dhammakammehi sakkaccaṃ, sodhesi jinasāsanaṃ;</gatha1>
<gathalast line="214">Vinicchananto dhammena, chindi kūṭaṭṭakārake.</gathalast>
<hangnum line="215" number="72"></hangnum>
<gatha1 line="216">Bhesajjañca gilānānaṃ, maṅgalaṃ cāvamaṅgalaṃ;</gatha1>
<gathalast line="217">Laṅkādīpamhi sakale, sayameva vicārayī.</gathalast>
<hangnum line="218" number="73"></hangnum>
<gatha1 line="219">Salākabhattaṃ dāpesi, nikāyattaya vāsinaṃ;</gatha1>
<gathalast line="220">Bhojanaṃ paṃsukūlīnaṃ, attayoggaṃ mahārahaṃ.</gathalast>
<hangnum line="221" number="74"></hangnum>
<gatha1 line="222">Evamādīni katvāna, puññāni sasayaṃ vasī;</gatha1>
<gathalast line="223">Cuto’si chahi vassehi, pulatthinagare vasaṃ.</gathalast>
<hangnum line="224" number="75"></hangnum>
<gatha1 line="225">Tato pubbeva tassāsi, putto so yuvarājako;</gatha1>
<gathalast line="226">Mato kira tato rajjaṃ, aputtaṃ taṃ tadā ahu.</gathalast>
<hangnum line="227" number="76"></hangnum>
<gatha1 line="228">Putto mahindo nāmā’si, silā meghassa rājino;</gatha1>
<gathalast line="229">Rajjayoggo mahāpuñño, lokasaṅgaṇha nakkhamo.</gathalast>
<hangnum line="230" number="77"></hangnum>
<gatha1 line="231">Tassa jātadineyeva, rājā nakkhattapāṭhake;</gatha1>
<gathalast line="232">Pucchitvā rajjayoggoti, sutvā tehi viyākataṃ.</gathalast>
<hangnum line="233" number="78"></hangnum>
<gatha1 line="234">Datvā tesaṃ dhanaṃ sādhu, pavattiṃ taṃ nigūhayi;</gatha1>
<gathalast line="235">Atha naṃ so vayappattaṃ, katvā senāpatiṃsakaṃ.</gathalast>
<hangnum line="236" number="79"></hangnum>
<gatha1 line="237">Rajjaṃ vasseva katvāna, sabbaṃ hatthe sayaṃvasī;</gatha1>
<gathalast line="238">So dhammena vicāresi, rāja kiccaṃ mahāmati.</gathalast>
<hangnum line="239" number="80"></hangnum>
<gatha1 line="240">Matepi tasmiṃ tasmā so, aggabodhābhidhānino;</gatha1>
<gathalast line="241">Senāpaccaṃ na gaṇhittha, nayaññū tassa hatthako.</gathalast>
<hangnum line="242" number="81"></hangnum>
<gatha1 line="243">Tadā kenaci gantvā so, karaṇīyena rājino;</gatha1>
<gathalast line="244">Samuddatīre vasati, mahātitthamhi paṭṭane.</gathalast>
<hangnum line="245" number="82"></hangnum>
<gatha1 line="246">Sutvā so cūḷapituno, maraṇaṃ vegasā’gamā;</gatha1>
<gathalast line="247">Corā rajjaṃ gahetvāna, nāseyyuṃ nagaraṃ iti.</gathalast>
<hangnum line="248" number="83"></hangnum>
<gatha1 line="249">Tato uttaradesamhi, maṇḍalīkā saraṭṭhiyā;</gatha1>
<gathalast line="250">Acchinditvāna taṃ desaṃ, chinnarājakaraṃ karuṃ.</gathalast>
<hangnum line="251" number="84"></hangnum>
<gatha1 line="252">So <pageBreak edition="M" number="0.0302" />taṃ sutvā mahāseno, gantvā uttaradesakaṃ;</gatha1>
<gathalast line="253">Sabbe nimmathayitvāna, maṇḍalī kesaraṭṭhiye.</gathalast>
<hangnum line="254" number="85"></hangnum>
<gatha1 line="255">Gantvā rañño mataṭhānaṃ, disvā deviṃ parodiya;</gatha1>
<gathalast line="256">Assāsetvā yathākālaṃ, idaṃ vacanamabravi.</gathalast>
<hangnum line="257" number="86"></hangnum>
<gatha1 line="258">Mācintesi mahādevī, mato me sāmiko iti;</gatha1>
<gathalast line="259">Rakkhissāmi ahaṃ dīpaṃ, tumhe rajjaṃ karissatha.</gathalast>
<hangnum line="260" number="87"></hangnum>
<gatha1 line="261">Tuṇhibhūtā’dhivāsetvā, piyasā pāpabuddhikā;</gatha1>
<gathalast line="262">Raho yojayī taṃ hantuṃ, vatthukāmā yathāruciṃ.</gathalast>
<hangnum line="263" number="88"></hangnum>
<gatha1 line="264">Senāpati taṃ ñatvāna, tassā’rakkhaṃ vidhāya so;</gatha1>
<gathalast line="265">Taṃ pakkhiyehi yujjhitvā, palāpesi mahājanaṃ.</gathalast>
<hangnum line="266" number="89"></hangnum>
<gatha1 line="267">Tato deviṃ sabandhetvā, pakkhipitvāna yānake;</gatha1>
<gathalast line="268">Ādāya taṃ puraṃ gantvā, rajjaṃ gaṇhi sasādhanaṃ.</gathalast>
<hangnum line="269" number="90"></hangnum>
<gatha1 line="270">Atthi dappuḷa nāmo’pi,</gatha1>
<gatha2 line="271">Silā meghassa rājino;</gatha2>
<gatha3 line="272">Bhāgineyyo mahāseno,</gatha3>
<gathalast line="273">Ādipādo mahā dhano.</gathalast>
<hangnum line="274" number="91"></hangnum>
<gatha1 line="275">So senaṃ sannipātetvā, vasanto kāḷavāpiyaṃ;</gatha1>
<gathalast line="276">Kātuṃ saṅgāma māgañchi, saṅgagāmappadesakaṃ.</gathalast>
<hangnum line="277" number="92"></hangnum>
<gatha1 line="278">Senāpati pavattiṃ taṃ, sutvā sampannavāhano;</gatha1>
<gathalast line="279">Deviñca taṃ samādāya, agamā tattha sajjukaṃ.</gathalast>
<hangnum line="280" number="93"></hangnum>
<gatha1 line="281">Tesaṃ tatthasi saṅgāmo, ubhinnaṃ lomahaṃsano;</gatha1>
<gathalast line="282">Ādipādo tadāsenaṃ, ohīyantaṃ samekkhiya.</gathalast>
<hangnum line="283" number="94"></hangnum>
<gatha1 line="284">Palāyitvā āruhittha, acchaselaṃ savāhano;</gatha1>
<gathalast line="285">Palāpetvāna taṃ tattha, senāpati sukhaṃ vasi.</gathalast>
<hangnum line="286" number="95"></hangnum>
<gatha1 line="287">Suññaṃti nagaraṃ sutvā, maṇḍalīkāpi uttare;</gatha1>
<gathalast line="288">Dese sabbe samāgamma, aggahesuṃ puraṃ tadā.</gathalast>
<hangnum line="289" number="96"></hangnum>
<gatha1 line="290">So hi te paṭibāhesi, sūro dhīraparakkamo;</gatha1>
<gathalast line="291">Athāgamma puraṃ rajjaṃ, vicāresi yathānayaṃ.</gathalast>
<hangnum line="292" number="97"></hangnum>
<gatha1 line="293">Bhikkhusaṅghassa lokassa, macchānaṃ migapakkhinaṃ;</gatha1>
<gathalast line="294">Ñātīnaṃ balakāyassa, kattabbaṃ sabbamācari.</gathalast>
<hangnum line="295" number="98"></hangnum>
<gatha1 line="296">Pacchā <pageBreak edition="M" number="0.0303" />anu balappatto, dappulo malayaṃ gato;</gatha1>
<gathalast line="297">Bhāgineyyo duve ceva, pakkositvāna rohaṇā.</gathalast>
<hangnum line="298" number="99"></hangnum>
<gatha1 line="299">Raṭṭhe janapade sabbe, ādāya bahuvāhano;</gatha1>
<gathalast line="300">Rattiyaṃ puramāgamma, samuddo viya otthari.</gathalast>
<hangnum line="301" number="100"></hangnum>
<gatha1 line="302">Balakāyo puraṃ rundhi, ugghosento samantato;</gatha1>
<gathalast line="303">Hesitena turaṅgānaṃ, koñcanāde nadantinaṃ.</gathalast>
<hangnum line="304" number="101"></hangnum>
<gatha1 line="305">Tāḷāvacara saddānaṃ, kāhaḷānaṃ ravena ca;</gatha1>
<gathalast line="306">Gajjitena bhaṭānañca, ākāsaṃ na tadā phali.</gathalast>
<hangnum line="307" number="102"></hangnum>
<gatha1 line="308">Tadā senāpati disvā, mahāsenaṃ pamodiya;</gatha1>
<gathalast line="309">Ārocesi avattiṃ taṃ, balakāyassa attano.</gathalast>
<hangnum line="310" number="103"></hangnum>
<gatha1 line="311">Rājaputtā tayo ete, mahantaṃ balamādiya;</gatha1>
<gathalast line="312">Nagaraṃ no’parundhiṃsu, kintu kattabba mettha vo.</gathalast>
<hangnum line="313" number="104"></hangnum>
<gatha1 line="314">Evaṃ vuttā tamāhaṃsu, sūrā tassa raṇatthino;</gatha1>
<gathalast line="315">Devāsevā dineyeva, sevakānaṃ na jīvitaṃ.</gathalast>
<hangnum line="316" number="105"></hangnum>
<gatha1 line="317">Evaṃ bhūte sace kāle, ohīnā jīvibhatthino;</gatha1>
<gathalast line="318">Posesi sāmi kiṃ kāla-mettakaṃ no yathā sukhaṃ.</gathalast>
<hangnum line="319" number="106"></hangnum>
<gatha1 line="320">Vutte evaṃ saussāho, balaṃ sajjiya rattiyaṃ;</gatha1>
<gathalast line="321">Uggate aruṇe hatthi-māruyha katakammakaṃ.</gathalast>
<hangnum line="322" number="107"></hangnum>
<gatha1 line="323">Dvārene’kena nikkhamma, patanto asanī viya;</gatha1>
<gathalast line="324">Saddhiṃ yo dhasahassehi, saṅgāmaṃ kāsi dussahaṃ.</gathalast>
<hangnum line="325" number="108"></hangnum>
<gatha1 line="326">Balaṃ taṃ ādipādassa, nipphoṭetvā tato tato;</gatha1>
<gathalast line="327">Sannipātiya ekajjhaṃ, niyattiṃ sampavedayi.</gathalast>
<hangnum line="328" number="109"></hangnum>
<gatha1 line="329">Hatāvasese ādāya, ādipādopi dappuḷo;</gatha1>
<gathalast line="330">Pubbaṇheva parājitvā, palāyitvā’ga rohaṇaṃ.</gathalast>
<hangnum line="331" number="110"></hangnum>
<gatha1 line="332">Rājaputte duve ceva, rohaṇamhā tadā gate;</gatha1>
<gathalast line="333">Jīvaggāhaṃ sagāhetvā, te ādāya puraṃ gato.</gathalast>
<hangnum line="334" number="111"></hangnum>
<gatha1 line="335">Evaṃ pattajayo sūro, dīpe jāte nirākule;</gatha1>
<gathalast line="336">Pācinadesaṃ sādhetuṃ, pesayittha savāhane.</gathalast>
<hangnum line="337" number="112"></hangnum>
<gatha1 line="338">Tepi gantvāna desaṃ taṃ, uttaraṃ desameva ca;</gatha1>
<gathalast line="339">Sādhayitvā’cireneva, saṅgahesuṃ mahābalaṃ.</gathalast>
<hangnum line="340" number="113"></hangnum>
<gatha1 line="341">Rājāpi <pageBreak edition="M" number="0.0304" />taṃ mahādeviṃ, bhariyaṃ kāsi attano;</gatha1>
<gathalast line="342">Pariccattuñca māretuṃ, na sakkāyanti cintiya.</gathalast>
<hangnum line="343" number="114"></hangnum>
<gatha1 line="344">Tesaṃ saṃvāsamanvāya, gabbho āsi patiṭṭhito;</gatha1>
<gathalast line="345">Puttaṃ vijāyi sādhañña-puññalakkhaṇasaññuttaṃ.</gathalast>
<hangnum line="346" number="115"></hangnum>
<gatha1 line="347">Rañño sā’tipiyā āsi, tato paṭṭhāya sopi kho;</gatha1>
<gathalast line="348">Puttassa tassa pādāsi, oparajjaṃ sabhogiyaṃ.</gathalast>
<hangnum line="349" number="116"></hangnum>
<gatha1 line="350">Ṭhitā pācinadesamhi, ādipādā nisammataṃ;</gatha1>
<gathalast line="351">Vinā so’yanti amhākaṃ, ubho hutvāna ekato.</gathalast>
<hangnum line="352" number="117"></hangnum>
<gatha1 line="353">Dvīsu passesu senañca, samādāya mahādhanaṃ;</gatha1>
<gathalast line="354">Sandhiṃbhātaramāhūya, katvārohaṇa desato.</gathalast>
<hangnum line="355" number="118"></hangnum>
<gatha1 line="356">Gaṅgātīramhi vāsaṃ te, kappayiṃsu mahabbalā;</gatha1>
<gathalast line="357">Rājā sabbaṃ nisamme’taṃ, maṇḍalīke tahiṃ tahiṃ.</gathalast>
<hangnum line="358" number="119"></hangnum>
<gatha1 line="359">Ārādhetvā gahetvāna, duṭṭhe māriya kecana;</gatha1>
<gathalast line="360">Rakkhaṃ datvāna nagare, kattabbaṃ sādhuyojiya.</gathalast>
<hangnum line="361" number="120"></hangnum>
<gatha1 line="362">Mahāsenaṅgamādāya, mahesiñca tamādiya;</gatha1>
<gathalast line="363">Khandhāvāraṃ niveseti, mahummāramhi gāmake.</gathalast>
<hangnum line="364" number="121"></hangnum>
<gatha1 line="365">Tassāgamanamaññāya, ādipādāpi te tayo;</gatha1>
<gathalast line="366">Koviḷāravhaye gāme, mahāyuddhaṃ pavattayuṃ.</gathalast>
<hangnum line="367" number="122"></hangnum>
<gatha1 line="368">Atha rājā mahāseno, samugghātesi taṃ balaṃ;</gatha1>
<gathalast line="369">Dappuḷo so palāyittha, ādi pādā duve hatā.</gathalast>
<hangnum line="370" number="123"></hangnum>
<gatha1 line="371">Tatthāpi laddhavijayo, puramāgammabhūmipo;</gatha1>
<gathalast line="372">Rājakiccaṃ vicāresi, mahādānaṃ pavattayi.</gathalast>
<hangnum line="373" number="124"></hangnum>
<gatha1 line="374">Mahābodhi dumindassa, mahācetittayassa ca;</gatha1>
<gathalast line="375">Dhātūnampi ca sakkaccaṃ, mahāpūjāmakārayī.</gathalast>
<hangnum line="376" number="125"></hangnum>
<gatha1 line="377">Rohaṇaṃ samupāgamma, dappuḷo so tamāgato;</gatha1>
<gathalast line="378">Balaṃ sampaṭipādesi, yujjhituṃ puna rājinā.</gathalast>
<hangnum line="379" number="126"></hangnum>
<gatha1 line="380">Rājā so puttanattānaṃ, desaṃ kātuṃ nirākulaṃ;</gatha1>
<gathalast line="381">Thūpārāmamhi sabbepi, sannipātiya bhikkhavo.</gathalast>
<hangnum line="382" number="127"></hangnum>
<gatha1 line="383">Aññepi ca mahāpaññe, yuttā yuttivisārade;</gatha1>
<gathalast line="384">Rājadhammesu sabbesu, nipuṇo nayakovido.</gathalast>
<hangnum line="385" number="128"></hangnum>
<gatha1 line="386">Ārocetvā <pageBreak edition="M" number="0.0305" />pavattiṃ taṃ, tehi sammā pakāsito;</gatha1>
<gathalast line="387">Caturaṅgamahāseno, sabbūpakaraṇānugo.</gathalast>
<hangnum line="388" number="129"></hangnum>
<gatha1 line="389">Dīpe sabbattha yojetvā, kattabbaṃ nagarepi ca;</gatha1>
<gathalast line="390">Nikkhanto na cireneva, agamā mārapabbataṃ.</gathalast>
<hangnum line="391" number="130"></hangnum>
<gatha1 line="392">Sammadditvāna taṃ desaṃ, khippaṃ pabbatamāruhī;</gatha1>
<gathalast line="393">Taṃ disvā rohaṇe sabbe, bhītā taṃ vasamāgamuṃ.</gathalast>
<hangnum line="394" number="131"></hangnum>
<gatha1 line="395">Tato sandhiṃ karitvāna, dappuḷena sadappako;</gatha1>
<gathalast line="396">Hatthī asse ca maṇayo, gahetvā tassa hatthato.</gathalast>
<hangnum line="397" number="132"></hangnum>
<gatha1 line="398">Gāḷhagaṅgañca katvāna, sīmaṃ rohaṇabhoginaṃ;</gatha1>
<gathalast line="399">Oragaṅgaṃ samādāya, rājabhogamakārayi.</gathalast>
<hangnum line="400" number="133"></hangnum>
<gatha1 line="401">Dīpamevaṃ mahātejo, katvā vigatakaṇṭakaṃ;</gatha1>
<gatha1 line="402">Ekātapatto āgamma, puraṃ vasi yathāsukhaṃ.</gatha1>
<hangnum line="403" number="134"></hangnum>
<gatha1 line="404">Pariveṇaṃ sakāresi, rājā dāmavihārakaṃ;</gatha1>
<gathalast line="405">Tathā sanniratitthañca, pulatthinagare vibhū.</gathalast>
<hangnum line="406" number="135"></hangnum>
<gatha1 line="407">Mahālekhañca kāresi, pariveṇamabhayā cale;</gatha1>
<gathalast line="408">Tathā ratanapāsādaṃ, tatheva sumanoharaṃ.</gathalast>
<hangnum line="409" number="136"></hangnum>
<gatha1 line="410">Anekabhūmaṃ kāretvā, vejayantamivāparaṃ;</gatha1>
<gathalast line="411">Tathā satasahassehi, tīhi ceva mahādhano.</gathalast>
<hangnum line="412" number="137"></hangnum>
<gatha1 line="413">Jambonadatuvaṇṇassa, sahassehi ca saṭṭhihi;</gatha1>
<gathalast line="414">Bimbaṃ satthussa kāretvā, nagghaṃ cūḷāmaṇiyutaṃ.</gathalast>
<hangnum line="415" number="138"></hangnum>
<gatha1 line="416">Pūjaṃ sabbopahārena, kāretvāna mahārahaṃ;</gatha1>
<gathalast line="417">Pāsādamahane sabbaṃ, rajjaṃ ossajji attano.</gathalast>
<hangnum line="418" number="139"></hangnum>
<gatha1 line="419">Bodhisattañca kāretvā, rājānaṃ sumanoharaṃ;</gatha1>
<gathalast line="420">Saṇṭhapitthasilā meghe, cāruṃ bhikkhūnupassaye.</gathalast>
<hangnum line="421" number="140"></hangnum>
<gatha1 line="422">Thūpārāmamhi thupassa, kāsi sovaṇṇakañcukaṃ;</gatha1>
<gathalast line="423">Paṭṭaṃ katvā vicitatthaṃ, rajataṃ antarantarā.</gathalast>
<hangnum line="424" number="141"></hangnum>
<gatha1 line="425">Tasmiṃyeva ca pāsādaṃ, parijiṇṇaṃ sakārayi;</gatha1>
<gathalast line="426">Abhidhammaṃ kathāpesi, kārāpetvā mahāmahaṃ.</gathalast>
<hangnum line="427" number="142"></hangnum>
<gatha1 line="428">Mahātherena satimā, hemasālinivāsinā;</gatha1>
<gathalast line="429">Tattha pokkharaṇiñcassa, paribhogāya kārayi.</gathalast>
<hangnum line="430" number="143"></hangnum>
<gatha1 line="431">Jiṇṇe <pageBreak edition="M" number="0.0306" />devakūle katvā, bahuke tattha tattha so;</gatha1>
<gathalast line="432">Devānaṃ paṭimāyo ca, kārayittha mahārahā.</gathalast>
<hangnum line="433" number="144"></hangnum>
<gatha1 line="434">Brāhmaṇānañca datvāna, paccagghaṃ rājabhojanaṃ;</gatha1>
<gathalast line="435">Pāyesi khīraṃ sovaṇṇa-taṭṭakehi sasakkharaṃ.</gathalast>
<hangnum line="436" number="145"></hangnum>
<gatha1 line="437">Usabhe paṅgulānañca, jīvikañca sadāpayī;</gatha1>
<gathalast line="438">Damiḷānantu pādāsi, asse goṇe agaṇhataṃ.</gathalast>
<hangnum line="439" number="146"></hangnum>
<gatha1 line="440">Anāthā ye salajjā ca, te ca saṅgaṇhi so raho;</gatha1>
<gathalast line="441">Asaṃgahito dīpamhi, natthi tena yathārahaṃ.</gathalast>
<hangnum line="442" number="147"></hangnum>
<gatha1 line="443">Dātabboti kathaṃ gunna-mahāro so vicintiya;</gatha1>
<gathalast line="444">Sasse khīragate’dāsi, tesaṃ khettasahassake.</gathalast>
<hangnum line="445" number="148"></hangnum>
<gatha1 line="446">Kāḷavāpimhi so vāri-sampātaṃ kārayi thiraṃ;</gatha1>
<gathalast line="447">Puññamevaṃ vidhaṃ tassa, appameyyaṃ bahuṃ kira.</gathalast>
<hangnum line="448" number="149"></hangnum>
<gatha1 line="449">Tassa putto tadā āsi, yuvarājā divaṅgato;</gatha1>
<gathalast line="450">Jāto senāpati kāle, aparo atthi dārako.</gathalast>
<hangnum line="451" number="150"></hangnum>
<gatha1 line="452">Taṃ rājā rājaputtehi, bhīto rājāraho iti;</gatha1>
<gathalast line="453">Māretuṃ taṃ na sakkonti, vaḍḍhapesi yathā tathā.</gathalast>
<hangnum line="454" number="151"></hangnum>
<gatha1 line="455">Arīhi nagare ruddhe, pitaraṃ so kirekadā;</gatha1>
<gathalast line="456">Upasaṅkamma yācittha, saṅgamāvacaraṃ gajaṃ.</gathalast>
<hangnum line="457" number="152"></hangnum>
<gatha1 line="458">So dāpesi mahānāgaṃ, ghoraṃ mārakarūpamaṃ;</gatha1>
<gathalast line="459">Katahatthaṃ balañceva, sabbāyudha visāradaṃ.</gathalast>
<hangnum line="460" number="153"></hangnum>
<gatha1 line="461">Kāloyamīti mantvā so, bandhitvā churikaṃ tadā;</gatha1>
<gathalast line="462">Kuñjaraṃ varamāruyha, nikkhamma nagarā bahi.</gathalast>
<hangnum line="463" number="154"></hangnum>
<gatha1 line="464">Viddhaṃsetvā balaṃ sabbaṃ, dujjayaṃ jayamaggahī;</gatha1>
<gathalast line="465">Rājā disvā pasanno taṃ, senāpaccañca tassa’dā.</gathalast>
<hangnum line="466" number="155"></hangnum>
<gatha1 line="467">Esova kira gantvāna, sabalo desamuttaraṃ;</gatha1>
<gathalast line="468">Palāpesi sasenaṃ taṃ, ādipādañca dappulaṃ.</gathalast>
<hangnum line="469" number="156"></hangnum>
<gatha1 line="470">Baddhavero tato’hosi, dappuḷo tamhi sādhukaṃ;</gatha1>
<gathalast line="471">Mahāummārayuddhamhi, disvā tamatīkodhavā.</gathalast>
<hangnum line="472" number="157"></hangnum>
<gatha1 line="473">Sīghaṃ pesesi taṃ hantuṃ, hatthimāruḷhamattanā;</gatha1>
<gathalast line="474">Ovijjhiya palāpesi, tamesa sakadantīnā.</gathalast>
<hangnum line="475" number="158"></hangnum>
<gatha1 line="476">Disvā <pageBreak edition="M" number="0.0307" />tamatisantuṭṭho, aññesañca abhāvato;</gatha1>
<gathalast line="477">Rajjayoge adā tassa, uparājattamattano.</gathalast>
<hangnum line="478" number="159"></hangnum>
<gatha1 line="479">Evaṃ vīsati vassāni, dīpametaṃ subhuñjiya;</gatha1>
<gathalast line="480">Vipākaṃ puññakammassa, bhuñjituñca divaṅgato.</gathalast>
<hangnum line="481" number="160"></hangnum>
<gatha1 line="482">Evaṃ anekehi nayehi thaddhā;</gatha1>
<gatha2 line="483">Janassa dukkhehi virūpakehi;</gatha2>
<gatha3 line="484">Bhogā vinassanti khaṇe na sabbe;</gatha3>
<gathalast line="485">Aho tahiṃyeva ramanti bālā.</gathalast>
<centered line="486">Sujanappasādasaṃvegatthāya kate mahāvaṃse</centered>
<centered line="487">Cha rājako nāma</centered>
<centered line="488">Chacattālīsatimo paricchedo.</centered>
</body>
</document>