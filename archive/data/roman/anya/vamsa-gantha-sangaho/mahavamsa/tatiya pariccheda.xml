<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0703n.nrf2.xml</normativeSource>
    <source>roman/anya/vamsa-gantha-sangaho/mahavamsa/tatiya pariccheda.xml</source>
    <script>roman</script>
    <directory>/anya/vamsa-gantha-sangaho/mahavamsa</directory>
    <basename>tatiya pariccheda</basename>
    <titlePath>Tatiya pariccheda - Mahāvaṃsa - Vaṃsa-gantha-saṅgaho - Anya</titlePath>
  </metadata>
<content>
    <chapter line="1">Tatiya pariccheda</chapter>
    <subhead line="2">Paṭhamadhammasaṃgīti</subhead>
    <hangnum line="3" number="1"></hangnum>
    <gatha1 line="4"> Pañcanetto <pageBreak edition="Myanmar" number="0.0011" /> jino pañca-cattālīsasamā’samo;</gatha1>
    <gathalast line="5">Ṭhatvā sabbāni kiccāni, katvā lokassa sabbathā.</gathalast>
    <hangnum line="6" number="2"></hangnum>
    <gatha1 line="7"> Kusinārāyayamaka-sālānamantare vare;</gatha1>
    <gathalast line="8">Vesākhapuṇṇamāyaṃ so, dīpo lokassa nibbuto.</gathalast>
    <hangnum line="9" number="3"></hangnum>
    <gatha1 line="10"> Saṅkhyāpathamatikkantā, bhikkhū tattha samāgatā;</gatha1>
    <gathalast line="11">Khattiyā brāhmaṇā vassā, suddhā devā tatheva ca.</gathalast>
    <hangnum line="12" number="4"></hangnum>
    <gatha1 line="13"> Sattasatasahassāni, tesu pāmokkhabhikkhavo;</gatha1>
    <gathalast line="14">Thero mahākassapova, saṅghatthero tadā ahu.</gathalast>
    <hangnum line="15" number="5"></hangnum>
    <gatha1 line="16"> Satthusarīrasārīra-dhātukiccāni kāriya;</gatha1>
    <gathalast line="17">Icchanto so mahāthero, satthu dhammaciraṭṭhitiṃ.</gathalast>
    <hangnum line="18" number="6"></hangnum>
    <gatha1 line="19"> Lokanāthe dasabale, sattāhaparinibbute;</gatha1>
    <gathalast line="20">Dubbhāsitaṃ subhaddassa, buddhassa vacanaṃ saraṃ.</gathalast>
    <hangnum line="21" number="7"></hangnum>
    <gatha1 line="22"> Saraṃ cīvaradānañca, samatte ṭhapanaṃ tathā;</gatha1>
    <gathalast line="23">Saddhammaṭhapanatthāya, muninā’nuggahaṃ kataṃ.</gathalast>
    <hangnum line="24" number="8"></hangnum>
    <gatha1 line="25"> Kātuṃ saddhammasaṃgītiṃ, sambuddhānamate yati;</gatha1>
    <gathalast line="26">Navaṅgasāsanadhare, sabbaṅgasamupāgate.</gathalast>
    <hangnum line="27" number="9"></hangnum>
    <gatha1 line="28"> Bhikkhū pañcasateyeva, mahākhīṇāsave vare;</gatha1>
    <gathalast line="29">Sammanni ekenūne tu, ānandattherakāraṇā.</gathalast>
    <hangnum line="30" number="10"></hangnum>
    <gatha1 line="31"> Puna ānandattherā’pi, bhikkhūhi abhiyācito;</gatha1>
    <gathalast line="32">Sammanni kātuṃ saṃgītiṃ, sā na sakkā hi taṃ vinā.</gathalast>
    <hangnum line="33" number="11"></hangnum>
    <gatha1 line="34"> Sādhukīḷanasattāhaṃ, sattāhaṃ dhātubhājanaṃ;</gatha1>
    <gathalast line="35">Iccaddhamāsaṃ khepetvā, sabbalokānukampakā.</gathalast>
    <hangnum line="36" number="12"></hangnum>
    <gatha1 line="37"> Vassaṃ vasaṃ rājagahe, kassāma dhammasaṅgahaṃ;</gatha1>
    <gathalast line="38">Nāññehi tatta vatthabba-miti katvāna nicchayaṃ.</gathalast>
    <hangnum line="39" number="13"></hangnum>
    <gatha1 line="40"> Sokāturaṃ <pageBreak edition="Myanmar" number="0.0012" /> tattha tattha, assāsento mahājanaṃ;</gatha1>
    <gathalast line="41">Jambudīpamhi te therā, vicaritvāna cārikaṃ.</gathalast>
    <hangnum line="42" number="14"></hangnum>
    <gatha1 line="43"> Āsaḷhisukkapakkhamhi, sukkapakkhaṭhitatthikā;</gatha1>
    <gathalast line="44">Upāgamuṃ rājagahaṃ, sampannacatupaccayaṃ.</gathalast>
    <hangnum line="45" number="15"></hangnum>
    <gatha1 line="46"> Tattheva vassūpagatā, te mahākassapādayo;</gatha1>
    <gathalast line="47">Therā thiraguṇūpetā, sambuddhamatakovidā.</gathalast>
    <hangnum line="48" number="16"></hangnum>
    <gatha1 line="49"> Vassānaṃ paṭhamaṃ māsaṃ, sabbasenāsanesu’pi;</gatha1>
    <gathalast line="50">Kāresuṃ paṭisaṅkhāraṃ, vatvānā’jātasattuno.</gathalast>
    <hangnum line="51" number="17"></hangnum>
    <gatha1 line="52"> Vihārapaṭisaṅkhāre, niṭṭhite ahu bhūpati;</gatha1>
    <gathalast line="53">Idāni dhammasaṃgītiṃ, karissāmi mayaṃ iti.</gathalast>
    <hangnum line="54" number="18"></hangnum>
    <gatha1 line="55"> Kattabbaṃ kintipuṭṭhassa, nisajjaṭhānamādisuṃ;</gatha1>
    <gathalast line="56">Rājā katthāti pucchitvā, vuttaṭhānamhi tehi so.</gathalast>
    <hangnum line="57" number="19"></hangnum>
    <gatha1 line="58"> Sīghaṃ vebhāraselassa, passe kāresi maṇḍapaṃ;</gatha1>
    <gathalast line="59">Sattapaṇṇiguhādvāre, rammaṃ devasabhopamaṃ.</gathalast>
    <hangnum line="60" number="20"></hangnum>
    <gatha1 line="61"> Sabbathā maṇḍayitvā taṃ, attharāpesi tattha so;</gatha1>
    <gathalast line="62">Bhikkhūnaṃ gaṇanāyeva, anagghattharaṇāni ca.</gathalast>
    <hangnum line="63" number="21"></hangnum>
    <gatha1 line="64"> Nissāya dakkhiṇaṃ bhāgaṃ, uttarāmukhamuttamaṃ;</gatha1>
    <gathalast line="65">Therāsanaṃ supaññattaṃ, āsi tattha mahārahaṃ.</gathalast>
    <hangnum line="66" number="22"></hangnum>
    <gatha1 line="67"> Tasmiṃ maṇḍapamajjhasmiṃ, puratthamukhamuttamaṃ;</gatha1>
    <gathalast line="68">Dhammāsanaṃ supaññattaṃ, ahosi sugatārahaṃ.</gathalast>
    <hangnum line="69" number="23"></hangnum>
    <gatha1 line="70"> Rājā’rocayi therānaṃ, kammaṃ no niṭṭhitaṃ iti;</gatha1>
    <gathalast line="71">Te therā theramānanda-mānandakaramabravuṃ.</gathalast>
    <hangnum line="72" number="24"></hangnum>
    <gatha1 line="73"> Sve sannipāto ānanda, sekhena gamanaṃ tahiṃ;</gatha1>
    <gathalast line="74">Na yuttante sadatthe tvaṃ, appamatto tato bhava.</gathalast>
    <hangnum line="75" number="25"></hangnum>
    <gatha1 line="76"> Iccevaṃ codito thero, katvāna vīriyaṃ samaṃ;</gatha1>
    <gathalast line="77">Iriyāpathato muttaṃ, arahattamapāpuṇi.</gathalast>
    <hangnum line="78" number="26"></hangnum>
    <gatha1 line="79"> Vassānaṃ dutiye māse, dutiye divase pana;</gatha1>
    <gathalast line="80">Rucire maṇḍape tasmiṃ, therā sannipatiṃsu te.</gathalast>
    <hangnum line="81" number="27"></hangnum>
    <gatha1 line="82"> Ṭhapetvā’nandattherassa, anucchavikamāsanaṃ;</gatha1>
    <gathalast line="83">Āsanesu nisīdiṃsu, arahanto yathārahaṃ.</gathalast>
    <hangnum line="84" number="28"></hangnum>
    <gatha1 line="85"> Thero’rahattapattiṃ <pageBreak edition="Myanmar" number="0.0013" /> so, ñāpetuṃ tehi nāgamā;</gatha1>
    <gathalast line="86">Kuhiṃ ānandatthero’ti, vuccamāne tu kehici.</gathalast>
    <hangnum line="87" number="29"></hangnum>
    <gatha1 line="88"> Nimmujjitvā pathaviyā, gantvā jotipathena vā;</gatha1>
    <gathalast line="89">Nisīdi thero ānando, attano ṭhapitāsane.</gathalast>
    <hangnum line="90" number="30"></hangnum>
    <gatha1 line="91"> Upālithero vinaye, sesadhamme asesake;</gatha1>
    <gathalast line="92">Ānandattheramakaruṃ, sabbe therā dhurandhare.</gathalast>
    <hangnum line="93" number="31"></hangnum>
    <gatha1 line="94"> Mahāthero sakattānaṃ, vinayaṃ pucchituṃ sayaṃ;</gatha1>
    <gathalast line="95">Sammannu’pālithero ca, vissajjetuṃ tameva tu.</gathalast>
    <hangnum line="96" number="32"></hangnum>
    <gatha1 line="97"> Therāsane nisīditvā, vinayaṃ tamapucchi so;</gatha1>
    <gathalast line="98">Dhammāsane nisīditvā, vissajjesi tameva so.</gathalast>
    <hangnum line="99" number="33"></hangnum>
    <gatha1 line="100"> Vinayaññūnamaggena, vissajjitakamena te;</gatha1>
    <gathalast line="101">Sabbe sajjhāyamakaruṃ, vinayaṃ nayakovidā.</gathalast>
    <hangnum line="102" number="34"></hangnum>
    <gatha1 line="103"> Aggaṃ bahussutādīnaṃ, kosārakkhaṃ mahesino;</gatha1>
    <gathalast line="104">Sammannitvāna attānaṃ, thero dhammamapucchi so.</gathalast>
    <hangnum line="105" number="35"></hangnum>
    <gatha1 line="106"> Tathā sammanniya’ttānaṃ, dhammāsanāgato sayaṃ;</gatha1>
    <gathalast line="107">Vissajjesi tamānanda-tthero dhammamasesato.</gathalast>
    <hangnum line="108" number="36"></hangnum>
    <gatha1 line="109"> Vedehamuninā tena, vissajjitakamena te;</gatha1>
    <gathalast line="110">Sabbe sajjhāyamakaruṃ, dhammaṃ dhammatthakovidā.</gathalast>
    <hangnum line="111" number="37"></hangnum>
    <gatha1 line="112"> Evaṃ sattahi māsehi, dhammasaṃgīti niṭṭhitā;</gatha1>
    <gathalast line="113">Sabbalokahitatthāya, sabbalokahi tehi sā.</gathalast>
    <hangnum line="114" number="38"></hangnum>
    <gatha1 line="115"> Mahākassapatherena, idaṃ sugatasāsanaṃ;</gatha1>
    <gathalast line="116">Pañcavassasahassāni, samatthaṃ vattane kataṃ.</gathalast>
    <hangnum line="117" number="39"></hangnum>
    <gatha1 line="118"> Atīva jātapāmojjā, sandhārakajalantikā;</gatha1>
    <gathalast line="119">Saṃgītipariyosāne, chaddhākampi mahāmahī.</gathalast>
    <hangnum line="120" number="40"></hangnum>
    <gatha1 line="121"> Acchariyāni cā’hesuṃ, lokenekāninekadhā;</gatha1>
    <gathalast line="122">Thereheva katattā ca, theriyāyaṃ paramparā.</gathalast>
    <hangnum line="123" number="41"></hangnum>
    <gatha1 line="124"> Paṭhamaṃ saṅgahaṃ katvā, sabbalokahitaṃ bahuṃ;</gatha1>
    <gathalast line="125">Te yāvatāyukaṃ ṭhatvā, therā sabbepi nibbutā.</gathalast>
    <hangnum line="126" number="42"></hangnum>
    <gatha1 line="127"> Therā’pi <pageBreak edition="Myanmar" number="0.0014" /> te matipadīpahatandhakārā,</gatha1>
    <gatha2 line="128">Lokandhakārahananamhi mahāpadīpā;</gatha2>
    <gatha3 line="129">Nibbāpitā maraṇaghoramahānilena,</gatha3>
    <gathalast line="130">Tenāpi jīvitamadaṃ matimā jaheyyāti.</gathalast>
    <centered line="131">Sujanappasādaṃsaṃvegatthāya kate mahāvaṃse</centered>
    <centered line="132">Paṭhamadhammasaṃgītināma</centered>
    <centered line="133">Tatiyo paricchedo.</centered>
  </content>
</document>