<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0703n.nrf18.xml</normativeSource>
    <archivePath>roman/anya/vamsa-gantha-sangaho/mahavamsa/ekunavisatima pariccheda.xml</archivePath>
    <baseFileName>ekunavisatima pariccheda</baseFileName>
    <titlePath>Ekūnavīsatima pariccheda - Mahāvaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Ekūnavīsatima pariccheda</chapter>
    <subhead line="2">Bodhi āgamano</subhead>
    <hangnum line="3" number="1"></hangnum>
    <gatha1 line="4"> Mahābodhirakkhaṇatthaṃ <pageBreak edition="M" number="0.0109" />, aṭṭhārasa rathe sabho;</gatha1>
    <gathalast line="5">Devakulāni datvāna, aṭṭhāmaccā kulāni ca.</gathalast>
    <hangnum line="6" number="2"></hangnum>
    <gatha1 line="7"> Aṭṭha brāhmaṇakulāni, aṭṭha vassakulāni ca;</gatha1>
    <gathalast line="8">Gopakānaṃ taracchānaṃ, kuliṅgānaṃ kulāni ca.</gathalast>
    <hangnum line="9" number="3"></hangnum>
    <gatha1 line="10"> Tatheva pesakārānaṃ, kumbhakārānameva ca;</gatha1>
    <gathalast line="11">Sabbe sañcāpi senīnaṃ, nāgayakkhānameva ca.</gathalast>
    <hangnum line="12" number="4"></hangnum>
    <gatha1 line="13"> Hemasajjughaṭeceva, datvā aṭṭhaṭṭha mānado;</gatha1>
    <gathalast line="14">Āropetvā mahābodhiṃ, nāvaṃ gaṅgāya bhūsitaṃ.</gathalast>
    <hangnum line="15" number="5"></hangnum>
    <gatha1 line="16"> Saṅghamitta mahātherī, sahe kadasa bhikkhuniṃ;</gatha1>
    <gathalast line="17">Tathevā’ropayitvāna, ariṭṭhapamukhepi ca.</gathalast>
    <hangnum line="18" number="6"></hangnum>
    <gatha1 line="19"> Nagarā nikkhamitvāna, viñjāṭavimaticcaso;</gatha1>
    <gathalast line="20">Tāmalitthiṃ anuppatto, sattāhene’va bhūpati.</gathalast>
    <hangnum line="21" number="7"></hangnum>
    <gatha1 line="22"> Accuḷā rāhi pūjāyi, devānāgānarāpi ca;</gatha1>
    <gathalast line="23">Mahābodhiṃ pūjayantā, sattāhena’vupāgamuṃ.</gathalast>
    <hangnum line="24" number="8"></hangnum>
    <gatha1 line="25"> Mahāsamuddatīramhi, mahābodhiṃ mahīpati;</gatha1>
    <gathalast line="26">Ṭhapāpetvāna pūjesi, mahārajjena so puna.</gathalast>
    <hangnum line="27" number="9"></hangnum>
    <gatha1 line="28"> Mahābodhiṃ mahārajje, abhisiñcīyakāmado;</gatha1>
    <gathalast line="29">Aggasira sukkapakkhe, dine pāṭipade tato.</gathalast>
    <hangnum line="30" number="10"></hangnum>
    <gatha1 line="31"> Uccāretuṃ mahābodhiṃ, tehiyeva’ṭṭha aṭṭhahi;</gatha1>
    <gathalast line="32">Sālamūlamhi dinnehi, dhātuggatakulehi so.</gathalast>
    <hangnum line="33" number="11"></hangnum>
    <gatha1 line="34"> Ukkhipitvā mahābodhiṃ, galamattaṃ jalaṃ tahiṃ;</gatha1>
    <gathalast line="35">Ogāhetvā sanāvāya, patiṭṭhāpayi sādhukaṃ.</gathalast>
    <hangnum line="36" number="12"></hangnum>
    <gatha1 line="37"> Nāvaṃ <pageBreak edition="M" number="0.0110" /> āropayitvā taṃ, mahātheriṃ satherikaṃ;</gatha1>
    <gathalast line="38">Mahāriṭṭhaṃ mahāmaccaṃ, idaṃ vacanamabravi.</gathalast>
    <hangnum line="39" number="13"></hangnum>
    <gatha1 line="40"> ‘‘Ahaṃ rajjena tikkhattuṃ, mahābodhimapūjayiṃ;</gatha1>
    <gathalast line="41">Eva mevā’bhi pūjetu, rājā rajjena me sakhā’’.</gathalast>
    <hangnum line="42" number="14"></hangnum>
    <gatha1 line="43"> Idaṃ vatvā mahārājā, tīre pañjaliko ṭhito;</gatha1>
    <gathalast line="44">Gacchamānaṃ mahābodhiṃ, passaṃ assūnivattayi.</gathalast>
    <hangnum line="45" number="15"></hangnum>
    <gatha1 line="46"> Mahābodhi viyogena,</gatha1>
    <gatha2 line="47">Dhammā soko sasokavā;</gatha2>
    <gatha3 line="48">Kannitvā paridevitvā,</gatha3>
    <gathalast line="49">Agamāsi sakaṃ puraṃ.</gathalast>
    <hangnum line="50" number="16"></hangnum>
    <gatha1 line="51"> Mahābodhi samāruḷhā, nāvāpakkhandhī toyadhiṃ;</gatha1>
    <gathalast line="52">Samantā yojane vicī, sannisīdi mahaṇṇave.</gathalast>
    <hangnum line="53" number="17"></hangnum>
    <gatha1 line="54"> Pupphiṃsu pañcavaṇṇāni, padumāni samantato;</gatha1>
    <gathalast line="55">Antalikkhe pavajjiṃsu, aneka tūriyāni ca.</gathalast>
    <hangnum line="56" number="18"></hangnum>
    <gatha1 line="57"> Devatāhi anekāhi, pūjā’nekā pavattitā;</gatha1>
    <gathalast line="58">Gahetuñca mahābodhi, nāgā’kāsuṃ vikubbanaṃ.</gathalast>
    <hangnum line="59" number="19"></hangnum>
    <gatha1 line="60"> Saṅghamittā mahātheri, abhiññābalapāragā;</gatha1>
    <gathalast line="61">Supaṇṇarūpā hutvāna, te tāsesi mahorage.</gathalast>
    <hangnum line="62" number="20"></hangnum>
    <gatha1 line="63"> Te tāsitā mahātheriṃ, yācitvāna mahoragā;</gatha1>
    <gathalast line="64">Nayitvāna mahābemadhiṃ, bhujaṅgabhavanaṃ tato.</gathalast>
    <hangnum line="65" number="21"></hangnum>
    <gatha1 line="66"> Sattāhaṃ nāgarajjena, pūjāhi vividhāhi ca;</gatha1>
    <gathalast line="67">Pūjayitvāna ānetvā, nāvāyaṃ ṭhapayiṃsu te.</gathalast>
    <hangnum line="68" number="22"></hangnum>
    <gatha1 line="69"> Tadaheva mahābodhi, jambukolamidhagamā;</gatha1>
    <gathalast line="70">Devānaṃpiyatisso tu, rājā lokahite rato.</gathalast>
    <hangnum line="71" number="23"></hangnum>
    <gatha1 line="72"> Sumanā sāmaṇeramhā, pubbe sutatadāgamo;</gatha1>
    <gathalast line="73">Maggasirādidinagho, pabhuti vacasādaro.</gathalast>
    <hangnum line="74" number="24"></hangnum>
    <gatha1 line="75"> Uttaradvārato <pageBreak edition="M" number="0.0111" /> yāva, jambukolaṃ mahāpathaṃ;</gatha1>
    <gathalast line="76">Vibhūsayitvā sakalaṃ, mahābodhigatāsayo.</gathalast>
    <hangnum line="77" number="25"></hangnum>
    <gatha1 line="78"> Samuddāsanasālāya, ṭhāne ṭhatvā mahaṇṇave;</gatha1>
    <gathalast line="79">Āgacchantaṃ mahābodhiṃ, mahātheriddhiyā’ddasa.</gathalast>
    <hangnum line="80" number="26"></hangnum>
    <gatha1 line="81"> Tasmiṃṭhāne katā sālā, pakā setuṃ tamabbhutaṃ;</gatha1>
    <gathalast line="82">Samuddāsanasālāti, nāmenā‘si’dha pākaṭā.</gathalast>
    <hangnum line="83" number="27"></hangnum>
    <gatha1 line="84"> Mahātherānubhāvena, saddhiṃ therehi tehi ca;</gatha1>
    <gathalast line="85">Tadaheva’gamā rājā, jambukolaṃ sa senako.</gathalast>
    <hangnum line="86" number="28"></hangnum>
    <gatha1 line="87"> Mahābodhā gamepīti-vegenu’nno udānayaṃ;</gatha1>
    <gathalast line="88">Galappamāṇaṃ salilaṃ, vigāhetvā suviggaho.</gathalast>
    <hangnum line="89" number="29"></hangnum>
    <gatha1 line="90"> Mahābodhiṃ soḷasahi, kulehi saha muddhanā;</gatha1>
    <gathalast line="91">Ādāyo’ropayitvāna, velāyaṃ maṇḍape subhe.</gathalast>
    <hangnum line="92" number="30"></hangnum>
    <gatha1 line="93"> Ṭhapayitvāna laṃkindo, laṃkārajjena pūjayi;</gatha1>
    <gathalast line="94">Soḷasannaṃ samappetvā, kulānaṃ rajjamattano.</gathalast>
    <hangnum line="95" number="31"></hangnum>
    <gatha1 line="96"> Sayaṃ dovārikaṭhāne, ṭhatvāna divase tayo;</gatha1>
    <gathalast line="97">Tattheva pūjaṃ kāresi, vividhaṃ manujādhipo.</gathalast>
    <hangnum line="98" number="32"></hangnum>
    <gatha1 line="99"> Mahābodhiṃ dasamiyaṃ, āropetvā rathesubhe;</gatha1>
    <gathalast line="100">Ānayanto manussindo, dumindaṃ taṃ ṭhapāpayi.</gathalast>
    <hangnum line="101" number="33"></hangnum>
    <gatha1 line="102"> Pācinassa vihārassa, ṭhāne ṭhānavicakkhaṇo;</gatha1>
    <gathalast line="103">Pātarāsaṃ pavattesi, sasaṅghassa janassa so.</gathalast>
    <hangnum line="104" number="34"></hangnum>
    <gatha1 line="105"> Mahāmahindathere’ttha, kataṃ dasabalena taṃ;</gatha1>
    <gathalast line="106">Kathesi nāgadamanaṃ, rañño tassa asesato.</gathalast>
    <hangnum line="107" number="35"></hangnum>
    <gatha1 line="108"> Therassa sutvā kāretvā, saññāṇāni tahiṃ tahiṃ;</gatha1>
    <gathalast line="109">Paribhuttesu ṭhānesu, nisajjādīhi satthunā.</gathalast>
    <hangnum line="110" number="36"></hangnum>
    <gatha1 line="111"> Tivakkassa brāhmaṇassa, gāmadvāre ca bhūpati;</gatha1>
    <gathalast line="112">Ṭhapāpetvā mahābodhiṃ, ṭhānesu tesu tesu ca.</gathalast>
    <hangnum line="113" number="37"></hangnum>
    <gatha1 line="114"> Suddhavāluka santhāre, nānāpupphasamākule;</gatha1>
    <gathalast line="115">Paggahitadhaje magge, pupphagghikavibhūsite.</gathalast>
    <hangnum line="116" number="38"></hangnum>
    <gatha1 line="117"> Mahābodhiṃ <pageBreak edition="M" number="0.0112" /> pūjayanto, rattindiva matandito;</gatha1>
    <gathalast line="118">Ānayitvā cuddasiyaṃ, anurādha purantikaṃ.</gathalast>
    <hangnum line="119" number="39"></hangnum>
    <gatha1 line="120"> Vaḍḍhamānakacchāyāya, puraṃ sādhu vibhūsitaṃ;</gatha1>
    <gathalast line="121">Uttarena ca dvārena, pūjayanto pavesiya.</gathalast>
    <hangnum line="122" number="40"></hangnum>
    <gatha1 line="123"> Dakkhiṇena ca dvārena, nikkhamitvā pavesiya;</gatha1>
    <gathalast line="124">Mahā meghavanārāmaṃ, catubuddhanisevitaṃ.</gathalast>
    <hangnum line="125" number="41"></hangnum>
    <gatha1 line="126"> Sumanasseva vacasā, padesaṃ sādhusaṅkhataṃ;</gatha1>
    <gathalast line="127">Pubbabodhiṭhitaṭṭhānaṃ, upanetvā manoramaṃ.</gathalast>
    <hangnum line="128" number="42"></hangnum>
    <gatha1 line="129"> Kulehi so soḷasahi, rājā laṅkāradhārihi;</gatha1>
    <gathalast line="130">Oropetvā mahābodhiṃ, patiṭṭhā petu mossajji.</gathalast>
    <hangnum line="131" number="43"></hangnum>
    <gatha1 line="132"> Hatthato muttamattasā, asītiratanaṃ nabhaṃ;</gatha1>
    <gathalast line="133">Uggantvāna ṭhitā muñci, chabbaṇṇā rasmiyo subhā.</gathalast>
    <hangnum line="134" number="44"></hangnum>
    <gatha1 line="135"> Dīpe patthariyā’hacca, brahmalokaṃ ṭhitā ahu;</gatha1>
    <gathalast line="136">Sūriyatthaṅgamanāyāva, rasmiyo tā manoramā.</gathalast>
    <hangnum line="137" number="45"></hangnum>
    <gatha1 line="138"> Purisā dasasahassāni, pasannā pāṭihāriye;</gatha1>
    <gathalast line="139">Vipassitvānā’rahatthaṃ, patvāna idha pabbajuṃ.</gathalast>
    <hangnum line="140" number="46"></hangnum>
    <gatha1 line="141"> Orohitvā mahābodhi, sūriyatthaṅgame tato;</gatha1>
    <gathalast line="142">Rohiṇiyā patiṭṭhāsi, mahiyaṃ kampi medinī.</gathalast>
    <hangnum line="143" number="47"></hangnum>
    <gatha1 line="144"> Mūlāni tāni uggantvā, kaṭāhamukhavaṭṭito;</gatha1>
    <gathalast line="145">Vinandhantā kaṭāhaṃ taṃ, otariṃsu mahītalaṃ.</gathalast>
    <hangnum line="146" number="48"></hangnum>
    <gatha1 line="147"> Patiṭṭhitaṃ mahābodhiṃ, janā sabbe samagatā;</gatha1>
    <gathalast line="148">Gandhamālādi pūjāhi, pūjayiṃsu samantato.</gathalast>
    <hangnum line="149" number="49"></hangnum>
    <gatha1 line="150"> Mahāmegho pavassittha, himagabbhā samantato;</gatha1>
    <gathalast line="151">Mahābodhiṃ chādayiṃsu, sītalāni ghanāni ca.</gathalast>
    <hangnum line="152" number="50"></hangnum>
    <gatha1 line="153"> Sattāhāni mahābodhiṃ, tahiṃyeva adassanā;</gatha1>
    <gathalast line="154">Himagabbhe sannisīdi, pasādajananī jane.</gathalast>
    <hangnum line="155" number="51"></hangnum>
    <gatha1 line="156"> Sattāhā tikkame meghā, sabbe apagamiṃsu te;</gatha1>
    <gathalast line="157">Mahābodhi ca dissittha, chabbaṇṇā raṃsiyopi ca.</gathalast>
    <hangnum line="158" number="52"></hangnum>
    <gatha1 line="159"> Mahāmahindattheroca, saṅghamittā ca bhikkhunī;</gatha1>
    <gathalast line="160">Tatthā’gañchuṃsaparisā, rājā saparisopi ca.</gathalast>
    <hangnum line="161" number="53"></hangnum>
    <gatha1 line="162"> Khattiyā <pageBreak edition="M" number="0.0113" /> kājaraggāme, candanaggāma khattiyā;</gatha1>
    <gathalast line="163">Tivakka brāhmaṇo ceva, dīpavāsī janāpi ca.</gathalast>
    <hangnum line="164" number="54"></hangnum>
    <gatha1 line="165"> Devānubhāvenā’gañchuṃ, mahābodhi mahussukkā;</gatha1>
    <gathalast line="166">Mahāsamāgame tasmiṃ, pāṭihāriyavimhite.</gathalast>
    <hangnum line="167" number="55"></hangnum>
    <gatha1 line="168"> Pakkaṃ pācinasākhāya, pekkhataṃ pakka’makkhataṃ;</gatha1>
    <gathalast line="169">Thero patantamādāya, ropetuṃ rājino adā.</gathalast>
    <hangnum line="170" number="56"></hangnum>
    <gatha1 line="171"> Paṃsūnaṃ gandhamissānaṃ, puṇṇe soṇṇa kaṭāhake;</gatha1>
    <gathalast line="172">Mahāsanassa ṭhāne taṃ, ṭhapitaṃ ropa’yissaro.</gathalast>
    <hangnum line="173" number="57"></hangnum>
    <gatha1 line="174"> Pekkhataṃyeva sabbesaṃ, uggantvā aṭṭha aṅkurā;</gatha1>
    <gathalast line="175">Jāyiṃsu bodhitaruṇā, aṭṭhaṃsu catuhatthakā.</gathalast>
    <hangnum line="176" number="58"></hangnum>
    <gatha1 line="177"> Rājā te bodhitaruṇe, disvā vimhitamānaso;</gatha1>
    <gathalast line="178">Setacchattena pūjesi, abhisekamadāsi ca.</gathalast>
    <hangnum line="179" number="59"></hangnum>
    <gatha1 line="180"> Patiṭṭhāpesi aṭṭhannaṃ, jambukolamhi paṭṭane;</gatha1>
    <gathalast line="181">Mahābodhi ṭhita ṭhāne, nāvāyo rohane tadā.</gathalast>
    <hangnum line="182" number="60"></hangnum>
    <gatha1 line="183"> Tivakkabrāhmaṇagāme, thūpārāme tatheva ca;</gatha1>
    <gathalast line="184">Issarasamaṇārāme, paṭhame cetiyaṅgaṇe.</gathalast>
    <hangnum line="185" number="61"></hangnum>
    <gatha1 line="186"> Cetiya pabbatā rāme, tathā kājaragāmake;</gatha1>
    <gathalast line="187">Candanagāmake cāti, ekekaṃ bodhilaṭṭhikaṃ.</gathalast>
    <hangnum line="188" number="62"></hangnum>
    <gatha1 line="189"> Sesā catupakkajātā, dvattiṃsa bodhilaṭṭhiyo;</gatha1>
    <gathalast line="190">Samantā yojanaṭhāne, vihāresu tahiṃ tahiṃ.</gathalast>
    <hangnum line="191" number="63"></hangnum>
    <gatha1 line="192"> Dīpāvāsī janasseva, hitatthāya patiṭṭhite;</gatha1>
    <gathalast line="193">Mahābodhi dumindamhi, sammāsambuddha tejasā.</gathalast>
    <hangnum line="194" number="64"></hangnum>
    <gatha1 line="195"> Anulāsāsa parisā, saṅghamittāya theriyā;</gatha1>
    <gathalast line="196">Santike pabbajitvāna, arahattamapāpuṇi.</gathalast>
    <hangnum line="197" number="65"></hangnum>
    <gatha1 line="198"> Ariṭṭho so pañcasata-parivāro ca khattiyo;</gatha1>
    <gathalast line="199">Therantike pabbajitvā, arahattamapāpuṇi.</gathalast>
    <hangnum line="200" number="66"></hangnum>
    <gatha1 line="201"> Yāni seṭṭhikulāna’ṭṭha-mahābodhimidhāharuṃ;</gatha1>
    <gathalast line="202">Bodhāharakulānīti, tāni tena pavuccare.</gathalast>
    <hangnum line="203" number="67"></hangnum>
    <gatha1 line="204"> Upāsikā vihāroti, ñāte bhikkhunupassaye;</gatha1>
    <gathalast line="205">Sasaṅghā saṅghamittā sā, mahātherī tahiṃ vasi.</gathalast>
    <hangnum line="206" number="68"></hangnum>
    <gatha1 line="207"> Agārattayapāmokkhe <pageBreak edition="M" number="0.0114" />, agāre tattha kārayi;</gatha1>
    <gathalast line="208">Dvādasa tesu ekasmiṃ, mahāgāre ṭhapāpayi.</gathalast>
    <hangnum line="209" number="69"></hangnum>
    <gatha1 line="210"> Mahābodhisametāya, nāvāya kūpayaṭṭhikaṃ;</gatha1>
    <gathalast line="211">Ekasmiṃ piya mekasmiṃ, arittaṃ tehi teviduṃ.</gathalast>
    <hangnum line="212" number="70"></hangnum>
    <gatha1 line="213"> Jāte aññanikāyepi, agārā dvādasāpi te;</gatha1>
    <gathalast line="214">Hatthāḷaka bhikkhunīhi, vaḷañjayiṃsu sabbadā.</gathalast>
    <hangnum line="215" number="71"></hangnum>
    <gatha1 line="216"> Rañño maṅgalahatthi so, vicaranto yathāsukhaṃ;</gatha1>
    <gathalast line="217">Purassa ekapassamhi, kandarantamhi sītale.</gathalast>
    <hangnum line="218" number="72"></hangnum>
    <gatha1 line="219"> Kadambapupphagumbante, aṭṭhāsi gocaraṃ caraṃ;</gatha1>
    <gathalast line="220">Hatthiṃ tattharataṃ ñatvā, akaṃsu tattha āḷhakaṃ.</gathalast>
    <hangnum line="221" number="73"></hangnum>
    <gatha1 line="222"> Atheka divasaṃ hatthī, nagaṇhi kabaḷāni so;</gatha1>
    <gathalast line="223">Dīpappasādakaṃ theraṃ, rājā so pucchitaṃ mataṃ.</gathalast>
    <hangnum line="224" number="74"></hangnum>
    <gatha1 line="225"> Kadambapupphagumbasmiṃ, thūpassa karaṇaṃ karī;</gatha1>
    <gathalast line="226">Icchatīti mahāthero, mahārājassa abravi.</gathalast>
    <hangnum line="227" number="75"></hangnum>
    <gatha1 line="228"> Sadhātukaṃ tattha thūpaṃ, thūpassa gharameva ca;</gatha1>
    <gathalast line="229">Khippaṃ rājā akāresi, niccaṃ janahiterato.</gathalast>
    <hangnum line="230" number="76"></hangnum>
    <gatha1 line="231"> Saṅghamittā mahātherī, suññāgārābhilāsinī;</gatha1>
    <gathalast line="232">Ākiṇṇattā vihārassa, vussamānassa tassa sā.</gathalast>
    <hangnum line="233" number="77"></hangnum>
    <gatha1 line="234"> Vuddhatthinī sāsanassa, bhikkhunīnaṃ hitāya ca;</gatha1>
    <gathalast line="235">Bhikkhunupassayaṃ aññaṃ, icchamānā vicakkhaṇā.</gathalast>
    <hangnum line="236" number="78"></hangnum>
    <gatha1 line="237"> Gantvā cetiyagehaṃ taṃ, pavivekasukhaṃ bhusaṃ;</gatha1>
    <gathalast line="238">Divāvihāraṃ kappesi, vihārakusalā’malā.</gathalast>
    <hangnum line="239" number="79"></hangnum>
    <gatha1 line="240"> Theriyā vandanatthāya, rājā bhikkhunupassayaṃ;</gatha1>
    <gathalast line="241">Gantvā tattha gataṃ sutvā, gantvāna tattha vandiya.</gathalast>
    <hangnum line="242" number="80"></hangnum>
    <gatha1 line="243"> Sammoditvā tāya saddhiṃ, tatthāgamanakāraṇaṃ;</gatha1>
    <gathalast line="244">Tassā ñatvā adhippāyaṃ, adhippāya vidū vidū.</gathalast>
    <hangnum line="245" number="81"></hangnum>
    <gatha1 line="246"> Samantā thūpagehassa, rammaṃ bhikkhunupassayaṃ;</gatha1>
    <gathalast line="247">Devānaṃpiyatisso so, mahārājā akārayi.</gathalast>
    <hangnum line="248" number="82"></hangnum>
    <gatha1 line="249"> Hatthāḷhakasamīpamhi <pageBreak edition="M" number="0.0115" />, kato bhikkhunupassayo;</gatha1>
    <gathalast line="250">Hatthāḷhakavihāroti, vissuto āsi tena so.</gathalast>
    <hangnum line="251" number="83"></hangnum>
    <gatha1 line="252"> Sumittā saṅghamittā sā, mahātherī mahāmatī;</gatha1>
    <gathalast line="253">Tasmiñhi vāsaṃ kappesi, ramme bhikkhunupassaye.</gathalast>
    <hangnum line="254" number="84"></hangnum>
    <gatha1 line="255"> Evaṃ laṃkā lokahitaṃ sāsanavuddhiṃ;</gatha1>
    <gatha2 line="256">Saṃsodhento esa mahābodhi dumindo;</gatha2>
    <gatha3 line="257">Laṃkādīpe ramme mahāmeghavanasmiṃ,</gatha3>
    <gathalast line="258">Aṭṭhā sīghaṃ kālamanekabbhūtayuttoti.</gathalast>
    <centered line="259">Sujanappasādasaṃvegatthāya kate mahāvaṃse</centered>
    <centered line="260">Bodhiāgamano nāma</centered>
    <centered line="261">Ekūnavīsatimo paricchedo.</centered>
  </content>
</document>