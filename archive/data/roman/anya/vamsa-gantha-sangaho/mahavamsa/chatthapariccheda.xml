<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf5.xml</normativeSource>
<archivePath>roman/anya/vamsa-gantha-sangaho/mahavamsa/chatthapariccheda.xml</archivePath>
<title>Chaṭṭhapariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Chaṭṭhapariccheda</chapter>
<subhead line="2">Vijayāgamanaṃ</subhead>
<hangnum line="3" number="1"></hangnum>
<gatha1 line="4">Vaṅgesu <pageBreak edition="M" number="0.0042" />vaṅganagare, vaṅgarājā ahu pure;</gatha1>
<gathalast line="5">Kāliṅgarañño dhītā’si, mahesī tassa rājino.</gathalast>
<hangnum line="6" number="2"></hangnum>
<gatha1 line="7">So rājā deviyā tassā, ekaṃ alabhi dhītaraṃ;</gatha1>
<gathalast line="8">Nemittābyākaruṃ tassā, saṃvāsaṃ magarājinā.</gathalast>
<hangnum line="9" number="3"></hangnum>
<gatha1 line="10">Atīva rūpiniṃ āsi, atīva kāmagiddhinī;</gatha1>
<gathalast line="11">Devena deviyā’cāpi, lajjāyā’si jagucchitā.</gathalast>
<hangnum line="12" number="4"></hangnum>
<gatha1 line="13">Ekākinī sā nikkhamma, serīcārasukhatthinī;</gatha1>
<gathalast line="14">Satthena saha aññātā, agā magadhagāminā.</gathalast>
<hangnum line="15" number="5"></hangnum>
<gatha1 line="16">Lāḷaraṭṭhe aṭaviyā, sīho satthamabhiddhavi;</gatha1>
<gathalast line="17">Aññattha sesā dhāviṃsu, sīhagatadisantusā.</gathalast>
<hangnum line="18" number="6"></hangnum>
<gatha1 line="19">Gaṇhitvā gocaraṃ sīho, gacchaṃ disvā tamā’rato;</gatha1>
<gathalast line="20">Ratto upāgalālento, laṅgulaṃ pattakaṇṇako.</gathalast>
<hangnum line="21" number="7"></hangnum>
<gatha1 line="22">Sā taṃ disvā saritvāna, nemittavacanaṃ sutaṃ;</gatha1>
<gathalast line="23">Abhītā tassa aṅgāni, rañjayanti parāmasi.</gathalast>
<hangnum line="24" number="8"></hangnum>
<gatha1 line="25">Tassā phassenā’ti ratto, piṭṭhiṃ āropiyā’sutaṃ;</gatha1>
<gathalast line="26">Sīho sakaṃ guhaṃ netvā, tāya saṃvāsamācari.</gathalast>
<hangnum line="27" number="9"></hangnum>
<gatha1 line="28">Tena saṃvāsamanvāya, kālena yamake duve;</gatha1>
<gathalast line="29">Puttañca dhītarañcāti, rājadhītā janesi sā.</gathalast>
<hangnum line="30" number="10"></hangnum>
<gatha1 line="31">Puttassa hatthapādā’suṃ, sīhākārā tato akā;</gatha1>
<gathalast line="32">Nāmena sīhabāhuṃ taṃ, dhītaraṃ sīhasīvaliṃ.</gathalast>
<hangnum line="33" number="11"></hangnum>
<gatha1 line="34">Putto soḷasavasso so, mātaraṃ pucchi saṃsayaṃ;</gatha1>
<gathalast line="35">Tuvaṃ pitā ca no amma, kasmā visadisā iti.</gathalast>
<hangnum line="36" number="12"></hangnum>
<gatha1 line="37">Sā sabbamabravī tassa, kiṃnayāmā’ti so’bravi;</gatha1>
<gathalast line="38">Guhaṃ thaketitāto te, pāsāṇenāti sā’bravi.</gathalast>
<hangnum line="39" number="13"></hangnum>
<gatha1 line="40">Mahāguhāya <pageBreak edition="M" number="0.0043" />thakanaṃ, khandhenā’dāya so akā;</gatha1>
<gathalast line="41">Ekāhene’va paññāsa-yojanāni gatāgataṃ.</gathalast>
<hangnum line="42" number="14"></hangnum>
<gatha1 line="43">Gocarāya gahe sīhe, dakkhiṇasmiñhi mātaraṃ;</gatha1>
<gathalast line="44">Vāme kaṇiṭṭhiṃ katvāna, tayo sīghaṃ apakkamī.</gathalast>
<hangnum line="45" number="15"></hangnum>
<gatha1 line="46">Nivāsetvāna sākhaṃ te, paccantaṃ gāmamāgamuṃ;</gatha1>
<gathalast line="47">Tatthāsi rājidhītāya, mātulassa suto tadā.</gathalast>
<hangnum line="48" number="16"></hangnum>
<gatha1 line="49">Senāpati vaṅgarañño, ṭhito paccanta gāmako;</gatha1>
<gathalast line="50">Nisinnovaṭamūlaleso, kammantaṃ saṃvidhāyakaṃ.</gathalast>
<hangnum line="51" number="17"></hangnum>
<gatha1 line="52">Disvā te pucchite’vocuṃ, aṭavī vāsino mayaṃ;</gatha1>
<gathalast line="53">Iti so dāpayī tesaṃ, vatthāni dhajinī pati.</gathalast>
<hangnum line="54" number="18"></hangnum>
<gatha1 line="55">Tānā’hesuṃ uḷārāni, bhattaṃ paṇṇesu dāpayi;</gatha1>
<gathalast line="56">Sovaṇṇabhājananā’suṃ, tesaṃ puññena tāni ca.</gathalast>
<hangnum line="57" number="19"></hangnum>
<gatha1 line="58">Tena so vimhito pucchi, ke tumheti camūpati;</gatha1>
<gathalast line="59">Tassa sā jātigottāni, rājadhītā nivedayi.</gathalast>
<hangnum line="60" number="20"></hangnum>
<gatha1 line="61">Pitucchā dhītaraṃ taṃ so, ādāya dhajinī pati;</gatha1>
<gathalast line="62">Gantvāna vaṅganagaraṃ, saṃvāsaṃ tāya kappayi.</gathalast>
<hangnum line="63" number="21"></hangnum>
<gatha1 line="64">Sīho sīghaṃ guhaṃ gantvā, te adisvā tayo jane;</gatha1>
<gathalast line="65">Aṭṭito puttasokena, na ca khādi na cā’pivi.</gathalast>
<hangnum line="66" number="22"></hangnum>
<gatha1 line="67">Dārake te gavesanto, agā paccantagāmake;</gatha1>
<gathalast line="68">Ubbāsīyati so so’va, yaṃyaṃ gāmamupeti so.</gathalast>
<hangnum line="69" number="23"></hangnum>
<gatha1 line="70">Paccantavāsino gantvā, rañño taṃ paṭivedayuṃ;</gatha1>
<gathalast line="71">Sīho piḷeti te raṭṭhaṃ, taṃ deva paṭisedhaya.</gathalast>
<hangnum line="72" number="24"></hangnum>
<gatha1 line="73">Alakaṃ nisedhakaṃ tassa, hatthikkhandhagataṃ pure;</gatha1>
<gathalast line="74">Ādetu sīhadāyīti, sahassaṃ so pacārayi.</gathalast>
<hangnum line="75" number="25"></hangnum>
<gatha1 line="76">Tatheva dvesahassāni, tīṇicā’pi narissaro;</gatha1>
<gathalast line="77">Dvīsu vāresu vāresi, mātā sīhabhujaṃ hitaṃ.</gathalast>
<hangnum line="78" number="26"></hangnum>
<gatha1 line="79">Aggahi tatiye vāre, sīhabāhu apucchiya;</gatha1>
<gathalast line="80">Mātaraṃ tisahassaṃ taṃ, ghātetuṃ pitaraṃ sakaṃ.</gathalast>
<hangnum line="81" number="27"></hangnum>
<gatha1 line="82">Rañño kumāraṃ dassesuṃ, taṃ rājā idha mabravi;</gatha1>
<gathalast line="83">Gahito yadi sīho te, dammi raṭṭhaṃ tadeva te.</gathalast>
<hangnum line="84" number="28"></hangnum>
<gatha1 line="85">So <pageBreak edition="M" number="0.0044" />taṃ gantvā guhādvāraṃ, sīhaṃ disvāva ārakā;</gatha1>
<gathalast line="86">Entaṃ puttasinehena, vijjhituṃ taṃ saraṃ khipi.</gathalast>
<hangnum line="87" number="29"></hangnum>
<gatha1 line="88">Saro naḷātamāhacca, mettacittena thassa tu;</gatha1>
<gathalast line="89">Kumārapādamūle’va, nivatto pati bhūmiyaṃ.</gathalast>
<hangnum line="90" number="30"></hangnum>
<gatha1 line="91">Tathā’si yāva tatiyaṃ, tato kujjhimigāmipo;</gatha1>
<gathalast line="92">Tato khitto sarotassa, kāyaṃ nibbijja nikkhami.</gathalast>
<hangnum line="93" number="31"></hangnum>
<gatha1 line="94">Sakesaraṃ sīhasīsaṃ, ādāya sapuraṃ agā;</gatha1>
<gathalast line="95">Matassa vaṅgarājassa, sattāhāni tadā ahu.</gathalast>
<hangnum line="96" number="32"></hangnum>
<gatha1 line="97">Rañño aputtakattā ca, patītā cassa kammunā;</gatha1>
<gathalast line="98">Sutvā ca rañño nattuttaṃ, sañjānitvā ca mātaraṃ.</gathalast>
<hangnum line="99" number="33"></hangnum>
<gatha1 line="100">Amaccā sannipatitā, akhilā ekamānasā;</gatha1>
<gathalast line="101">Sīhabāhu kumārassa, rājā hohīti abravuṃ.</gathalast>
<hangnum line="102" number="34"></hangnum>
<gatha1 line="103">So rajjaṃ sampaṭicchitvā, datvā mātu patissa taṃ;</gatha1>
<gathalast line="104">Sīhasīvalimādāya, jātabhūmiṃ gato sayaṃ.</gathalast>
<hangnum line="105" number="35"></hangnum>
<gatha1 line="106">Nagaraṃ tattha māpesi, ahu sīhapuranti taṃ;</gatha1>
<gathalast line="107">Araññe yojanasate, gāme cāpi nivesayi.</gathalast>
<hangnum line="108" number="36"></hangnum>
<gatha1 line="109">Lāḷaraṭṭhe pure tasmiṃ, sīhabāhunarādhipo;</gatha1>
<gathalast line="110">Rajjaṃ kāresi katvāna, mahesiṃ sīhasīvaliṃ.</gathalast>
<hangnum line="111" number="37"></hangnum>
<gatha1 line="112">Mahesī soḷasakkhattuṃ, yamake ca duve duve;</gatha1>
<gathalast line="113">Putte janayi kālesā, vijayo nāma jeṭṭhako.</gathalast>
<hangnum line="114" number="38"></hangnum>
<gatha1 line="115">Sumitto nāma dutiyo, sabbe dvattiṃsa puttakā;</gatha1>
<gathalast line="116">Kālena vijayaṃ rājā, uparajje’bhi secayi.</gathalast>
<hangnum line="117" number="39"></hangnum>
<gatha1 line="118">Vijayo visamācāro, āsi tamparisāpi ca;</gatha1>
<gathalast line="119">Sāhasāni anekāni, dussahāni kariṃsute.</gathalast>
<hangnum line="120" number="40"></hangnum>
<gatha1 line="121">Kuddho mahājano rañño, tamatthaṃ paṭivedayi;</gatha1>
<gathalast line="122">Rājā te saññapetvāna, puttaṃ ovadi sādhukaṃ.</gathalast>
<hangnum line="123" number="41"></hangnum>
<gatha1 line="124">Sabbaṃ tatheva dutiyaṃ, ahosi tatiyaṃ pana;</gatha1>
<gathalast line="125">Kuddho mahājano āha, puttaṃ ghātehi te iti.</gathalast>
<hangnum line="126" number="42"></hangnum>
<gatha1 line="127">Rājā’thavijayaṃ tañca, parivārañca tassa taṃ;</gatha1>
<gathalast line="128">Sattasatāni purise, kāretvā addhamuṇṇake.</gathalast>
<hangnum line="129" number="43"></hangnum>
<gatha1 line="130">Nāvāya <pageBreak edition="M" number="0.0045" />pakkhipāpetvā, vissajjāpesi sāgare;</gatha1>
<gathalast line="131">Tathā tesaṃ bhariyāyo, tatheva ca kumārake.</gathalast>
<hangnum line="132" number="44"></hangnum>
<gatha1 line="133">Visuṃ visuṃ te vissaṭṭhā, purisitthikumārakā;</gatha1>
<gathalast line="134">Visuṃ visuṃ dīpakasmiṃ, okkamiṃsu vasiṃsu ca.</gathalast>
<hangnum line="135" number="45"></hangnum>
<gatha1 line="136">Naggadīpoti ñāyittha, kumārokkantadīpako;</gatha1>
<gathalast line="137">Bhariyokkantadīpo tu, mahindadīpako iti.</gathalast>
<hangnum line="138" number="46"></hangnum>
<gatha1 line="139">Suppārake paṭṭanamhi, vijayo pana okkami;</gatha1>
<gathalast line="140">Parisā sāhasene’ttha, bhīto nāvaṃ punā’ruhi.</gathalast>
<hangnum line="141" number="47"></hangnum>
<gatha1 line="142">Laṃkāyaṃ vijayasanāmako kumāro;</gatha1>
<gatha2 line="143">Otiṇṇo thiramati tambapaṇṇidīpe;</gatha2>
<gatha3 line="144">Sālānaṃ yamakaguṇānamantarasmiṃ;</gatha3>
<gathalast line="145">Nibbātuṃ sayitadine tathāgatassa.</gathalast>
<centered line="146">Sujanapasādasaṃve gatthāyakate mahāvaṃse</centered>
<centered line="147">Vijayāgamanaṃnāma</centered>
<centered line="148">Chaṭṭhāparicchedo.</centered>
</body>
</document>