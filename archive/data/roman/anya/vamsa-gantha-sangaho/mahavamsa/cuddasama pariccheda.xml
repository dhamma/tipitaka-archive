<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf13.xml</normativeSource>
<archivePath>roman/anya/vamsa-gantha-sangaho/mahavamsa/cuddasama pariccheda.xml</archivePath>
<title>Cuddasama pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Cuddasama pariccheda</chapter>
<subhead line="2">Nagarappavesano</subhead>
<hangnum line="3" number="1"></hangnum>
<gatha1 line="4">Devānaṃpiyatisso so, rājā salilakīḷitaṃ;</gatha1>
<gathalast line="5">Datvā nagaravāsīnaṃ, migavaṃ kīḷituṃ agā.</gathalast>
<hangnum line="6" number="2"></hangnum>
<gatha1 line="7">Cattālīsasahassehi, narehi parivārito;</gatha1>
<gathalast line="8">Dhāvanto padasāyeva, agamā missakaṃ nagaṃ.</gathalast>
<hangnum line="9" number="3"></hangnum>
<gatha1 line="10">There dassetumicchanto, devo tasmiṃ mahīdhare;</gatha1>
<gathalast line="11">Gumbhaṃbhakkhayamāno’va, aṭṭhā gokaṇṇarūpavā.</gathalast>
<hangnum line="12" number="4"></hangnum>
<gatha1 line="13">Rājā disvā ‘‘pamattaṃ taṃ, na yuttaṃ vijjhituṃ’’ iti;</gatha1>
<gathalast line="14">Jiyā saddamakādhāpi, gokaṇṇo pabbatantaraṃ.</gathalast>
<hangnum line="15" number="5"></hangnum>
<gatha1 line="16">Rājā’nudhāvi <pageBreak edition="M" number="0.0075" />sodhiṃ, therānaṃ santikaṃ gato;</gatha1>
<gathalast line="17">There diṭṭhe narindena, sayamantaradhāyiso.</gathalast>
<hangnum line="18" number="6"></hangnum>
<gatha1 line="19">Thero ‘‘bahūsu diṭṭhesu, atibhāyissatī’’ tiso;</gatha1>
<gathalast line="20">Attānameva dassesi, passitvā taṃ mahīpatiṃ.</gathalast>
<hangnum line="21" number="7"></hangnum>
<gatha1 line="22">Bhīto aṭṭhāsi taṃ thero, ‘‘ehi tissāti abravi;</gatha1>
<gathalast line="23">Tissā’ti vacaneneva, rājā yakkho’’ti cintayī.</gathalast>
<hangnum line="24" number="8"></hangnum>
<gatha1 line="25">Samaṇā mayaṃ mahārāja, dhammarājassa sāvakā;</gatha1>
<gathalast line="26">Tameva anukampāya, jambudīpā idhāgatā.</gathalast>
<hangnum line="27" number="9"></hangnum>
<gatha1 line="28">Iccāha thero taṃ sutvā, rājā vītabhayo ahu;</gatha1>
<gathalast line="29">Saritvā sakhīsandesaṃ, ‘‘samāṇā’’ iti nicchito.</gathalast>
<hangnum line="30" number="10"></hangnum>
<gatha1 line="31">Dhanuṃ sarañca nikkhippa, upasaṅkamma taṃ isiṃ;</gatha1>
<gathalast line="32">Sammodamāno therena, so nisīdi tadantike.</gathalast>
<hangnum line="33" number="11"></hangnum>
<gatha1 line="34">Tadā tassa manussā te, āgamma parivārayuṃ;</gatha1>
<gathalast line="35">Tadā sese cha dassesi, mahāthero sahāgate.</gathalast>
<hangnum line="36" number="12"></hangnum>
<gatha1 line="37">Te disvā abravī rājā, ‘‘kadā’’ me āgatā iti;</gatha1>
<gathalast line="38">‘‘Mayā saddhiṃ’’ti therena, vutte pucchi idaṃ puna.</gathalast>
<hangnum line="39" number="13"></hangnum>
<gatha1 line="40">‘‘Santi īdisakā aññe, jambudīpe yatī’’ iti;</gatha1>
<gathalast line="41">Āha ‘‘kāsāvapajjo to, jambudīpo tahiṃ pana.</gathalast>
<hangnum line="42" number="14"></hangnum>
<gatha1 line="43">Tevijjā iddhippattā ca, cetopariyakovidā;</gatha1>
<gathalast line="44">‘‘Dibbasotā’rahanto ca, bahū buddhassa sāvakā’’.</gathalast>
<hangnum line="45" number="15"></hangnum>
<gatha1 line="46">Pucchi ‘‘kenāgatatthā’’ti, na thalena na vārinā;</gatha1>
<gathalast line="47">Āgatamhā’’ti vutte so, vijāni nabhasāgamaṃ.</gathalast>
<hangnum line="48" number="16"></hangnum>
<gatha1 line="49">Vīmaṃsaṃso mahāpañño, kaṇhaṃ pañhamapucchitaṃ;</gatha1>
<gathalast line="50">Puṭṭho puṭṭho viyākāsi, taṃtaṃ pañhaṃ mahīpati.</gathalast>
<hangnum line="51" number="17"></hangnum>
<gatha1 line="52">Rukkhoyaṃ rājakinnāmo, añño nāma ayaṃ taru;</gatha1>
<gathalast line="53">Imaṃ muñciya attha’mbo, santi ambatarū bahuṃ.</gathalast>
<hangnum line="54" number="18"></hangnum>
<gatha1 line="55">Imañca ambaṃ teca’mbe, muñciyatthi mahīruhā;</gatha1>
<gathalast line="56">Santi bhante bahu rukkhā, anambāpana te taru.</gathalast>
<hangnum line="57" number="19"></hangnum>
<gatha1 line="58">Aññe <pageBreak edition="M" number="0.0076" />ambe anambe ca, muñciya’tthi mahīruhā;</gatha1>
<gathalast line="59">Ayaṃ bhante ambarukkho, paṇḍito’si narissara.</gathalast>
<hangnum line="60" number="20"></hangnum>
<gatha1 line="61">Santi te ñātakā rāja, santi bhante bahujjanā;</gatha1>
<gathalast line="62">Santi aññātakā rāja, santi te ñātito bahū.</gathalast>
<hangnum line="63" number="21"></hangnum>
<gatha1 line="64">Ñātake te ca aññe ca, muñciya’ññopi atthi nu;</gatha1>
<gathalast line="65">‘‘Bhante’’ hameva sādhu tvaṃ, paṇḍito’si narissara.</gathalast>
<hangnum line="66" number="22"></hangnum>
<gatha1 line="67">Paṇḍito’ti viditvāna, cūḷahatthipadopamaṃ;</gatha1>
<gathalast line="68">Suttantaṃ desayī thero, mahīpassa mahāmatī.</gathalast>
<hangnum line="69" number="23"></hangnum>
<gatha1 line="70">Desanāpariyosāne, saddhiṃ tehi narehi so;</gatha1>
<gathalast line="71">Cattālīsasahassehi, saraṇesu patiṭṭhahi.</gathalast>
<hangnum line="72" number="24"></hangnum>
<gatha1 line="73">Bhattā’bhīhāraṃ sāyanhe, rañño abhiharuṃ tadā;</gatha1>
<gathalast line="74">‘‘Na bhuñjissa’’nti dāni me, iti janammi bhūpati.</gathalast>
<hangnum line="75" number="25"></hangnum>
<gatha1 line="76">Pucchituṃyeva yuttanti, bhattenā’pucchite isi;</gatha1>
<gathalast line="77">Na bhuñjāma idānī’ti, vutte kālañca pucchiso.</gathalast>
<hangnum line="78" number="26"></hangnum>
<gatha1 line="79">Kālaṃ vutte’bravi evaṃ, ‘‘gacchāma nagaraṃ’’iti;</gatha1>
<gathalast line="80">Tuvaṃ gaccha mahārāja, vasissāma mayaṃ idha.</gathalast>
<hangnum line="81" number="27"></hangnum>
<gatha1 line="82">Evaṃ sati kumāro’yaṃ, amhehi saha gacchatu;</gatha1>
<gathalast line="83">Ayañhi āgataphalo, rāja viññātasāsano.</gathalast>
<hangnum line="84" number="28"></hangnum>
<gatha1 line="85">Apekkhamāno pabbajjaṃ, vasata’mhākamantike;</gatha1>
<gathalast line="86">Idāni pabbajessāma, imaṃ tvaṃ gaccha bhūmipa.</gathalast>
<hangnum line="87" number="29"></hangnum>
<gatha1 line="88">Pāto rathaṃ pesayissaṃ, tumhe tattha ṭhitā puraṃ;</gatha1>
<gathalast line="89">Yāthā’ti there vanditvā, bhaṇḍuṃnetva’ka mantakaṃ.</gathalast>
<hangnum line="90" number="30"></hangnum>
<gatha1 line="91">Pucchi therādhikāraṃso, rañño sabbamabhāsi so;</gatha1>
<gathalast line="92">Theraṃ ñatvā’ti tuṭṭhoso, ‘‘lābhā me’’iti cintayi.</gathalast>
<hangnum line="93" number="31"></hangnum>
<gatha1 line="94">Bhaṇḍussa gīhibhāvena, gatāsaṅko narissaro;</gatha1>
<gathalast line="95">Aññāsi narabhāvaṃ so, ‘‘pabbājema imaṃ’’ iti.</gathalast>
<hangnum line="96" number="32"></hangnum>
<gatha1 line="97">Thero taṃ gāmasīmāyaṃ, tasmiṃyeva khaṇe akā;</gatha1>
<gathalast line="98">Bhaṇḍukassa kumārassa, pabbajjamupasampadaṃ.</gathalast>
<hangnum line="99" number="33"></hangnum>
<gatha1 line="100">Tasmiṃyeva <pageBreak edition="M" number="0.0077" />khaṇe so ca, arahattamapāpuṇi;</gatha1>
<gathalast line="101">Sumanaṃ sāmaṇeraṃ taṃ, thero āmantayī tato.</gathalast>
<hangnum line="102" number="34"></hangnum>
<gatha1 line="103">Dhammasavanakālaṃ tvaṃ, ghosehī’’ti apucchiso;</gatha1>
<gathalast line="104">Sāvento kittakaṃ ṭhānaṃ, bhante ghosema’haṃ iti.</gathalast>
<hangnum line="105" number="35"></hangnum>
<gatha1 line="106">‘‘Sakalaṃ tambapaṇṇī’’ti, vutte therena iddhiyā;</gatha1>
<gathalast line="107">Sāvento sakalaṃ laṃkaṃ, dhammakālamaghosayī.</gathalast>
<hangnum line="108" number="36"></hangnum>
<gatha1 line="109">Rājā nāgacatutteso, soṇṇipasse nisīdiya;</gatha1>
<gathalast line="110">Bhuñjanto taṃ ravaṃ sutvā, therantika mapesayi.</gathalast>
<hangnum line="111" number="37"></hangnum>
<gatha1 line="112">‘‘Upaddavo nu atthī’’ti, āha natthi uddavo;</gatha1>
<gathalast line="113">Sotuṃ sambuddhavacanaṃ, kālo ghosāpito iti.</gathalast>
<hangnum line="114" number="38"></hangnum>
<gatha1 line="115">Sāmaṇera ravaṃ sutvā, bhummādevā aghosayuṃ;</gatha1>
<gathalast line="116">Anukkamena so saddo, brahmalokaṃ samāruhi.</gathalast>
<hangnum line="117" number="39"></hangnum>
<gatha1 line="118">Tena ghosena devānaṃ, sannipāto mahā ahu;</gatha1>
<gathalast line="119">Samacittasuttaṃ desesi, thero tasmiṃ samāgame.</gathalast>
<hangnum line="120" number="40"></hangnum>
<gatha1 line="121">Asaṃkhiyānaṃ devānaṃ, dhammābhisamayo ahu;</gatha1>
<gathalast line="122">Bahū nāgā supaṇṇā ca, saraṇesu patiṭṭhayuṃ.</gathalast>
<hangnum line="123" number="41"></hangnum>
<gatha1 line="124">Yathedaṃ sāriputtassa, suttaṃ therassa bhāsato;</gatha1>
<gathalast line="125">Tathā mahindattherassa, ahu devasamāgamo.</gathalast>
<hangnum line="126" number="42"></hangnum>
<gatha1 line="127">Rājā pabhā te pāhesi, rathaṃ sārathi so gato;</gatha1>
<gathalast line="128">‘‘Ārohatha rathaṃ yāma, nagaraṃ’’ iti te’bravi.</gathalast>
<hangnum line="129" number="43"></hangnum>
<gatha1 line="130">Nā’rohāma rathaṃ gaccha, gacchāma tava pacchato;</gatha1>
<gathalast line="131">Iti vatvāna pesetvā, sārathiṃ sumanorathaṃ.</gathalast>
<hangnum line="132" number="44"></hangnum>
<gatha1 line="133">Vehāsamabbhugantvā, te nagarassa puratthato;</gatha1>
<gathalast line="134">Paṭhamatthūpaṭṭhānamhi, otariṃsu mahiddhikā.</gathalast>
<hangnum line="135" number="45"></hangnum>
<gatha1 line="136">Therehi paṭhamotiṇṇa-ṭhānamhi katacetiyaṃ;</gatha1>
<gathalast line="137">Ajjāpi vuccate tena, evaṃ paṭhamacetiyaṃ.</gathalast>
<hangnum line="138" number="46"></hangnum>
<gatha1 line="139">Raññā theraguṇaṃ sutvā, sabbā antepuritthiyo;</gatha1>
<gathalast line="140">Theradassanamicchiṃsu, yasmā tasmāmahīpati.</gathalast>
<hangnum line="141" number="47"></hangnum>
<gatha1 line="142">Anto’va <pageBreak edition="M" number="0.0078" />rājavatthussa, rammaṃ kāresi maṇḍapaṃ;</gatha1>
<gathalast line="143">Setehi vatthapupphehi, chāditaṃ samalaṅkataṃ.</gathalast>
<hangnum line="144" number="48"></hangnum>
<gatha1 line="145">Uccaseyyāviramaṇaṃ, sutattā therasantike;</gatha1>
<gathalast line="146">Kaṅkhī ‘‘uccāsane thero, nisīdideyyanunoti ca.</gathalast>
<hangnum line="147" number="49"></hangnum>
<gatha1 line="148">Tadantare sārathi so, there disvā tahiṃ ṭhite;</gatha1>
<gathalast line="149">Cīvaraṃ pārupante te, ativimhita mānaso.</gathalast>
<hangnum line="150" number="50"></hangnum>
<gatha1 line="151">Gantvā rañño nivedesi, sutvā sabbaṃ mahīmati;</gatha1>
<gathalast line="152">‘‘Nisajjaṃ na karissanti, pīṭhakesū’’ti nicchito.</gathalast>
<hangnum line="153" number="51"></hangnum>
<gatha1 line="154">‘‘Susādhu bhummattharaṇaṃ, paññāpethā’’ti bhāsiya;</gatha1>
<gathalast line="155">Gantvā paṭipathaṃ there, sakkaccaṃ abhivādiya.</gathalast>
<hangnum line="156" number="52"></hangnum>
<gatha1 line="157">Mahāmahindattherassa, hatthato pattamādiya;</gatha1>
<gathalast line="158">Sakkārapūjāvidhinā, puraṃ theraṃ pavesayi.</gathalast>
<hangnum line="159" number="53"></hangnum>
<gatha1 line="160">Disvā āsanapaññattiṃ, nemittā byākaruṃ iti;</gatha1>
<gathalast line="161">‘‘Gahitā pathavī’mehi, dīpe hessanti issarā.</gathalast>
<hangnum line="162" number="54"></hangnum>
<gatha1 line="163">Narindo pūjayanto te, there antepuraṃ nayi;</gatha1>
<gathalast line="164">Tattha te dussapīṭhesuṃ, nisīdiṃsu yathārahaṃ.</gathalast>
<hangnum line="165" number="55"></hangnum>
<gatha1 line="166">Te yāgukhajjabhojjehi, sayaṃ rājā atappayi;</gatha1>
<gathalast line="167">Niṭṭhite bhattakiccamhi, sayaṃ upanisīdiya.</gathalast>
<hangnum line="168" number="56"></hangnum>
<gatha1 line="169">Kaniṭṭhassoparājassa, mahānāgassa jāyikaṃ;</gatha1>
<gathalast line="170">Vasantiṃ rājagehe’va, pakkosā pesicā’nulaṃ.</gathalast>
<hangnum line="171" number="57"></hangnum>
<gatha1 line="172">Āgamma anulādevī, pañca itthisatehi sā;</gatha1>
<gathalast line="173">Therevandiya pūjetvā, ekamantamupāvisi.</gathalast>
<hangnum line="174" number="58"></hangnum>
<gatha1 line="175">Petavatthuṃ vimānañca, saccasaṃyuttameva ca;</gatha1>
<gathalast line="176">Desesi thero tā itthī, paṭhamaṃ phalamajjhaguṃ.</gathalast>
<hangnum line="177" number="59"></hangnum>
<gatha1 line="178">Hiyyo diṭṭhamanussehi, sutvā theraguṇe bahū;</gatha1>
<gathalast line="179">Theradassanamicchantā, samāgantvāna nāgarā.</gathalast>
<hangnum line="180" number="60"></hangnum>
<gatha1 line="181">Rājadvāre mahāsaddaṃ, akaruṃ taṃ mahīpati;</gatha1>
<gathalast line="182">Sutvā pucchiya jānitvā, āha tesaṃ hitatthiko.</gathalast>
<hangnum line="183" number="61"></hangnum>
<gatha1 line="184">Sabbesaṃ <pageBreak edition="M" number="0.0079" />idha sambādho, sālāmaṅgalahatthino;</gatha1>
<gathalast line="185">Sodhetha tattha dakkhanti, there’me nāgarā’iti.</gathalast>
<hangnum line="186" number="62"></hangnum>
<gatha1 line="187">Sodhetvā hatthisālaṃ taṃ, vitānādīhi sajjukaṃ;</gatha1>
<gathalast line="188">Alaṅkaritvā sayane, paññapesuṃ yathārahaṃ.</gathalast>
<hangnum line="189" number="63"></hangnum>
<gatha1 line="190">Sathero tattha gantvāna, mahāthero nisīdiya;</gatha1>
<gathalast line="191">So devadūtasuttantaṃ, kathesī kathiko mahā.</gathalast>
<hangnum line="192" number="64"></hangnum>
<gatha1 line="193">Taṃ sutvāna pasīdiṃsu, nagarā te samāgatā;</gatha1>
<gathalast line="194">Tesu pāṇasahassaṃtu, paṭhamaṃ phalamajjhagā.</gathalast>
<hangnum line="195" number="65"></hangnum>
<gatha1 line="196">Laṃkādīpe so satthukappo akappo;</gatha1>
<gatha2 line="197">Laṃkādhiṭṭhāne dvīsu ṭhānesu thero;</gatha2>
<gatha3 line="198">Dhammaṃ bhāsitvā dīpabhāsāya evaṃ;</gatha3>
<gathalast line="199">Saddhammo tāraṃ kārayī dīpadīpoti.</gathalast>
<centered line="200">Sujanappasādasaṃvegatthāya kate mahāvaṃse</centered>
<centered line="201">Nagarappavesano nāma</centered>
<centered line="202">Cuddasamo paricchedo.</centered>
</body>
</document>