<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf8.xml</normativeSource>
<archivePath>roman/anya/vamsa-gantha-sangaho/mahavamsa/navama pariccheda.xml</archivePath>
<title>Navama pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Navama pariccheda</chapter>
<subhead line="2">Abhayābhiseko</subhead>
<hangnum line="3" number="1"></hangnum>
<gatha1 line="4">Mahesī janayī putte, dasa ekañca dhītaraṃ;</gatha1>
<gathalast line="5">Sabbajeṭṭho’bhayo nāma, cittānāma kaniṭṭhikā.</gathalast>
<hangnum line="6" number="2"></hangnum>
<gatha1 line="7">Passitvā taṃ viyākaṃsu, brāhmaṇā mantapāragā;</gatha1>
<gathalast line="8">‘‘Rajjahetu suto assā, ghātayissati mātule’’.</gathalast>
<hangnum line="9" number="3"></hangnum>
<gatha1 line="10">Ghātessāmi kaniṭṭhinti, nicchite bhātarā’bhayo;</gatha1>
<gathalast line="11">Vāresi kāle vāsesuṃ, gehaṃ taṃ ekathuṇike.</gathalast>
<hangnum line="12" number="4"></hangnum>
<gatha1 line="13">Rañño ca sirigabbhena, tassa dvāramakārayuṃ;</gatha1>
<gathalast line="14">Anto ṭhapesuṃ ekañca, dāsiṃ narasataṃ bahi.</gathalast>
<hangnum line="15" number="5"></hangnum>
<gatha1 line="16">Rūpenu’mmādayī nare, diṭṭhamattāva sāyato;</gatha1>
<gathalast line="17">Tato ummādacittā’ti, nāmaṃ sopapadaṃ labhi.</gathalast>
<hangnum line="18" number="6"></hangnum>
<gatha1 line="19">Sutvāna laṃkāgamanaṃ, bhaddakaccānadeviyā;</gatha1>
<gathalast line="20">Mātarā coditā puttā, ṭhapetve’kañca āgamuṃ.</gathalast>
<hangnum line="21" number="7"></hangnum>
<gatha1 line="22">Disvāna te paṇḍuvāsu-devaṃ laṅkindamāgatā;</gatha1>
<gathalast line="23">Disvāna taṃ kaniṭṭhiñca, roditvā saha tāya ca.</gathalast>
<hangnum line="24" number="8"></hangnum>
<gatha1 line="25">Raññā sukatasakkārā, rañño’nuññāya cārikaṃ;</gatha1>
<gathalast line="26">Cariṃsu laṃkādīpamhi, nivasuñca yathāruciṃ.</gathalast>
<hangnum line="27" number="9"></hangnum>
<gatha1 line="28">Rāmena <pageBreak edition="M" number="0.0055" />vusitaṭhānaṃ, rāmagoṇanti vuccati;</gatha1>
<gathalast line="29">Uruvelā’nurādhānaṃ, nivāsā ca tathā tathā.</gathalast>
<hangnum line="30" number="10"></hangnum>
<gatha1 line="31">Tathā vijitadīghāyu-rohaṇānaṃ nivāsakā;</gatha1>
<gathalast line="32">Vijitagāmo dīghāyu-rohaṇanti ca vuccati.</gathalast>
<hangnum line="33" number="11"></hangnum>
<gatha1 line="34">Kāresi anurādho so, vāpiṃ dakkhiṇato tato;</gatha1>
<gathalast line="35">Kārāpetvā rājagehaṃ, tattha vāsamakappayī.</gathalast>
<hangnum line="36" number="12"></hangnum>
<gatha1 line="37">Mahārājā paṇḍuvāsu-devo jaṭṭhasutaṃ sakaṃ;</gatha1>
<gathalast line="38">Abhayaṃ uparajjamhi, kāle samabhisecayi.</gathalast>
<hangnum line="39" number="13"></hangnum>
<gatha1 line="40">Dīghāyussa kumārassa, tanayo dīghagāmaṇi;</gatha1>
<gathalast line="41">Sutvā ummādacittaṃ taṃ, tassaṃ jātakutūhalo.</gathalast>
<hangnum line="42" number="14"></hangnum>
<gatha1 line="43">Gahetvā’patissa gāmaṃ, taṃ apassi manujādhipaṃ;</gatha1>
<gathalast line="44">Adā sahoparājena, rājupaṭṭhānamassaso.</gathalast>
<hangnum line="45" number="15"></hangnum>
<gatha1 line="46">Gavakkhābhimukhaṭṭhāne, taṃ upecca ṭhitaṃ tusā;</gatha1>
<gathalast line="47">Disvāna gāmiṇiṃ cittā, rattacittā’ha dāsikaṃ.</gathalast>
<hangnum line="48" number="16"></hangnum>
<gatha1 line="49">‘‘Ko eso’’ti tato sutvā,</gatha1>
<gatha2 line="50">Mātulassa sutoiti;</gatha2>
<gatha3 line="51">Dāsiṃ tattha niyojesi,</gatha3>
<gathalast line="52">Saddhiṃkatvāna so tato.</gathalast>
<hangnum line="53" number="17"></hangnum>
<gatha1 line="54">Gavakkhamhi ḍasāpetvā, rattiṃ kakkaṭayantakaṃ;</gatha1>
<gathalast line="55">Āruyha chindayitvāna, kavāṭaṃ tena pāvisi.</gathalast>
<hangnum line="56" number="18"></hangnum>
<gatha1 line="57">Tāya saddhiṃ vasitvāna, paccūseyeva nikkhami;</gatha1>
<gathalast line="58">Evaṃ niccaṃ vasī tattha, chiddābhāvā apākaṭo.</gathalast>
<hangnum line="59" number="19"></hangnum>
<gatha1 line="60">Sā tena aggahī gabbhaṃ, gabbhe pariṇate tato;</gatha1>
<gathalast line="61">Mātu ārocayī dāsī, mātā pucchiya dhītaraṃ.</gathalast>
<hangnum line="62" number="20"></hangnum>
<gatha1 line="63">Rañño ārocayī rājā, amantetvā sute’brahmā;</gatha1>
<gathalast line="64">Posiyoso’pi amhehi, deva tasseva taṃ iti.</gathalast>
<hangnum line="65" number="21"></hangnum>
<gatha1 line="66">Putto ce mārayissāma, ta’nti tassa adaṃsu taṃ;</gatha1>
<gathalast line="67">Sā sūtikālasampatte, sūti gehañca pāvisiṃ.</gathalast>
<hangnum line="68" number="22"></hangnum>
<gatha1 line="69">Saṅkitvā <pageBreak edition="M" number="0.0056" />gopakaṃ cittaṃ, kālavelañca dāsakaṃ;</gatha1>
<gathalast line="70">Tasmiṃ kamme nissāyā’ti, gāmaṇi paricārake.</gathalast>
<hangnum line="71" number="23"></hangnum>
<gatha1 line="72">Te paṭiññaṃ adente te, rājaputtā aghātayuṃ;</gatha1>
<gathalast line="73">Yakkhā hutvāna rakkhiṃsu, ubho gabbhe kumārakaṃ.</gathalast>
<hangnum line="74" number="24"></hangnum>
<gatha1 line="75">Aññaṃ upavijaññaṃ sā, sallakkhā pesi dāsiyā;</gatha1>
<gathalast line="76">Cittā sā janayī puttaṃ, sā itthi pana dhītaraṃ.</gathalast>
<hangnum line="77" number="25"></hangnum>
<gatha1 line="78">Cittaṃ sahassaṃ dāpetvā, tassā puttaṃ sakampi ca;</gatha1>
<gathalast line="79">Āṇāpetvā dhītaraṃ taṃ, nipajjāpesi santike.</gathalast>
<hangnum line="80" number="26"></hangnum>
<gatha1 line="81">Dhītā laddhā’ti sutvāna, tuṭṭhā rājasutā ahuṃ;</gatha1>
<gathalast line="82">Mātā ca mātumātā ca, ubho pana kumārakaṃ.</gathalast>
<hangnum line="83" number="27"></hangnum>
<gatha1 line="84">Mātāmahassa nāmañca, jeṭṭhassa mātulassa ca;</gatha1>
<gathalast line="85">Ekaṃ katvā tamakaruṃ, paṇḍukābhayanāmakaṃ.</gathalast>
<hangnum line="86" number="28"></hangnum>
<gatha1 line="87">Laṃkā pālo paṇḍuvāsu-devo rajjamakārayi;</gatha1>
<gathalast line="88">Tiṃsa vassamhi jātamhi, mato so paṇḍukābhaye.</gathalast>
<hangnum line="89" number="29"></hangnum>
<gatha1 line="90">Tasmiṃ matasmiṃ manujādhipasmiṃ,</gatha1>
<gatha2 line="91">Sabbe samāgamma narindaputtā;</gatha2>
<gatha3 line="92">Tassābhayassābhayadassa bhātu,</gatha3>
<gathalast line="93">Rājābhisekaṃ akaruṃ uḷārāti.</gathalast>
<centered line="94">Sujanappasāda saṃvegatthāya kate mahāvaṃse</centered>
<centered line="95">Abhayābhiseko nāma</centered>
<centered line="96">Navamo paricchedo.</centered>
</body>
</document>