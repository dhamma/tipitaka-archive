<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf7.xml</normativeSource>
<archivePath>roman/anya/vamsa-gantha-sangaho/mahavamsa/atthama pariccheda.xml</archivePath>
<title>Aṭṭhama pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Aṭṭhama pariccheda</chapter>
<subhead line="2">Paṇḍuvāsudevābhiseko</subhead>
<hangnum line="3" number="1"></hangnum>
<gatha1 line="4">Vijayo <pageBreak edition="M" number="0.0052" />so mahārājā, vasse antimake ṭhito;</gatha1>
<gathalast line="5">Iti cintayi ‘‘vuddho’haṃ, na ca vijjati me suto.</gathalast>
<hangnum line="6" number="2"></hangnum>
<gatha1 line="7">Kicchena vāsitaṃ raṭṭhaṃ, nasseyya mama accaye;</gatha1>
<gathalast line="8">Āṇāpeyyaṃ rajjahetu-sumittaṃ bhātaraṃ mama.</gathalast>
<hangnum line="9" number="3"></hangnum>
<gatha1 line="10">Athā’maccehi mantetvā, lekhaṃ tattha visajjayi;</gatha1>
<gathalast line="11">Lekhaṃ datvāna vijayo, na cirena divaṅgato.</gathalast>
<hangnum line="12" number="4"></hangnum>
<gatha1 line="13">Tasmiṃ mate amaccā te, pekkhantā khattiyāgamaṃ;</gatha1>
<gathalast line="14">Upatissagāme ṭhatvāna, raṭṭhaṃ samunusāsisuṃ.</gathalast>
<hangnum line="15" number="5"></hangnum>
<gatha1 line="16">Mate vijayarājamhi, khattiyāgamanā purā;</gatha1>
<gathalast line="17">Ekaṃ vassaṃ ayaṃ laṃkā-dīpo āsi arājako.</gathalast>
<hangnum line="18" number="6"></hangnum>
<gatha1 line="19">Tasmiṃ sīhapure tassa, sīhabāhussa rājino;</gatha1>
<gathalast line="20">Accayena sumitto so, rājā tassa suto ahu.</gathalast>
<hangnum line="21" number="7"></hangnum>
<gatha1 line="22">Tassa puttā tayo āsuṃ, maddarājassa dhītuyā;</gatha1>
<gathalast line="23">Dūtā sīhapuraṃ gantvā, rañño lekhaṃ adaṃsu te.</gathalast>
<hangnum line="24" number="8"></hangnum>
<gatha1 line="25">Lekhaṃ sutvāna so rājā, putte āmantayī tayo;</gatha1>
<gathalast line="26">Ahaṃ mahallako tātā, eko tumhesu gacchatu.</gathalast>
<hangnum line="27" number="9"></hangnum>
<gatha1 line="28">Laṃkaṃ nekaguṇaṃ kantaṃ, mama bhātussa santakaṃ;</gatha1>
<gathalast line="29">Tassa’cca yena tattheva, rajjaṃ kāretu sobhanaṃ.</gathalast>
<hangnum line="30" number="10"></hangnum>
<gatha1 line="31">Kaṇiṭṭhako paṇḍuvāsu-devo rājakumārako;</gatha1>
<gathalast line="32">‘‘Gamissāmīti cintetvā, ñatvā sotthi gatampi ca.</gathalast>
<hangnum line="33" number="11"></hangnum>
<gatha1 line="34">Pitarā samanuññāto, dvattiṃsāmacca dārake;</gatha1>
<gathalast line="35">Ādāya āruhī nāvaṃ, paribbājakaliṅgavā.</gathalast>
<hangnum line="36" number="12"></hangnum>
<gatha1 line="37">Mahākandaranajjā te, mukhadvāramhi otaraṃ;</gatha1>
<gathalast line="38">Te paribbājake disvā, jano sakkari sādhukaṃ.</gathalast>
<hangnum line="39" number="13"></hangnum>
<gatha1 line="40">Pucchitvā <pageBreak edition="M" number="0.0053" />nagaraṃ ettha, upayantaṃ kamena te;</gatha1>
<gathalast line="41">Upatissa gāmaṃ sampattā, devatā paripālitā.</gathalast>
<hangnum line="42" number="14"></hangnum>
<gatha1 line="43">Amaccā’numato’macco, pucchi nemittakā tahiṃ;</gatha1>
<gathalast line="44">Khattiyā’gamanaṃ tassa, so byākāsi paraṃpi ca.</gathalast>
<hangnum line="45" number="15"></hangnum>
<gatha1 line="46">Sattame dīvaseyeva, āgamissati khattiyo;</gatha1>
<gathalast line="47">Buddhasāsana metassa, vaṃsajo’va ṭhapessati.</gathalast>
<hangnum line="48" number="16"></hangnum>
<gatha1 line="49">Sattame divaseyeva, te paribbājake tahiṃ;</gatha1>
<gathalast line="50">Patte disvāna pucchitvā, amaccā te vijāniya.</gathalast>
<hangnum line="51" number="17"></hangnum>
<gatha1 line="52">Taṃ paṇṇuvāsudevaṃ te, laṃkārajjena appayuṃ;</gatha1>
<gathalast line="53">Mahesiyā abhāvāso, na tāva abhisecayi.</gathalast>
<hangnum line="54" number="18"></hangnum>
<gatha1 line="55">Amitodanasakkassa, paṇḍusakko suto ahu;</gatha1>
<gathalast line="56">Ñatvā vināsaṃ sakyānaṃ, so ādāya sakaṃ janaṃ.</gathalast>
<hangnum line="57" number="19"></hangnum>
<gatha1 line="58">Gantvā aññāpadesena, gaṅgāpāraṃ tahiṃ puraṃ;</gatha1>
<gathalast line="59">Māpetvā tattha kāresi, rajjaṃ tassa sute labhi.</gathalast>
<hangnum line="60" number="20"></hangnum>
<gatha1 line="61">Dhītā kaṇiṭṭhitā āsi, bhaddakaccāna nāmikā;</gatha1>
<gathalast line="62">Sabbalakkhaṇasampannā, surūpā abhipatthitā.</gathalast>
<hangnum line="63" number="21"></hangnum>
<gatha1 line="64">Tadatthaṃ sattarājāno, paṇṇākāre mahārahe;</gatha1>
<gathalast line="65">Pesesuṃ rājino tassa, bhīto rājūhi so pana.</gathalast>
<hangnum line="66" number="22"></hangnum>
<gatha1 line="67">Ñatvāna sotthigamanaṃ, abhisekaphalampi ca;</gatha1>
<gathalast line="68">Sahadvattiṃsa itthīhi, nāvaṃ āropiyā’sutaṃ.</gathalast>
<hangnum line="69" number="23"></hangnum>
<gatha1 line="70">Gaṅgāya khipi gaṇhātu, pahu me dhītaraṃ iti;</gatha1>
<gathalast line="71">Gahetuṃ te na sakkhiṃsu, nāvāsāpana sīghagā.</gathalast>
<hangnum line="72" number="24"></hangnum>
<gatha1 line="73">Dutiye divaseyeva, goṇāgāmaka paṭṭanaṃ;</gatha1>
<gathalast line="74">Pattāpabbajitā kārā, sabbā tā tattha otaruṃ.</gathalast>
<hangnum line="75" number="25"></hangnum>
<gatha1 line="76">Pucchitvā nagaraṃ ettha, tā kamenopayantiyo;</gatha1>
<gathalast line="77">Upatissagāmaṃ sampattā, devatā paripālitā.</gathalast>
<hangnum line="78" number="26"></hangnum>
<gatha1 line="79">Nemittakassa vacanaṃ, sutvā tatthā’gatā tu tā;</gatha1>
<gathalast line="80">Disvā amacco pucchitvā, ñatvā rañño samappayi.</gathalast>
<hangnum line="81" number="27"></hangnum>
<gatha1 line="82">Taṃ paṇḍuvāsudevaṃ te, amaccā suddhabuddhino;</gatha1>
<gathalast line="83">Rajje samabhisiñciṃsu, puṇṇasabbamanorathaṃ.</gathalast>
<hangnum line="84" number="28"></hangnum>
<gatha1 line="85">Subhaddakaccāna <pageBreak edition="M" number="0.0054" />manomarūpiniṃ;</gatha1>
<gatha2 line="86">Mahesībhāve abhisiñciya’ttano;</gatha2>
<gatha3 line="87">Sahagatā tāya padāsi attanā;</gatha3>
<gathalast line="88">Sahāgatānaṃ vasi bhūmipo sukhantī.</gathalast>
<centered line="89">Sujanappasāda saṃvegatthāya kate mahāvaṃse</centered>
<centered line="90">Paṇḍuvāsudevābhiseko nāma</centered>
<centered line="91">Aṭṭhamo paricchedo.</centered>
</body>
</document>