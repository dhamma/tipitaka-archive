<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0703n.nrf26.xml</normativeSource>
    <archivePath>roman/anya/vamsa-gantha-sangaho/mahavamsa/sattavisatima pariccheda.xml</archivePath>
    <baseFileName>sattavisatima pariccheda</baseFileName>
    <titlePath>Sattavīsatima pariccheda - Mahāvaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Sattavīsatima pariccheda</chapter>
    <subhead line="2">Lohapāsādamaho</subhead>
    <hangnum line="3" number="1"></hangnum>
    <gatha1 line="4"> Tato rājā vicintesi, vissutaṃ sussutaṃ sutaṃ;</gatha1>
    <gathalast line="5">Mahāpañño sadā puñño, paññāya katanicchayo.</gathalast>
    <hangnum line="6" number="2"></hangnum>
    <gatha1 line="7"> ‘‘Dīpappasādako thero, rājino ayyakassa me;</gatha1>
    <gathalast line="8">Evaṃ kirāhanattā te, duṭṭhagāmaṇibhūpati.</gathalast>
    <hangnum line="9" number="3"></hangnum>
    <gatha1 line="10"> Mahāpuñño mahāthūpaṃ, soṇṇamāliṃ manoramaṃ;</gatha1>
    <gathalast line="11">Vīsaṃhatthasataṃ uccaṃ, kāressati anāgate.</gathalast>
    <hangnum line="12" number="4"></hangnum>
    <gatha1 line="13"> Puno uposathāgāraṃ, nānāratanamaṇḍitaṃ;</gatha1>
    <gathalast line="14">Navabhūmaṃ karitvāna, lohapāsāda meva ca.</gathalast>
    <hangnum line="15" number="5"></hangnum>
    <gatha1 line="16"> Iti cintiya bhūmindo, likhitvevaṃ ṭhapāpitaṃ;</gatha1>
    <gathalast line="17">Pekkhāpento rājagehe, ṭhitaṃ eva karaṇḍake.</gathalast>
    <hangnum line="18" number="6"></hangnum>
    <gatha1 line="19"> Sovaṇṇapaṭṭaṃ laddhāna, lekhaṃ tattha avācayi;</gatha1>
    <gathalast line="20">‘‘Cattālīsasataṃ vassaṃ, atikkamma anāgate.</gathalast>
    <hangnum line="21" number="7"></hangnum>
    <gatha1 line="22"> Kākavaṇṇasuto <pageBreak edition="Myanmar" number="0.0155" /> duṭṭha-gāmaṇimanujādhipo;</gatha1>
    <gathalast line="23">Idañcidañca evañca, kāressatī’’ti vācitaṃ.</gathalast>
    <hangnum line="24" number="8"></hangnum>
    <gatha1 line="25"> Sutvā haṭṭho udānetvā, appoṭṭhesi mahīpati;</gatha1>
    <gathalast line="26">Tato pāto’va gantvāna, mahāmeghavanaṃ subhaṃ.</gathalast>
    <hangnum line="27" number="9"></hangnum>
    <gatha1 line="28"> Sannipātaṃ kārayitvā, bhikkhusaṅghassa abravi;</gatha1>
    <gathalast line="29">‘‘Vimānatulyaṃ pāsādaṃ, kārayissāmi vo ahaṃ.</gathalast>
    <hangnum line="30" number="10"></hangnum>
    <gatha1 line="31"> Dibbaṃ vimānaṃ pesetvā, tadā lekhaṃ adātha me’’;</gatha1>
    <gathalast line="32">Bhikkhusaṅgho visajjesi, aṭṭha khīṇāsave tahiṃ.</gathalast>
    <hangnum line="33" number="11"></hangnum>
    <gatha1 line="34"> Kassapamunino kāle, asoko nāma brāhmaṇo;</gatha1>
    <gathalast line="35">Aṭṭha salākabhattāni, saṅghassa pariṇāmiya.</gathalast>
    <hangnum line="36" number="12"></hangnum>
    <gatha1 line="37"> Bharaṇiṃ nāma dāsiṃ so, ‘‘niccaṃ dehī’’ti abravi;</gatha1>
    <gathalast line="38">Datvā sā tāni sakkaccaṃ, yāvajīvaṃ tato cutā.</gathalast>
    <hangnum line="39" number="13"></hangnum>
    <gatha1 line="40"> Ākāsaṭṭhavimānamhi, nibbattirucire subhe;</gatha1>
    <gathalast line="41">Accharānaṃ sahassena, sadā’si parivāritā.</gathalast>
    <hangnum line="42" number="14"></hangnum>
    <gatha1 line="43"> Tassā ratanapāsādo, dvādasayojanuggato;</gatha1>
    <gathalast line="44">Yojanānaṃ parikkhepo, cattālīsañca aṭṭha ca.</gathalast>
    <hangnum line="45" number="15"></hangnum>
    <gatha1 line="46"> Kūṭāgārasahassena, maṇḍito navabhūmiko;</gatha1>
    <gathalast line="47">Sahassagabbhasampanno, rājamāno catummukho.</gathalast>
    <hangnum line="48" number="16"></hangnum>
    <gatha1 line="49"> Sahassasaṅkhasaṃvutti, sīhapañjara nettavā;</gatha1>
    <gathalast line="50">Sakiṅkaṇikajālāya, sajjito vedikāya ca.</gathalast>
    <hangnum line="51" number="17"></hangnum>
    <gatha1 line="52"> Ambalaṭṭhikapāsādo, tassa majjhe ṭhito ahu;</gatha1>
    <gathalast line="53">Santamato dissamāno, paggahitadhajākulo.</gathalast>
    <hangnum line="54" number="18"></hangnum>
    <gatha1 line="55"> Tāvatiṃsañca gacchantā, disvā theraṃ tameva te;</gatha1>
    <gathalast line="56">Hiṅgulena tadā lekhaṃ, lekhayitvā paṭe tato.</gathalast>
    <hangnum line="57" number="19"></hangnum>
    <gatha1 line="58"> Nivattitvāna āgantvā, paṭaṃ saṅghassa dassayuṃ;</gatha1>
    <gathalast line="59">Saṅgho paṭaṃ gahetvā taṃ, pāhesi rājasantikaṃ.</gathalast>
    <hangnum line="60" number="20"></hangnum>
    <gatha1 line="61"> Taṃ <pageBreak edition="Myanmar" number="0.0156" /> disvā sumano rājā, āgammārāma muttamaṃ;</gatha1>
    <gathalast line="62">Ālekhatulyaṃ kāresi, lohapāsāda muttamaṃ.</gathalast>
    <hangnum line="63" number="21"></hangnum>
    <gatha1 line="64"> Kammārambhanakāleva, catudvāramhi bhogavā;</gatha1>
    <gathalast line="65">Aṭṭhasatasahassāni, hiraññāni ṭhapāpayi.</gathalast>
    <hangnum line="66" number="22"></hangnum>
    <gatha1 line="67"> Puṭasahassa vatthāni, dvāre dvāre ṭhapāpayi;</gatha1>
    <gathalast line="68">Guḷa telasakkharamadhu-purā cāneka cāṭiyo.</gathalast>
    <hangnum line="69" number="23"></hangnum>
    <gatha1 line="70"> ‘‘Amūlakakamma mettha, na kātabba’’nti bhāsiya;</gatha1>
    <gathalast line="71">Agghāpetvā kataṃ kammaṃ, tesaṃ mūlamadāpayi.</gathalast>
    <hangnum line="72" number="24"></hangnum>
    <gatha1 line="73"> Hatthasataṃ hatthasataṃ, āsi ekeka passato;</gatha1>
    <gathalast line="74">Uccato tattakoyeva, pāsādo hi catummukho.</gathalast>
    <hangnum line="75" number="25"></hangnum>
    <gatha1 line="76"> Tasmiṃ pāsāda seṭṭhasmiṃ, ahesuṃ navabhūmiyo;</gatha1>
    <gathalast line="77">Ekekissā bhūmiyā ca, kūṭāgārasatāni ca.</gathalast>
    <hangnum line="78" number="26"></hangnum>
    <gatha1 line="79"> Kūṭāgārāni sabbāni, sajjhunā khacitā na’yuṃ;</gatha1>
    <gathalast line="80">Pavālavedikā tesaṃ, nānāratana bhūsitā.</gathalast>
    <hangnum line="81" number="27"></hangnum>
    <gatha1 line="82"> Nānāratana cittāni, tāsaṃ padumakāni ca;</gatha1>
    <gathalast line="83">Sajjhakiṃkiṇikāpanti-parikkhittāva tā ahu.</gathalast>
    <hangnum line="84" number="28"></hangnum>
    <gatha1 line="85"> Sahassaṃ tattha pāsādo, gabbhā āsuṃ susaṅkhatā;</gatha1>
    <gathalast line="86">Nānāratana khacitā, sīhapañjaranettavā.</gathalast>
    <hangnum line="87" number="29"></hangnum>
    <gatha1 line="88"> Nārivāhanayānantu, sutvā vessavaṇassa so;</gatha1>
    <gathalast line="89">Tadā kāramakāresi, majjhe ratanamaṇḍapaṃ.</gathalast>
    <hangnum line="90" number="30"></hangnum>
    <gatha1 line="91"> Sīhabyagghādirūpehi, devatā rūpakehi ca;</gatha1>
    <gathalast line="92">Ahu ratanamayohe’sa, thambhehi ca vibhūsito.</gathalast>
    <hangnum line="93" number="31"></hangnum>
    <gatha1 line="94"> Muttājālaparikkhepo, maṇḍapante samantato;</gatha1>
    <gathalast line="95">Pavālavedikā cettha, pubbe vuttavidhā ahu.</gathalast>
    <hangnum line="96" number="32"></hangnum>
    <gatha1 line="97"> Sattaratana cittassa, vemajjhe maṇḍapassa tu;</gatha1>
    <gathalast line="98">Ruciro dantapallaṅko, rammo phalikasantharo.</gathalast>
    <hangnum line="99" number="33"></hangnum>
    <gatha1 line="100"> Dantamayāpassaye’ttha, suvaṇṇamaya sūriyo;</gatha1>
    <gathalast line="101">Sajjhumaye candimā ca, tārā ca muttakā mayā.</gathalast>
    <hangnum line="102" number="34"></hangnum>
    <gatha1 line="103"> Nānāratana <pageBreak edition="Myanmar" number="0.0157" /> padumāni, tattha tattha yathārahaṃ;</gatha1>
    <gathalast line="104">Jātakāni ca tattheva, āsuṃ soṇṇalatantare.</gathalast>
    <hangnum line="105" number="35"></hangnum>
    <gatha1 line="106"> Mahagghapaccattharaṇe, pallaṅke’ti manorame;</gatha1>
    <gathalast line="107">Manoharā’siṭṭhapitā, ruciraṃ dantabījanī.</gathalast>
    <hangnum line="108" number="36"></hangnum>
    <gatha1 line="109"> Pavālapādukā tattha, phalikamhi patiṭṭhitā;</gatha1>
    <gathalast line="110">Setacchattaṃ sajjhudaṇḍaṃ, pallaṅko’parisobhatha.</gathalast>
    <hangnum line="111" number="37"></hangnum>
    <gatha1 line="112"> Sattaratana mayānettha, aṭṭhamaṅgalikāni ca;</gatha1>
    <gathalast line="113">Catuppadānaṃ pantī ca, maṇimuttantarā ahuṃ.</gathalast>
    <hangnum line="114" number="38"></hangnum>
    <gatha1 line="115"> Rajatānañca ghaṇṭānaṃ, pantī bhattantalambitā;</gatha1>
    <gathalast line="116">Pāsādachattapallaṅka-maṇḍapā’suṃ anagghikā.</gathalast>
    <hangnum line="117" number="39"></hangnum>
    <gatha1 line="118"> Mahaggha paññapāpesi, mañcapīṭhaṃ yathārahaṃ;</gatha1>
    <gathalast line="119">Tatheva bhūmattharaṇaṃ, kambalañca mahārahaṃ.</gathalast>
    <hangnum line="120" number="40"></hangnum>
    <gatha1 line="121"> Ācāma kumbhisovaṇṇā, uluṅko ca ahu tahiṃ;</gatha1>
    <gathalast line="122">Pāsāda paribhogesu, sesesu ca kathā’ vakā.</gathalast>
    <hangnum line="123" number="41"></hangnum>
    <gatha1 line="124"> Cārupākāra parivāro,</gatha1>
    <gatha2 line="125">So catudvārakoṭṭhako;</gatha2>
    <gatha3 line="126">Pāsādo’laṅkato sobhi,</gatha3>
    <gathalast line="127">Tāvatiṃsa sabhā viya.</gathalast>
    <hangnum line="128" number="42"></hangnum>
    <gatha1 line="129"> Tamba lohiṭṭhakāhe’so,</gatha1>
    <gatha2 line="130">Pāsādo chādito ahu;</gatha2>
    <gatha3 line="131">Loha pāsāda vohāro,</gatha3>
    <gathalast line="132">Tena tassa ajāyatha.</gathalast>
    <hangnum line="133" number="43"></hangnum>
    <gatha1 line="134"> Naṭṭhite lohapāsāde, so saṅghaṃ sannipātayi;</gatha1>
    <gathalast line="135">Rājā saṅgho sannipati, maricavaṭṭimahe viya.</gathalast>
    <hangnum line="136" number="44"></hangnum>
    <gatha1 line="137"> Puthujjanā’va aṭṭhaṃsu, bhikkhū paṭhamabhūmiyaṃ;</gatha1>
    <gathalast line="138">Tepiṭakā dutiyāya, sotāpannādayo pana.</gathalast>
    <hangnum line="139" number="45"></hangnum>
    <gatha1 line="140"> Eke <pageBreak edition="Myanmar" number="0.0158" /> keyeva aṭṭhaṃsu, tatiyādīsu bhūmisu;</gatha1>
    <gathalast line="141">Arahanto ca aṭṭhaṃsu, uddhaṃ catūsu bhūmisu.</gathalast>
    <hangnum line="142" number="46"></hangnum>
    <gatha1 line="143"> Saṅghassa datvā pāsādaṃ, dakkhiṇambupurassaraṃ;</gatha1>
    <gathalast line="144">Rājā’dattha mahādānaṃ, sattāhaṃ pubbakaṃ piya.</gathalast>
    <hangnum line="145" number="47"></hangnum>
    <gatha1 line="146"> Pāsāda mahacattāni, mahācāgena rājinā;</gatha1>
    <gathalast line="147">Anagghāni ṭhapetvāna, ahesuṃ tiṃsakoṭiyo.</gathalast>
    <hangnum line="148" number="48"></hangnum>
    <gatha1 line="149"> Nissāre dhananicaye visesasāraṃ,</gatha1>
    <gatha2 line="150">Ye dānaṃ parigaṇayanti sādhupaññā;</gatha2>
    <gatha3 line="151">Te dānaṃ vipulamapeta cittasaṅgā,</gatha3>
    <gathalast line="152">Sattānaṃ hitaparamā dadanti evaṃti.</gathalast>
    <centered line="153">Sujanappasādasaṃvegatthāya kate mahāvaṃse</centered>
    <centered line="154">Lokahapāsādamaho nāma</centered>
    <centered line="155">Sattavīsatimo paricchedo.</centered>
  </content>
</document>