<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0703n.nrf44.xml</normativeSource>
    <archivePath>roman/anya/vamsa-gantha-sangaho/mahavamsa/pancacattalisatima pariccheda.xml</archivePath>
    <baseFileName>pancacattalisatima pariccheda</baseFileName>
    <titlePath>Pañcacattālīsatima pariccheda - Mahāvaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Pañcacattālīsatima pariccheda</chapter>
    <hangnum line="2" number="1"></hangnum>
    <gatha1 line="3"> Rañño tassaccaye rājā, māṇavammo ahosi so;</gatha1>
    <gathalast line="4">Kiṃ gotto kassa putto ca, kathaṃ rajjamapāpuṇi.</gathalast>
    <hangnum line="5" number="2"></hangnum>
    <gatha1 line="6"> Mahāsammatavaṃsamhi, jāto jātiguṇāvaho;</gatha1>
    <gathalast line="7">Putto kassapanāmassa, thūpārāmassa bhedino.</gathalast>
    <hangnum line="8" number="3"></hangnum>
    <gatha1 line="9"> Dhītā malayarājassa, saṅghanāmassa rājino;</gatha1>
    <gathalast line="10">Taṃ labhitvā vasaṃ dese, uttare līnavuttiko.</gathalast>
    <hangnum line="11" number="4"></hangnum>
    <gatha1 line="12"> Hatthadāṭhanarindena, tasmiṃ attheva dhārite;</gatha1>
    <gathalast line="13">Jambudīpamupāgamma, narasīhaṃ mahīpati.</gathalast>
    <hangnum line="14" number="5"></hangnum>
    <gatha1 line="15"> Gantvā vatvā <pageBreak edition="M" number="0.0292" /> sakaṃ nāmaṃ, sevituṃ tamupakkami;</gatha1>
    <gathalast line="16">Ārādhesi ca sabbehi, payogehi narādhīpaṃ.</gathalast>
    <hangnum line="17" number="6"></hangnum>
    <gatha1 line="18"> Viditvā tassa sohajjaṃ, netvā bhariyamattano;</gatha1>
    <gathalast line="19">Vāsaṃ tattheva kappesi, sevamāno divānisaṃ.</gathalast>
    <hangnum line="20" number="7"></hangnum>
    <gatha1 line="21"> Sopi ārādhito tena, kaṇḍuveṭṭhi naruttamo;</gatha1>
    <gathalast line="22">Sabbaṃ nentova taṃ rajjaṃ, mahābhogamadāpayi.</gathalast>
    <hangnum line="23" number="8"></hangnum>
    <gatha1 line="24"> Tena saṃvāsamanvāya, bhariyā saṅghanāmikā;</gatha1>
    <gathalast line="25">Catasso dhītaro putte, cattāropi vijāyatha.</gathalast>
    <hangnum line="26" number="9"></hangnum>
    <gatha1 line="27"> Athekadivasaṃ rājā, hatthikkhandhavaraṃ gato;</gatha1>
    <gathalast line="28">Sañcaranto yathākāmaṃ, māṇavammena ekato.</gathalast>
    <hangnum line="29" number="10"></hangnum>
    <gatha1 line="30"> Nāḷikeraṃ pivitvāna, tatraṭṭhova pipāsito;</gatha1>
    <gathalast line="31">Māṇavammassa pādāsi, maññanto aññameva taṃ.</gathalast>
    <hangnum line="32" number="11"></hangnum>
    <gatha1 line="33"> So taṃ gahetvā cintesi, sakhaṃ pesa narādhipo;</gatha1>
    <gathalast line="34">Ucchiṭṭhaṃ nāma kiṃ hoti, sattānaṃ paramatthato.</gathalast>
    <hangnum line="35" number="12"></hangnum>
    <gatha1 line="36"> Tasmā yuttaṃ mayāpātu-mīti cintiya taṃ pivi;</gatha1>
    <gathalast line="37">Evaṃ honti mahussāhā, detukāmāhi buddhino.</gathalast>
    <hangnum line="38" number="13"></hangnum>
    <gatha1 line="39"> Rājāpi disvā taṃ bhīto, tassapī tāva sesakaṃ;</gatha1>
    <gathalast line="40">Sayaṃ pivi tathāhoti, kammaṃ puññavataṃ sadā.</gathalast>
    <hangnum line="41" number="14"></hangnum>
    <gatha1 line="42"> Ṭhapesi sakaveseva, tato paṭṭhāya attano;</gatha1>
    <gathalast line="43">Bhojane sayane ceva, parihāre ca vāhane.</gathalast>
    <hangnum line="44" number="15"></hangnum>
    <gatha1 line="45"> Evaṃ tesu vasantesu, yuddhatthāyamupakkami;</gatha1>
    <gathalast line="46">Vallabho narasīhena, narasīho vicintayi.</gathalast>
    <hangnum line="47" number="16"></hangnum>
    <gatha1 line="48"> Ayaṃ kho mama sevāya, rajjaṃ vaṃsa gataṃ sakaṃ;</gatha1>
    <gathalast line="49">Labhissāmīti seveti, rattiṃ diva matandito.</gathalast>
    <hangnum line="50" number="17"></hangnum>
    <gatha1 line="51"> Sace sopi mayā gantvā, yujjhanto maraṇaṃ gato;</gatha1>
    <gathalast line="52">Takkitaṃ tassa mayhañca, sabbaṃ tamaphalaṃ bhave.</gathalast>
    <hangnum line="53" number="18"></hangnum>
    <gatha1 line="54"> Evaṃ cintiyataṃ rājā, nivattetvā sake pure;</gatha1>
    <gathalast line="55">Sayaṃ vallabharājena, kātuṃ saṅgāmamārasi.</gathalast>
    <hangnum line="56" number="19"></hangnum>
    <gatha1 line="57"> Māṇavammopi cintesi, sace’yaṃ mayi jīviti;</gatha1>
    <gathalast line="58">Rājā mīyati yuddhamhi, kiṃ phalaṃ mama jīvite.</gathalast>
    <hangnum line="59" number="20"></hangnum>
    <gatha1 line="60"> Vissāso <pageBreak edition="M" number="0.0293" /> dukkato tena, bhavissati tathāsati;</gatha1>
    <gathalast line="61">Saṅgahesi kimatthaṃ maṃ, samānattena attano.</gathalast>
    <hangnum line="62" number="21"></hangnum>
    <gatha1 line="63"> Tasmā yuttaṃ mayā gantuṃ, sahasaṅgāma maṇḍalaṃ;</gatha1>
    <gathalast line="64">Sukhañhi saddhiṃ tenettha, jīvitaṃ maraṇaṃpi vā.</gathalast>
    <hangnum line="65" number="22"></hangnum>
    <gatha1 line="66"> Evaṃ cintiya sannaddha-balo hatthivaraṃ gato;</gatha1>
    <gathalast line="67">Gantvā dassesi attānaṃ, so taṃ saṅgāma maṇḍale.</gathalast>
    <hangnum line="68" number="23"></hangnum>
    <gatha1 line="69"> Narasīhova taṃ disvā, haṭṭhatuṭṭho samuggiri;</gatha1>
    <gathalast line="70">Saho santhavametasmiṃ, kattabbaṃ me kataṃ iti.</gathalast>
    <hangnum line="71" number="24"></hangnum>
    <gatha1 line="72"> Tato mānassa senā ca, senā cevassarājino;</gatha1>
    <gathalast line="73">Senaṃ vallabharājassa, viddhaṃsesi samāgatā.</gathalast>
    <hangnum line="74" number="25"></hangnum>
    <gatha1 line="75"> Māṇavammopi dassesi, tahiṃ surattamattano;</gatha1>
    <gathalast line="76">Parakkamanto devānaṃ, raṇe nārāyaṇo viya.</gathalast>
    <hangnum line="77" number="26"></hangnum>
    <gatha1 line="78"> Narasītopi santuṭṭho, māṇavammassa vikkame;</gatha1>
    <gathalast line="79">Āliṅgatvā sinehena, tvaṃ kho me jayado iti.</gathalast>
    <hangnum line="80" number="27"></hangnum>
    <gatha1 line="81"> Attano puramāgamma, katvā vijayamaṅgalaṃ;</gatha1>
    <gathalast line="82">Māṇavammassa senāya, kattabbaṃ sabbamācari.</gathalast>
    <hangnum line="83" number="28"></hangnum>
    <gatha1 line="84"> Athevaṃ cintayi rājā, kattabbaṃ me sahāyako;</gatha1>
    <gathalast line="85">Attanā’kāsi sabbañca, anaṇo so mamajjato.</gathalast>
    <hangnum line="86" number="29"></hangnum>
    <gatha1 line="87"> Iṇaṃ mamāpi sodhemi, katvā kattabbamattanā;</gatha1>
    <gathalast line="88">Kattaññū katavedīhi, purisā’tīvadullabhā.</gathalast>
    <hangnum line="89" number="30"></hangnum>
    <gatha1 line="90"> Amacce sannipātetvā, idaṃ vacanamabravi;</gatha1>
    <gathalast line="91">Sahāyassa mametassa, kamme tumhepi sakkhino.</gathalast>
    <hangnum line="92" number="31"></hangnum>
    <gatha1 line="93"> Mayāpi tassa kattabbaṃ, kammaṃ sādhu sukhāvahaṃ;</gatha1>
    <gathalast line="94">Upakāro hi sādhūnaṃ, dhammo pubbopakārino.</gathalast>
    <hangnum line="95" number="32"></hangnum>
    <gatha1 line="96"> Evaṃ vutte amaccā te, paccāhaṃsu mahīpati;</gatha1>
    <gathalast line="97">Yaṃ yamicchati devohi, taṃ taṃ ruccati no iti.</gathalast>
    <hangnum line="98" number="33"></hangnum>
    <gatha1 line="99"> Atha so māṇavammassa, senaṃ datvā savāhanaṃ;</gatha1>
    <gathalast line="100">Sabbopakaraṇañceva, sabbakammakarepi ca.</gathalast>
    <hangnum line="101" number="34"></hangnum>
    <gatha1 line="102"> Gacchāti vatvā taṃ yantaṃ, sahasenāyapekkhiya;</gatha1>
    <gathalast line="103">Paridevittha bhūmindo, vippavutthaṃ’va puttakaṃ.</gathalast>
    <hangnum line="104" number="35"></hangnum>
    <gatha1 line="105"> Māṇavammopi <pageBreak edition="M" number="0.0294" /> āruyha, nāvāyo jaladhītaṭe;</gatha1>
    <gathalast line="106">Na cireneva āgamma, samattikkamma vegasā.</gathalast>
    <hangnum line="107" number="36"></hangnum>
    <gatha1 line="108"> Saha senāya maddantho, laṅkādīpamupavisī;</gatha1>
    <gathalast line="109">Taṃ sutvāna palāyittha, rājā dāṭhopatissako.</gathalast>
    <hangnum line="110" number="37"></hangnum>
    <gatha1 line="111"> Māṇavammo puraṃ gantvā, ahutvāva narādhipo;</gatha1>
    <gathalast line="112">Palātamanubandhittha, padānupadamugato.</gathalast>
    <hangnum line="113" number="38"></hangnum>
    <gatha1 line="114"> Tadā sā damiḷi senā, assosi kira sāmiko;</gatha1>
    <gathalast line="115">Mahārogā’bhibhūtoti, sutvā taṃ sā apakkami.</gathalast>
    <hangnum line="116" number="39"></hangnum>
    <gatha1 line="117"> Sutvā dāṭhopatisso taṃ, samādāya mahābalaṃ;</gatha1>
    <gathalast line="118">Māṇavammaṃ upāgamma, kātumārabhi saṃyudhaṃ.</gathalast>
    <hangnum line="119" number="40"></hangnum>
    <gatha1 line="120"> Māṇavammo ca cintesi, sabbā senā gatā mama;</gatha1>
    <gathalast line="121">Mate mayi samijjheyya, verino me manorathaṃ.</gathalast>
    <hangnum line="122" number="41"></hangnum>
    <gatha1 line="123"> Jambudīpaṃva tasmā’haṃ, gantvā’dāsa balaṃ tato;</gatha1>
    <gathalast line="124">Puna rajjaṃ gahessaṃti, tasmā evamakāsi so.</gathalast>
    <hangnum line="125" number="42"></hangnum>
    <gatha1 line="126"> Gantvā puna’pi disvāna, sahāyaṃ narasīhakaṃ;</gatha1>
    <gathalast line="127">Ārādhahanto nipuṇaṃ, sakkaccaṃ tamupaṭṭhahi.</gathalast>
    <hangnum line="128" number="43"></hangnum>
    <gatha1 line="129"> Yāva rājacatukkaṃso, māṇāmmo tahiṃ vasi;</gatha1>
    <gathalast line="130">Narasīho’tha cintesi, mānatthaddho yasodhano.</gathalast>
    <hangnum line="131" number="44"></hangnum>
    <gatha1 line="132"> Rajjatthaṃ me sahā yo maṃ, sevantoyeva addhago;</gatha1>
    <gathalast line="133">Vuddho hessati taṃ passaṃ, kathaṃ rajjaṃ karomahaṃ.</gathalast>
    <hangnum line="134" number="45"></hangnum>
    <gatha1 line="135"> Imasmiṃ pana vārasmiṃ, pesayitvā balaṃ mama;</gatha1>
    <gathalast line="136">Rajjaṃ taṃ na gahessāmi, ko attho jīvitena me.</gathalast>
    <hangnum line="137" number="46"></hangnum>
    <gatha1 line="138"> Evaṃ cintiya so senaṃ, sannipātiya attano;</gatha1>
    <gathalast line="139">Sannāhetvā yathā yogaṃ, dāpetvāna yathāruciṃ.</gathalast>
    <hangnum line="140" number="47"></hangnum>
    <gatha1 line="141"> Sayameva tamādāya, samuddataṭamāgato;</gatha1>
    <gathalast line="142">Nāvāyo cittarūpāyo, kārayitvā thirā bahū.</gathalast>
    <hangnum line="143" number="48"></hangnum>
    <gatha1 line="144"> Amacce āha ‘‘etena, saddhiṃ gacchatha bho’’iti;</gatha1>
    <gathalast line="145">Nāvaṃ ārohituṃ sabbe, na icchiṃsu tadā janā.</gathalast>
    <hangnum line="146" number="49"></hangnum>
    <gatha1 line="147"> Tadā sīho vicintetvā, sayaṃ hutvā tirohito;</gatha1>
    <gathalast line="148">Attano parihāraṃ so, rājalakkhaṇasammataṃ.</gathalast>
    <hangnum line="149" number="50"></hangnum>
    <gatha1 line="150"> Sabbaṃ <pageBreak edition="M" number="0.0295" /> tasseva datvāna, alaṅkārampi attano;</gatha1>
    <gathalast line="151">Āropetvāna taṃ nāvaṃ, gaccha ṭhatvāna sāgare.</gathalast>
    <hangnum line="152" number="51"></hangnum>
    <gatha1 line="153"> Imaṃ bheriṃca vādehi, koṭṭhanāmanti yojayī;</gatha1>
    <gathalast line="154">So’pi sabbaṃ tathākāsi, rājāno agamā iti.</gathalast>
    <hangnum line="155" number="52"></hangnum>
    <gatha1 line="156"> Āruhiṃsu janā nāvaṃ, ekaṃ katvā narādhipaṃ;</gatha1>
    <gathalast line="157">So taṃ senaṅgamādāya, māṇo gantuṃ samārabhi.</gathalast>
    <hangnum line="158" number="53"></hangnum>
    <gatha1 line="159"> Kevalo’pi samuddo so, ahobhi nagarūpamo;</gatha1>
    <gathalast line="160">Atha so paṭṭanaṃ patvā, otaritvā savāhano.</gathalast>
    <hangnum line="161" number="54"></hangnum>
    <gatha1 line="162"> Vissāmetvā balaṃ tattha, vasaṃ katipaye dine;</gatha1>
    <gathalast line="163">Uttaraṃ desamādāya, katvā hatthagataṃ janaṃ.</gathalast>
    <hangnum line="164" number="55"></hangnum>
    <gatha1 line="165"> Akkhobbhiya mahāseno, nagaraṃ gantumārabhi;</gatha1>
    <gathalast line="166">Potthakuṭṭhopi taṃ sutvā, paccuggañchi mahābalo.</gathalast>
    <hangnum line="167" number="56"></hangnum>
    <gatha1 line="168"> Saṃgacchiṃsu ubho senā, bhinnavelā’va sāgarā;</gatha1>
    <gathalast line="169">Māṇavammo tato hatthi-māruyha gahitāyudho.</gathalast>
    <hangnum line="170" number="57"></hangnum>
    <gatha1 line="171"> Potthakuṭṭhañca rājānaṃ, dvedhā katvā palāpayi;</gatha1>
    <gathalast line="172">Hatthadāṭhaṃ palāyantaṃ, disvā janapadā narā.</gathalast>
    <hangnum line="173" number="58"></hangnum>
    <gatha1 line="174"> Sīsamassa gahetvāna, māṇavammassa dassayuṃ;</gatha1>
    <gathalast line="175">Potthakuṭṭhopalāyitvā, merukandaramāgami.</gathalast>
    <hangnum line="176" number="59"></hangnum>
    <gatha1 line="177"> Tato taṃ sāmiko disvā, sahāyo me ayaṃciraṃ;</gatha1>
    <gathalast line="178">Tasmā na sakkā caḍḍetuṃ, āpade saraṇāgataṃ.</gathalast>
    <hangnum line="179" number="60"></hangnum>
    <gatha1 line="180"> Sāmino ca sahāyassa, niddosohaṃ kathaṃ bhave;</gatha1>
    <gathalast line="181">Iti cintiya pūvaṃ so, savisaṃ khādiyā’mari.</gathalast>
    <hangnum line="182" number="61"></hangnum>
    <gatha1 line="183"> Kuṭṭhakopi ca teneva, khāditvā pūvakaṃ mato;</gatha1>
    <gathalast line="184">Māṇavammassa tassevaṃ, dīpo āsi akaṇṭako.</gathalast>
    <hangnum line="185" number="62"></hangnum>
    <gatha1 line="186"> Māṇavammo tato dīpe, chattaṃ ussāpayi tadā;</gatha1>
    <gathalast line="187">Vārento viya teneva, dukkhaṃ dīpe janassa so.</gathalast>
    <hangnum line="188" number="63"></hangnum>
    <gatha1 line="189"> Puññakammāni so’kāsi, anagghāni bahūni ca;</gatha1>
    <gathalast line="190">Samattho kohi taṃ sabbaṃ, vattuṃ paṭipadaṃ naro.</gathalast>
    <hangnum line="191" number="64"></hangnum>
    <gatha1 line="192"> Kappagāmavhayañceva, tathā sepaṇṇināmakaṃ;</gatha1>
    <gathalast line="193">Padhānarakkhe ca siriṃ, sirīsaṅghādi bodhike.</gathalast>
    <hangnum line="194" number="65"></hangnum>
    <gatha1 line="195"> Pāsādaṃ <pageBreak edition="M" number="0.0296" /> sova kāresi, pasādāvahamuttamo;</gatha1>
    <gathalast line="196">Chādesi lohapāsādaṃ, thūpārāmagharaṃ tathā.</gathalast>
    <hangnum line="197" number="66"></hangnum>
    <gatha1 line="198"> Thūpārāme ca pāsādaṃ katvā’dā paṃsukūlinaṃ;</gatha1>
    <gatha2 line="199">Jiṇṇakaṃ paṭisaṅkhāsi chattaṃ cetiyamuddhani;</gatha2>
    <gathalast line="200">Bahavo jiṇṇakāvāse tattheva paṭisaṅkhari.</gathalast>
    <paragraph line="201">[Ettha māṇavammassa rajjakathāya ūnatā dissati. Ito paṭṭhāya aggabodhissa rajjapaṭibaddhā kathā vira khāyati.]</paragraph>
  </content>
</document>