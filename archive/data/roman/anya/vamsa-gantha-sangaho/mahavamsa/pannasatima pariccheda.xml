<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0703n.nrf49.xml</normativeSource>
    <archivePath>roman/anya/vamsa-gantha-sangaho/mahavamsa/pannasatima pariccheda.xml</archivePath>
    <baseFileName>pannasatima pariccheda</baseFileName>
    <titlePath>Paññāsatima pariccheda - Mahāvaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Paññāsatima pariccheda</chapter>
    <subhead line="2">Dvirājakonāma</subhead>
    <hangnum line="3" number="1"></hangnum>
    <gatha1 line="4"> Tato <pageBreak edition="M" number="0.0330" /> rajje patiṭṭhāya, kassapo dakkhiṇaṃ disaṃ;</gatha1>
    <gathalast line="5">Adā kassapanāmassa, yuvarājassa dhīmato.</gathalast>
    <hangnum line="6" number="2"></hangnum>
    <gatha1 line="7"> Aggābhisekaṃ dāpesi, yuvarājassa dhītuyā;</gatha1>
    <gathalast line="8">Rājakaññāya tissāya, bhariyāye’va attano.</gathalast>
    <hangnum line="9" number="3"></hangnum>
    <gatha1 line="10"> Yācakānañca sippīnaṃ, āgatānaṃ tato tato;</gatha1>
    <gathalast line="11">Dānaṃ daṇḍissaraṃ nāma, sadā dāpesi bhūpati.</gathalast>
    <hangnum line="12" number="4"></hangnum>
    <gatha1 line="13"> Ādipādo mahindo so,</gatha1>
    <gatha2 line="14">Vasanto rohaṇe tadā;</gatha2>
    <gatha3 line="15">Gahetuṃ rājinoraṭṭha-</gatha3>
    <gathalast line="16">Mādāya balamāgato.</gathalast>
    <hangnum line="17" number="5"></hangnum>
    <gatha1 line="18"> Taṃ sutvā kupito rājā, balaṃ pesesi attano;</gatha1>
    <gathalast line="19">Yujjhitvā taṃ parājesi, mahindo so mahābhaṭo.</gathalast>
    <hangnum line="20" number="6"></hangnum>
    <gatha1 line="21"> Tato rājā nivattetuṃ, pitaraṃ tassa pesayi;</gatha1>
    <gathalast line="22">Kassapaṃ yuvarājaṃ taṃ, so gantvā puttasantikaṃ.</gathalast>
    <hangnum line="23" number="7"></hangnum>
    <gatha1 line="24"> Nānādhammakathopetaṃ, vatvā yuttimanekadhā;</gatha1>
    <gathalast line="25">Saṅghāmato nivattetvā, puttaṃ so punarāgami.</gathalast>
    <hangnum line="26" number="8"></hangnum>
    <gatha1 line="27"> Ādipādo tu so pacchā, ghātetvā maṇḍalādhipe;</gatha1>
    <gathalast line="28">Kuddhejanapade disvā, agamāsi purantikaṃ.</gathalast>
    <hangnum line="29" number="9"></hangnum>
    <gatha1 line="30"> Bhikkhusaṅgho tamānetvā, dassesi vasudhādhipaṃ;</gatha1>
    <gathalast line="31">Datvā so dhītaraṃ tassā, pesesi puna rohaṇaṃ.</gathalast>
    <hangnum line="32" number="10"></hangnum>
    <gatha1 line="33"> Nīharitvāna dussīle, nikāyattayavāsīsu;</gatha1>
    <gathalast line="34">Gāhāpesi nave bhikkhū, āvāse tattha tattha so.</gathalast>
    <hangnum line="35" number="11"></hangnum>
    <gatha1 line="36"> Dvayābhisekajātena, ādipādena sununā;</gatha1>
    <gathalast line="37">Mahāvihāre bodhimhi, paṃsuṃ vaḍḍhesi pūjayaṃ.</gathalast>
    <hangnum line="38" number="12"></hangnum>
    <gatha1 line="39"> Akāsi <pageBreak edition="M" number="0.0331" /> ca nikāyesu, tīsu bimbe silāmaye;</gatha1>
    <gathalast line="40">Sovaṇṇaye raṃsijāle, chattaṃ cūḷāmaṇiṃ tathā.</gathalast>
    <hangnum line="41" number="13"></hangnum>
    <gatha1 line="42"> Abhayagirivihāramhi, pāsādaṃ sakanāmakaṃ;</gatha1>
    <gathalast line="43">Katvā tattha nivāsetvā, bhikkhu gāmamadāpayi.</gathalast>
    <hangnum line="44" number="14"></hangnum>
    <gatha1 line="45"> Mahiyaṅgaṇavihārasmiṃ, gāmaṃ so cetiyassa’dā;</gatha1>
    <gathalast line="46">Savatthaṃ paṭimābhattaṃ, sabbabhikkhūna dāpayi.</gathalast>
    <hangnum line="47" number="15"></hangnum>
    <gatha1 line="48"> Thale jale ca sattānaṃ, adāsi abhayaṃ tadā;</gatha1>
    <gathalast line="49">Cārittapubbarājūnaṃ, paripālesi sabbadā.</gathalast>
    <hangnum line="50" number="16"></hangnum>
    <gatha1 line="51"> Tassa senāpati seno, ilaṅgorājavaṃsajo;</gatha1>
    <gathalast line="52">Theriyānaṃ akā’vāsaṃ; Thūpārāmassa pacchato.</gathalast>
    <hangnum line="53" number="17"></hangnum>
    <gatha1 line="54"> Dhammārucikabhikkhūnaṃ, dhammārāmamakārayi;</gatha1>
    <gathalast line="55">Tathā sāgalikānañca, kassapasenanāmakaṃ.</gathalast>
    <hangnum line="56" number="18"></hangnum>
    <gatha1 line="57"> Hadayuṇhābhidhānaṃ so, katvā cetiyapabbate;</gatha1>
    <gathalast line="58">Pariveṇaṃ adādhamma-rucikānañca bhikkhūnaṃ.</gathalast>
    <hangnum line="59" number="19"></hangnum>
    <gatha1 line="60"> Ārāmikānaṃ bhikkhūnaṃ, ārāmesu tahiṃ tahiṃ;</gatha1>
    <gathalast line="61">Ekamekaṃ kuṭiṃ katvā, dāpesi ca camūpati.</gathalast>
    <hangnum line="62" number="20"></hangnum>
    <gatha1 line="63"> Rattamālagirismiṃ so, katvā rammaṃ taraṃ subhaṃ;</gatha1>
    <gathalast line="64">Kuciṃ adā sāsanassa, sāmikānaṃ tapassinaṃ.</gathalast>
    <hangnum line="65" number="21"></hangnum>
    <gatha1 line="66"> Mahāvihāre kāretvā, paviveṇaṃ varaṃ adā;</gatha1>
    <gathalast line="67">Paṃsukūlikabhikkhūnaṃ, samuddagirināmakaṃ.</gathalast>
    <hangnum line="68" number="22"></hangnum>
    <gatha1 line="69"> Vāsaṃ araññe kāretvā, attano vaṃsanāmakaṃ;</gatha1>
    <gathalast line="70">Mahāvihāre bhikkhūnaṃ, vane nivāsataṃ adā.</gathalast>
    <hangnum line="71" number="23"></hangnum>
    <gatha1 line="72"> Vihāresū ca jiṇṇesu, navakammamakārayi;</gatha1>
    <gathalast line="73">Dāpesi aggalaṃ sabba-bhikkhūnaṃ jiṇṇacīvare.</gathalast>
    <hangnum line="74" number="24"></hangnum>
    <gatha1 line="75"> Tissārāmaṃ karitvāna, bhikkhūnīnamupassayaṃ;</gatha1>
    <gathalast line="76">Maricavaṭṭimahābodhi, parihāre nivesayi.</gathalast>
    <hangnum line="77" number="25"></hangnum>
    <gatha1 line="78"> Anurādhapure ceva, pulatthinagarepi ca;</gatha1>
    <gathalast line="79">Upasaggaroganāsāya, vejjasālāpi kārayi.</gathalast>
    <hangnum line="80" number="26"></hangnum>
    <gatha1 line="81"> Attanā katavāsanaṃ, bhogagāme ca dāpayi;</gatha1>
    <gathalast line="82">Tathārāmikagāme ca, paṭimābharaṇañca so.</gathalast>
    <hangnum line="83" number="27"></hangnum>
    <gatha1 line="84"> Bhesajjagehaṃ <pageBreak edition="M" number="0.0332" /> kāresi, nagare tattha tattha so;</gatha1>
    <gathalast line="85">Paṃsukūlikabhikkhūnaṃ, bhattaṃ vatthañca dāpayi.</gathalast>
    <hangnum line="86" number="28"></hangnum>
    <gatha1 line="87"> Khandhīkate amocesi, tiracchānagate bahū;</gatha1>
    <gathalast line="88">Kapaṇānañca dāpesi, mahādānaṃ camūpati.</gathalast>
    <hangnum line="89" number="29"></hangnum>
    <gatha1 line="90"> Vicittaṃ byañjanaṃ bhattaṃ, yāguṃ vividhakhajjakaṃ;</gatha1>
    <gathalast line="91">Katvā sūkararūpañca, guḷaṃ bhikkhūnaṃ dāpayi.</gathalast>
    <hangnum line="92" number="30"></hangnum>
    <gatha1 line="93"> Evāmādīni puññāni, katvā senāya nāyako;</gatha1>
    <gathalast line="94">Seno kittindupādehi, sabbā obhāsayī disā.</gathalast>
    <hangnum line="95" number="31"></hangnum>
    <gatha1 line="96"> Tasseva ñātako katvā, nāyako rakkhasavhayo;</gatha1>
    <gathalast line="97">Savārakamhi gāmamhi, vihāraṃ sumanoharaṃ.</gathalast>
    <hangnum line="98" number="32"></hangnum>
    <gatha1 line="99"> Mahāvihāravāsīnaṃ, sārānaṃ paṭipattiyā;</gatha1>
    <gathalast line="100">Bhikkhūnaṃ so adā sādhu, ṭhapetvā vattamuttamaṃ.</gathalast>
    <hangnum line="101" number="33"></hangnum>
    <gatha1 line="102"> Seno nāma mahālekho, mahālekhakapabbataṃ;</gatha1>
    <gathalast line="103">Mahāvihāre kāresi, bhikkhūnaṃ vāsamuttamaṃ.</gathalast>
    <hangnum line="104" number="34"></hangnum>
    <gatha1 line="105"> Coḷarājābhidhāno, ca, amacco tassa rājino;</gatha1>
    <gathalast line="106">Pariveṇaṃ akārammaṃ, naṭṭhaṃ taṃ suppatiṭṭhitaṃ.</gathalast>
    <hangnum line="107" number="35"></hangnum>
    <gatha1 line="108"> Rājā tīsu nikāyesu, rūpakammamanoramaṃ;</gatha1>
    <gathalast line="109">Maṇḍapāni vicittāni, vejayanto pamāni ca.</gathalast>
    <hangnum line="110" number="36"></hangnum>
    <gatha1 line="111"> Kāretvā dhātupūjāyo, katvā janamanoharā;</gatha1>
    <gathalast line="112">Yathā kammaṃ gato ṭhatvā, vassāni dasasatta ca.</gathalast>
    <hangnum line="113" number="37"></hangnum>
    <gatha1 line="114"> Dvayābhisekasañjāto, yuvarājātha kassapo;</gatha1>
    <gathalast line="115">Āsi laddhābhiseko so, laṃkārajjekamāgate.</gathalast>
    <hangnum line="116" number="38"></hangnum>
    <gatha1 line="117"> Saddho āgatamaggova, sābhiñño viya paññavā;</gatha1>
    <gathalast line="118">Vattā so maramantiva, cāgavā dhanado viya.</gathalast>
    <hangnum line="119" number="39"></hangnum>
    <gatha1 line="120"> Bahussuto dhammakathī, sabbasippavisārado;</gatha1>
    <gathalast line="121">Yuttāyuttavicārāya, nipuṇo nayakovido.</gathalast>
    <hangnum line="122" number="40"></hangnum>
    <gatha1 line="123"> Acalo indalīlo’va, ṭhito sugatasāsane;</gatha1>
    <gathalast line="124">Parappavādivātehi, sabbehi’pi akampiyo.</gathalast>
    <hangnum line="125" number="41"></hangnum>
    <gatha1 line="126"> Māyāsāṭheyyamānādi, pāpānañca agocaro;</gatha1>
    <gathalast line="127">Guṇānaṃ ākaro sabba-ratanānaṃ vasāgaro.</gathalast>
    <hangnum line="128" number="42"></hangnum>
    <gatha1 line="129"> Bhūmicando <pageBreak edition="M" number="0.0333" /> narindo so, vaṃse jātassa attano;</gatha1>
    <gathalast line="130">Dappuḷassādīpādassa, yuvarājapadaṃ adā.</gathalast>
    <hangnum line="131" number="43"></hangnum>
    <gatha1 line="132"> Rajjaṃ dasahi dhammehi, catusaṅgahavatthūhi;</gatha1>
    <gathalast line="133">Karonto paripālesi, lokaṃ nettaṃva attano.</gathalast>
    <hangnum line="134" number="44"></hangnum>
    <gatha1 line="135"> So dhetvā sāsanaṃ sabbaṃ, dhammakammena satthuno;</gatha1>
    <gathalast line="136">Gahetvā navake bhikkhū, akāsā’vāsapūraṇaṃ.</gathalast>
    <hangnum line="137" number="45"></hangnum>
    <gatha1 line="138"> Duṭṭhagāmaṇirājena, kataṃ maricavaṭṭikaṃ;</gatha1>
    <gathalast line="139">Naṭṭhaṃ vihāraṃ kāretvā, nānāāvāsa bhūsitaṃ.</gathalast>
    <hangnum line="140" number="46"></hangnum>
    <gatha1 line="141"> Theravaṃsajabhikkhūnaṃ, adā katvā mahāmahaṃ;</gatha1>
    <gathalast line="142">Tesaṃ pañcasatānañca, bhogagāme ca dāpayi.</gathalast>
    <hangnum line="143" number="47"></hangnum>
    <gatha1 line="144"> Tattha so tusite ramme, devasaṅghapurakkhataṃ;</gatha1>
    <gathalast line="145">Metteyyaṃ lokanāthaṃ taṃ, desentaṃ dhammamuttamaṃ.</gathalast>
    <hangnum line="146" number="48"></hangnum>
    <gatha1 line="147"> Dassento viya lokassa, vihāre sabbasajjite;</gatha1>
    <gathalast line="148">Nisinno maṇḍape ramme, nānāratanabhūsite.</gathalast>
    <hangnum line="149" number="49"></hangnum>
    <gatha1 line="150"> Nagarehi ca sabbehi, bhikkhūhi parivārito;</gatha1>
    <gathalast line="151">Buddhalilāya laṃkindo, abhidhamma mabhāsayi.</gathalast>
    <hangnum line="152" number="50"></hangnum>
    <gatha1 line="153"> Soṇṇapaṭṭe likhāpetvā-bhidhammapiṭakaṃ tadā;</gatha1>
    <gathalast line="154">Dhammasaṅgaṇikaṃ potthaṃ, nānāratana bhūsitaṃ.</gathalast>
    <hangnum line="155" number="51"></hangnum>
    <gatha1 line="156"> Katvā nagaramajjhamhi, kāretvā hemamuttamaṃ;</gatha1>
    <gathalast line="157">Taṃ tattha ṭhapayitvāna, parihāramadāpayi.</gathalast>
    <hangnum line="158" number="52"></hangnum>
    <gatha1 line="159"> Sakkasenāpatiṭṭhānaṃ, datvā puttassa attano;</gatha1>
    <gathalast line="160">Parihāre niyojesi, tattha taṃ dhammapotthake.</gathalast>
    <hangnum line="161" number="53"></hangnum>
    <gatha1 line="162"> Anusaṃvaccharaṃ rājā, puraṃ devapurī viya;</gatha1>
    <gathalast line="163">Vibhūsitāya senāya, sajjetvā parivārito.</gathalast>
    <hangnum line="164" number="54"></hangnum>
    <gatha1 line="165"> Devarājāva sobhanto, sabbābharaṇabhūsito;</gatha1>
    <gathalast line="166">Hatthikhaṇḍe nisīditvā, caranto puravīthiyaṃ.</gathalast>
    <hangnum line="167" number="55"></hangnum>
    <gatha1 line="168"> Mahatā parihārena, netvā taṃ dhammasaṅgahaṃ;</gatha1>
    <gathalast line="169">Attanā kāritaṃ rammaṃ, vihāraṃ sabbasajjitaṃ.</gathalast>
    <hangnum line="170" number="56"></hangnum>
    <gatha1 line="171"> Tattha dhātugate ramme, nānāratanabhūsite;</gatha1>
    <gathalast line="172">Maṇḍape dhātupiṭhasmiṃ, patiṭṭhāpiya pūjayi.</gathalast>
    <hangnum line="173" number="57"></hangnum>
    <gatha1 line="174"> Ganthākarapariveṇaṃ <pageBreak edition="M" number="0.0334" />, mahāmeghavane akā;</gatha1>
    <gathalast line="175">Nagare vajjasālā ca, tesaṃ gāme ca dāpayi.</gathalast>
    <hangnum line="176" number="58"></hangnum>
    <gatha1 line="177"> Bhaṇḍikapariveṇañca, silāmeghañca pabbataṃ;</gatha1>
    <gathalast line="178">Katvā’bhayagirismiṃ so, tesaṃ gāmamadāpayi.</gathalast>
    <hangnum line="179" number="59"></hangnum>
    <gatha1 line="180"> Jotivanavihārasmiṃ, rājā laṅkāya nāyako;</gatha1>
    <gathalast line="181">Bhattaggassa adā gāmaṃ, tathā’bhayagirimhi ca.</gathalast>
    <hangnum line="182" number="60"></hangnum>
    <gatha1 line="183"> Dakkhiṇagirināmassa, vihārassa ca dāpayi;</gatha1>
    <gathalast line="184">Gāmaṃ kataññubhāvena, rājā paramadhammiko.</gathalast>
    <hangnum line="185" number="61"></hangnum>
    <gatha1 line="186"> Sakkasenāpati rammaṃ, pariveṇaṃ sumāpiya;</gatha1>
    <gathalast line="187">Adāsi sahagāmehi, theriyānaṃ sanāmikaṃ.</gathalast>
    <hangnum line="188" number="62"></hangnum>
    <gatha1 line="189"> Bhariyā vajirā tassa, tesaṃyeva adāpayi;</gatha1>
    <gathalast line="190">Pariveṇaṃ karitvāna, sagāmaṃ sakanāmakaṃ.</gathalast>
    <hangnum line="191" number="63"></hangnum>
    <gatha1 line="192"> Upassayaṃ karitvāna, sā eva padalañchane;</gatha1>
    <gathalast line="193">Bhikkhūnīnaṃ adā thera-vaṃse sabbattha pūjite.</gathalast>
    <hangnum line="194" number="64"></hangnum>
    <gatha1 line="195"> Sakkasenāpati mātā, devā’raññaka bhikkhūnaṃ;</gatha1>
    <gathalast line="196">Theravaṃsappadīpānaṃ, akā’vāsaṃ sanāmakaṃ.</gathalast>
    <hangnum line="197" number="65"></hangnum>
    <gatha1 line="198"> Sā eva paṭibimbassa, satthu maricavaṭṭiyaṃ;</gatha1>
    <gathalast line="199">Cūḷāmaṇiṃ pādajalaṃ, akā chattañca cīvaraṃ.</gathalast>
    <hangnum line="200" number="66"></hangnum>
    <gatha1 line="201"> Rājā rājālayeyeva, rājavaṃsaṃ sanāmakaṃ;</gatha1>
    <gathalast line="202">Akāsi pāḷikaṃ nāma, pāsādaṃ sumano haraṃ.</gathalast>
    <hangnum line="203" number="67"></hangnum>
    <gatha1 line="204"> Pūjesi rājinī nāma, rājino bhariyā’parā;</gatha1>
    <gathalast line="205">Paṭṭakañcukapūjāya, hemamālika cetiyaṃ.</gathalast>
    <hangnum line="206" number="68"></hangnum>
    <gatha1 line="207"> Tassā puttosi siddhattho, nāma issariye ṭhito;</gatha1>
    <gathalast line="208">Suto malayarājāti, rūpena makaraddhajo.</gathalast>
    <hangnum line="209" number="69"></hangnum>
    <gatha1 line="210"> Rājā tasmiṃ mate katvā, sālaṃ bhikkhunamuttamaṃ;</gatha1>
    <gathalast line="211">Dānavaṭṭaṃ paṭṭhapetvā, tassa pattimadā tadā.</gathalast>
    <hangnum line="212" number="70"></hangnum>
    <gatha1 line="213"> Evaṃ dhammena kārente, rajjaṃ laṅkādīpe tadā;</gatha1>
    <gathalast line="214">Coḷarājena yujjhitvā, paṇḍurājā parājito.</gathalast>
    <hangnum line="215" number="71"></hangnum>
    <gatha1 line="216"> Paṇṇākārāni nekāni, balaṃ sandhāya pesayi;</gatha1>
    <gathalast line="217">Rājālaṃkissaro saddhiṃ, mantetvā sacivehi so.</gathalast>
    <hangnum line="218" number="72"></hangnum>
    <gatha1 line="219"> Sannayha <pageBreak edition="M" number="0.0335" /> balakāyaṃ so, sakkasenāpatiṃ sakaṃ;</gatha1>
    <gathalast line="220">Balassa nāyakaṃ katvā, mahāyitthamupāgami.</gathalast>
    <hangnum line="221" number="73"></hangnum>
    <gatha1 line="222"> Vijayaṃ pubbarājūnaṃ, vatvā velātaṭe ṭhito;</gatha1>
    <gathalast line="223">Ussāhaṃ janayitvāna, nāvaṃ āropayī balaṃ.</gathalast>
    <hangnum line="224" number="74"></hangnum>
    <gatha1 line="225"> Balakāyaṃ samādāya, sakkasenāpatiṃ tadā;</gatha1>
    <gathalast line="226">Sukhena sāgaraṃ tiṇṇo, paṇḍudesamupāgami.</gathalast>
    <hangnum line="227" number="75"></hangnum>
    <gatha1 line="228"> Disvā balañca tañceva, paṇḍurājā sumānaso;</gatha1>
    <gathalast line="229">Ekacchattaṃ karissāmi, jambudīpanti abravi.</gathalast>
    <hangnum line="230" number="76"></hangnum>
    <gatha1 line="231"> Baladvayaṃ gahetvāna, rājā so coḷavaṃsajaṃ;</gatha1>
    <gathalast line="232">Jetuṃ asakkuṇitvāna yuddhamujjhiya nikkhami.</gathalast>
    <hangnum line="233" number="77"></hangnum>
    <gatha1 line="234"> Yujjhissāmīti gantāna, sakkasenāpatī puna;</gatha1>
    <gathalast line="235">Nisinno upasaggena, mato pāpena paṇḍuto.</gathalast>
    <hangnum line="236" number="78"></hangnum>
    <gatha1 line="237"> Laṃkissaro balassāpi, tena rogena nānasaṃ;</gatha1>
    <gathalast line="238">Sutvā dayālubhāvena, senaṃ āṇāpayī tato.</gathalast>
    <hangnum line="239" number="79"></hangnum>
    <gatha1 line="240"> Sakka senāpatiṭṭhānaṃ, tassa puttassa’dā tadā;</gatha1>
    <gathalast line="241">Vaḍḍhesi tena taṃ puttaṃ, katvā senāya nāyakaṃ.</gathalast>
    <hangnum line="242" number="80"></hangnum>
    <gatha1 line="243"> Nikāyattayavāsīhi, parittaṃ nagare tadā;</gatha1>
    <gathalast line="244">Kāretvā rogadubbuṭṭhi-bhayaṃ nāsesi jantunaṃ.</gathalast>
    <hangnum line="245" number="81"></hangnum>
    <gatha1 line="246"> Sāsanassa ca lokassa, santiṃ katvā anekadhā;</gatha1>
    <gathalast line="247">Rājā so dasame vasse, sukhena tidivaṃ gato.</gathalast>
    <hangnum line="248" number="82"></hangnum>
    <gatha1 line="249"> Laṃkārajjepi ṭhatvā kathitatipiṭako sabbavijjāpadīpo,</gatha1>
    <gatha2 line="250">Vattāvādī kavī so satidhītivisado desako bhāvako ca;</gatha2>
    <gatha3 line="251">Paññāsaddhādayā vā parahitanirato lokavedīvadaññū;</gatha3>
    <gathalast line="252">Rājindo kassapo’yaṃ viya vimalaguṇo hotulokopi sabbo.</gathalast>
    <centered line="253">Sujanappasādasaṃvegatthāya kate mahāvaṃse</centered>
    <centered line="254">Dvirājako nāma</centered>
    <centered line="255">Paññāsatimo paricchedo.</centered>
  </content>
</document>