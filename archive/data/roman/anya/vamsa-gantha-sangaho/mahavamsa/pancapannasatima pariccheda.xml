<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0703n.nrf54.xml</normativeSource>
    <archivePath>roman/anya/vamsa-gantha-sangaho/mahavamsa/pancapannasatima pariccheda.xml</archivePath>
    <baseFileName>pancapannasatima pariccheda</baseFileName>
    <titlePath>Pañcapaññāsatima pariccheda - Mahāvaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Pañcapaññāsatima pariccheda</chapter>
    <subhead line="2">Rohaṇārāti vijayonāma</subhead>
    <hangnum line="3" number="1"></hangnum>
    <gatha1 line="4"> Lokanāmo camūnātho, makkhakudrūsavāsiko;</gatha1>
    <gathalast line="5">Saccapaṭiñño dhītimā, coḷadappavighātano.</gathalast>
    <hangnum line="6" number="2"></hangnum>
    <gatha1 line="7"> Abhibhūya jane patvā, rajjaṃ rohaṇamaṇḍale;</gatha1>
    <gathalast line="8">Vasī kājaragāmamhi, cārittavidhikovido.</gathalast>
    <hangnum line="9" number="3"></hangnum>
    <gatha1 line="10"> Ahu tadā kittināmo, rājaputto mahabbalo;</gatha1>
    <gathalast line="11">Tassa vaṃsādisampattī, nupubbena pavuccate.</gathalast>
    <hangnum line="12" number="4"></hangnum>
    <gatha1 line="13"> Suto kassapabhūpassa, māṇanāmena vissuto;</gatha1>
    <gathalast line="14">Ādipādo ahu dhīro, sadācāravibhūsito.</gathalast>
    <hangnum line="15" number="5"></hangnum>
    <gatha1 line="16"> Tassā’tha <pageBreak edition="M" number="0.0350" /> jeṭṭhako bhātā, māṇavammo mahāmati;</gatha1>
    <gathalast line="17">Gokaṇṇakasamīpaṭṭha-nadītīre nisīdiya.</gathalast>
    <hangnum line="18" number="6"></hangnum>
    <gatha1 line="19"> Katamantupacāro so, yathāvidhimasesato;</gatha1>
    <gathalast line="20">Akkhamālaṃ gahetvāna, mantaṃ jappitumārabhi.</gathalast>
    <hangnum line="21" number="7"></hangnum>
    <gatha1 line="22"> Kumāro kira bhattagge, pāturāsi savāhano;</gatha1>
    <gathalast line="23">Sikhaṇḍi mukhatuṇḍena, balipaṭṭaṃ vikhaṇḍiya.</gathalast>
    <hangnum line="24" number="8"></hangnum>
    <gatha1 line="25"> Sacchiddake nāḷikera-kapāle viccunodake;</gatha1>
    <gathalast line="26">Lūkhe jalamapassanto, japantassa mukhaṃgato.</gathalast>
    <hangnum line="27" number="9"></hangnum>
    <gatha1 line="28"> Tato bhāviniṃ siddhi, mapekkhaṃ nayanaṃ sakaṃ;</gatha1>
    <gathalast line="29">Tassopanesi, nibbhijja, sopi taṃ sahasāpici.</gathalast>
    <hangnum line="30" number="10"></hangnum>
    <gatha1 line="31"> Kumāro tassa santuṭṭho, kumārassābhipatthitaṃ;</gatha1>
    <gathalast line="32">Varaṃ padāya nabhasā, rājamāno gato tato.</gathalast>
    <hangnum line="33" number="11"></hangnum>
    <gatha1 line="34"> Bhinnekanayanaṃ disvā, sacivātaṃ paro disuṃ;</gatha1>
    <gathalast line="35">Varalābhaṃ pakāsetvā, samassāsesi so jane.</gathalast>
    <hangnum line="36" number="12"></hangnum>
    <gatha1 line="37"> Tato so sacivātassa, santuṭṭhārādhayiṃsu taṃ;</gatha1>
    <gathalast line="38">Anurādhapuraṃ patvā, bhiseko kāriyo iti.</gathalast>
    <hangnum line="39" number="13"></hangnum>
    <gatha1 line="40"> Attho ko mamarajjena, vikalaṅgassa sampati;</gatha1>
    <gathalast line="41">Tapokammaṃ karissāmi, pabbajjamupagammahaṃ.</gathalast>
    <hangnum line="42" number="14"></hangnum>
    <gatha1 line="43"> Kaṇiṭṭho māṇanāmo ca, laṅkārajjaṃ kamāgataṃ;</gatha1>
    <gathalast line="44">Pāletu iti so rajjaṃ, sampattaṃ sampaṭikkhipi.</gathalast>
    <hangnum line="45" number="15"></hangnum>
    <gatha1 line="46"> Viññātacittasañcārā, sacivā tassa sabbathā;</gatha1>
    <gathalast line="47">Vattumetaṃ kaṇiṭṭhassa, pesesuṃ purise tadā.</gathalast>
    <hangnum line="48" number="16"></hangnum>
    <gatha1 line="49"> Sutvā taṃ sīghamāgamma, passitvā sakabhātaraṃ;</gatha1>
    <gathalast line="50">Patitvā pādamūlamhi, bahuṃ kandiya rodiya.</gathalast>
    <hangnum line="51" number="17"></hangnum>
    <gatha1 line="52"> Jeṭṭhena bhātarā saddhi-manurādhapuraṃ gato;</gatha1>
    <gathalast line="53">Makuṭaṃ tattha dhāresi, jeṭṭhacittānuvattako.</gathalast>
    <hangnum line="54" number="18"></hangnum>
    <gatha1 line="55"> Tato’bhayagiriṃ gantvā, pabbajjaṃ sakabhātuno;</gatha1>
    <gathalast line="56">Yata yo tattha yācittha, bahumānapurassaraṃ.</gathalast>
    <hangnum line="57" number="19"></hangnum>
    <gatha1 line="58"> Tato te yatayo tassa, pabbajjamupasampadaṃ;</gatha1>
    <gathalast line="59">Akaṃsu vikalaṅgassa, sikkhāpadanirādarā.</gathalast>
    <hangnum line="60" number="20"></hangnum>
    <gatha1 line="61"> Pariveṇamuttaroḷa-muḷāraṃ <pageBreak edition="M" number="0.0351" /> tassa kāriya;</gatha1>
    <gathalast line="62">Katvā taṃ pariveṇassa, sāmikaṃ dharaṇī pati.</gathalast>
    <hangnum line="63" number="21"></hangnum>
    <gatha1 line="64"> Bhikkhūnaṃ chasataṃ tattha, vidhāya tadadhīnakaṃ;</gatha1>
    <gathalast line="65">Parihāre adā tassa, pessavagge ca pañca so.</gathalast>
    <hangnum line="66" number="22"></hangnum>
    <gatha1 line="67"> Samappesi ca so nānā-sippakammavicakkhaṇe;</gatha1>
    <gathalast line="68">Jane cākā tadāyatte, so dāṭhādhāturakkhiye.</gathalast>
    <hangnum line="69" number="23"></hangnum>
    <gatha1 line="70"> Tassevādakarā’hesuṃ, bhikkhū’bhayagirimhi te;</gatha1>
    <gathalast line="71">Rājā ca lokaṃ pālesi, sammā tassānusiṭṭhiyā.</gathalast>
    <hangnum line="72" number="24"></hangnum>
    <gatha1 line="73"> Janā tabbaṃsajā keci, taṃ rajjanirapekkhakā;</gatha1>
    <gathalast line="74">Nivasiṃsu yathākāmaṃ, mahāsāmi padaṃsitā.</gathalast>
    <hangnum line="75" number="25"></hangnum>
    <gatha1 line="76"> Etassa māṇavammassa, rañño dhammanayaññuno;</gatha1>
    <gathalast line="77">Aggabodhikumārādi-puttanattukkamāgate.</gathalast>
    <hangnum line="78" number="26"></hangnum>
    <gatha1 line="79"> Vaṃse visuddhe jātassa, bhūpālanvayamuddhani;</gatha1>
    <gathalast line="80">Samāsoḷasakaṅkāyaṃ, sammā rajjānusāsino.</gathalast>
    <hangnum line="81" number="27"></hangnum>
    <gatha1 line="82"> Mahīpassa mahindassa, duve mākuladhītaro;</gatha1>
    <gathalast line="83">Devalā lokikā cāti, nāmato vissutā subhā.</gathalast>
    <hangnum line="84" number="28"></hangnum>
    <gatha1 line="85"> Etāsu dvīsu dhītāsu, lokikā mātulattajaṃ;</gatha1>
    <gathalast line="86">Paṭicca rājatanayaṃ, subhaṃ kassapanāmakaṃ.</gathalast>
    <hangnum line="87" number="29"></hangnum>
    <gatha1 line="88"> Sā moggallāna lokavhe, putte dve labhi sobhane;</gatha1>
    <gathalast line="89">Tesu jeṭṭhasuto loka-sāsanādhārakovido.</gathalast>
    <hangnum line="90" number="30"></hangnum>
    <gatha1 line="91"> Mahāsāmīti paññāto, saṅghupāsanapālayo;</gatha1>
    <gathalast line="92">Nekasāraguṇāvāso, vāsaṃ kappesi rohaṇe.</gathalast>
    <hangnum line="93" number="31"></hangnum>
    <gatha1 line="94"> Dāṭhopatissa rājassa, nattā sugatasāsane;</gatha1>
    <gathalast line="95">Pabbajjūpagato saddho, dhutavā sīlasaṃvuto.</gathalast>
    <hangnum line="96" number="32"></hangnum>
    <gatha1 line="97"> Pahitatto vicittoso, pantasenāsane vasī;</gatha1>
    <gathalast line="98">Guṇaṃ sabbattha vaṇṇesuṃ, tasmiṃ devā pasīdiya.</gathalast>
    <hangnum line="99" number="33"></hangnum>
    <gatha1 line="100"> Guṇaṃ suṇitvā laṃkindo, tadā sabbattha patthaṭaṃ;</gatha1>
    <gathalast line="101">Upasaṅkamma taṃ natvā, kātumattānusāsanaṃ.</gathalast>
    <hangnum line="102" number="34"></hangnum>
    <gatha1 line="103"> Ārādhayamanicchantaṃ, yācitvāna punappunaṃ;</gatha1>
    <gathalast line="104">Ānīya vāsayitvā taṃ, pāsāde sādhukārite.</gathalast>
    <hangnum line="105" number="35"></hangnum>
    <gatha1 line="106"> Yatissarassa <pageBreak edition="M" number="0.0352" /> vasato, kattha rājāguṇappiyo;</gatha1>
    <gathalast line="107">Tassānusiṭṭhimaggaṭṭho, lokaṃ dhammena pālayi.</gathalast>
    <hangnum line="108" number="36"></hangnum>
    <gatha1 line="109"> Uddissārādhanaṃ sammā, laṃkindena kataṃ tadā;</gatha1>
    <gathalast line="110">Selantarābhinikkhamma, yatindo so dayānugo.</gathalast>
    <hangnum line="111" number="37"></hangnum>
    <gatha1 line="112"> Yato bhikkhū samūhetvā, vāsaṃ kappesi yattha so;</gatha1>
    <gathalast line="113">Selantarasamūho’ti, vikkhyātiṃ so tato gato.</gathalast>
    <hangnum line="114" number="38"></hangnum>
    <gatha1 line="115"> Tato paṭṭhāya vāsetvā, rattiyaṃ devapalliyaṃ;</gatha1>
    <gathalast line="116">Devatānumataṃ bhikkhuṃ, mūlaṭhāne ṭhapenti hi.</gathalast>
    <hangnum line="117" number="39"></hangnum>
    <gatha1 line="118"> Mūlattamāvasantānaṃ, yatīnamanusāsanā;</gatha1>
    <gathalast line="119">Laṃkissarā pavattanti, pālentā lokasāsanaṃ.</gathalast>
    <hangnum line="120" number="40"></hangnum>
    <gatha1 line="121"> Tassa dāṭhopatissassa, vaṃsajaṃ rājaputtakaṃ;</gatha1>
    <gathalast line="122">Bodhiṃ paṭicca tabbaṃsā, buddhanāmā kumārikā.</gathalast>
    <hangnum line="123" number="41"></hangnum>
    <gatha1 line="124"> Alattha lokitaṃ nāma, dhītaraṃ varalakkhaṇaṃ;</gatha1>
    <gathalast line="125">Kālena sā padinnā’si, moggallānassa dhīmato.</gathalast>
    <hangnum line="126" number="42"></hangnum>
    <gatha1 line="127"> Sā taṃ paṭicca kittiñca, mittaṃ nāma kumārikaṃ;</gatha1>
    <gathalast line="128">Mahindaṃ rakkhitaṃ cāpi, latittha caturo pajā.</gathalast>
    <hangnum line="129" number="43"></hangnum>
    <gatha1 line="130"> Ahu jeṭṭhasuto dhīro, vīro terasavassiko;</gatha1>
    <gathalast line="131">Katahattho visesena, dhanusippamhi so tato.</gathalast>
    <hangnum line="132" number="44"></hangnum>
    <gatha1 line="133"> Kathaṃ laṅkaṃ gahessāmi, dūretvā’rāti kaṇṭakaṃ;</gatha1>
    <gathalast line="134">Iti cintāparogāme, mūlasālavhaye vasī.</gathalast>
    <hangnum line="135" number="45"></hangnum>
    <gatha1 line="136"> Eko mahābalo vīro, buddharājoti vissuto;</gatha1>
    <gathalast line="137">Vilomavattī hutvāna, lokasenānino tadā.</gathalast>
    <hangnum line="138" number="46"></hangnum>
    <gatha1 line="139"> Palāto cuṇṇasālavhaṃ, khippaṃ janapadaṃ tahiṃ;</gatha1>
    <gathalast line="140">Kittādike jane neke, vase vattiya sabbathā.</gathalast>
    <hangnum line="141" number="47"></hangnum>
    <gatha1 line="142"> Saddhiṃ bandhūhi saṅgāma-sūrehi bahukehi so;</gatha1>
    <gathalast line="143">Malayācalapādesu, vasī duppasaho tadā.</gathalast>
    <hangnum line="144" number="48"></hangnum>
    <gatha1 line="145"> Tassa’ntikamupāgamma, saṃvaccharikanāyako;</gatha1>
    <gathalast line="146">Saṅgho nāma kumārassa, sarūpaṃ sādhuvaṃ bravi.</gathalast>
    <hangnum line="147" number="49"></hangnum>
    <gatha1 line="148"> Mahāsāmissa tanayo, jeṭṭho kitti sanāmako;</gatha1>
    <gathalast line="149">Dhaññalakkhaṇasampanno, sampannamativikkamo.</gathalast>
    <hangnum line="150" number="50"></hangnum>
    <gatha1 line="151"> Jambudīpepi <pageBreak edition="M" number="0.0353" /> taṃ rajjaṃ, kattumekātapattakaṃ;</gatha1>
    <gathalast line="152">Samatthoti vicintepi, laṅkādīpamhi kā kathā.</gathalast>
    <hangnum line="153" number="51"></hangnum>
    <gatha1 line="154"> Tassa so vacanaṃ sutvā, sevitabbo kumārako;</gatha1>
    <gathalast line="155">Iti nicchiya pesesi, kumārassa’ntikaṃ jane.</gathalast>
    <hangnum line="156" number="52"></hangnum>
    <gatha1 line="157"> Suṇitvā so vaco tesaṃ, nivattanabhayā vibhū;</gatha1>
    <gathalast line="158">Ajānahaṃ pitunnaṃ so, vīro dhanusahāyako.</gathalast>
    <hangnum line="159" number="53"></hangnum>
    <gatha1 line="160"> Gehā nikkhamma passanto, sunimittāninekadhā;</gatha1>
    <gathalast line="161">Agālahuṃ sarīvagga-piṭṭhigāmaṃ mahāmati.</gathalast>
    <hangnum line="162" number="54"></hangnum>
    <gatha1 line="163"> Tahiṃ so nivasaṃ vīro, pesayitvā sasevake;</gatha1>
    <gathalast line="164">Vipakkhādhiṭṭhitaṃ jesi, bodhivālavhagāmakaṃ.</gathalast>
    <hangnum line="165" number="55"></hangnum>
    <gatha1 line="166"> Tato’bhimānī senānī, senaṃ so tattha pesayi;</gatha1>
    <gathalast line="167">Sā parikkhipataṃ gāmaṃ, saṅgāmāya samārabhī.</gathalast>
    <hangnum line="168" number="56"></hangnum>
    <gatha1 line="169"> Kumāro tehi yujjhanto, subhaṭo paṭuvikkamo;</gatha1>
    <gathalast line="170">Disāsu vikirīsabbe, tulaṃ caṇḍova māḷuto.</gathalast>
    <hangnum line="171" number="57"></hangnum>
    <gatha1 line="172"> Cuṇṇasālaṃ janapadaṃ, gantvā ṭhānavidū tadā;</gatha1>
    <gathalast line="173">Tahiṃ vasaṃ vasekāsi, sabbaṃ malayamaṇḍalaṃ.</gathalast>
    <hangnum line="174" number="58"></hangnum>
    <gatha1 line="175"> Tadāpi senaṃ senindo, pesetvā asakiṃ sakaṃ;</gatha1>
    <gathalast line="176">Abhibhūtimasakkonto, kātuṃ dummanataṃ gato.</gathalast>
    <hangnum line="177" number="59"></hangnum>
    <gatha1 line="178"> Makkhakudrusavāsissa, sacipassātha kittino;</gatha1>
    <gathalast line="179">Suto mahabbalo deva-malloti vidito tadā.</gathalast>
    <hangnum line="180" number="60"></hangnum>
    <gatha1 line="181"> Sahito bandhumittehi, bahū rohaṇavāsino;</gatha1>
    <gathalast line="182">Samādāyā’bhigantvāna, kumāraṃ passi sādaro.</gathalast>
    <hangnum line="183" number="61"></hangnum>
    <gatha1 line="184"> Bandhiya churikaṃ cheko, so pannarasavassiko;</gatha1>
    <gathalast line="185">Ādipādapadaṃ tattha, sampāpuṇi mahāyaso.</gathalast>
    <hangnum line="186" number="62"></hangnum>
    <gatha1 line="187"> Tato hiraññamalaya, mupāgamma mahabbalo;</gatha1>
    <gathalast line="188">Tahiṃ remuṇaselamhi, khandhāvāraṃ nibandhayi.</gathalast>
    <hangnum line="189" number="63"></hangnum>
    <gatha1 line="190"> Tatthāpi senaṃ pesetvā, saṅgāmento camūpati;</gatha1>
    <gathalast line="191">Aladdhavijayo chandaṃ, punayuddhe jahitato.</gathalast>
    <hangnum line="192" number="64"></hangnum>
    <gatha1 line="193"> Lokanāmo camūnātho, lokaṃ hitvā sakaṃ tadā;</gatha1>
    <gathalast line="194">Ahu vassamhi chaṭṭheso, paralokaparāyano.</gathalast>
    <hangnum line="195" number="65"></hangnum>
    <gatha1 line="196"> Tadā <pageBreak edition="M" number="0.0354" /> kassapanāmeko, kesadhātukanāyako;</gatha1>
    <gathalast line="197">Jane’bhibhūyavattesi, nījāṇaṃ rohaṇe tadā.</gathalast>
    <hangnum line="198" number="66"></hangnum>
    <gatha1 line="199"> Sutvā taṃ coḷasāmanto, puḷatthinagarā tadā;</gatha1>
    <gathalast line="200">Nikkhamma yuddhasanaddho, gantvā kājaragāmakaṃ.</gathalast>
    <hangnum line="201" number="67"></hangnum>
    <gatha1 line="202"> Kesādhātu tato yuddhe, bhinditvā damiḷaṃ balaṃ;</gatha1>
    <gathalast line="203">Rakkhapāsāṇasīmāyaṃ, ṭhapetvā rakkhiye jane.</gathalast>
    <hangnum line="204" number="68"></hangnum>
    <gatha1 line="205"> Paṭiladdhajayuddāmo, mahāsenā purakkhato;</gatha1>
    <gathalast line="206">Punarāgamma pāvekkhi, vīro kājaragāmakaṃ.</gathalast>
    <hangnum line="207" number="69"></hangnum>
    <gatha1 line="208"> Tadādipādo sutvāna, sabbaṃ sutthīradhātuko;</gatha1>
    <gathalast line="209">Kesadhātuṃ nighātetuṃ, balaṃ sannayhi vegasā.</gathalast>
    <hangnum line="210" number="70"></hangnum>
    <gatha1 line="211"> Pavattiṃ taṃ suṇitvā so, sābhimāno bhusaṃtato;</gatha1>
    <gathalast line="212">Samattaṃ balamādāya, sippatthalakamāgamā.</gathalast>
    <hangnum line="213" number="71"></hangnum>
    <gatha1 line="214"> Pañcayojanaraṭṭhādi-vāsikesu bahūjane;</gatha1>
    <gathalast line="215">Samādāya samāsanne, rājaputte sudujjaye.</gathalast>
    <hangnum line="216" number="72"></hangnum>
    <gatha1 line="217"> Virattatañca so ñatvā, bahunnaṃ raṭṭhavāsinaṃ;</gatha1>
    <gathalast line="218">Dukkaraṃ ettha yuddhanti, gato so khadiraṅgaṇiṃ.</gathalast>
    <hangnum line="219" number="73"></hangnum>
    <gatha1 line="220"> Mahāsenāya bhūpāla suto soḷasavassīko;</gatha1>
    <gathalast line="221">Khippaṃ vāpekkhi so vīta-daro kājaragāmakaṃ.</gathalast>
    <hangnum line="222" number="74"></hangnum>
    <gatha1 line="223"> Chammāsamanubhotvāna, rohaṇaṃ ruṭṭhamānaso;</gatha1>
    <gathalast line="224">Kesadhātukanāthopi, saṅgāmatthāya tatthagā.</gathalast>
    <hangnum line="225" number="75"></hangnum>
    <gatha1 line="226"> Rājaputtassa senā’tha, vattenti samaraṃ kharaṃ;</gatha1>
    <gathalast line="227">Kesadhātukanāthassa, sīsaṃ gaṇhi mahabbalā.</gathalast>
    <hangnum line="228" number="76"></hangnum>
    <gatha1 line="229"> Āgamma sattarasavayaṃ kumāro;</gatha1>
    <gatha2 line="230">Sabbattha patthaṭamahāyasakittitejo;</gatha2>
    <gatha3 line="231">Sumādineka vidhiyogavisesadakkho;</gatha3>
    <gathalast line="232">Khīṇārikaṇṭakamakā’khilarohaṇaṃ taṃ.</gathalast>
    <centered line="233">Sujanappasādasaṃvegatthāya kate mahāvaṃse</centered>
    <centered line="234">Rohaṇārātivijayo nāma</centered>
    <centered line="235">Pañcapaññāsatimo paricchedo.</centered>
  </content>
</document>