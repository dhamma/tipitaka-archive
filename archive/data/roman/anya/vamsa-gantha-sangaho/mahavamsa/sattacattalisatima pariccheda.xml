<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf46.xml</normativeSource>
<archivePath>roman/anya/vamsa-gantha-sangaho/mahavamsa/sattacattalisatima pariccheda.xml</archivePath>
<title>Sattacattālīsatima pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Sattacattālīsatima pariccheda</chapter>
<subhead line="2">Pañcarājako</subhead>
<hangnum line="3" number="1"></hangnum>
<gatha1 line="4">Accaye <pageBreak edition="M" number="0.0307" />pituno rājā, uparājā ahosi so;</gatha1>
<gathalast line="5">Samattho sakkumittānaṃ, kātuṃ niggaha saṃgahe.</gathalast>
<hangnum line="6" number="2"></hangnum>
<gatha1 line="7">Senā nāmasi sappaññā, mahesī tassa rājino;</gatha1>
<gathalast line="8">Khuddaputtā pīyā’tīva, rañño kalyāṇadassanā.</gathalast>
<hangnum line="9" number="3"></hangnum>
<gatha1 line="10">Adāsi yuvarājattaṃ, jeṭṭhaputtassa attano;</gatha1>
<gathalast line="11">Ādipāde’parekāsi, rājinīpi ca dhītaro.</gathalast>
<hangnum line="12" number="4"></hangnum>
<gatha1 line="13">Datvā ṭhānantaraṃ rājā, tesaṃ tesaṃ yathārahaṃ;</gatha1>
<gathalast line="14">Janaṃ saṅgahavatthūhi, saṅgahesi catūhipi.</gathalast>
<hangnum line="15" number="5"></hangnum>
<gatha1 line="16">Atha kenāpi so gantvā, hetunā maṇihīrakaṃ;</gatha1>
<gathalast line="17">Vasanto kira assosi, paccanto kupito iti.</gathalast>
<hangnum line="18" number="6"></hangnum>
<gatha1 line="19">Tato senāpatiñceva, jeṭṭhaputtañca attano;</gatha1>
<gathalast line="20">Gantvā sādhetha taṃ desa-mīti pesesi sajjukaṃ.</gathalast>
<hangnum line="21" number="7"></hangnum>
<gatha1 line="22">Tesu tatthopayātesu, pisunā bhedacintakā;</gatha1>
<gathalast line="23">Vatvā yaṃkiñci bhindiṃsu, te ubhopi narādhipe.</gathalast>
<hangnum line="24" number="8"></hangnum>
<gatha1 line="25">Tato <pageBreak edition="M" number="0.0308" />dve verino hutvā, desaṃ gaṇhitumārabhuṃ;</gatha1>
<gathalast line="26">Rājā sutvā khaṇeneva, duratissa mupāgami.</gathalast>
<hangnum line="27" number="9"></hangnum>
<gatha1 line="28">Te ubho tattha ghātetvā, tesaṃ sabbaṃ samādiya;</gatha1>
<gathalast line="29">Hantvā taṃ pakkhiye sabbe, puḷatthinagaraṃ gami.</gathalast>
<hangnum line="30" number="10"></hangnum>
<gatha1 line="31">Tadā rohaṇadesamhi, bhogādhipatino suto;</gatha1>
<gathalast line="32">Dāṭhāsivādipādassa, mahindo nāma khattiyo.</gathalast>
<hangnum line="33" number="11"></hangnum>
<gatha1 line="34">Pituno so’parijjhitvā, rañño santikamāgamā;</gatha1>
<gathalast line="35">Disvā rājāpi santuṭṭho, taṃ saṅgaṇhi yathārahaṃ.</gathalast>
<hangnum line="36" number="12"></hangnum>
<gatha1 line="37">Tena mettiṃ thiraṃ kātuṃ, dhītaraṃ deva nāmikaṃ;</gatha1>
<gathalast line="38">Tassa datvāna pāhesi, balaṃ rohaṇamevaso.</gathalast>
<hangnum line="39" number="13"></hangnum>
<gatha1 line="40">So gantvā rājasenāya, maddāpetvāna rohaṇaṃ;</gatha1>
<gathalast line="41">Jambudīpaṃ palāpetvā, pitaraṃ rohaṇaṃ labhi.</gathalast>
<hangnum line="42" number="14"></hangnum>
<gatha1 line="43">Mahāvihāre kāresi, salākaggaṃ thiraṃ subhaṃ;</gatha1>
<gathalast line="44">Kholakkhiyamunindassa, parihārāya dāpayi.</gathalast>
<hangnum line="45" number="15"></hangnum>
<gatha1 line="46">Mahānāmavhayaṃ gāmaṃ, pūjayitvā yathābalaṃ;</gatha1>
<gathalast line="47">Vaḍḍhamānadumindassa, jiṇṇaṃ gehañca kāriya.</gathalast>
<hangnum line="48" number="16"></hangnum>
<gatha1 line="49">Rukkhaṇatthāya tassā;dā, koṭṭhāgāmaṃ bahudayaṃ;</gatha1>
<gathalast line="50">Nīlārāmassa pādāsi, kāḷussaṃ nāma gāmakaṃ.</gathalast>
<hangnum line="51" number="17"></hangnum>
<gatha1 line="52">Loharūpassa pādāsi, ārāmassa ca gāmakaṃ;</gatha1>
<gathalast line="53">Jiṇṇañca paṭisaṅkhāsi, paṭimāyo ca kārayi.</gathalast>
<hangnum line="54" number="18"></hangnum>
<gatha1 line="55">Pāsāde cetiyo ceva, vihāre ca anappake;</gatha1>
<gathalast line="56">Puḷatthinagare’kāsi, vejjasālaṃ mahādayo.</gathalast>
<hangnum line="57" number="19"></hangnum>
<gatha1 line="58">Tathā paṇḍā viyañceva, bhogagāmasamāyutaṃ;</gatha1>
<gathalast line="59">Piṭṭhasappinamandhānaṃ, sālāyo ca tahiṃ tahiṃ.</gathalast>
<hangnum line="60" number="20"></hangnum>
<gatha1 line="61">Potthakesu likhāpetvā, aṭṭe sammā vinicchite;</gatha1>
<gathalast line="62">Rājagehe ṭhapāpesi, ukkoṭanabhayena so.</gathalast>
<hangnum line="63" number="21"></hangnum>
<gatha1 line="64">Nāgavaḍḍhananāmassa, bhogagāme bahū adā;</gatha1>
<gathalast line="65">Lekhe’pubbe na vāretvā, pāletvā pubbasāsanaṃ.</gathalast>
<hangnum line="66" number="22"></hangnum>
<gatha1 line="67">Pitarā <pageBreak edition="M" number="0.0309" />ca mahādānaṃ, puññamaññampi vā kataṃ;</gatha1>
<gathalast line="68">Sabbaṃ tamavināsetvā, niccaṃ so rakkhi sādaro.</gathalast>
<hangnum line="69" number="23"></hangnum>
<gatha1 line="70">Mahesī ca mahārañño, puññāni bahukārayi;</gatha1>
<gathalast line="71">Kaṇṭakaṃ cetiyaṃ kāsi, devī cetiyapabbate.</gathalast>
<hangnum line="72" number="24"></hangnum>
<gatha1 line="73">Kāretvā jayasenañca, pabbataṃ gāmikassadā;</gatha1>
<gathalast line="74">Bhikkhusaṅghassa sā gāmaṃ, mahummārañca tassa dā.</gathalast>
<hangnum line="75" number="25"></hangnum>
<gatha1 line="76">Silāmeghavhayaṃ katvā, bhikkhunīnamupassayaṃ;</gatha1>
<gathalast line="77">Silāmeghavhaye dāsi, bhikkhunīnañca paccaye.</gathalast>
<hangnum line="78" number="26"></hangnum>
<gatha1 line="79">Gāmāye’suṃ purākītā, vihāro tattha sādhanaṃ;</gatha1>
<gathalast line="80">Datvā te me cayitvāna, vihārasseva dāpayi.</gathalast>
<hangnum line="81" number="27"></hangnum>
<gatha1 line="82">Chādayitvā mahārukkhe, sabbe cetiyapabbate;</gatha1>
<gathalast line="83">Nānārāge dhaje ceva, paṭākāyo ca pūjayi.</gathalast>
<hangnum line="84" number="28"></hangnum>
<gatha1 line="85">Pubbārāmakabhāgampi, pāsādaṃ paṭisaṅkhari;</gatha1>
<gathalast line="86">Ussānaviṭṭhiṃ dubbhogaṃ, subhogaṃ tassa kārayi.</gathalast>
<hangnum line="87" number="29"></hangnum>
<gatha1 line="88">Vihāraṃ giribhaṇḍañca, naṭṭhaṃ pākatikaṃ kari;</gatha1>
<gathalast line="89">Bhogagāme ca dāpesi, bhikkhūnaṃ tannivāsinaṃ.</gathalast>
<hangnum line="90" number="30"></hangnum>
<gatha1 line="91">Ambuyyānamhi āvāsaṃ, katvā dappuḷapabbataṃ;</gatha1>
<gathalast line="92">Bhikkhūnaṃ tisatassā’dā, sampannacatupaccayaṃ.</gathalast>
<hangnum line="93" number="31"></hangnum>
<gatha1 line="94">Kāretvā nīlagallañca, ārāmaṃ so manoramaṃ;</gatha1>
<gathalast line="95">Dakavāraṃ bahuppādaṃ, tassa dāpesi kāriya.</gathalast>
<hangnum line="96" number="32"></hangnum>
<gatha1 line="97">Arikāri vihāre ca, paṭisaṅkhāsi jiṇṇakaṃ;</gatha1>
<gathalast line="98">Salākaggañca pāsādaṃ, apubbaṃyeva kārayi.</gathalast>
<hangnum line="99" number="33"></hangnum>
<gatha1 line="100">Vāhadīpe sakāresi, senaggabodhipabbataṃ;</gatha1>
<gathalast line="101">Dhammaṃ tīsu nikāyesu, vācayittha bahussute.</gathalast>
<hangnum line="102" number="34"></hangnum>
<gatha1 line="103">Gaṇhāpesi ca bhikkhūnaṃ, ayopattesu gaṇṭhike;</gatha1>
<gathalast line="104">Puññanti vuttaṃ sabbaṃ so, na kiñci parivajjayi.</gathalast>
<hangnum line="105" number="35"></hangnum>
<gatha1 line="106">Kulīnānamanāthānaṃ, itthīnaṃ’dā piḷandhanaṃ;</gatha1>
<gathalast line="107">Bhojanaṃ bhojanatthīnaṃ, bahu so dāsi rattiyaṃ.</gathalast>
<hangnum line="108" number="36"></hangnum>
<gatha1 line="109">Gunnaṃ sassāni pādāsi, kākādīnañca bhattakaṃ;</gatha1>
<gathalast line="110">Taṇḍulañca kumārānaṃ, madhuphāṇitasaṃyuttaṃ.</gathalast>
<hangnum line="111" number="37"></hangnum>
<gatha1 line="112">Evaṃ <pageBreak edition="M" number="0.0310" />puññāni katvāna, narindo so sapāriso;</gatha1>
<gathalast line="113">Bhutvā pañcasu vassesu, mediniṃ sampariccaji.</gathalast>
<hangnum line="114" number="38"></hangnum>
<gatha1 line="115">Tato tassa suto āsi, sīhaḷānaṃ rathesato;</gatha1>
<gathalast line="116">Sabbarūpaguṇopeto, mahindo nāma khattiyo.</gathalast>
<hangnum line="117" number="39"></hangnum>
<gatha1 line="118">So dhammikasīlāmegho, iccāsi dharaṇītale;</gatha1>
<gathalast line="119">Dhammadīpo dhammadhajo, suddhadhammaparāyano.</gathalast>
<hangnum line="120" number="40"></hangnum>
<gatha1 line="121">Pubbakehi narindehi, kataṃ dhammapathānugaṃ;</gatha1>
<gathalast line="122">Sabbaṃ kāsi ahāpetvā, adhammaṃ tu vivajjayi.</gathalast>
<hangnum line="123" number="41"></hangnum>
<gatha1 line="124">Rājāratanapāsāde, kātuṃ so navakammakaṃ;</gatha1>
<gathalast line="125">Sabbakālesu dāpesi, geṭṭhumbadakavārakaṃ.</gathalast>
<hangnum line="126" number="42"></hangnum>
<gatha1 line="127">Jiṇṇañca paṭisaṅkhāsi, puññakammamakāsi ca;</gatha1>
<gathalast line="128">Rajjaṃ katvāna catūsu, vassesu nidhanaṃ gato.</gathalast>
<hangnum line="129" number="43"></hangnum>
<gatha1 line="130">Aggabodhi tato rājā, chattaṃ ussāpayi pure;</gatha1>
<gathalast line="131">Kārento sabbasattānaṃ, hitaṃ sukhamasesato.</gathalast>
<hangnum line="132" number="44"></hangnum>
<gatha1 line="133">Dhātupūjaṃ sakāresi, satthusabbaguṇārahaṃ;</gatha1>
<gathalast line="134">Pitāmahakatassā’pi, sambuddhassa mahāmahaṃ.</gathalast>
<hangnum line="135" number="45"></hangnum>
<gatha1 line="136">Udayaggādibodhiñca, pariveṇaṃ sakārayi;</gatha1>
<gathalast line="137">Nāmaṃ gahetvā pituno, attano ca narādhipo.</gathalast>
<hangnum line="138" number="46"></hangnum>
<gatha1 line="139">Sabhogaṃ pariveṇañca, katvā taṃ bhūtanāmakaṃ;</gatha1>
<gathalast line="140">Sakācariyakassā’dā, bhikkhūnaṃ tisatassa ca.</gathalast>
<hangnum line="141" number="47"></hangnum>
<gatha1 line="142">Rājasālāya dāpesi, cūḷavāpiyagāmakaṃ;</gatha1>
<gathalast line="143">Gāmadvayañca dāpesi, kāḷūlamallavātake.</gathalast>
<hangnum line="144" number="48"></hangnum>
<gatha1 line="145">Pavesaṃ vinivāresi, uposathadinesu so;</gatha1>
<gathalast line="146">Macchamaṃsasurādīnaṃ, antonagaramattano.</gathalast>
<hangnum line="147" number="49"></hangnum>
<gatha1 line="148">Bhikkhū vā cetiye vā so, vanditvā nikkhamaṃ tato;</gatha1>
<gathalast line="149">Vālukā hā vinassantu, iti pādesu vodhayī.</gathalast>
<hangnum line="150" number="50"></hangnum>
<gatha1 line="151">Yaṃ yaṃ sovaggiyaṃ kammaṃ, kammaṃ nissaraṇavahaṃ;</gatha1>
<gathalast line="152">Vatthuttaye pasanno so, kammaṃ taṃ sabbamācari.</gathalast>
<hangnum line="153" number="51"></hangnum>
<gatha1 line="154">Mātupaṭṭhānanirato, rattindivamahosiso;</gatha1>
<gathalast line="155">Gantvā tassā upaṭṭhānaṃ, pātova kira bhūpati.</gathalast>
<hangnum line="156" number="52"></hangnum>
<gatha1 line="157">Sīsaṃ <pageBreak edition="M" number="0.0311" />telena makkhetvā, ubbaṭṭetvāna jallikaṃ;</gatha1>
<gathalast line="158">Nakhe visuddhe katvāna, nahāpetvāna sādaraṃ.</gathalast>
<hangnum line="159" number="53"></hangnum>
<gatha1 line="160">Acchādetvā navaṃ vatthaṃ, sukhasamphassamattano;</gatha1>
<gathalast line="161">Vatthaṃ chaḍḍitamādāya, pelletvā sayameva taṃ.</gathalast>
<hangnum line="162" number="54"></hangnum>
<gatha1 line="163">Tassa toyena siñcitvā, sīsaṃ samakuṭaṃ sakaṃ;</gatha1>
<gathalast line="164">Gandhamālāhi taṃ sammā, cetiyaṃ viha pūjiya.</gathalast>
<hangnum line="165" number="55"></hangnum>
<gatha1 line="166">Namassitvāna tikkhattuṃ, katvā taṃ so padakkhiṇaṃ;</gatha1>
<gathalast line="167">Dāpetvā parisāya’ssā, vatthādīni yathāruciṃ.</gathalast>
<hangnum line="168" number="56"></hangnum>
<gatha1 line="169">Sahattheneva bhojetvā, bhojanaṃ taṃ mahārahaṃ;</gatha1>
<gathalast line="170">Bhutthāvasesaṃ bhuñjitvā, samākiriyamatthake.</gathalast>
<hangnum line="171" number="57"></hangnum>
<gatha1 line="172">Bhojetvā parisaṃ tassā, rājabhojanamuttamaṃ;</gatha1>
<gathalast line="173">Sajjetvā vāsagehañca, sugandhaparivāsitaṃ.</gathalast>
<hangnum line="174" number="58"></hangnum>
<gatha1 line="175">Sahatthā paññapetvāna, sayanaṃ tattha sādhukaṃ;</gatha1>
<gathalast line="176">Pāde dhoviya makkhetvā, gandhatelena saṇhakaṃ.</gathalast>
<hangnum line="177" number="59"></hangnum>
<gatha1 line="178">Sambāhento nisīditvā, katvā niddamupetakaṃ;</gatha1>
<gathalast line="179">Katvā padakkhiṇaṃ mañcaṃ, tikkhattuṃ sādhuvandiya.</gathalast>
<hangnum line="180" number="60"></hangnum>
<gatha1 line="181">Ārakkhake niyojetvā, dāsekammakarepi ca;</gatha1>
<gathalast line="182">Tassā piṭṭhimakatvāna, apakkameva piṭṭhito.</gathalast>
<hangnum line="183" number="61"></hangnum>
<gatha1 line="184">Ṭhatvā adassane ṭhāne, tikkhattuṃ puna vandiya;</gatha1>
<gathalast line="185">Santuṭṭho tena kammena, saranto taṃ punappunaṃ.</gathalast>
<hangnum line="186" number="62"></hangnum>
<gatha1 line="187">Gehaṃ yāti sajīvantaṃ, evameva upaṭṭhahi;</gatha1>
<gathalast line="188">Ekadā dāsavādena, vanditvā dāsamattano.</gathalast>
<hangnum line="189" number="63"></hangnum>
<gatha1 line="190">Tenattano kathāpesi, khamāpetuṃ sayaṃ vaco;</gatha1>
<gathalast line="191">Attānaṃ bhikkhusaṅghassa, dāpayitvāna mātarā.</gathalast>
<hangnum line="192" number="64"></hangnum>
<gatha1 line="193">Dhanamatthagghanaṃ ñatvā, bhujisso āsi buddhimā;</gatha1>
<gathalast line="194">Evaṃ puññaparo hutvā, katvā dīpassa saṅgahaṃ.</gathalast>
<hangnum line="195" number="65"></hangnum>
<gatha1 line="196">Ekādasahi vassehi, devalokamupāgami;</gatha1>
<gathalast line="197">Tassānujo dappuḷo’tha, rājā hosi tadaccaye.</gathalast>
<hangnum line="198" number="66"></hangnum>
<gatha1 line="199">Sabbaṃ pubbakarājūnaṃ, cariyaṃ so samācari;</gatha1>
<gathalast line="200">Tadā mahindanāmassa, puttārohaṇasāmino.</gathalast>
<hangnum line="201" number="67"></hangnum>
<gatha1 line="202">Pitarā <pageBreak edition="M" number="0.0312" />nihaṭā’gañchuṃ, rājānaṃ mātulaṃ sakaṃ;</gatha1>
<gathalast line="203">So te disvā pavattiṃ taṃ, sutvā datvā mahābalaṃ.</gathalast>
<hangnum line="204" number="68"></hangnum>
<gatha1 line="205">Pāhesi pitarā yuddhaṃ, kātuṃ bandhu hite rate;</gatha1>
<gathalast line="206">Mahindopi tathābhāvaṃ, viditvā rohaṇādhipo.</gathalast>
<hangnum line="207" number="69"></hangnum>
<gatha1 line="208">Yuddhaṃ paṭipadeyeva, tesaṃ’kāsi mahābalo;</gatha1>
<gathalast line="209">Te ubhopi palāyiṃsu, datvā senāya nāyakaṃ.</gathalast>
<hangnum line="210" number="70"></hangnum>
<gatha1 line="211">Punāgantvā mahīpālaṃ, sevamānā idhā’vasuṃ;</gatha1>
<gathalast line="212">Pitāpi tena santuṭṭho, aññena sakabandhunā.</gathalast>
<hangnum line="213" number="71"></hangnum>
<gatha1 line="214">Yujjhanto maraṇaṃ gañchi, ñātisopi mato kira;</gatha1>
<gathalast line="215">Tadā’dā bhāgineyyassa, rājā kittaggabodhino.</gathalast>
<hangnum line="216" number="72"></hangnum>
<gatha1 line="217">Sabbarūpaguṇopetaṃ, dhitaraṃ deva nāmikaṃ;</gatha1>
<gathalast line="218">So dappuḷaṃ ṭhapetvāna, sevatthaṃ tassa rājino.</gathalast>
<hangnum line="219" number="73"></hangnum>
<gatha1 line="220">Sayaṃ senaṅgamādāya, rohaṇaṃ samupāgami;</gatha1>
<gathalast line="221">Rohaṇādhipati hutvā, sabbākārasamappito.</gathalast>
<hangnum line="222" number="74"></hangnum>
<gatha1 line="223">Puttadhītāhi vaḍḍhento, vāsaṃ tattheva kappayi;</gatha1>
<gathalast line="224">Rājākāsi dumindassa, gharaṃ jiṇṇaṃ navaṃ thiraṃ.</gathalast>
<hangnum line="225" number="75"></hangnum>
<gatha1 line="226">Sovaṇṇakhacitaṃ kammaṃ, maṅgalena ca tassa so;</gatha1>
<gathalast line="227">Attano rājabhāvassa, satthupāramitāya ca.</gathalast>
<hangnum line="228" number="76"></hangnum>
<gatha1 line="229">Sammānucchavikaṃ katvā, mahāpūjaṃ pavattayi;</gatha1>
<gathalast line="230">Jiṇṇaṃ kāresi pāsādaṃ, hatthikucchivihārake.</gathalast>
<hangnum line="231" number="77"></hangnum>
<gatha1 line="232">Vāhadīpassa ārāmaṃ, lāvarāvañca pabbataṃ;</gatha1>
<gathalast line="233">Vihāre jetanāme ca, katvā sovaṇṇayaṃ muniṃ.</gathalast>
<hangnum line="234" number="78"></hangnum>
<gatha1 line="235">Vaḍḍhetvā bodhigehamhi, pūjaṃkāsi acintiyaṃ;</gatha1>
<gathalast line="236">Anusaṃvaccharaṃ dīpe, vatthadānaṃ pavattayi.</gathalast>
<hangnum line="237" number="79"></hangnum>
<gatha1 line="238">Mahāpāḷiñca vaḍḍhesi, bhattaggamavalokayī;</gatha1>
<gathalast line="239">Tulābhārañca dāpesi, jiṇṇañca paṭisaṅkhari.</gathalast>
<hangnum line="240" number="80"></hangnum>
<gatha1 line="241">Cārittaṃ pubbarājūnaṃ, pālesi manavajjiyaṃ;</gatha1>
<gathalast line="242">Tassā’si vajiro nāma, senāpati mahāpati.</gathalast>
<hangnum line="243" number="81"></hangnum>
<gatha1 line="244">Kacchavālaṃ sakāresi, ārāmaṃ paṃsukūlinaṃ;</gatha1>
<gathalast line="245">Thūpārāmamhi thūpassa, gharaṃ chādesi sādhukaṃ.</gathalast>
<hangnum line="246" number="82"></hangnum>
<gatha1 line="247">Iṭṭhakāhi <pageBreak edition="M" number="0.0313" />suvaṇṇāhi, hemadvāre ca kārayi;</gatha1>
<gathalast line="248">Evaṃ soḷasavassāni, katvā rajjaṃ narādhipo.</gathalast>
<hangnum line="249" number="83"></hangnum>
<gatha1 line="250">Agamā sabbasattānaṃ, gantabbaṃ desameva so;</gatha1>
<gathalast line="251">Tasmiṃ rājini sampatte, devalokaṃ tadā ahu.</gathalast>
<hangnum line="252" number="84"></hangnum>
<gatha1 line="253">Aggabodhisanāmo’tha, āṇābheriṃ carāpayi;</gatha1>
<gathalast line="254">Pitā tassa sabhātussa, puttaṃ mahindanāmakaṃ.</gathalast>
<hangnum line="255" number="85"></hangnum>
<gatha1 line="256">Rajjatthaṃ sakaputtānaṃ, ādipādaṃ na kārayī;</gatha1>
<gathalast line="257">Ādaraṃ so sabandhūnaṃ, kaniṭṭhānampi kātave.</gathalast>
<hangnum line="258" number="86"></hangnum>
<gatha1 line="259">Asahanto palāyittha, paratīraṃ samākulo;</gatha1>
<gathalast line="260">Te samāgamanaṃ sutvā, pesayitvā mahābalaṃ.</gathalast>
<hangnum line="261" number="87"></hangnum>
<gatha1 line="262">Kāretvā yuddhametehi, sīsaṃ tesaṃ sagaṇhayi;</gatha1>
<gathalast line="263">Nikāyesu vicāretvā, kattabbaṃ sabbameva so.</gathalast>
<hangnum line="264" number="88"></hangnum>
<gatha1 line="265">Dīpe’pi sakale kāsi, pāpācāranivāraṇaṃ;</gatha1>
<gathalast line="266">Bhikkhū cūḷavihāresu, yāguṃ gaṇhanti sabbadā.</gathalast>
<hangnum line="267" number="89"></hangnum>
<gatha1 line="268">Mahāvihāre taṃ sutvā, rājā nibbinnamānaso;</gatha1>
<gathalast line="269">Kaṇṭhapiṭṭhimahāgāmaṃ tathā yābālagāmakaṃ.</gathalast>
<hangnum line="270" number="90"></hangnum>
<gatha1 line="271">Telagāmaṃ bahudañca, dakavāraṃ padāpiya;</gatha1>
<gathalast line="272">Yāguṃ gahetuṃ yojesi, vihāresu’pi bhikkhavo.</gathalast>
<hangnum line="273" number="91"></hangnum>
<gatha1 line="274">Tato paṭṭhāya taṃ yāguṃ, sabbe gaṇhiṃsu sādarā;</gatha1>
<gathalast line="275">Dīpe bheriṃca rāpetvā, sannipātiya yācake.</gathalast>
<hangnum line="276" number="92"></hangnum>
<gatha1 line="277">Suvaṇṇaṃ sopadāpesi, yathicchaṃ divasattayaṃ;</gatha1>
<gathalast line="278">Evamādiṃ sa katvāna, puññavaṃ vassehi tīhi ca.</gathalast>
<hangnum line="279" number="93"></hangnum>
<gatha1 line="280">Vatthuttayapasādassa, phalaṃ passitumattano;</gatha1>
<gathalast line="281">Rājā dibbena yānena, gacchanto viya so mari.</gathalast>
<hangnum line="282" number="94"></hangnum>
<gatha1 line="283">Evaṃ aniccā vata sabbadehino;</gatha1>
<gatha2 line="284">Sabbaññūnopeva mupeti maccuṃ;</gatha2>
<gatha3 line="285">Pahāya tasmā bhavarāgajātaṃ;</gatha3>
<gathalast line="286">Budho subuddhivibhave bhaveyya.</gathalast>
<centered line="287">Sujanappasādasaṃvegatthāya kate mahāvaṃse</centered>
<centered line="288">Pañcarājako nāma</centered>
<centered line="289">Sattacattālīsatimo paricchedo.</centered>
</body>
</document>