<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf12.xml</normativeSource>
<archivePath>roman/anya/vamsa-gantha-sangaho/mahavamsa/terasama pariccheda.xml</archivePath>
<titlePath>Terasama pariccheda - Mahāvaṃsa - Vaṃsa-gantha-saṅgaho - Anya</titlePath>
</metadata>
<body>
<chapter line="1">Terasama pariccheda</chapter>
<subhead line="2">Mahindāgamano</subhead>
<hangnum line="3" number="1"></hangnum>
<gatha1 line="4"> Mahāmahindatthero so, tadā dvādasavassiko;</gatha1>
<gathalast line="5">Upajjhāyena āṇatto, saṅghena ca mahāmatī.</gathalast>
<hangnum line="6" number="2"></hangnum>
<gatha1 line="7"> Laṃkādīpaṃ pasādetuṃ,</gatha1>
<gatha2 line="8">Kālaṃ pekkhaṃ vicintayī;</gatha2>
<gatha3 line="9">‘‘Vuḍḍho muṭasivo rājā,</gatha3>
<gathalast line="10">Rājā hotu suto’’ iti.</gathalast>
<hangnum line="11" number="3"></hangnum>
<gatha1 line="12"> Tadantare <pageBreak edition="M" number="0.0073" /> ñātigaṇaṃ, daṭṭhuṃ katvāna mānasaṃ;</gatha1>
<gathalast line="13">Upajjhāyañca saṅghañca, vanditvā puccha bhūpatiṃ.</gathalast>
<hangnum line="14" number="4"></hangnum>
<gatha1 line="15"> Ādāya caturo there, saṅghamittāya atrajaṃ;</gatha1>
<gathalast line="16">Sumanaṃ sāmaṇerañca, chaḷābhiññaṃ mahiddhikaṃ.</gathalast>
<hangnum line="17" number="5"></hangnum>
<gatha1 line="18"> Ñātīnaṃ saṅgahaṃ kātuṃ, agamā dakkhiṇāgiriṃ;</gatha1>
<gathalast line="19">Tato tattha carantassa, chammāsā samatikkamuṃ.</gathalast>
<hangnum line="20" number="6"></hangnum>
<gatha1 line="21"> Kamena vedisagiriṃ, nagaraṃ mātudeviyā;</gatha1>
<gathalast line="22">Sampatvā mataraṃ passi, devī disvā piyaṃ sutaṃ.</gathalast>
<hangnum line="23" number="7"></hangnum>
<gatha1 line="24"> Bhojayitvā saparisaṃ, attanāyeva kāritaṃ;</gatha1>
<gathalast line="25">Vihāraṃ cetiyagiriṃ, theraṃ āropayī subhaṃ.</gathalast>
<hangnum line="26" number="8"></hangnum>
<gatha1 line="27"> Avantiraṭṭhaṃ bhuñjanto, pitarā dinnamattano;</gatha1>
<gathalast line="28">So asoka kumāro hi, ujjenīgamanā purā.</gathalast>
<hangnum line="29" number="9"></hangnum>
<gatha1 line="30"> Vedise nagare vāsaṃ, upagantvā tahiṃ subhaṃ;</gatha1>
<gathalast line="31">Devinnāma labhitvāna, kumāriṃ seṭṭhidhītaraṃ.</gathalast>
<hangnum line="32" number="10"></hangnum>
<gatha1 line="33"> Saṃvāsaṃ tāya kappesi, gabbhaṃ gaṇhiya tena sā;</gatha1>
<gathalast line="34">Ujjeniyaṃ kumāraṃ taṃ, mahindaṃ janayī subhaṃ.</gathalast>
<hangnum line="35" number="11"></hangnum>
<gatha1 line="36"> Vassadvayamatikkamma, saṅghamittañca dhītaraṃ;</gatha1>
<gathalast line="37">Tasmiṃ kāle vasati sā, vedise nagare tahiṃ.</gathalast>
<hangnum line="38" number="12"></hangnum>
<gatha1 line="39"> Thero tattha nisīditvā, kālaññū iti cintayi;</gatha1>
<gathalast line="40">Pitarā me samāṇattaṃ, abhiseka mahussavaṃ.</gathalast>
<hangnum line="41" number="13"></hangnum>
<gatha1 line="42"> Devānaṃpiyatisso so, mahārājā’nubhotu ca;</gatha1>
<gathalast line="43">Vatthuttayaguṇe cāpi, sutvā jānātu dūhato.</gathalast>
<hangnum line="44" number="14"></hangnum>
<gatha1 line="45"> Ārohatu missanagaṃ, jeṭṭhamāsassu’posathe;</gatha1>
<gathalast line="46">Tadaheva gamissāma, laṃkādīpavaraṃ mayaṃ.</gathalast>
<hangnum line="47" number="15"></hangnum>
<gatha1 line="48"> Mahindo upasaṅkamma, mahindatthera muttamaṃ;</gatha1>
<gathalast line="49">Yāhi laṃkaṃ pasādetuṃ, sambuddhenā’si byākato.</gathalast>
<hangnum line="50" number="16"></hangnum>
<gatha1 line="51"> Mayampi tatthupatthambhā, bhavissāmā’ti abravi;</gatha1>
<gathalast line="52">Deviyā bhaginī dhītu-putto bhaṇḍuka nāmako.</gathalast>
<hangnum line="53" number="17"></hangnum>
<gatha1 line="54"> Therena deviyā dhammaṃ, sutvā desitameva tu;</gatha1>
<gathalast line="55">Anāgāmiphalaṃ patvā, vasi therassa santike.</gathalast>
<hangnum line="56" number="18"></hangnum>
<gatha1 line="57"> Tattha <pageBreak edition="M" number="0.0074" /> māsaṃ vasitvāna, jeṭṭhamāsassu’ posathe;</gatha1>
<gathalast line="58">Thero catūhi therehi, sumanenā’tha bhaṇḍunā.</gathalast>
<hangnum line="59" number="19"></hangnum>
<gatha1 line="60"> Saddhiṃ tena gahaṭṭhena, na rato ñātihetunā;</gatha1>
<gathalast line="61">Tasmā vihārā ākāsaṃ, uggantvā so mahiddhiko.</gathalast>
<hangnum line="62" number="20"></hangnum>
<gatha1 line="63"> Khaṇeneva idhāgamma, ramme missaka pabbate;</gatha1>
<gathalast line="64">Aṭṭhāsi vilukūṭamhi, rucirambatthale vare.</gathalast>
<hangnum line="65" number="21"></hangnum>
<gatha1 line="66"> Laṃkāpasāda guṇena viyākato so;</gatha1>
<gatha2 line="67">Laṃkāhitāya muninā sayitena ante;</gatha2>
<gatha3 line="68">Laṃkāya satthusadiso hitahetu tassā;</gatha3>
<gathalast line="69">Laṃkāmarūhi mahito’bhinisīdi tattāti.</gathalast>
<centered line="70">Sujanappasādasaṃvegatthāya kate mahāvaṃse</centered>
<centered line="71">Mahindāgamano nāma</centered>
<centered line="72">Terasamo paricchedo.</centered>
</body>
</document>