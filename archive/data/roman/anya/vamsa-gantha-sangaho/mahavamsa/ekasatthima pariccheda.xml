<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf60.xml</normativeSource>
<archivePath>roman/anya/vamsa-gantha-sangaho/mahavamsa/ekasatthima pariccheda.xml</archivePath>
<title>Ekasaṭṭhima pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Ekasaṭṭhima pariccheda</chapter>
<subhead line="2">Saṅkhatthalipurābhigamano</subhead>
<hangnum line="3" number="1"></hangnum>
<gatha1 line="4">Sutvā dve bhātaro aññe, jeṭṭhasso paratiṃsadā;</gatha1>
<gathalast line="5">Khippaṃ saraṭṭhā āgamma, kāresuṃ antimaṃ vidhiṃ.</gathalast>
<hangnum line="6" number="2"></hangnum>
<gatha1 line="7">Atha kittisirimegho, raṭṭhaṃ jeṭṭhassa bhātuno;</gatha1>
<gathalast line="8">Attādhīnaṃ karitvāna, āmantiya kaṇiṭṭhakaṃ.</gathalast>
<hangnum line="9" number="3"></hangnum>
<gatha1 line="10">Datvā raṭṭhadvayaṃ aññaṃ, vatthuṃ tattheva ādisi;</gatha1>
<gathalast line="11">So’pi jeṭṭhassa bhātussa, vacanaṃ sampaṭicchiya.</gathalast>
<hangnum line="12" number="4"></hangnum>
<gatha1 line="13">Samādāya kumārañca, deviñca ratanāvaliṃ;</gatha1>
<gathalast line="14">Dhītaro dve ca gantāna, mahā nāmahulaṃ puraṃ.</gathalast>
<hangnum line="15" number="5"></hangnum>
<gatha1 line="16">Samaggā nivasaṃ tattha, kumārassa sikhāmahaṃ;</gatha1>
<gathalast line="17">Kāretvā parihārena, vaḍḍhesi mahatā sadā.</gathalast>
<hangnum line="18" number="6"></hangnum>
<gatha1 line="19">Tato so deviyā jeṭṭhaṃ-dhītaraṃ mittanāmikaṃ;</gatha1>
<gathalast line="20">Dātukāmo saputtassa, sahāmaccehi mantayi.</gathalast>
<hangnum line="21" number="7"></hangnum>
<gatha1 line="22">Kāliṅganvayasambhūtā, pāyenakhalu bhūmipā;</gatha1>
<gathalast line="23">Sāmibhāvaṃ gatā asmiṃ, laṅkādīpamhī bhūyaso.</gathalast>
<hangnum line="24" number="8"></hangnum>
<gatha1 line="25">Kāliṅgagotta sambhūta, gajabāhussa dātave;</gatha1>
<gathalast line="26">Gūḷarūpena devī’yaṃ, yadi peseyya dhītaraṃ.</gathalast>
<hangnum line="27" number="9"></hangnum>
<gatha1 line="28">Bhiyyo <pageBreak edition="M" number="0.0381" />vivāhasambaddho, balavā so bhavissati;</gatha1>
<gathalast line="29">Mayhaṃ eso nirālambo, putto hehīti sabbathā.</gathalast>
<hangnum line="30" number="10"></hangnum>
<gatha1 line="31">Tasmā me sunūno esā, dātuṃ yuttā kumārikā;</gatha1>
<gathalast line="32">Evaṃ sati vatamhākaṃ, vaḍḍhiye’va siyā ‘‘iti’’.</gathalast>
<hangnum line="33" number="11"></hangnum>
<gatha1 line="34">Devīpi sutvā taṃ sabba-mādiccanvaya maṇḍanā;</gatha1>
<gathalast line="35">Sabbathā tamanicchanti, idamāha mahīpatiṃ.</gathalast>
<hangnum line="36" number="12"></hangnum>
<gatha1 line="37">Ghātetvā sakale yakkhe, kumāro vijayavhayo;</gatha1>
<gathalast line="38">Laṃkādīpamimaṃ’kāsi, manussāvāsakaṃ sadā.</gathalast>
<hangnum line="39" number="13"></hangnum>
<gatha1 line="40">Tato pabhuti amhākaṃ, ghaṭesuṃ vijayanvayaṃ;</gatha1>
<gathalast line="41">Kāliṅgavaṃsajeheva, sambandhaṃ katva pubbakaṃ.</gathalast>
<hangnum line="42" number="14"></hangnum>
<gatha1 line="43">Aññabhūpāla sambandho, sutapubbo pinatthino;</gatha1>
<gathalast line="44">Somavaṃsa samumbhūte, ṭhapetvā dharaṇissare.</gathalast>
<hangnum line="45" number="15"></hangnum>
<gatha1 line="46">Tuyhaṃ jātoti amhākaṃ, sambandho so kathaṃ siyā;</gatha1>
<gathalast line="47">Ariyanvaya sambhūta, kumārena sahāmunā.</gathalast>
<hangnum line="48" number="16"></hangnum>
<gatha1 line="49">Evaṃ so deviyā tāya, nekaso vārayantiyā;</gatha1>
<gathalast line="50">Pasayhasaka putthassa, taṃ kumārimadāpayi.</gathalast>
<hangnum line="51" number="17"></hangnum>
<gatha1 line="52">So anekaguṇodāra- bhariyānugato tato;</gatha1>
<gathalast line="53">Rañjayanto jane sabbe, janakasantike vasi.</gathalast>
<hangnum line="54" number="18"></hangnum>
<gatha1 line="55">Ekavīsatiṃ vassāni, rajjaṃ vikkama bāhuso;</gatha1>
<gathalast line="56">Anubhotvā yathākammaṃ, kāyabhedā gato paraṃ.</gathalast>
<hangnum line="57" number="19"></hangnum>
<gatha1 line="58">Tato gajabhujo ṭhitaṃ, sampannabalavāhanaṃ;</gatha1>
<gathalast line="59">Rajjaṃ hatthagataṃ katvā, pulattinagare vasī.</gathalast>
<hangnum line="60" number="20"></hangnum>
<gatha1 line="61">Tato kittisirīmegha, sirīvallabha bhūmipā;</gatha1>
<gathalast line="62">Vuttanta metaṃ viññāya, evaṃ samanucintayuṃ.</gathalast>
<hangnum line="63" number="21"></hangnum>
<gatha1 line="64">Tassa vikkama bāhussa, vuddhabhāvena nekadhā;</gatha1>
<gathalast line="65">Mūlarajjādhipaccaṃ taṃ, ammaṃ nindākaraṃ na hi.</gathalast>
<hangnum line="66" number="22"></hangnum>
<gatha1 line="67">Tadatthajassa bālassa, mūlarajjaṃ pasāsano;</gatha1>
<gathalast line="68">Upekkhaṇaṃ panamhākaṃ, nevānucchavikaṃ vata.</gathalast>
<hangnum line="69" number="23"></hangnum>
<gatha1 line="70">Te soyāva sarajjamhi, baddhamūlo bhavissati;</gatha1>
<gathalast line="71">Pasayha tāva taṃ rajjaṃ, vaṭṭati gaṇhituṃ iti.</gathalast>
<hangnum line="72" number="24"></hangnum>
<gatha1 line="73">Velakkāra <pageBreak edition="M" number="0.0382" />balaṃ sabbaṃ, bhindiṃsu dhana dānato;</gatha1>
<gathalast line="74">Ṭhapetvā sevake keci, tassabbhantarike tadā.</gathalast>
<hangnum line="75" number="25"></hangnum>
<gatha1 line="76">Gajabāhu mahīpāle, virattā raṭṭhavāsino;</gatha1>
<gathalast line="77">Ubhinnaṃ rājūnaṃ dūte, pesayuṃ nekaso tato.</gathalast>
<hangnum line="78" number="26"></hangnum>
<gatha1 line="79">Rajjaṃ sādhetvā dassāma, ekībhūtā mayaṃ pana;</gatha1>
<gathalast line="80">Upatthambhakabhāvo’va, kātabbo kevalaṃ iti.</gathalast>
<hangnum line="81" number="27"></hangnum>
<gatha1 line="82">Tato dve bhātukā senaṃ, sakaṃ sannayha vegasā;</gatha1>
<gathalast line="83">Ubhato mukhato tassa, raṭṭhamajjhamupāgamuṃ.</gathalast>
<hangnum line="84" number="28"></hangnum>
<gatha1 line="85">Pahiṇiṃsu ca te dūte, tato gajabohuvhayo;</gatha1>
<gathalast line="86">Bhūmipālo nijāmacce, sannipātiya mantayi.</gathalast>
<hangnum line="87" number="29"></hangnum>
<gatha1 line="88">Veḷakkārabalaṃ sabba-mujupaccattikaṃ ahu;</gatha1>
<gathalast line="89">Rājāno dve ca no raṭṭhaṃ, saṅgāmatthamupāgatā.</gathalast>
<hangnum line="90" number="30"></hangnum>
<gatha1 line="91">Paṭhamaṃ tesu pakkhassa, ekassa balino bhusaṃ;</gatha1>
<gathalast line="92">Mukhabhaṅge kate khippaṃ, tato aññe susādhiyā.</gathalast>
<hangnum line="93" number="31"></hangnum>
<gatha1 line="94">Iti nicchiya senaṅgaṃ, sabbamādāya attano;</gatha1>
<gathalast line="95">Sirivallabharājābhi-mukhaṃ yuddhā’yupāgami.</gathalast>
<hangnum line="96" number="32"></hangnum>
<gatha1 line="97">Sirivallabharājāpi, saṅgāma mahibhiṃsanaṃ;</gatha1>
<gathalast line="98">Pāto paṭṭhāya sāyanha-kālaṃ yāva pavattayaṃ.</gathalast>
<hangnum line="99" number="33"></hangnum>
<gatha1 line="100">Asakkuṇanto’bhibhavaṃ, vidhātuṃ tassa kañcipi;</gatha1>
<gathalast line="101">Tatova so nivattitvā, sakaṃ raṭṭhaṃ gato lahuṃ.</gathalast>
<hangnum line="102" number="34"></hangnum>
<gatha1 line="103">Gajabāhussagokaṇṇa-sacivena parājito;</gatha1>
<gathalast line="104">Agā raṭṭhaṃ sakaṃ kitti-sirimegho’pi bhūpati.</gathalast>
<hangnum line="105" number="35"></hangnum>
<gatha1 line="106">Gajabāhunarindopi, saṅgāme tamhi kiñcipi;</gatha1>
<gathalast line="107">Parihānimasampatto, punā’gamma purantikaṃ.</gathalast>
<hangnum line="108" number="36"></hangnum>
<gatha1 line="109">Balanāthe viniggayha, sāparādhe bahū balī;</gatha1>
<gathalast line="110">Raṭṭhaṃ vūpasametvāna, pāvekkhi nagaraṃ sakaṃ.</gathalast>
<hangnum line="111" number="37"></hangnum>
<gatha1 line="112">Raṭṭhe sake sakeyeva, tato pabhūti bhūmipā;</gatha1>
<gathalast line="113">Aññoññamitte sambandhaṃ, vidhāya vihariṃsu te.</gathalast>
<hangnum line="114" number="38"></hangnum>
<gatha1 line="115">Tato parakkamabhujo, dharaṇī pālanandano;</gatha1>
<gathalast line="116">Medhāvīnekasippesu, sikkhamāno susādhukaṃ.</gathalast>
<hangnum line="117" number="39"></hangnum>
<gatha1 line="118">Vicārakkhamapaññattā <pageBreak edition="M" number="0.0383" />, kiccā kiccesu nekaso;</gatha1>
<gathalast line="119">Accuḷārāsayattā ca, mahābhāgattanena ca.</gathalast>
<hangnum line="120" number="40"></hangnum>
<gatha1 line="121">Attano mātubhaginī, sahavāsa sukhamhi ca;</gatha1>
<gathalast line="122">Alaggamānasoneka, balākīḷārasesu ca.</gathalast>
<hangnum line="123" number="41"></hangnum>
<gatha1 line="124">Sūrabhāvādisaṃyuttā, rājaputtā tu mādisā;</gatha1>
<gathalast line="125">Paccante īdise dese, kathaṃ nāma vasissare.</gathalast>
<hangnum line="126" number="42"></hangnum>
<gatha1 line="127">Jātadesañca me dāni, yuvarājapabhogiyaṃ;</gatha1>
<gathalast line="128">Gamissāmīti niggañchi, tamhā parijanatthito.</gathalast>
<hangnum line="129" number="43"></hangnum>
<gatha1 line="130">Kamena santikaṃ saṅkha-nāyakatthalisaññino;</gatha1>
<gathalast line="131">Gāmassāgā ahiṃ kitti-sirimegho nisamma taṃ.</gathalast>
<hangnum line="132" number="44"></hangnum>
<gatha1 line="133">Abhāvā rajja dāyāda-samānassa’trajassa me;</gatha1>
<gathalast line="134">Ekākī’hanti yo citta-santāpo santataṃ gato.</gathalast>
<hangnum line="135" number="45"></hangnum>
<gatha1 line="136">Jeṭṭhaṃva bhātaraṃ mayhaṃ, taṃ dehapaṭibimbakaṃ;</gatha1>
<gathalast line="137">Daṭṭhuṃ me sattataṃ puññaṃ, mahantamuditaṃtica.</gathalast>
<hangnum line="138" number="46"></hangnum>
<gatha1 line="139">Pāmujjavegavasago, nagaraṃ taṃ manoharaṃ;</gatha1>
<gathalast line="140">Alaṅkārā payitvāna, toraṇādīhi nekadhā.</gathalast>
<hangnum line="141" number="47"></hangnum>
<gatha1 line="142">Gantvā paṭipathaṃyeva, baloghaparivārito;</gatha1>
<gathalast line="143">Narindo tithinakkhatta-visese subhasammate.</gathalast>
<hangnum line="144" number="48"></hangnum>
<gatha1 line="145">Anaññasādhāraṇataṃ, sampattehi guṇehi ca;</gatha1>
<gathalast line="146">Lakkhaṇehi ca sabbehi, kalyāṇeyi susaṃyutaṃ.</gathalast>
<hangnum line="147" number="49"></hangnum>
<gatha1 line="148">Disvā kumāraṃ santuṭṭho, āliṅgitvāna pemato;</gatha1>
<gathalast line="149">Ure katvāna cumbitvā, matthakamhi punappunaṃ.</gathalast>
<hangnum line="150" number="50"></hangnum>
<gatha1 line="151">Janassa balato tassa, passato locanehi so;</gatha1>
<gathalast line="152">Santosa assudhārāyo, vassāpento nirantaraṃ.</gathalast>
<hangnum line="153" number="51"></hangnum>
<gatha1 line="154">Manuññameka māruyha, vāhanaṃ saha sūnunā;</gatha1>
<gathalast line="155">Bherini dena pūrento, disā dasa samantato.</gathalast>
<hangnum line="156" number="52"></hangnum>
<gatha1 line="157">Pavisitvā puraṃ tattha, alaṅkāre manorame;</gatha1>
<gathalast line="158">Dassayanto saputtassa, pāvisi rājamandiraṃ.</gathalast>
<hangnum line="159" number="53"></hangnum>
<gatha1 line="160">Laddhā <pageBreak edition="M" number="0.0384" />tato kañcukī-supakāra,</gatha1>
<gatha2 line="161">Vagādineke paricārake so;</gatha2>
<gatha3 line="162">Nānāguṇā rādhitamānasassa,</gatha3>
<gathalast line="163">Vasīsakāse pituno sukhena.</gathalast>
<centered line="164">Sujanappasādasaṃvegatthāya kate mahāvaṃse</centered>
<centered line="165">Saṅkhatthalipurābhigamano nāma</centered>
<centered line="166">Ekasaṭṭhimo paricchedo.</centered>
</body>
</document>