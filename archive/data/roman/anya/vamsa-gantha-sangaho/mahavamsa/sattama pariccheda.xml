<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0703n.nrf6.xml</normativeSource>
    <archivePath>roman/anya/vamsa-gantha-sangaho/mahavamsa/sattama pariccheda.xml</archivePath>
    <baseFileName>sattama pariccheda</baseFileName>
    <titlePath>Sattama pariccheda - Mahāvaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Sattama pariccheda</chapter>
    <subhead line="2">Vijayābhiseko</subhead>
    <hangnum line="3" number="1"></hangnum>
    <gatha1 line="4"> Sabbalokahītaṃ <pageBreak edition="Myanmar" number="0.0046" /> katvā, patvā santikaraṃ padaṃ;</gatha1>
    <gathalast line="5">Parinibbānamañcamhi, nipanno lokanāyako.</gathalast>
    <hangnum line="6" number="2"></hangnum>
    <gatha1 line="7"> Devatāsannipātamhi, mahantamhi mahāmuni;</gatha1>
    <gathalast line="8">Sakka tatrasamīpaṭṭhaṃ, avoca vadataṃ varo.</gathalast>
    <hangnum line="9" number="3"></hangnum>
    <gatha1 line="10"> Vijayo lāḷāvisayā, sīhabāhunarindajo;</gatha1>
    <gathalast line="11">Esalaṅkādhanupatto, sattabhaccasatānugo.</gathalast>
    <hangnum line="12" number="4"></hangnum>
    <gatha1 line="13"> Patiṭṭhahissati devindaṃ, laṃkāyaṃ mama sāsanaṃ;</gatha1>
    <gathalast line="14">Tasmā saparivāraṃ taṃ, rakkhalaṃkañca sādhukaṃ.</gathalast>
    <hangnum line="15" number="5"></hangnum>
    <gatha1 line="16"> Tathāgatassa devindo, vaco sutvāva sādaro;</gatha1>
    <gathalast line="17">Devassuppalavaṇṇassa, laṃkārakkhaṃ samappayi.</gathalast>
    <hangnum line="18" number="6"></hangnum>
    <gatha1 line="19"> Sakkena vuttamattoso, laṅkāmāgammasajjukaṃ;</gatha1>
    <gathalast line="20">Paribbājaka vesena, rukkhamūla mūpavisiṃ.</gathalast>
    <hangnum line="21" number="7"></hangnum>
    <gatha1 line="22"> Vijayasammukhā sabbe,</gatha1>
    <gatha2 line="23">Taṃ upacca apucchisuṃ;</gatha2>
    <gatha3 line="24">Ayaṃ bho konu dīpotī,</gatha3>
    <gathalast line="25">Laṃkādīpoti so bravi.</gathalast>
    <hangnum line="26" number="8"></hangnum>
    <gatha1 line="27"> Na santi manujā hettha, na ca hessati vo bhayaṃ;</gatha1>
    <gathalast line="28">Iti vatvā kuṇḍīkāya, te jalena nisiñciya.</gathalast>
    <hangnum line="29" number="9"></hangnum>
    <gatha1 line="30"> Suttañca tesaṃ hatthesu, lagetvānabhasā’gamā;</gatha1>
    <gathalast line="31">Dassesi soṇirūpena, parivārikayakkhinī.</gathalast>
    <hangnum line="32" number="10"></hangnum>
    <gatha1 line="33"> Eko taṃ vāriyantopi, rājaputtena anvagā;</gatha1>
    <gathalast line="34">Gāmamhi vijjamānamhi, bhavanti sunakhā iti.</gathalast>
    <hangnum line="35" number="11"></hangnum>
    <gatha1 line="36"> Tassā ca sāmīnī tattha, kuveṇīnāma yakkhinī;</gatha1>
    <gathalast line="37">Nisīdi rukkhamūlamhi, kantanti tāpasī viya.</gathalast>
    <hangnum line="38" number="12"></hangnum>
    <gatha1 line="39"> Disvāna <pageBreak edition="Myanmar" number="0.0047" /> so pokkharaṇī, nisinnaṃ tañca tāpasiṃ;</gatha1>
    <gathalast line="40">Tattha nhātvā pivitvā ca, ādāya ca mulāliyo.</gathalast>
    <hangnum line="41" number="13"></hangnum>
    <gatha1 line="42"> Vāriñca pokkhareheva, vuṭṭhāsi sātamabravi;</gatha1>
    <gathalast line="43">Bhakkho’si mama tiṭṭhāti, aṭṭhā baddho vaso naro.</gathalast>
    <hangnum line="44" number="14"></hangnum>
    <gatha1 line="45"> Parittasutta tejena, bhakkhituṃ sā na sakkuṇī;</gatha1>
    <gathalast line="46">Yāciyantopi taṃ suttaṃ, nā’dāyakkhiniyā naro.</gathalast>
    <hangnum line="47" number="15"></hangnum>
    <gatha1 line="48"> Taṃ gahetvā suruṅgāyaṃ, rudantaṃ yakkhinī khipi;</gatha1>
    <gathalast line="49">Evaṃ ekekaso tattha, khipī sattasatānipi.</gathalast>
    <hangnum line="50" number="16"></hangnum>
    <gatha1 line="51"> Anāyantesu sabbesu, vijayo bhayasaṃkito;</gatha1>
    <gathalast line="52">Nantapañcāyudho gantvā, disvā pokkharaṇiṃ subhaṃ.</gathalast>
    <hangnum line="53" number="17"></hangnum>
    <gatha1 line="54"> Apassa muttiṇṇapadaṃ, passaṃ tañceva tāpasiṃ;</gatha1>
    <gathalast line="55">‘‘Imāya khalu bhaccā me, gahitānu’’ti cintiya.</gathalast>
    <hangnum line="56" number="18"></hangnum>
    <gatha1 line="57"> Kiṃ na passasi bhacce me,</gatha1>
    <gatha2 line="58">Hoti tvaṃ iti āhataṃ;</gatha2>
    <gatha3 line="59">‘‘Kiṃ rājaputta bhaccehi,</gatha3>
    <gathalast line="60">Piva nahāyā’’ti āhasā.</gathalast>
    <hangnum line="61" number="19"></hangnum>
    <gatha1 line="62"> Yakkhinī tāva jānāti, mama jātinti nicchito;</gatha1>
    <gathalast line="63">Saṅghaṃ sanāmaṃ sāvetvā, dhanuṃ sandhāyu’ pāgato.</gathalast>
    <hangnum line="64" number="20"></hangnum>
    <gatha1 line="65"> Yakkhiṃ ādāya gīvāya, nārā ca valayena so;</gatha1>
    <gathalast line="66">Vāmahatthena kesesu, gahetvā dakkhiṇe na tu.</gathalast>
    <hangnum line="67" number="21"></hangnum>
    <gatha1 line="68"> Ukkhipitvā asiṃāha, ‘‘bhacce me dehi dāsitaṃ;</gatha1>
    <gathalast line="69">Māremī’’ti bhayaṭṭāsā, jīvitaṃ yāci yakkhinī.</gathalast>
    <hangnum line="70" number="22"></hangnum>
    <gatha1 line="71"> Jīvitaṃ dehi me sāmi, rajjaṃ dajjāmi te ahaṃ;</gatha1>
    <gathalast line="72">Karissami’tti kiccañca, kiccaṃ aññaṃ yathicchitaṃ.</gathalast>
    <hangnum line="73" number="23"></hangnum>
    <gatha1 line="74"> Adubbhātthāya sapathaṃ, so taṃ yakkhiṃ akārayi;</gatha1>
    <gathalast line="75">‘‘Ānehi bhacce sīgha’’nti, vuttamattāva sā’nayi.</gathalast>
    <hangnum line="76" number="24"></hangnum>
    <gatha1 line="77"> ‘‘Ime jātā’’ti vuttāsā,</gatha1>
    <gatha2 line="78">Taṇḍulādiṃ viniddisi;</gatha2>
    <gatha3 line="79">Bhakkhitānaṃ vāṇijānaṃ,</gatha3>
    <gathalast line="80">Nāvaṭṭhaṃ vivikhaṃ bahuṃ.</gathalast>
    <hangnum line="81" number="25"></hangnum>
    <gatha1 line="82"> Bhaccā <pageBreak edition="Myanmar" number="0.0048" /> te sādhayitvāna, bhattāni byañjanānica;</gatha1>
    <gathalast line="83">Rājā puttaṃ bhojayitvā, sabbecāpi abhuñjisuṃ.</gathalast>
    <hangnum line="84" number="26"></hangnum>
    <gatha1 line="85"> Dāpitaṃ vijayena’ggaṃ, yakkhī bhuñjiya pīṇitā;</gatha1>
    <gathalast line="86">Soḷasavassikaṃ rūpaṃ, māpayitvā manoharaṃ.</gathalast>
    <hangnum line="87" number="27"></hangnum>
    <gatha1 line="88"> Rājaputta mupagañchi, sabbābharaṇabhūsitā;</gatha1>
    <gathalast line="89">Māpesi rukkhamūlasmiṃ, sayanañca mahārahaṃ.</gathalast>
    <hangnum line="90" number="28"></hangnum>
    <gatha1 line="91"> Sāṇiyā suparikkhittaṃ, vitānasamalaṅkataṃ;</gatha1>
    <gathalast line="92">Taṃ disvā rājatanayo, pekkhaṃ atthamanāgataṃ.</gathalast>
    <hangnum line="93" number="29"></hangnum>
    <gatha1 line="94"> Katvāna tāyanāvāyaṃ, nipajja sayane sukhaṃ;</gatha1>
    <gathalast line="95">Sāṇī parikkhipitvāna, sabbe bhaccā nipajjisuṃ.</gathalast>
    <hangnum line="96" number="30"></hangnum>
    <gatha1 line="97"> Rattiṃ tūriyasaddañca, sutvā gītaravañca so;</gatha1>
    <gathalast line="98">Apucchi sahasemānaṃ, kiṃ saddo iti yakkhiniṃ.</gathalast>
    <hangnum line="99" number="31"></hangnum>
    <gatha1 line="100"> Rajjañca sāmino deyyaṃ, sabbe yakkhe ca ghātiya;</gatha1>
    <gathalast line="101">Manussā vāsakaraṇā, yakkhā maṃ ghātayantihi.</gathalast>
    <hangnum line="102" number="32"></hangnum>
    <gatha1 line="103"> Iti cintiya yakkhī sā, abravi rājanandanaṃ;</gatha1>
    <gathalast line="104">Sīrīsavatthunā metaṃ, sāmi yakkhapuraṃ idha.</gathalast>
    <hangnum line="105" number="33"></hangnum>
    <gatha1 line="106"> Tattha jeṭṭhassa yakkhassa, laṃkānagaravāsinī;</gatha1>
    <gathalast line="107">Kumārikā idhā’nītā, tassā mātā ca āgatā.</gathalast>
    <hangnum line="108" number="34"></hangnum>
    <gatha1 line="109"> Āvāha maṅgale tattha, idhāpi ussave mahā;</gatha1>
    <gathalast line="110">Vattate tattha saddoyaṃ, mahāhesa samāgamo.</gathalast>
    <hangnum line="111" number="35"></hangnum>
    <gatha1 line="112"> Ajjeva yakkhe ghātehi,</gatha1>
    <gatha2 line="113">Na hi sakkhā ito paraṃ;</gatha2>
    <gatha3 line="114">So āhā’dissa mānete,</gatha3>
    <gathalast line="115">Ghātessāmi kathaṃ ahaṃ.</gathalast>
    <hangnum line="116" number="36"></hangnum>
    <gatha1 line="117"> Yattha saddaṃ karissāma, tena saddena ghātaya;</gatha1>
    <gathalast line="118">Āyudhaṃ me’nubhāvena, tesaṃ kāye patissati.</gathalast>
    <hangnum line="119" number="37"></hangnum>
    <gatha1 line="120"> Tassā sutvā tathā katvā, sabbe yakkhe aghātayi;</gatha1>
    <gathalast line="121">Sayampi laddhavijayo, yakkharāja pasādhanaṃ.</gathalast>
    <hangnum line="122" number="38"></hangnum>
    <gatha1 line="123"> Pasādhanehi sesehi, taṃtaṃ bhaccaṃ pasādhayi;</gatha1>
    <gathalast line="124">Katipahaṃ vasitve’ttha, tambapaṇṇimupāgami.</gathalast>
    <hangnum line="125" number="39"></hangnum>
    <gatha1 line="126"> Māpayitvā <pageBreak edition="Myanmar" number="0.0049" /> tampapaṇṇi-nagaraṃ vijayo tahiṃ;</gatha1>
    <gathalast line="127">Vasī yakkhiniyā saddhiṃ, amacca parivārito.</gathalast>
    <hangnum line="128" number="40"></hangnum>
    <gatha1 line="129"> Nāvāya bhūmimotiṇṇā, vijayapamukhā tadā;</gatha1>
    <gathalast line="130">Kilantā pāṇinābhūmiṃ, ālambiya nisīdisuṃ.</gathalast>
    <hangnum line="131" number="41"></hangnum>
    <gatha1 line="132"> Tambabhūmirajophuṭṭho, tambopāṇi yato ahuṃ;</gatha1>
    <gathalast line="133">So desoceva dīpo ca, tena tannāmako ahu.</gathalast>
    <hangnum line="134" number="42"></hangnum>
    <gatha1 line="135"> Sīhabāhu narindo so, sīhamādinnavā iti;</gatha1>
    <gathalast line="136">Sīhaḷo tena sambandhā, ete sabbepi sīhaḷā.</gathalast>
    <hangnum line="137" number="43"></hangnum>
    <gatha1 line="138"> Tattha tattha ca gāme te, tassā’maccā nivesayuṃ;</gatha1>
    <gathalast line="139">Anurādhagāmaṃ tannāmo, kadamba nadīyantike.</gathalast>
    <hangnum line="140" number="44"></hangnum>
    <gatha1 line="141"> Gambhīranadīyā tīre, upatisso purohito;</gatha1>
    <gathalast line="142">Upatissagāmaṃ māpesi, anurādhassa uttare.</gathalast>
    <hangnum line="143" number="45"></hangnum>
    <gatha1 line="144"> Aññe tayo amaccā te, māpayiṃsu visuṃ visuṃ;</gatha1>
    <gathalast line="145">Ujjeniṃ uruvelañca, vijitaṃ nagaraṃ tathā.</gathalast>
    <hangnum line="146" number="46"></hangnum>
    <gatha1 line="147"> Nivāsetvā janapadaṃ, sabbe’maccā samaccataṃ;</gatha1>
    <gathalast line="148">Avocuṃ rājatanayā, sāmi rajjebhisecaya.</gathalast>
    <hangnum line="149" number="47"></hangnum>
    <gatha1 line="150"> Iti vutto rājaputto, na icchi abhisecanaṃ;</gatha1>
    <gathalast line="151">Vinā khattiyakaññāya, abhisekaṃ mahesiyā.</gathalast>
    <hangnum line="152" number="48"></hangnum>
    <gatha1 line="153"> Athāmaccā sāmino he, abhiseka katā darā;</gatha1>
    <gathalast line="154">Dukkaresupi kiccesu, tadatthabhirutā tigā.</gathalast>
    <hangnum line="155" number="49"></hangnum>
    <gatha1 line="156"> Paṇṇākāre mahāsāre, maṇimuttādike bahū;</gatha1>
    <gathalast line="157">Gāhāpayitvā pāhesuṃ, dakkhiṇaṃ madhuraṃ puraṃ.</gathalast>
    <hangnum line="158" number="50"></hangnum>
    <gatha1 line="159"> Paṇḍurājassa dhītatthaṃ, sāmino sāmibhattino;</gatha1>
    <gathalast line="160">Aññesaṃ cāpi dhītatthaṃ, amaccānaṃ janassa ca.</gathalast>
    <hangnum line="161" number="51"></hangnum>
    <gatha1 line="162"> Sīghaṃ nāvāya gantvāna, dūtā te madhuraṃ puraṃ;</gatha1>
    <gathalast line="163">Paṇṇākāre ca lekhañca, tassa rañño adassayuṃ.</gathalast>
    <hangnum line="164" number="52"></hangnum>
    <gatha1 line="165"> Tato rājāamaccehi, mantayitvā sadhītaraṃ;</gatha1>
    <gathalast line="166">Pāhetukāmo’maccānaṃ, aññesaṃ cāpi dhītaro.</gathalast>
    <hangnum line="167" number="53"></hangnum>
    <gatha1 line="168"> Laddhā ūnasataṃ kaññā, athabheriṃ carāpayi;</gatha1>
    <gathalast line="169">Laṃkāya dhītugamanaṃ, icchamānā narā idha.</gathalast>
    <hangnum line="170" number="54"></hangnum>
    <gatha1 line="171"> Nivāsayitvā <pageBreak edition="Myanmar" number="0.0050" /> diguṇaṃ, gharadvāresu dhītaro;</gatha1>
    <gathalast line="172">Ṭhapentu tena liṅgena, ādīyissāmitā iti.</gathalast>
    <hangnum line="173" number="55"></hangnum>
    <gatha1 line="174"> Evaṃ laddhā bahūkaññā, tappayitvāna taṃ kulaṃ;</gatha1>
    <gathalast line="175">Sampannasabbālaṅkāraṃ, dhītaraṃ sampaṭicchadaṃ.</gathalast>
    <hangnum line="176" number="56"></hangnum>
    <gatha1 line="177"> Sabbā tā laddhasakkārā, kaññāyo ca yathārahaṃ;</gatha1>
    <gathalast line="178">Rājārahe ca hatthassa-rathapessiya kārake.</gathalast>
    <hangnum line="179" number="57"></hangnum>
    <gatha1 line="180"> Aṭṭhārasannaṃ seṇīnaṃ, sahassañca kulāni so;</gatha1>
    <gathalast line="181">Lekhaṃ datvāna pesesi, vijayassa jitā’rino.</gathalast>
    <hangnum line="182" number="58"></hangnum>
    <gatha1 line="183"> Sabboso’tarī nāvāhi, mahātitthe mahājano;</gatha1>
    <gathalast line="184">Teneva paṭṭanaṃ tañhi, mahātitthaṃti vuccati.</gathalast>
    <hangnum line="185" number="59"></hangnum>
    <gatha1 line="186"> Vijayassa sutodhītā, tassā yakkhiniyā ahu;</gatha1>
    <gathalast line="187">Rājakaññāgamaṃ sutvā, vijayo āha yakkhiniṃ.</gathalast>
    <hangnum line="188" number="60"></hangnum>
    <gatha1 line="189"> ‘‘Gaccha dāni tuvaṃ bhoti, ṭhapetvā puttake duve;</gatha1>
    <gathalast line="190">Manussā amanussehi, bhāyintīhi sadā’’ iti.</gathalast>
    <hangnum line="191" number="61"></hangnum>
    <gatha1 line="192"> Sutvā taṃ yakkhabhayato, bhītaṃ taṃ āha yakkhiniṃ;</gatha1>
    <gathalast line="193">Mā cintayi sāhassena, dāpayissāmi te baliṃ.</gathalast>
    <hangnum line="194" number="62"></hangnum>
    <gatha1 line="195"> Punappunaṃ taṃ yācitvā, ubho ādāya puttake;</gatha1>
    <gathalast line="196">Bhītāpi sā agatiyā, laṃkāpuramupāgami.</gathalast>
    <hangnum line="197" number="63"></hangnum>
    <gatha1 line="198"> Putte bihi nisīdetvā, sayaṃ pāvisi taṃ puraṃ;</gatha1>
    <gathalast line="199">Sañjānitvāna taṃ yakkhiṃ, bhītā corīti saññito.</gathalast>
    <hangnum line="200" number="64"></hangnum>
    <gatha1 line="201"> Saṃkhubhiṃsu pure yakkhā, eko sāhasiko pana;</gatha1>
    <gathalast line="202">Ekapāṇippahārena, vilayaṃ nayi yakkhiniṃ.</gathalast>
    <hangnum line="203" number="65"></hangnum>
    <gatha1 line="204"> Tassātu mātulo yakkho, nikkhamma nagarā bahi;</gatha1>
    <gathalast line="205">Disvā te dārake pucchi, tumhe kassa sutā iti.</gathalast>
    <hangnum line="206" number="66"></hangnum>
    <gatha1 line="207"> Kuveṇiyā’ti sutvā’ha, mātā vo māritā idha;</gatha1>
    <gathalast line="208">Tumhepi disvā māreyyuṃ, palāyatha lahuṃ iti.</gathalast>
    <hangnum line="209" number="67"></hangnum>
    <gatha1 line="210"> Āguṃ sumanakūṭaṃ te, palāyitvā tato lahuṃ;</gatha1>
    <gathalast line="211">Vāsaṃ kappesi jeṭṭho so, vuddho tāya kaṇiṭṭhiyā.</gathalast>
    <hangnum line="212" number="68"></hangnum>
    <gatha1 line="213"> Puttadhītāhi <pageBreak edition="Myanmar" number="0.0051" /> vaḍḍhitvā, rājānuññāya te vasuṃ;</gatha1>
    <gathalast line="214">Tattheva malaye eso, pulindānañhi sambhavo.</gathalast>
    <hangnum line="215" number="69"></hangnum>
    <gatha1 line="216"> Paṇḍurājassa dūtā te, paṇṇākāraṃ samappayuṃ;</gatha1>
    <gathalast line="217">Vijayassa kumārassa, rājādhikārikā ca tā.</gathalast>
    <hangnum line="218" number="70"></hangnum>
    <gatha1 line="219"> Katvā sakkārasammānaṃ, dūtānaṃ vijayo pana;</gatha1>
    <gathalast line="220">Adā yāthārahaṃ kaññā, amaccānaṃ janassa ca.</gathalast>
    <hangnum line="221" number="71"></hangnum>
    <gatha1 line="222"> Yathā vidhi ca vijayaṃ, sabbe maccāsamāgatā;</gatha1>
    <gathalast line="223">Rajjesamabhisiñciṃsu, kariṃsuca mahāchaṇaṃ.</gathalast>
    <hangnum line="224" number="72"></hangnum>
    <gatha1 line="225"> Tato so vijayo rājā, paṇḍurājassa dhītaraṃ;</gatha1>
    <gathalast line="226">Mahatā parihārena, mahesitte’bhisecayi.</gathalast>
    <hangnum line="227" number="73"></hangnum>
    <gatha1 line="228"> Dhanāna’dā amaccānaṃ, adāsi sasurassatu;</gatha1>
    <gathalast line="229">Anuvassaṃ saṅkhamuttaṃ, satasahassa dvayārahaṃ.</gathalast>
    <hangnum line="230" number="74"></hangnum>
    <gatha1 line="231"> Hitvā pubbācaritaṃ visamaṃ samena;</gatha1>
    <gatha2 line="232">Dhammena laṃkamakhilaṃ anusāsamāno;</gatha2>
    <gatha3 line="233">So tamapaṇṇinagare vijayo narindo;</gatha3>
    <gathalast line="234">Rajjaṃ akārayi samā khalu aṭṭhatiṃsā’ti.</gathalast>
    <centered line="235">Sujanapasādasaṃve gatthāya kate mahāvaṃse</centered>
    <centered line="236">Vijayābhiseko nāma</centered>
    <centered line="237">Sattamo paricchedo.</centered>
  </content>
</document>