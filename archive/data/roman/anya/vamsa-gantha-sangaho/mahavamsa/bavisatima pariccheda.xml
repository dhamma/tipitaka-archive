<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf21.xml</normativeSource>
<archivePath>roman/anya/vamsa-gantha-sangaho/mahavamsa/bavisatima pariccheda.xml</archivePath>
<title>Bāvīsatima pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Bāvīsatima pariccheda</chapter>
<subhead line="2">Gāmaṇikumāra suti</subhead>
<hangnum line="3" number="1"></hangnum>
<gatha1 line="4">Eḷāraṃ ghātayitvāna, rājā’hu duṭṭhagāmaṇi;</gatha1>
<gathalast line="5">Tadattha dīpanatthāya, anupubbakathā ayaṃ.</gathalast>
<hangnum line="6" number="2"></hangnum>
<gatha1 line="7">Devānaṃ piyatissassa, rañño dutiyabhātiko;</gatha1>
<gathalast line="8">Uparājā mahānāgo, nāmānu bhātuno piyo.</gathalast>
<hangnum line="9" number="3"></hangnum>
<gatha1 line="10">Rañño devī saputtassa, bālā rajjābhikāmini;</gatha1>
<gathalast line="11">Uparājavadhatthāya, jātacittā nirantaraṃ.</gathalast>
<hangnum line="12" number="4"></hangnum>
<gatha1 line="13">Vāpiṃ taracchanāmaṃ sā, kārāpentassa pāhiṇi;</gatha1>
<gathalast line="14">Ambaṃ visena yojetvā, ṭhapetvā ambamatthake.</gathalast>
<hangnum line="15" number="5"></hangnum>
<gatha1 line="16">Tassā putto sahagato, uparājena bālako;</gatha1>
<gathalast line="17">Bhājane vivaṭeyeva, taṃ ambaṃ khādiyā’mari.</gathalast>
<hangnum line="18" number="6"></hangnum>
<gatha1 line="19">Uparājā tatoyeva, sadāra bala vāhano;</gatha1>
<gathalast line="20">Rakkhihuṃ sakamattānaṃ, rohaṇā’bhimukho agā.</gathalast>
<hangnum line="21" number="7"></hangnum>
<gatha1 line="22">Yaṭṭhālaya vihārasmiṃ, mahesī tassa gabbhinī;</gatha1>
<gathalast line="23">Puttaṃ janesi so tassa, bhātu nāma makārayi.</gathalast>
<hangnum line="24" number="8"></hangnum>
<gatha1 line="25">Tato <pageBreak edition="M" number="0.0124" />gantvā rohaṇaṃ so,</gatha1>
<gatha2 line="26">Issaro rohaṇe’khilo;</gatha2>
<gatha3 line="27">Mahā bhāgo mahā gāme,</gatha3>
<gathalast line="28">Rajjaṃ kāresi khattiyo.</gathalast>
<hangnum line="29" number="9"></hangnum>
<gatha1 line="30">Kāresi so nāgamahā-vihāraṃ sakanāmakaṃ;</gatha1>
<gathalast line="31">Uddhakandarakādī ca, pihāre kārayī bahū.</gathalast>
<hangnum line="32" number="10"></hangnum>
<gatha1 line="33">Yaṭṭhālaya katisso so, tassa putto tadaccaye;</gatha1>
<gathalast line="34">Hattheva rajjaṃ kāresi, tassa putto’bhayo tathā.</gathalast>
<hangnum line="35" number="11"></hangnum>
<gatha1 line="36">Goṭṭhābhayasuto kāka-vaṇṇatissoti vissuho;</gatha1>
<gathalast line="37">Tadaccaye tattha rajjaṃ, so akāresi khattiyo.</gathalast>
<hangnum line="38" number="12"></hangnum>
<gatha1 line="39">Vihāradevi nāmā’si, mahesī tassa rājino;</gatha1>
<gathalast line="40">Saddhassa saddhāsampannā, dhītā kalyāṇi rājino.</gathalast>
<hangnum line="41" number="13"></hangnum>
<gatha1 line="42">Kalyāṇiyaṃ narindo hi, tisso nāmāsi khattiyo;</gatha1>
<gathalast line="43">Devisaññogajanita-ko potassa kaniṭṭhako.</gathalast>
<hangnum line="44" number="14"></hangnum>
<gatha1 line="45">Bhīto tato palāyitvā, ayyauttiya nāmako;</gatha1>
<gathalast line="46">Aññattha vasi so deso, tena taṃ nāmako ahu.</gathalast>
<hangnum line="47" number="15"></hangnum>
<gatha1 line="48">Datvā rahassalekhaṃ so, bhikkhuvesadharaṃ naraṃ;</gatha1>
<gathalast line="49">Pāhesi deviyā gantvā, rājadvāre ṭhito tuso.</gathalast>
<hangnum line="50" number="16"></hangnum>
<gatha1 line="51">Rāja gehe arahatā, bhuñjamānena sabbadā;</gatha1>
<gathalast line="52">Aññāyamāno therena, rañño gharamupāgami.</gathalast>
<hangnum line="53" number="17"></hangnum>
<gatha1 line="54">Therena saddhiṃ bhuñjitvā, rañño saha viniggame;</gatha1>
<gathalast line="55">Pātesi bhūmiyaṃ lekhaṃ, pekkhamānāya deviyā.</gathalast>
<hangnum line="56" number="18"></hangnum>
<gatha1 line="57">Saddena tena rājānaṃ, nivattitvā vilokayaṃ;</gatha1>
<gathalast line="58">Ñatvāna lekhasandesaṃ, kuddho therassa dummati.</gathalast>
<hangnum line="59" number="19"></hangnum>
<gatha1 line="60">Theraṃ taṃ purisaṃ tañca, mārāpetvāna kodhasā;</gatha1>
<gathalast line="61">Samuddasmiṃ khipāpesi, kujjhitvā tena devatā.</gathalast>
<hangnum line="62" number="20"></hangnum>
<gatha1 line="63">Samuddeno’ttharā pesuṃ, taṃ desaṃ sotubhūpati;</gatha1>
<gathalast line="64">Attano dhītaraṃ yuddhaṃ, deviṃ nāma surupiniṃ.</gathalast>
<hangnum line="65" number="21"></hangnum>
<gatha1 line="66">Likhitvā rājadhītāti, sovaṇṇakkhaliyā lahuṃ;</gatha1>
<gathalast line="67">Nisīdāpiya tattheva, samuddasmiṃ vissajjayi.</gathalast>
<hangnum line="68" number="22"></hangnum>
<gatha1 line="69">Okkantaṃ <pageBreak edition="M" number="0.0125" />taṃ tato laṃke-kākavaṇṇo mahīpati;</gatha1>
<gathalast line="70">Abhisecayi tenā’si, vihāropapadavhayā.</gathalast>
<hangnum line="71" number="23"></hangnum>
<gatha1 line="72">Tissa mahāvihārañca, tathā cittalapabbataṃ;</gatha1>
<gathalast line="73">Gamitthavāliṃ kuṭāliṃ, vihāre evamādike.</gathalast>
<hangnum line="74" number="24"></hangnum>
<gatha1 line="75">Kāretvā supasannena, manasāratanattaye;</gatha1>
<gathalast line="76">Upaṭṭhahi tadā saṅghaṃ, paccayehi catūhi so.</gathalast>
<hangnum line="77" number="25"></hangnum>
<gatha1 line="78">Koṭipabbata nāmamhi, vihāre sīlavattimā;</gatha1>
<gathalast line="79">Tadā ahu sāmaṇero, nānāpuññakaro sadā.</gathalast>
<hangnum line="80" number="26"></hangnum>
<gatha1 line="81">Sukhenārohaṇatthāya, akāsa cetiyaṅgaṇe;</gatha1>
<gathalast line="82">Ṭhapesi tīṇi pāsāṇe, pāsāṇa phalakāni so.</gathalast>
<hangnum line="83" number="27"></hangnum>
<gatha1 line="84">Adā pānīya dānañca, vattaṃ saṅghassa cā’kari;</gatha1>
<gathalast line="85">Sadā kilantakāyassa, tassā’bodho mahā ahu.</gathalast>
<hangnum line="86" number="28"></hangnum>
<gatha1 line="87">Sivikāya kamānetvā, bhikkhavo katavedino;</gatha1>
<gathalast line="88">Silāpassaya pariveṇe, tissārāme upaṭṭhahuṃ.</gathalast>
<hangnum line="89" number="29"></hangnum>
<gatha1 line="90">Sadā vihāradevīsā, rājagehe susaṅkhate;</gatha1>
<gathalast line="91">Purebhattaṃ mahādānaṃ, datvā saṅghassa saññatā.</gathalast>
<hangnum line="92" number="30"></hangnum>
<gatha1 line="93">Pacchābhattaṃ gandhamālaṃ, bhesajjavasanāni ca;</gatha1>
<gathalast line="94">Gāhayitvā gatā’rāmaṃ, sakkaroti yathārahaṃ.</gathalast>
<hangnum line="95" number="31"></hangnum>
<gatha1 line="96">Tadā tatheva katvā sā, saṅghattherassa santike;</gatha1>
<gathalast line="97">Nisīdi dhammaṃ desento, thero taṃ idha mabravi.</gathalast>
<hangnum line="98" number="32"></hangnum>
<gatha1 line="99">‘‘Mahāsampatti tumhehi, laddhā’yaṃ puññakammunā;</gatha1>
<gathalast line="100">Appamādo’va kātabbo, puññakamme idānipi’’.</gathalast>
<hangnum line="101" number="33"></hangnum>
<gatha1 line="102">Evaṃ vutte tu sā āha, ‘‘kiṃ sampatti ayaṃ idha;</gatha1>
<gathalast line="103">Yesaṃ no dārakā natthi, vañjhāsampatti tena no’’.</gathalast>
<hangnum line="104" number="34"></hangnum>
<gatha1 line="105">Chaḷabhiñño mahāthero, puttalābhamavekkhiya;</gatha1>
<gathalast line="106">‘‘Gilānaṃ sāmaṇeraṃ taṃ, passadevī’’ti abravi.</gathalast>
<hangnum line="107" number="35"></hangnum>
<gatha1 line="108">Sā gantvā’sanna maraṇaṃ, sāmaṇeramavoca taṃ;</gatha1>
<gathalast line="109">‘‘Patthehi mama puttattaṃ, sampattī mahatī hi no’’.</gathalast>
<hangnum line="110" number="36"></hangnum>
<gatha1 line="111">Na <pageBreak edition="M" number="0.0126" />icchatīti ñatvāna, tadatthaṃ mahatiṃ subhaṃ;</gatha1>
<gathalast line="112">Pupphapūjaṃ kārayitvā, puna yāci sumedhasā.</gathalast>
<hangnum line="113" number="37"></hangnum>
<gatha1 line="114">Evampa’nicchamānassa, atthāyu’pāyakovidā;</gatha1>
<gathalast line="115">Nānā bhesajja vatthāni, saṅghe datvā’tha yācitaṃ.</gathalast>
<hangnum line="116" number="38"></hangnum>
<gatha1 line="117">Patthesi so rājakulaṃ, sā taṃ ṭhānaṃ anekadhā;</gatha1>
<gathalast line="118">Alaṅkaritvā vanditvā, yānamāruyha pakkami.</gathalast>
<hangnum line="119" number="39"></hangnum>
<gatha1 line="120">Tato cuto sāmaṇero, gacchamānāya deviyā;</gatha1>
<gathalast line="121">Tassā kucchimhi nibbatti, taṃ jāniya nivattisā.</gathalast>
<hangnum line="122" number="40"></hangnum>
<gatha1 line="123">Rañño taṃ sāsanaṃ datvā, raññā saha punā’gamā;</gatha1>
<gathalast line="124">Sarīrakiccaṃ kāretvā, sāmaṇerassu’bhopite.</gathalast>
<hangnum line="125" number="41"></hangnum>
<gatha1 line="126">Tasmiṃyeva pariveṇe, vasantā santamānasā;</gatha1>
<gathalast line="127">Mahādānaṃ pavattesuṃ, bhikkhusaṅghassa sabbadā.</gathalast>
<hangnum line="128" number="42"></hangnum>
<gatha1 line="129">Tasse’vaṃ dohaḷo āhi, mahā puññāya mātuyā;</gatha1>
<gathalast line="130">‘‘Usabhamattaṃ madhugaṇḍaṃ, katvā ussīsake sayaṃ.</gathalast>
<hangnum line="131" number="43"></hangnum>
<gatha1 line="132">Vāmetarena passena, nipannāsayane subhe;</gatha1>
<gathalast line="133">Dvādasannaṃ sahassānaṃ, bhikkhūnaṃ dinnasesakaṃ.</gathalast>
<hangnum line="134" number="44"></hangnum>
<gatha1 line="135">Madhuṃ bhuñjitukāmā’si, atha eḷāra rājino;</gatha1>
<gathalast line="136">Yodhāna maggayodhassa, sīsacchinnāsidevanaṃ.</gathalast>
<hangnum line="137" number="45"></hangnum>
<gatha1 line="138">Tasseva sīse ṭhatvāna, pātuñceva akāmayi;</gatha1>
<gathalast line="139">Anurādha purasseva, uppalakkhettato pana.</gathalast>
<hangnum line="140" number="46"></hangnum>
<gatha1 line="141">Ānītuppalamālañca, amilā taṃ pilandhituṃ;</gatha1>
<gathalast line="142">Taṃ devī rājino āha, nemitte pucchi bhūpati.</gathalast>
<hangnum line="143" number="47"></hangnum>
<gatha1 line="144">Taṃ sutvā āhu nemittā, ‘‘deviputto nighātiya;</gatha1>
<gathalast line="145">Damiḷe katve’karajjaṃ, sāsanaṃ jotayissati’’.</gathalast>
<hangnum line="146" number="48"></hangnum>
<gatha1 line="147">Edisaṃ madhugaṇḍaṃ so, dasseti tassa īdisiṃ;</gatha1>
<gathalast line="148">Sampattiṃ deti rājā’’ti, ghosāpesi mahīpati.</gathalast>
<hangnum line="149" number="49"></hangnum>
<gatha1 line="150">Goṭṭhasamuddavelante, madhupuṇṇaṃ nikujjitaṃ;</gatha1>
<gathalast line="151">Nāvaṃ ñatvāna ācikkhi, rañño janapade naro.</gathalast>
<hangnum line="152" number="50"></hangnum>
<gatha1 line="153">Rājā <pageBreak edition="M" number="0.0127" />deviṃ tahiṃ netvā, maṇḍapamhi susaṅkhate;</gatha1>
<gathalast line="154">Yathicchithaṃ tāya madhuṃ, paribhogamakārayi.</gathalast>
<hangnum line="155" number="51"></hangnum>
<gatha1 line="156">Itare dohaḷe tassā, sampādetuṃ mahīpati;</gatha1>
<gathalast line="157">Veḷusumana nāmaṃ taṃ, yodhaṃ tattha niyojayi.</gathalast>
<hangnum line="158" number="52"></hangnum>
<gatha1 line="159">So’nurādhapuraṃ gantvā, rañño maṅgalavājino;</gatha1>
<gathalast line="160">Gopakena akā mettiṃ, tassa kiccañca sabbadā.</gathalast>
<hangnum line="161" number="53"></hangnum>
<gatha1 line="162">Tassa vissattha taṃ ñatvā, pātova uppalāna’siṃ;</gatha1>
<gathalast line="163">Kadambanadiyā tīre, ṭhapetvāna asaṅkito.</gathalast>
<hangnum line="164" number="54"></hangnum>
<gatha1 line="165">Assaṃ netvā tamāruyha, gaṇhitvāna uppalāna’siṃ;</gatha1>
<gathalast line="166">Nivedayitvāna attānaṃ, assavegena pakkami.</gathalast>
<hangnum line="167" number="55"></hangnum>
<gatha1 line="168">Sutvā rājā gahetuṃ taṃ, mahā yodhānapesayi;</gatha1>
<gathalast line="169">Dutiyaṃ sammathaṃ assaṃ, āruyha sonudhāpitaṃ.</gathalast>
<hangnum line="170" number="56"></hangnum>
<gatha1 line="171">So gumbanissito assa-piṭṭheyeva nisīdiya;</gatha1>
<gathalast line="172">Entassa piṭṭhito tassa, ubbayhā’siṃ pasārayi.</gathalast>
<hangnum line="173" number="57"></hangnum>
<gatha1 line="174">Assavegenayantassa, sīsaṃ chijja ubhohaye;</gatha1>
<gathalast line="175">Sīsañcā’dāya sāyaṃ so, mahāgāmamupāgami.</gathalast>
<hangnum line="176" number="58"></hangnum>
<gatha1 line="177">Dohaḷe te ca sā devī, paribhuñji yathāruci;</gatha1>
<gathalast line="178">Rājā yodhassa sakkāraṃ, kārāpesi yathārahaṃ.</gathalast>
<hangnum line="179" number="59"></hangnum>
<gatha1 line="180">Sā devī samaye dhaññaṃ, janayī puttamuttamaṃ;</gatha1>
<gathalast line="181">Mahārājakule tasmiṃ, ānando ca mahā ahu.</gathalast>
<hangnum line="182" number="60"></hangnum>
<gatha1 line="183">Tassa puññānubhāvena, tadaheva upāgamuṃ;</gatha1>
<gathalast line="184">Nānāratanasampuṇṇā, sattanāvā tato tato.</gathalast>
<hangnum line="185" number="61"></hangnum>
<gatha1 line="186">Tasseva puññatejena, chaddantakulato karī;</gatha1>
<gathalast line="187">Hatthicchāpaṃ āharitvā, ṭhapetvā idha pakkami.</gathalast>
<hangnum line="188" number="62"></hangnum>
<gatha1 line="189">Taṃ titthasaratīramhi, disvā gumbantare ṭhitaṃ;</gatha1>
<gathalast line="190">Kaṇḍulavho bālisiko, rañño ācikkhi tāvade.</gathalast>
<hangnum line="191" number="63"></hangnum>
<gatha1 line="192">Pesetvā’cariye rājā, tamāṇāpiya posayi;</gatha1>
<gathalast line="193">Kaṇḍulo iti ñāyittha, diṭṭhattā kaṇḍulena so.</gathalast>
<hangnum line="194" number="64"></hangnum>
<gatha1 line="195">‘‘Suvaṇṇabhājanādīnaṃ <pageBreak edition="M" number="0.0128" />, puṇṇā nāvā idhāgatā’’;</gatha1>
<gathalast line="196">Iti rañño nivedasuṃ, rājā tānā’harāpayi.</gathalast>
<hangnum line="197" number="65"></hangnum>
<gatha1 line="198">Puttassa nāmakaraṇe, maṅgalamhi mahīpati;</gatha1>
<gathalast line="199">Dvādasa sahassasaṅkhaṃ, bhikkhusaṅghaṃ nimantiya.</gathalast>
<hangnum line="200" number="66"></hangnum>
<gatha1 line="201">Evaṃ cintesi ‘‘yadime, putto laṃkātale’khile;</gatha1>
<gathalast line="202">Rajjaṃ gahetvā sambuddha-sāsanaṃ jotayissati.</gathalast>
<hangnum line="203" number="67"></hangnum>
<gatha1 line="204">Aṭṭhuttarasahassañca, bhikkhavo pavisantu ca;</gatha1>
<gathalast line="205">Sabbe te uddhapattañca, cīvaraṃ pārapantu ca.</gathalast>
<hangnum line="206" number="68"></hangnum>
<gatha1 line="207">Paṭhamaṃ dakkhiṇaṃ pādaṃ, ummāranto ṭhapentu ca;</gatha1>
<gathalast line="208">Ekacchattayutaṃ dhamma-karaṇaṃ nīharantu ca.</gathalast>
<hangnum line="209" number="69"></hangnum>
<gatha1 line="210">Gotamo nāma thero ca, patiggaṇhātu puttakaṃ;</gatha1>
<gathalast line="211">So ca saraṇasikkhā yo, detu’’ sabbaṃ tathā ahu.</gathalast>
<hangnum line="212" number="70"></hangnum>
<gatha1 line="213">Sabbaṃ nimittaṃ disvāna, tuṭṭhacitto mahīpati;</gatha1>
<gathalast line="214">Datvā saṅghassa pāyāsaṃ, nāmaṃ puttassa kārayi.</gathalast>
<hangnum line="215" number="71"></hangnum>
<gatha1 line="216">Mahāgāme nāyakattaṃ, pitunāmañca ekato;</gatha1>
<gathalast line="217">Ubho katvāna ekajjhaṃ, gāmaṇiabhayo iti.</gathalast>
<hangnum line="218" number="72"></hangnum>
<gatha1 line="219">Mahāgāmaṃ pavisitvā, navame divase tato;</gatha1>
<gathalast line="220">Saṅgamaṃ deviyā kāsi, tena gabbhamagaṇhi sā.</gathalast>
<hangnum line="221" number="73"></hangnum>
<gatha1 line="222">Kāle jātaṃ sutaṃ rājā, tissanāmaṃ akārayi;</gatha1>
<gathalast line="223">Mahatā parihārena, ubhato vaḍḍhiṃsu dārakā.</gathalast>
<hangnum line="224" number="74"></hangnum>
<gatha1 line="225">Sitthappavesamaṅgala-kāle dvinnampi sādaro;</gatha1>
<gathalast line="226">Bhikkhusatānaṃ pañcanaṃ, dāpayitvāna pāyasaṃ.</gathalast>
<hangnum line="227" number="75"></hangnum>
<gatha1 line="228">Tehi upaḍḍhe bhuttamhi, gahetvā thokathokakaṃ;</gatha1>
<gathalast line="229">Sovaṇṇasarakene’saṃ, deviyā saha bhūpati.</gathalast>
<hangnum line="230" number="76"></hangnum>
<gatha1 line="231">‘‘Sambuddhasāsanaṃ tumhe, yadi chaḍḍetha puttakā;</gatha1>
<gathalast line="232">Mā jīratu kucchigataṃ, idaṃ vo’’ti apāpayi.</gathalast>
<hangnum line="233" number="77"></hangnum>
<gatha1 line="234">Viññāya bhāsitatthaṃ te, ubho rājakumārakā;</gatha1>
<gathalast line="235">Pāyāsaṃ taṃ abhuñjiṃsu, tuṭṭhacittā’mataṃ viya.</gathalast>
<hangnum line="236" number="78"></hangnum>
<gatha1 line="237">Dasa dvādasavassesu, tesu vīmaṃsanatthiko;</gatha1>
<gathalast line="238">Tatheva bhikkhū bhojetvā, tesaṃ ucchiṭṭhamodanaṃ.</gathalast>
<hangnum line="239" number="79"></hangnum>
<gatha1 line="240">Gāhayitvā <pageBreak edition="M" number="0.0129" />taṭṭakena, ṭhapāpetvā tadantike;</gatha1>
<gathalast line="241">Tibhāgaṃ kārayitvāna, idha māha mahīpati.</gathalast>
<hangnum line="242" number="80"></hangnum>
<gatha1 line="243">‘‘Kuladevatānaṃ no tātā, bhikkhūnaṃ vimukhā mayaṃ;</gatha1>
<gathalast line="244">Na hessāmā’’ti cintetvā, bhāgaṃ bhuñjathi’manti ca.</gathalast>
<hangnum line="245" number="81"></hangnum>
<gatha1 line="246">‘‘Dve bhātaro mayaṃ niccaṃ, aññamaññamadūbhakā;</gatha1>
<gathalast line="247">Bhavissāmā’’ti cintetvā, bhāgaṃ bhuñjithi’manti ca.</gathalast>
<hangnum line="248" number="82"></hangnum>
<gatha1 line="249">Amataṃ viya bhuñjiṃsu, te dve bhāge ubhopi ca;</gatha1>
<gathalast line="250">‘‘Na yujjhissāma damiḷehi’’, iti bhuñjathi’maṃ iti.</gathalast>
<hangnum line="251" number="83"></hangnum>
<gatha1 line="252">Evaṃ vuttetu tisso so, pāṇinā khipi bhojanaṃ;</gatha1>
<gathalast line="253">Gāmaṇibhattapiṇḍaṃ tu, khipitvā sayanaṃ gato.</gathalast>
<hangnum line="254" number="84"></hangnum>
<gatha1 line="255">Saṃkucitvā hatthapādaṃ, nipajji sayena sayaṃ;</gatha1>
<gathalast line="256">Devī gantvā tosayantī, gāmaṇiṃ etadabravi.</gathalast>
<hangnum line="257" number="85"></hangnum>
<gatha1 line="258">Pasāritaṅgo sayane, kiṃ nasesi sukhaṃ suta;</gatha1>
<gathalast line="259">‘‘Gaṅgāpāramhi damīḷā, ito goṭṭhamahodadhi.</gathalast>
<hangnum line="260" number="86"></hangnum>
<gatha1 line="261">Kathaṃ pasāritaṅgo’haṃ, nipajjāmī’ti so bravi;</gatha1>
<gathalast line="262">Sutvāna tassādhippāyaṃ, tuṇhī āsi mahīpati.</gathalast>
<hangnum line="263" number="87"></hangnum>
<gatha1 line="264">So kamenā’bhivaḍḍhanto, ahu soḷasavassiko;</gatha1>
<gathalast line="265">Puññavā yasavā dhīmā, tejo balaparakkamo.</gathalast>
<hangnum line="266" number="88"></hangnum>
<gatha1 line="267">Calācalāyaṃ gatiyañhi pāṇino,</gatha1>
<gatha2 line="268">Upenti puññena yathāruciṃ gatiṃ;</gatha2>
<gatha3 line="269">Itīti mantetvā satataṃ mahādaro,</gatha3>
<gathalast line="270">Bhaveyya puññapacayamhi buddhimāti.</gathalast>
<centered line="271">Sujanappasādasaṃvegatthāya kate mahāvaṃse</centered>
<centered line="272">Gāmaṇikumārasūti nāma</centered>
<centered line="273">Bāvīsatimo paricchedo.</centered>
</body>
</document>