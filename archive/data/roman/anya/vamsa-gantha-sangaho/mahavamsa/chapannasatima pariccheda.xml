<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf55.xml</normativeSource>
<archivePath>roman/anya/vamsa-gantha-sangaho/mahavamsa/chapannasatima pariccheda.xml</archivePath>
<title>Chapaññāsatima pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Chapaññāsatima pariccheda</chapter>
<subhead line="2">Anurādhapurābhigamano</subhead>
<hangnum line="3" number="1"></hangnum>
<gatha1 line="4">Yuvarājapade <pageBreak edition="M" number="0.0355" />tassa, ṭhitassā’tha nayaññuno;</gatha1>
<gathalast line="5">Ahū vijayabāhūti, nāmaṃ sabbattha pākaṭaṃ.</gathalast>
<hangnum line="6" number="2"></hangnum>
<gatha1 line="7">Mahāññaṇo nijāṇāya, tattha bheriṃ carāviya;</gatha1>
<gathalast line="8">Ṭhapento sacive’neke, patirūpe padantare.</gathalast>
<hangnum line="9" number="3"></hangnum>
<gatha1 line="10">Coḷānaṃ maddanatthāya, rājaraṭṭhādhivāsinaṃ;</gatha1>
<gathalast line="11">Caturo caturopāye, yo jayaṃ tattha so vasī.</gathalast>
<hangnum line="12" number="4"></hangnum>
<gatha1 line="13">Coḷarājā suṇitvā taṃ, puḷatthinagare ṭhitaṃ;</gatha1>
<gathalast line="14">Senāpatima pesesi, datvāna balavāhanaṃ.</gathalast>
<hangnum line="15" number="5"></hangnum>
<gatha1 line="16">Senindaṃ kājaraggāma-samīpaṃ samupāgataṃ;</gatha1>
<gathalast line="17">Duppasayhaṃ viditvāna, giriduggamagā tato.</gathalast>
<hangnum line="18" number="6"></hangnum>
<gatha1 line="19">Senindo kājaraggāmaṃ, vilumpitvāna vegasā;</gatha1>
<gathalast line="20">Tattha vatthumasakkonto, sadesaṃ puna rāgami.</gathalast>
<hangnum line="21" number="7"></hangnum>
<gatha1 line="22">Tato mahādipādo’pi, āgamma malayā lahuṃ;</gatha1>
<gathalast line="23">Mahatā balakāyena, sippatthalakamāvasi.</gathalast>
<hangnum line="24" number="8"></hangnum>
<gatha1 line="25">Rājā rāmaññavisaye, rājino santikaṃ jane;</gatha1>
<gathalast line="26">Pesesi bahukesāraṃ, dhanajātañca’nappakaṃ.</gathalast>
<hangnum line="27" number="9"></hangnum>
<gatha1 line="28">Vicittavatthakappūra-candanādīhi vatthūhi;</gatha1>
<gathalast line="29">Paripuṇṇā ca nāvāyo, nekātitthe samosaṭā.</gathalast>
<hangnum line="30" number="10"></hangnum>
<gatha1 line="31">Dhanajā tehi nekehi, karonto bhaṭasaṅgahaṃ;</gatha1>
<gathalast line="32">Tato tambalagāmamhi, nivasittha mahabbalo.</gathalast>
<hangnum line="33" number="11"></hangnum>
<gatha1 line="34">Aññamaññaviruddhattā, rājāraṭṭhādhivāsino;</gatha1>
<gathalast line="35">Upaggamma janā sabbe, karaṃ no denti sabbaso.</gathalast>
<hangnum line="36" number="12"></hangnum>
<gatha1 line="37">Vipakkhācoḷarājassa, bhindantā’ṇaṃ maduddhatā;</gatha1>
<gathalast line="38">Āyuttake vihiṃsento, yathākāmaṃ caranti ca.</gathalast>
<hangnum line="39" number="13"></hangnum>
<gatha1 line="40">Taṃ <pageBreak edition="M" number="0.0356" />sutvā coḷabhūpālo, sampakopavasīkato;</gatha1>
<gathalast line="41">Senaṃ mahantiṃ datvāna, pesesi sacivaṃ nijaṃ.</gathalast>
<hangnum line="42" number="14"></hangnum>
<gatha1 line="43">Mahātitthe’vahiṇṇo so, tattha tattha bahūjane;</gatha1>
<gathalast line="44">Ghātento savase katvā, rājāraṭṭhādhivāsino.</gathalast>
<hangnum line="45" number="15"></hangnum>
<gatha1 line="46">Anukkamena gantvāna, kharāṇo rohaṇaṃ tadā;</gatha1>
<gathalast line="47">Ajjhotthari saseno sa, bhinno velovasāgaro.</gathalast>
<hangnum line="48" number="16"></hangnum>
<gatha1 line="49">Rañño paccatthikā hutvā, ravidevacalavhayā;</gatha1>
<gathalast line="50">Ubho damiḷaseninda-vasaṃ yātā mahabbalā.</gathalast>
<hangnum line="51" number="17"></hangnum>
<gatha1 line="52">Mahāpakkhabalopete, te passiya camūpati;</gatha1>
<gathalast line="53">Rohaṇaṃ sakalaṃ khippaṃ, maññittha sakahatthagaṃ.</gathalast>
<hangnum line="54" number="18"></hangnum>
<gatha1 line="55">Ekādasamhi so vasse, rājā coḷābhibhūtiyā;</gatha1>
<gathalast line="56">Paluṭṭhapabbate duggaṃ, pavidhāya tahiṃ vasī.</gathalast>
<hangnum line="57" number="19"></hangnum>
<gatha1 line="58">Coḷasenā tadāselaṃ, samantā samparikkhipi;</gatha1>
<gathalast line="59">Tattho’bhayesaṃ senāna-mahū bhiṃsanakaṃ raṇaṃ.</gathalast>
<hangnum line="60" number="20"></hangnum>
<gatha1 line="61">Rañño bhaṭā vināsetvā, sabbaṃ taṃ damiḷaṃ balaṃ;</gatha1>
<gathalast line="62">Palāyantaṃ mahācoḷa-sāmantañcānubandhiya.</gathalast>
<hangnum line="63" number="21"></hangnum>
<gatha1 line="64">Gahetvāna siraṃ tassa, gāmasmiṃ tambaviṭṭhike</gatha1>
<gathalast line="65">Saddhiṃ vāhanayānehi, sārabhūtadhanehi ca.</gathalast>
<hangnum line="66" number="22"></hangnum>
<gatha1 line="67">Tahiṃ taṃ sakalaṃ bhaṇḍaṃ, netvā rañño padassiya;</gatha1>
<gathalast line="68">Puḷatthinagaraṃ gantuṃ, kālo iti samabravuṃ.</gathalast>
<hangnum line="69" number="23"></hangnum>
<gatha1 line="70">Mahīpālopi taṃ sutvā, sacivānaṃ vaco tadā;</gatha1>
<gathalast line="71">Mahatā balakāyena, pulatthinagaraṃ gato.</gathalast>
<hangnum line="72" number="24"></hangnum>
<gatha1 line="73">Pavattimetaṃ sakalaṃ, sutvā coḷanarissaro;</gatha1>
<gathalast line="74">Tibbakopavasaṃyāto, bhūpālagahaṇatthiko.</gathalast>
<hangnum line="75" number="25"></hangnum>
<gatha1 line="76">Sāmaṃ khippaṃ samāgamma, vīro sāgarapaṭṭanaṃ;</gatha1>
<gathalast line="77">Bhiyyopi mahatiṃ senaṃ, laṃkādīpamapesayī.</gathalast>
<hangnum line="78" number="26"></hangnum>
<gatha1 line="79">Taṃ vijāniya bhūmindo, senindaṃ pesayī sakaṃ;</gatha1>
<gathalast line="80">Balaṃ mahantaṃ datvāna, coḷasenāya yujjhituṃ.</gathalast>
<hangnum line="81" number="27"></hangnum>
<gatha1 line="82">Gacchamāno camūnātho, so’nurādhapurantike;</gatha1>
<gathalast line="83">Saddhiṃ damiḷasenāya, vattesi tumulaṃ raṇaṃ.</gathalast>
<hangnum line="84" number="28"></hangnum>
<gatha1 line="85">Patiṃsu <pageBreak edition="M" number="0.0357" />tasmiṃ saṅgāme, bhūpālassa narā bahū;</gatha1>
<gathalast line="86">Bhiyyopi damiḷāyattā, jātā taṃ raṭṭhavāsino.</gathalast>
<hangnum line="87" number="29"></hangnum>
<gatha1 line="88">Vihāya dharaṇīpālo, pulatthinagaraṃ tadā;</gatha1>
<gathalast line="89">Villikābāṇakaṃ raṭṭhaṃ, sampāpuṇiya vegasā.</gathalast>
<hangnum line="90" number="30"></hangnum>
<gatha1 line="91">Nihaccāmaccayugalaṃ, taṃ raṭṭhādhiṭṭhitaṃ tadā;</gatha1>
<gathalast line="92">Tahiṃ vāsamakappesi, sabhaṭe sannipātayaṃ.</gathalast>
<hangnum line="93" number="31"></hangnum>
<gatha1 line="94">Attānamanubandhantaṃ, sutvā coḷacamūpatiṃ;</gatha1>
<gathalast line="95">Gantvā vātagiriṃ nāma, samayaññū siluccayaṃ.</gathalast>
<hangnum line="96" number="32"></hangnum>
<gatha1 line="97">Upaccakāya selassa, tattha duggaṃ nivesiya;</gatha1>
<gathalast line="98">Raṇaṃ karonto temāsaṃ, damiḷe paṭibāhayi.</gathalast>
<hangnum line="99" number="33"></hangnum>
<gatha1 line="100">Kesadhātukanāthassa, māritassa purāraṇe;</gatha1>
<gathalast line="101">Bhātā kaṇiṭṭho sampatta, mahāpakkhabalo tadā.</gathalast>
<hangnum line="102" number="34"></hangnum>
<gatha1 line="103">Māraṇaṃ sakabhātussa, saranto ruṭṭhamānaso;</gatha1>
<gathalast line="104">Sakalaṃ parivattesi, guttahālakamaṇḍalaṃ.</gathalast>
<hangnum line="105" number="35"></hangnum>
<gatha1 line="106">Atho laṃkissaro tattha, khippaṃ gantvā mahabbalo;</gatha1>
<gathalast line="107">Ṭhāne maccutthale nāma, khandhāvāraṃ nibandhiya.</gathalast>
<hangnum line="108" number="36"></hangnum>
<gatha1 line="109">Khadiraṅgaṇiduggamhā, palāpetvāna taṃ raṇe;</gatha1>
<gathalast line="110">Ṭhānā kubulagallā ca, yujjhanto taṃ palāpayi.</gathalast>
<hangnum line="111" number="37"></hangnum>
<gatha1 line="112">Vihāya puttadārādi-sabbaṃ nekadhanaṃ balaṃ;</gatha1>
<gathalast line="113">Palāyamāno so raṭṭhaṃ, coḷāyatta magālahuṃ.</gathalast>
<hangnum line="114" number="38"></hangnum>
<gatha1 line="115">Tadā narissaro tata, tassa sabbaṃ samādiya;</gatha1>
<gathalast line="116">Gantvā tambalagāmamhi, navaṃ duggaṃ nivesiya.</gathalast>
<hangnum line="117" number="39"></hangnum>
<gatha1 line="118">Anukkamena gantvāna, mahānāgahulavhaye;</gatha1>
<gathalast line="119">Purevasī susajjento, balaṃ coḷehi yujjhituṃ.</gathalast>
<hangnum line="120" number="40"></hangnum>
<gatha1 line="121">Tato rājā samavhāya, sacīve dve mahabbale;</gatha1>
<gathalast line="122">Pesesi dikkhiṇaṃ passaṃ, vasaṃ netuṃ tahiṃ jane.</gathalast>
<hangnum line="123" number="41"></hangnum>
<gatha1 line="124">Sampesesi mahāmacca-yugalaṃ kakkhalaṃ vibhū;</gatha1>
<gathalast line="125">Coḷadappavināsāya, tato velā mahāpathe.</gathalast>
<hangnum line="126" number="42"></hangnum>
<gatha1 line="127">Pesitā dakkhiṇaṃ passaṃ, amaccā’me mahabbalā;</gatha1>
<gathalast line="128">Muhunnaruggamaduggaṃ, badaḷatthalameva ca.</gathalast>
<hangnum line="129" number="43"></hangnum>
<gatha1 line="130">Vāpīnagaraduggañca <pageBreak edition="M" number="0.0358" />, buddhagāmakameva ca;</gatha1>
<gathalast line="131">Tilagullaṃ mahāgallaṃ, maṇḍagallakameva ca.</gathalast>
<hangnum line="132" number="44"></hangnum>
<gatha1 line="133">Anurādhapurañcāti, gahetvāna kamena te;</gatha1>
<gathalast line="134">Vattentā savase raṭṭhaṃ, mahātitthamupāgatā.</gathalast>
<hangnum line="135" number="45"></hangnum>
<gatha1 line="136">Pesitā sacivādvetu, tato velā mahāpathe;</gatha1>
<gathalast line="137">Vilumpantā chagāmādi-khandhāvāre tahiṃ tahiṃ.</gathalast>
<hangnum line="138" number="46"></hangnum>
<gatha1 line="139">Pulatthinagarāsannaṃ, kamenā’gamma pesayuṃ;</gatha1>
<gathalast line="140">Dūte rājantikakhippa-māgantuṃ vaṭṭatītiha.</gathalast>
<hangnum line="141" number="47"></hangnum>
<gatha1 line="142">Disāsā dvīsu yānehi, sacivehi pavattitaṃ;</gatha1>
<gathalast line="143">Vikkamāti sayaṃ sutvā, kālaññū so mahīpahi.</gathalast>
<hangnum line="144" number="48"></hangnum>
<gatha1 line="145">Sīghaṃ sannayha senaṅgaṃ, samaggaṃ vidikovido;</gatha1>
<gathalast line="146">Ummūlanāyacoḷānaṃ, purātamhā’bhinikkhami.</gathalast>
<hangnum line="147" number="49"></hangnum>
<gatha1 line="148">Gacchaṃ gaṅgāya mahiya-ṅgaṇathūpantike vibhū;</gatha1>
<gathalast line="149">Senānivesaṃ kāretvā kañcikālaṃ tahiṃ vasī.</gathalast>
<hangnum line="150" number="50"></hangnum>
<gatha1 line="151">Kamenāgamma ṭhānaññū, puḷatthinagarantike;</gatha1>
<gathalast line="152">Bandhāpesi mahāvīro, khandhāvāraṃ thiraṃ varaṃ.</gathalast>
<hangnum line="153" number="51"></hangnum>
<gatha1 line="154">Tattha tattha ṭhitā sūrā, coḷā ye kakkhalā’khilā;</gatha1>
<gathalast line="155">Pulatthinagare yuddhaṃ, kātuṃ sannipatiṃsu te.</gathalast>
<hangnum line="156" number="52"></hangnum>
<gatha1 line="157">Nikkhamma nagarā gantvā, coḷā bahi mahāraṇaṃ;</gatha1>
<gathalast line="158">Katvā parājitā bhītā, pavissa nagaraṃ sakaṃ.</gathalast>
<hangnum line="159" number="53"></hangnum>
<gatha1 line="160">Guttā sesapuradvārā, gopuraṭṭālanissitā;</gatha1>
<gathalast line="161">Mahāhavaṃ bahussāhā, pavattesuṃ bhayāvahaṃ.</gathalast>
<hangnum line="162" number="54"></hangnum>
<gatha1 line="163">Diyaḍḍhamāsaṃ yujjhanti, nagaraṃ tamuparundhiya;</gatha1>
<gathalast line="164">Sādhetuṃ nevasā’sakkhi, bhūpālassa mahācamū.</gathalast>
<hangnum line="165" number="55"></hangnum>
<gatha1 line="166">Mahārañño mahāvīrā, mahāsūrā mahabbalā;</gatha1>
<gathalast line="167">Mahābhaṭā mahāmānā, ravidevacalādayo.</gathalast>
<hangnum line="168" number="56"></hangnum>
<gatha1 line="169">Ullaṅghitvāna pākāraṃ, pavissa sahasā puraṃ;</gatha1>
<gathalast line="170">Khaṇena damiḷe sabbe, mūlaghaccamaghātayuṃ.</gathalast>
<hangnum line="171" number="57"></hangnum>
<gatha1 line="172">Evaṃ laddhajayo rājā, tadā vijayabāhuso;</gatha1>
<gathalast line="173">Carāpesi nijāṇāya, bheriṃ bhūrimatipure.</gathalast>
<hangnum line="174" number="58"></hangnum>
<gatha1 line="175">Taṃ <pageBreak edition="M" number="0.0359" />sutvā sakasenāya, vināsaṃ coḷabhūpati;</gatha1>
<gathalast line="176">Sīhaḷā balavantoti, bhiyyo senaṃ na pāhiṇi.</gathalast>
<hangnum line="177" number="59"></hangnum>
<gatha1 line="178">Vīro asesanihatuddhaṭa coḷaseṭṭho;</gatha1>
<gatha2 line="179">Viññū susādhuṭṭhapitākhilarājaraṭṭho;</gatha2>
<gatha3 line="180">Iṭṭhannurādhapuraseṭṭhamatīva haṭṭho;</gatha3>
<gathalast line="181">Vassamhi pañcadasame gami rājaseṭṭho.</gathalast>
<centered line="182">Sujanappasādasaṃvegatthāya kate mahāvaṃse</centered>
<centered line="183">Anurādhapurābhigamano nāma</centered>
<centered line="184">Chappaññāsatimo paricchedo</centered>
</body>
</document>