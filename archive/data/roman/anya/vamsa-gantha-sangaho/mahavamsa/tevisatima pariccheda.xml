<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf22.xml</normativeSource>
<archivePath>roman/anya/vamsa-gantha-sangaho/mahavamsa/tevisatima pariccheda.xml</archivePath>
<titlePath>Tevīsatima pariccheda - Mahāvaṃsa - Vaṃsa-gantha-saṅgaho - Anya</titlePath>
</metadata>
<body>
<chapter line="1">Tevīsatima pariccheda</chapter>
<subhead line="2">Yodhalābho</subhead>
<hangnum line="3" number="1"></hangnum>
<gatha1 line="4"> Balalakkhaṇarūpeti <pageBreak edition="M" number="0.0130" />,</gatha1>
<gatha2 line="5">Tejojavaguṇehi ca;</gatha2>
<gatha3 line="6">Aggo hutvā mahākāyo,</gatha3>
<gathalast line="7">So ca kaṇḍūlavāraṇo.</gathalast>
<hangnum line="8" number="2"></hangnum>
<gatha1 line="9"> Nandīmitto suranimilo, mahāsoṇo goṭṭhayimbaro;</gatha1>
<gathalast line="10">Theraputtābhayo bharaṇo, veḷusumano tatheva ca.</gathalast>
<hangnum line="11" number="3"></hangnum>
<gatha1 line="12"> Khañjadevo phussadevo, labhiyya vasabhopi ca;</gatha1>
<gathalast line="13">Ete dasa mahāyodhā, tassā’hesuṃ mahabbalā.</gathalast>
<hangnum line="14" number="4"></hangnum>
<gatha1 line="15"> Ahu eḷārarājassa, mitto nāma camūpati;</gatha1>
<gathalast line="16">Tassa kammantagāmamhi, pācīnakhaṇḍarājiyā.</gathalast>
<hangnum line="17" number="5"></hangnum>
<gatha1 line="18"> Cittapabbatasāmantā, ahu bhaginiyā suto;</gatha1>
<gathalast line="19">Kosohitavatthaguyho, mātulasseva nāmato.</gathalast>
<hangnum line="20" number="6"></hangnum>
<gatha1 line="21"> Dūrampi parisappantaṃ, daharaṃ taṃ kumārakaṃ;</gatha1>
<gathalast line="22">Ābajjha nandiyā kaṭyaṃ, nisadamhi abandhisu.</gathalast>
<hangnum line="23" number="7"></hangnum>
<gatha1 line="24"> Nisadaṃ kaḍḍhato tassa, bhūmiyaṃ parisappato;</gatha1>
<gathalast line="25">Ummārātikkame nandi, sā chajjati yato tato.</gathalast>
<hangnum line="26" number="8"></hangnum>
<gatha1 line="27"> Nandimittoti ñāyittha, dasanāgabalo ahu;</gatha1>
<gathalast line="28">Vuddho nagaramāgamma, so upaṭṭhāsi mātulaṃ.</gathalast>
<hangnum line="29" number="9"></hangnum>
<gatha1 line="30"> Thūpādīsu asakkāraṃ, karonto damiḷe tadā;</gatha1>
<gathalast line="31">Ūruṃ akkammapādena, hatthena itaraṃ tuso.</gathalast>
<hangnum line="32" number="10"></hangnum>
<gatha1 line="33"> Gahetvā sampadāletvā, bahikkhapatiṃ thāmavā;</gatha1>
<gathalast line="34">Devā antaradhāpenti, tena khittaṃ kaḷevaraṃ.</gathalast>
<hangnum line="35" number="11"></hangnum>
<gatha1 line="36"> Damiḷānaṃ khayaṃ disvā, rañño ārocayiṃ sutaṃ;</gatha1>
<gathalast line="37">‘‘Sahoṭṭaṃ gaṇhathetaṃ’’ti, vuttaṃ kātuṃ na sakkhisuṃ.</gathalast>
<hangnum line="38" number="12"></hangnum>
<gatha1 line="39"> Cintesi <pageBreak edition="M" number="0.0131" /> nandimitto so, ‘‘evampi karato mama;</gatha1>
<gathalast line="40">Janakkhayo kevalañhi, natthi sāsanajotanaṃ.</gathalast>
<hangnum line="41" number="13"></hangnum>
<gatha1 line="42"> Rohaṇe khattiyā santi, pasannaṃ ratanattaye;</gatha1>
<gathalast line="43">Tattha katvā rājasevaṃ, gaṇhitvā damiḷe’khile.</gathalast>
<hangnum line="44" number="14"></hangnum>
<gatha1 line="45"> Rajjaṃ datvā khattiyānaṃ, jotessaṃ buddhasāsanaṃ’’;</gatha1>
<gathalast line="46">Iti gantvā gāmaṇissa, taṃ kumārassa sāvayi.</gathalast>
<hangnum line="47" number="15"></hangnum>
<gatha1 line="48"> Mātuyā mantayitvā so, sakkāraṃ tassa kārayi;</gatha1>
<gathalast line="49">Sakkato nandimitto so, yodho vasi tadantike.</gathalast>
<hangnum line="50" number="16"></hangnum>
<gatha1 line="51"> Kākavaṇṇo tissarājā, vāretuṃ damiḷisadā;</gatha1>
<gathalast line="52">Mahāgaṅgāya titthesu, rakkhaṃ sabbesu kārayi.</gathalast>
<hangnum line="53" number="17"></hangnum>
<gatha1 line="54"> Ahu dīghābhayo nāma, rañño’ñña bhariyā suto;</gatha1>
<gathalast line="55">Kacchakatitthe gaṅgāya, tena rakkhamakārayi.</gathalast>
<hangnum line="56" number="18"></hangnum>
<gatha1 line="57"> So rakkhākaraṇatthāya, samantā yojanadvaye;</gatha1>
<gathalast line="58">Mahākulamhā ekekaṃ, puttaṃ āṇāpayi tahiṃ.</gathalast>
<hangnum line="59" number="19"></hangnum>
<gatha1 line="60"> Koṭṭhivāle janapade, gāme khaṇḍakaviṭṭhike;</gatha1>
<gathalast line="61">Sattaputto kulapati, saṅgho nāmā’si issaro.</gathalast>
<hangnum line="62" number="20"></hangnum>
<gatha1 line="63"> Tassāpi dhūtaṃ pāhesi, rājaputto sutatthiko;</gatha1>
<gathalast line="64">Sattamo nimilo nāma, dasahatthibalo suto.</gathalast>
<hangnum line="65" number="21"></hangnum>
<gatha1 line="66"> Tassa akammasīlattā, khīyantā chapi bhātaro;</gatha1>
<gathalast line="67">Rocayuṃ tassa gamanaṃ, na tu mātā pitā pana.</gathalast>
<hangnum line="68" number="22"></hangnum>
<gatha1 line="69"> Kujjhitvā sesabhātūnaṃ, pātoyeva tiyojanaṃ;</gatha1>
<gathalast line="70">Gantvā suraggameyeva, rājaputtaṃ apassiso.</gathalast>
<hangnum line="71" number="23"></hangnum>
<gatha1 line="72"> So taṃ vimaṃsanatthāya, dūre kicce niyojayi;</gatha1>
<gathalast line="73">Cetiya pabbatā sanne, dvāra maṇḍalagāmake.</gathalast>
<hangnum line="74" number="24"></hangnum>
<gatha1 line="75"> Brāhmaṇo kuṇḍalo nāma, vijja te me sahāyako;</gatha1>
<gathalast line="76">Samuddapāre bhaṇḍāni, tassa vijjanti santike.</gathalast>
<hangnum line="77" number="25"></hangnum>
<gatha1 line="78"> Gantvā taṃ tena dinnāni, bhaṇḍakāni idhā’hara;</gatha1>
<gathalast line="79">Iti vatvāna bhojetvā, lekhaṃ datvā vissajjayi.</gathalast>
<hangnum line="80" number="26"></hangnum>
<gatha1 line="81"> Tato nava yojanañhi, anurādhapuraṃ idaṃ;</gatha1>
<gathalast line="82">Pubbaṇheyeva gantvāna, so taṃ brāhmaṇa maddasa.</gathalast>
<hangnum line="83" number="27"></hangnum>
<gatha1 line="84"> ‘‘Nhatvā <pageBreak edition="M" number="0.0132" /> vāpiyaṃ tāta, ehī’’ti āha brāhmaṇo;</gatha1>
<gathalast line="85">Idhā’nāgata pubbattā, nhatvāna tissavāpiyaṃ.</gathalast>
<hangnum line="86" number="28"></hangnum>
<gatha1 line="87"> Mahābodhiñca pūjetvā, thūpārāme ca cetiyaṃ;</gatha1>
<gathalast line="88">Nagaraṃ pavisitvāna, passitvā sakalaṃ puraṃ.</gathalast>
<hangnum line="89" number="29"></hangnum>
<gatha1 line="90"> Āpaṇā gandhamādāya, uttara dvārato tato;</gatha1>
<gathalast line="91">Nikkhammuppala khettamhā, gahetvā uppalāni ca.</gathalast>
<hangnum line="92" number="30"></hangnum>
<gatha1 line="93"> Upāgami brāhmaṇaṃ taṃ, puṭṭho tenā’ha so gatiṃ;</gatha1>
<gathalast line="94">Sutvā so brāhmaṇo tassa, pubbāgamamidhāgamaṃ.</gathalast>
<hangnum line="95" number="31"></hangnum>
<gatha1 line="96"> Vimhito cintayī evaṃ, ‘‘purisā jānīyo ayaṃ;</gatha1>
<gathalast line="97">Sace jāneyya eḷāro, imaṃ hatthe karissati.</gathalast>
<hangnum line="98" number="32"></hangnum>
<gatha1 line="99"> Tasmā’yaṃ damiḷā’sanne, vāsetuṃ neva arahati;</gatha1>
<gathalast line="100">Rājaputtassa pituno, santike vāsamarahati’’.</gathalast>
<hangnum line="101" number="33"></hangnum>
<gatha1 line="102"> Eva mevaṃ likhitvāna, lekhaṃ tassa samappayi;</gatha1>
<gathalast line="103">Puṇṇavaḍḍhana vatthāni, paṇṇākāre bahūpi ca.</gathalast>
<hangnum line="104" number="34"></hangnum>
<gatha1 line="105"> Datvā taṃ bhojayitvā ca, pesesī sakhisantikaṃ;</gatha1>
<gathalast line="106">So vaḍḍhamānacchāyāyaṃ, gatvā rājasutanti kaṃ.</gathalast>
<hangnum line="107" number="35"></hangnum>
<gatha1 line="108"> Lekhañca paṇṇākāre ca, rājaputtassa appayi;</gatha1>
<gathalast line="109">Tuṭṭho āha ‘‘sahassena, pasādetha ima’’nti so.</gathalast>
<hangnum line="110" number="36"></hangnum>
<gatha1 line="111"> Issaṃ kariṃsu tassa’ññe, rājaputtassa sevakā;</gatha1>
<gathalast line="112">So taṃ dasasahassena, pasādāpesi dārakaṃ.</gathalast>
<hangnum line="113" number="37"></hangnum>
<gatha1 line="114"> Tassa kesaṃ likhāpetvā, gaṅgāyeva nahāpiya;</gatha1>
<gatha2 line="115">Puṇṇavaḍḍhana vatthayugaṃ, gandhamālañca sundaraṃ;</gatha2>
<gathalast line="116">Acchādetvā vilimpetvā, maṇḍayitvā surūpakaṃ.</gathalast>
<hangnum line="117" number="38"></hangnum>
<gatha1 line="118"> Sīsaṃ dukūlapaṭṭena, veṭhayitvā upānayuṃ;</gatha1>
<gathalast line="119">Attano parihārena, bhattaṃ tassa adāpayi.</gathalast>
<hangnum line="120" number="39"></hangnum>
<gatha1 line="121"> Attano dasasahassa-agghanasayanaṃ subhaṃ;</gatha1>
<gathalast line="122">Sayanatthaṃ adāpesi, tassa yodhassa khattiyo.</gathalast>
<hangnum line="123" number="40"></hangnum>
<gatha1 line="124"> So <pageBreak edition="M" number="0.0133" /> sabbaṃ ekato katvā, netvā mātāpitantikaṃ;</gatha1>
<gathalast line="125">Mātuyā dasasahassaṃ, sayanaṃ pituno adā.</gathalast>
<hangnum line="126" number="41"></hangnum>
<gatha1 line="127"> Taṃyeva rattiṃ āgantvā, rakkhaṭhāne addassayi;</gatha1>
<gathalast line="128">Pabhāte rājaputto taṃ, sutvā tuṭṭhamano ahu.</gathalast>
<hangnum line="129" number="42"></hangnum>
<gatha1 line="130"> Datvā paricchadaṃ tassa, parivārajanaṃ tathā;</gatha1>
<gathalast line="131">Datvā dasasahassānī, pesesi pitusantikaṃ.</gathalast>
<hangnum line="132" number="43"></hangnum>
<gatha1 line="133"> Yodho dasasahassāni, netvā mātāpitantikaṃ;</gatha1>
<gathalast line="134">Tesaṃ datvā kākavaṇṇa-tisso rājā mupāgami.</gathalast>
<hangnum line="135" number="44"></hangnum>
<gatha1 line="136"> So gāmaṇikumārassa, tamappesi mahīpati;</gatha1>
<gathalast line="137">Sakkato suranimilo, yodho vasi tadantike.</gathalast>
<hangnum line="138" number="45"></hangnum>
<gatha1 line="139"> Kuṭumbarikaṇṇikāyaṃ,</gatha1>
<gatha2 line="140">Hundarīvāpi gāmake;</gatha2>
<gatha3 line="141">Tisassa aṭṭhamo putto,</gatha3>
<gathalast line="142">Ahosi soṇa nāmako.</gathalast>
<hangnum line="143" number="46"></hangnum>
<gatha1 line="144"> Sattavassikakālepi, tālagacche aluñci so;</gatha1>
<gathalast line="145">Dasa vassikakālamhi, tāle luñcimahabbalo.</gathalast>
<hangnum line="146" number="47"></hangnum>
<gatha1 line="147"> Kāle na so mahāsoṇo,</gatha1>
<gatha2 line="148">Dasa hatthi balo ahu;</gatha2>
<gatha3 line="149">Rājā taṃ tādisaṃ sutvā,</gatha3>
<gathalast line="150">Gahetvā pitusantikā.</gathalast>
<hangnum line="151" number="48"></hangnum>
<gatha1 line="152"> Gāmaṇissa kumārassa, adāsi posanatthiko;</gatha1>
<gathalast line="153">Tena so laddhasakkāro, yodho vasi tadantike.</gathalast>
<hangnum line="154" number="49"></hangnum>
<gatha1 line="155"> Girināme janapade, gāme nicchelaviṭṭhike;</gatha1>
<gathalast line="156">Dasahatthibalo āsi, mahānāgassa atrajo.</gathalast>
<hangnum line="157" number="50"></hangnum>
<gatha1 line="158"> Lakuṇṭakasarīrattā, ahu goṭṭhaka nāmako;</gatha1>
<gathalast line="159">Karonti keḷiparihāsaṃ, tassa jeṭṭhā cha bhātaro.</gathalast>
<hangnum line="160" number="51"></hangnum>
<gatha1 line="161"> Te gantvā māsakhettatthaṃ, koṭṭayitvā mahāvanaṃ;</gatha1>
<gathalast line="162">Tassa bhāgaṃ ṭhapetvāna, gantvā tassa nivedayuṃ.</gathalast>
<hangnum line="163" number="52"></hangnum>
<gatha1 line="164"> So <pageBreak edition="M" number="0.0134" /> gantvā taṃ khaṇaṃyeva, rukkhe imbarasaññite;</gatha1>
<gathalast line="165">Luñcitvāna samaṃ katvā, bhūmiṃ gantvā nivedayi.</gathalast>
<hangnum line="166" number="53"></hangnum>
<gatha1 line="167"> Gantvāna bhātaro tassa, disvā kammanta mabbhutaṃ;</gatha1>
<gathalast line="168">Tassa kammaṃ kittayantā, āgacchiṃsu tadantikaṃ.</gathalast>
<hangnum line="169" number="54"></hangnum>
<gatha1 line="170"> Tadupādāya so āsi, goṭṭhayimbaranāmako;</gatha1>
<gathalast line="171">Tatheva rājā pāhesi, tambi gāmaṇisantikaṃ.</gathalast>
<hangnum line="172" number="55"></hangnum>
<gatha1 line="173"> Koṭipabbatasāmantā, kittigāmamhi issaro;</gatha1>
<gathalast line="174">Rohaṇo nāma gahapati, jātaṃ puttakamattano.</gathalast>
<hangnum line="175" number="56"></hangnum>
<gatha1 line="176"> Samāna nāmaṃ kāresi, goṭṭhakāhayarājino;</gatha1>
<gathalast line="177">Dārako so balī āsi, dasadvādasavassiko.</gathalast>
<hangnum line="178" number="57"></hangnum>
<gatha1 line="179"> Asakkuṇeyyapāsāṇe, uddhattuṃ catupañcahi;</gatha1>
<gathalast line="180">Kīḷamāno khipi tadā, so kīḷāguḷake viya.</gathalast>
<hangnum line="181" number="58"></hangnum>
<gatha1 line="182"> Tassa soḷasavassassa, pitā gadamakārayi;</gatha1>
<gathalast line="183">Aṭṭhatiṃsaṅgulavaṭṭaṃ, soḷasahatthadīghakaṃ.</gathalast>
<hangnum line="184" number="59"></hangnum>
<gatha1 line="185"> Kālānaṃ nāḷikerānaṃ,</gatha1>
<gatha2 line="186">Khandhe āhacca tāya so;</gatha2>
<gatha3 line="187">Te pātayitvā teneva,</gatha3>
<gathalast line="188">Yo dho so pākaṭo ahu.</gathalast>
<hangnum line="189" number="60"></hangnum>
<gatha1 line="190"> Tatheva rājā pāhesi, tampi gāmaṇisantike;</gatha1>
<gathalast line="191">Upaṭṭhāko mahāsumma-therassā’si pitā pana.</gathalast>
<hangnum line="192" number="61"></hangnum>
<gatha1 line="193"> So mahāsummatherassa, dhammaṃ sutvā kuṭumbiko;</gatha1>
<gathalast line="194">Sotāpattiphalaṃ patto, vihāre koḷapabbate.</gathalast>
<hangnum line="195" number="62"></hangnum>
<gatha1 line="196"> Sotu sañjātasaṃvego, ārocetvāna rājino;</gatha1>
<gathalast line="197">Datvā kuṭumbaṃ puttassa, pabbaji therasantike.</gathalast>
<hangnum line="198" number="63"></hangnum>
<gatha1 line="199"> Bhāvanaṃ anuyuñjitvā, arahattamapāpuṇi;</gatha1>
<gathalast line="200">Putto tena’ssa paññāyi, theraputtābhayo iti.</gathalast>
<hangnum line="201" number="64"></hangnum>
<gatha1 line="202"> Kappakandaragāmamhi, kumārassa suto ahu;</gatha1>
<gathalast line="203">Bharaṇo nāma so kāle, dasadvādasavassike.</gathalast>
<hangnum line="204" number="65"></hangnum>
<gatha1 line="205"> Dārakehi <pageBreak edition="M" number="0.0135" /> vanaṃ gantvā’-nubandhitvā sase bahū;</gatha1>
<gathalast line="206">Pādena paharitvāna, dvikhaṇḍaṃ bhūmiyaṃ khipi.</gathalast>
<hangnum line="207" number="66"></hangnum>
<gatha1 line="208"> Gāmikehi vanaṃ gantvā, soḷasavassiko pana;</gatha1>
<gathalast line="209">Tatheva pātesi lahuṃ, miga gokaṇṇasūkare.</gathalast>
<hangnum line="210" number="67"></hangnum>
<gatha1 line="211"> Bharaṇo so mahāyodho,</gatha1>
<gatha2 line="212">Teneva pākaṭo ahu;</gatha2>
<gatha3 line="213">Tatheva rājā vāsesi,</gatha3>
<gathalast line="214">Tampi gāmaṇisantike.</gathalast>
<hangnum line="215" number="68"></hangnum>
<gatha1 line="216"> Girigāme janapade, kuṭumbiyaṅgaṇagāmake;</gatha1>
<gathalast line="217">Kuṭumpivasabho nāma, ahosi tattha sammato.</gathalast>
<hangnum line="218" number="69"></hangnum>
<gatha1 line="219"> Veḷo janapado tassa, sumano giribhojako;</gatha1>
<gathalast line="220">Sahāyassa sute jāte, paṇṇākārapurassarā.</gathalast>
<hangnum line="221" number="70"></hangnum>
<gatha1 line="222"> Gantvā ubho sakaṃ nāmaṃ, dārakassa akārayuṃ;</gatha1>
<gathalast line="223">Taṃ vuddhaṃ attano gehe, vāsesi siribhojako.</gathalast>
<hangnum line="224" number="71"></hangnum>
<gatha1 line="225"> Tasse’ko sindhavo posaṃ, kañcinā rohituṃ adā;</gatha1>
<gathalast line="226">Disvā tu veḷusumanaṃ, ayaṃ arohako mama.</gathalast>
<hangnum line="227" number="72"></hangnum>
<gatha1 line="228"> Anurūpo’ti cintetvā,</gatha1>
<gatha2 line="229">Pahaṭṭho hesitaṃ akā;</gatha2>
<gatha3 line="230">Taṃ ñatvā bhojako ‘‘assaṃ,</gatha3>
<gathalast line="231">Ārohā’’ti tamāhaso.</gathalast>
<hangnum line="232" number="73"></hangnum>
<gatha1 line="233"> So assaṃ āruhitvā taṃ, sīghaṃ dhāvayi maṇḍale;</gatha1>
<gathalast line="234">Maṇḍale sakale asso, ekābaddho adissi so.</gathalast>
<hangnum line="235" number="74"></hangnum>
<gatha1 line="236"> Nisīdi dhāvato ca’ssa, vassahāro’va piṭṭhiyaṃ;</gatha1>
<gathalast line="237">Mocetipi uttariyaṃ, bandhatipi anādaro.</gathalast>
<hangnum line="238" number="75"></hangnum>
<gatha1 line="239"> Taṃ disvā parisā sabbā, ukkuṭṭhiṃ sampavattayi;</gatha1>
<gathalast line="240">Datvā dasasahassāni, tassa so giribhojako.</gathalast>
<hangnum line="241" number="76"></hangnum>
<gatha1 line="242"> Rājānucchaviko’yaṃti, haṭṭho rañño adāsi taṃ;</gatha1>
<gathalast line="243">Rājā taṃ veḷusumanaṃ, attanoyeva santike.</gathalast>
<hangnum line="244" number="77"></hangnum>
<gatha1 line="245"> Kāretvā <pageBreak edition="M" number="0.0136" /> tassa sakkāraṃ, vāsesi bahumānayaṃ;</gatha1>
<gathalast line="246">Nakulanagarakaṇṇikāyaṃ, gāme mahinda doṇike.</gathalast>
<hangnum line="247" number="78"></hangnum>
<gatha1 line="248"> Abhayassa’ntime putto, devonāmā’si thāmavā;</gatha1>
<gathalast line="249">Īsakaṃ pana khañjattā, khañjadevoti taṃ viduṃ.</gathalast>
<hangnum line="250" number="79"></hangnum>
<gatha1 line="251"> Migamaṃ gāmavāsīhi, saha gantvāna so tadā;</gatha1>
<gathalast line="252">Mahise anubandhitvā, mahante uṭṭhituṭṭhite.</gathalast>
<hangnum line="253" number="80"></hangnum>
<gatha1 line="254"> Hatthena pāde gaṇhitvā, bhametvā sīsamatthake;</gatha1>
<gathalast line="255">Asumha bhūmiṃ cuṇṇeti, tesaṃ aṭṭhīni māṇavo.</gathalast>
<hangnum line="256" number="81"></hangnum>
<gatha1 line="257"> Taṃ pavattiṃ suṇitvāva, khañjadevaṃ mahīpati;</gatha1>
<gathalast line="258">Vāsesi āharāpetvā, gāmaṇisse’va santike.</gathalast>
<hangnum line="259" number="82"></hangnum>
<gatha1 line="260"> Cittalapabbatā’sanne, gāme kapiṭṭhanāmake;</gatha1>
<gathalast line="261">Uppalassa suto āsi, phussadevoti nāmako.</gathalast>
<hangnum line="262" number="83"></hangnum>
<gatha1 line="263"> Gantvā saha kumārehi, vihāraṃ so kumārako;</gatha1>
<gathalast line="264">Bodhiyā pūjitaṃ saṅkhaṃ, ādāya dhamithāmasā.</gathalast>
<hangnum line="265" number="84"></hangnum>
<gatha1 line="266"> Asanīpātasaddova, saddo tassa mahā ahu;</gatha1>
<gathalast line="267">Ummattā viya āsuṃ te, bhītā sabbepi dārakā.</gathalast>
<hangnum line="268" number="85"></hangnum>
<gatha1 line="269"> Tena so āsi ummāda-phussa devoti pākaṭo;</gatha1>
<gathalast line="270">Dhanusippaṃ akāresi, tassa vaṃsāgataṃ pitā.</gathalast>
<hangnum line="271" number="86"></hangnum>
<gatha1 line="272"> Saddavedhi vijjuvedhī, vālavedhī ca so ahu;</gatha1>
<gathalast line="273">Vālukāpuṇṇasakaṭaṃ, baddhadhammasataṃ tathā.</gathalast>
<hangnum line="274" number="87"></hangnum>
<gatha1 line="275"> Asano dumbaramayaṃ, aṭṭhasoḷasaaṅgulaṃ;</gatha1>
<gathalast line="276">Tathā ayo lohamayaṃ, paṭṭaṃdi caturaṅgali.</gathalast>
<hangnum line="277" number="88"></hangnum>
<gatha1 line="278"> Nibbedhayatikaṇṇena, kaṇḍo tena visajjito;</gatha1>
<gathalast line="279">Thale aṭṭhusabhaṃ yāti, jale tu usabhaṃ pana.</gathalast>
<hangnum line="280" number="89"></hangnum>
<gatha1 line="281"> Taṃ suṇitvā mahārājā, pavattiṃ pitusantikā;</gatha1>
<gathalast line="282">Tampi āṇāpayitvāna, gāmaṇimhi avāsayi.</gathalast>
<hangnum line="283" number="90"></hangnum>
<gatha1 line="284"> Tulādhāranagāsanne, vihāravāpi gāmake;</gatha1>
<gathalast line="285">Mattakuṭumbissa suto, ahu vasabhanāmako.</gathalast>
<hangnum line="286" number="91"></hangnum>
<gatha1 line="287"> Taṃ <pageBreak edition="M" number="0.0137" /> sujātasarīrattā, labhiya vasabhaṃ viduṃ;</gatha1>
<gathalast line="288">So vīsativassuddesamhi, mahākāyabalo ahu.</gathalast>
<hangnum line="289" number="92"></hangnum>
<gatha1 line="290"> Ādāya so katipayo, puriseyeva ārabhi;</gatha1>
<gathalast line="291">Khettatthiko mahāvāpiṃ, karonto taṃ mahabbalo.</gathalast>
<hangnum line="292" number="93"></hangnum>
<gatha1 line="293"> Dasahi dvādasahi vā, vahitabbe dhurehipi;</gatha1>
<gathalast line="294">Vahanto paṃsupiṇḍe so, lahuṃ vāpiṃ samāpayi.</gathalast>
<hangnum line="295" number="94"></hangnum>
<gatha1 line="296"> Tena so pākaṭo āsi, tampi ādāya bhūmipo;</gatha1>
<gathalast line="297">Datvā taṃ tassa sakkāraṃ, gāmaṇissa adāsi taṃ.</gathalast>
<hangnum line="298" number="95"></hangnum>
<gatha1 line="299"> Vasabhodakavāroti, kaṃ khettaṃ pākaṭaṃ ahu;</gatha1>
<gathalast line="300">Evaṃ labhiyāvasabho, vasi gāmaṇisantike.</gathalast>
<hangnum line="301" number="96"></hangnum>
<gatha1 line="302"> Mahāyodhānametesaṃ, dasannampi mahipati;</gatha1>
<gathalast line="303">Puttassa sakkārasamaṃ, sakkāraṃ kārayi tadā.</gathalast>
<hangnum line="304" number="97"></hangnum>
<gatha1 line="305"> Āmantetvā mahāyodhe, dasāpi ca disampati;</gatha1>
<gathalast line="306">‘‘Yodhe dasadase’keko, esathā’ti udāhari.</gathalast>
<hangnum line="307" number="98"></hangnum>
<gatha1 line="308"> Te tathevā’nayuṃ yodhe, tesampāha mahīpati;</gatha1>
<gathalast line="309">Tassa yodhasahassāpi, tatheva pariyesituṃ.</gathalast>
<hangnum line="310" number="99"></hangnum>
<gatha1 line="311"> Tathā tepā’nayuṃ yodhe, tesampāhaṃ mahīpati;</gatha1>
<gathalast line="312">Punayodhasahassassa, tatheva pariyesituṃ.</gathalast>
<hangnum line="313" number="100"></hangnum>
<gatha1 line="314"> Tathā tepā’nayuṃ yodhe, sabbe sampiṇḍitā tu te;</gatha1>
<gathalast line="315">Ekādasasahassāni, yodhāsataṃ tathā dasa.</gathalast>
<hangnum line="316" number="101"></hangnum>
<gatha1 line="317"> Sabbe te laddhasakkārā, bhūmipālena sabbadā;</gatha1>
<gathalast line="318">Gāmaṇiṃ rājaputtaṃ taṃ, vasiṃsu parivāriya.</gathalast>
<hangnum line="319" number="102"></hangnum>
<gatha1 line="320"> Iti sucaritajātabbhutaṃ,</gatha1>
<gatha2 line="321">Suṇiya naro matimā sukhattiko;</gatha2>
<gatha3 line="322">Akusalapathato parammukho,</gatha3>
<gathalast line="323">Kusalapathe’bhirameyya sabbadāti.</gathalast>
<centered line="324">Sujanappasādasaṃvegatthāya kate mahāvaṃse</centered>
<centered line="325">Yodhalābho nāma</centered>
<centered line="326">Tevīsatimo paricchedo.</centered>
</body>
</document>