<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0703n.nrf16.xml</normativeSource>
    <archivePath>roman/anya/vamsa-gantha-sangaho/mahavamsa/sattarasama pariccheda.xml</archivePath>
    <baseFileName>sattarasama pariccheda</baseFileName>
    <titlePath>Sattarasama pariccheda - Mahāvaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Sattarasama pariccheda</chapter>
    <subhead line="2">Dhātuāgamano</subhead>
    <hangnum line="3" number="1"></hangnum>
    <gatha1 line="4"> Vutthavasso pavāretvā, kattikapuṇṇamāsiyaṃ;</gatha1>
    <gathalast line="5">Avoce’daṃ mahārājaṃ, mahāthero mahāmati.</gathalast>
    <hangnum line="6" number="2"></hangnum>
    <gatha1 line="7"> Ciradiṭṭho hi sambuddho, satthā no manujādhipa;</gatha1>
    <gathalast line="8">Anāthavāsaṃ avasimha, natthi no pūjiyaṃ idha.</gathalast>
    <hangnum line="9" number="3"></hangnum>
    <gatha1 line="10"> ‘‘Bhāsittha nanu bhanteme, sambuddho nibbuto’’ iti;</gatha1>
    <gathalast line="11">Āha dhātūsu diṭṭhesu, diṭṭho hoti jino’’ iti.</gathalast>
    <hangnum line="12" number="4"></hangnum>
    <gatha1 line="13"> Vidito <pageBreak edition="M" number="0.0099" /> vo adhippāyo, thūpassa kāraṇe mayā;</gatha1>
    <gathalast line="14">Kāressāmi ahaṃ thūpaṃ, tumhe jānātha dhātuyo.</gathalast>
    <hangnum line="15" number="5"></hangnum>
    <gatha1 line="16"> Mantehi sumanenāti, thero rājānamabravi;</gatha1>
    <gathalast line="17">Rājā’ha sāmaṇeraṃ taṃ, kuto lacchāma dhātuyo.</gathalast>
    <hangnum line="18" number="6"></hangnum>
    <gatha1 line="19"> Vibhūsayitvā nagaraṃ, maggañca manujādhipa;</gatha1>
    <gathalast line="20">Uposathī sapariso, hatthiṃ āruyha maṅgalaṃ.</gathalast>
    <hangnum line="21" number="7"></hangnum>
    <gatha1 line="22"> Setacchattaṃ dhārayanto, tālāvacarasaṃhito;</gatha1>
    <gathalast line="23">Mahānāgavanuyyānaṃ, sāyanhasamaye vaja.</gathalast>
    <hangnum line="24" number="8"></hangnum>
    <gatha1 line="25"> Dhātubhedaññuno rāja, dhātuyo tattha lacchasi;</gatha1>
    <gathalast line="26">Icchāha sāmaṇero so, sumano taṃ sumānasaṃ.</gathalast>
    <hangnum line="27" number="9"></hangnum>
    <gatha1 line="28"> Thero’tha rājakulato, gantvā cetiyapabbataṃ;</gatha1>
    <gathalast line="29">Āmantiya sāmaṇeraṃ, sumanaṃ sumano gatiṃ.</gathalast>
    <hangnum line="30" number="10"></hangnum>
    <gatha1 line="31"> Ehi tvaṃ bhadra sumana, gantvā pupphapuraṃ varaṃ;</gatha1>
    <gathalast line="32">Ayyakaṃ te mahārājaṃ, evaṃ no vacanaṃ vada.</gathalast>
    <hangnum line="33" number="11"></hangnum>
    <gatha1 line="34"> Sahāyo te mahārāja, mahārājā maruppiyo;</gatha1>
    <gathalast line="35">Pasanno buddhasamaye, thūpaṃ kāretumicchati.</gathalast>
    <hangnum line="36" number="12"></hangnum>
    <gatha1 line="37"> Munino dhātuyo dehi, pattaṃ bhuttañca satthunā;</gatha1>
    <gathalast line="38">Sarīradhātuyo santi, bahavo hi tavantike.</gathalast>
    <hangnum line="39" number="13"></hangnum>
    <gatha1 line="40"> Pattapūrā gahetvā tā, gantvā devapuraṃ varaṃ;</gatha1>
    <gathalast line="41">Sakkaṃ devānamindaṃ taṃ, evaṃ no vacanaṃ vada.</gathalast>
    <hangnum line="42" number="14"></hangnum>
    <gatha1 line="43"> Tilokadakkhiṇeyyassa, dāṭhādhātu ca dakkhiṇā;</gatha1>
    <gathalast line="44">Tavantikamhi devinda, dakkhiṇakkhakadhātu ca.</gathalast>
    <hangnum line="45" number="15"></hangnum>
    <gatha1 line="46"> Dāṭhaṃ tvameva pūjehi, akkhakaṃ dehi satthuno;</gatha1>
    <gathalast line="47">Laṃkādīpassa kiccesu, māpamajja surādhipa.</gathalast>
    <hangnum line="48" number="16"></hangnum>
    <gatha1 line="49"> ‘‘Evaṃ bhante’’ti vatvā so, sāmaṇero mahiddhiko;</gatha1>
    <gathalast line="50">Taṅkhaṇaṃyeva agamā, dhammāsokassa santikaṃ.</gathalast>
    <hangnum line="51" number="17"></hangnum>
    <gatha1 line="52"> Sālamūlamhi ṭhapitaṃ, mahābodhiṃ tahiṃ sutaṃ;</gatha1>
    <gathalast line="53">Kattikacchaṇapūjāhi, pūjiyaṃ tañca addasa.</gathalast>
    <hangnum line="54" number="18"></hangnum>
    <gatha1 line="55"> Therassa <pageBreak edition="M" number="0.0100" /> vacanaṃ vatvā, rājato laddhadhātuyo;</gatha1>
    <gathalast line="56">Pattapūraṃ gahetvāna, himavantamupāgami.</gathalast>
    <hangnum line="57" number="19"></hangnum>
    <gatha1 line="58"> Himavante ṭhapetvāna, sadhātuṃ pattamuttamaṃ;</gatha1>
    <gathalast line="59">Devindasantikaṃ gantvā, therassa vacanaṃ bhaṇi.</gathalast>
    <hangnum line="60" number="20"></hangnum>
    <gatha1 line="61"> Cūḷāmaṇi cetiyamhā, gahetvā dakkhiṇakkhakaṃ;</gatha1>
    <gathalast line="62">Sāmaṇerassa pādāsi, sakko devānamissaro.</gathalast>
    <hangnum line="63" number="21"></hangnum>
    <gatha1 line="64"> Taṃ dhātuṃ dhātupattañca, ādāya sumano tato;</gatha1>
    <gathalast line="65">Āgamma cetiyagiriṃ, therassa’dāsi taṃ yati.</gathalast>
    <hangnum line="66" number="22"></hangnum>
    <gatha1 line="67"> Mahānāgavanuyyānaṃ, vuttenā vidhinā’gamā;</gatha1>
    <gathalast line="68">Sāyanhāsamaye rājā, rājasenā purakkhato.</gathalast>
    <hangnum line="69" number="23"></hangnum>
    <gatha1 line="70"> Ṭhapesi dhātuyo sabbā, thero tattheva pabbate;</gatha1>
    <gathalast line="71">Missakaṃ pabbataṃ tasmā, āhu cetiya pabbataṃ.</gathalast>
    <hangnum line="72" number="24"></hangnum>
    <gatha1 line="73"> Ṭhapetvā dhātupattaṃ taṃ, thero cetiyapabbate;</gatha1>
    <gathalast line="74">Gahetvā akkhakaṃ dhātuṃ, saṅketaṃ sagaṇo’gamā.</gathalast>
    <hangnum line="75" number="25"></hangnum>
    <gatha1 line="76"> Sacāyaṃ munino dhātu, chattaṃ namatu me sayaṃ;</gatha1>
    <gathalast line="77">Jaṇṇukehi karīdhātu, dhātucaṅkoṭako ayaṃ.</gathalast>
    <hangnum line="78" number="26"></hangnum>
    <gatha1 line="79"> Sirasmiṃ me patiṭṭhātu, āgamma saha dhātuko;</gatha1>
    <gathalast line="80">Iti rājā vicintesi, cintitaṃ taṃ tathā ahu.</gathalast>
    <hangnum line="81" number="27"></hangnum>
    <gatha1 line="82"> Amatenā’bhisittova, ahu haṭṭho’ti bhūpati;</gatha1>
    <gathalast line="83">Sīsato taṃ gahetvāna, hatthikkhandhe ṭhapesitaṃ.</gathalast>
    <hangnum line="84" number="28"></hangnum>
    <gatha1 line="85"> Haṭṭho hattī kuñcanādaṃ, akā kampittha medinī;</gatha1>
    <gathalast line="86">Tato nāgo nivattitvā, sathera balavāhano.</gathalast>
    <hangnum line="87" number="29"></hangnum>
    <gatha1 line="88"> Puratthimena dvārena, pavisitvā puraṃ subhaṃ;</gatha1>
    <gathalast line="89">Dakkhiṇena ca dvārena, nikkhamitvā tato puna.</gathalast>
    <hangnum line="90" number="30"></hangnum>
    <gatha1 line="91"> Thūpārāme cetiyassa, ṭhānato pacchato kataṃ;</gatha1>
    <gathalast line="92">Pamojavatthuṃ gantvāna, bodhiṭhāne nivattiya.</gathalast>
    <hangnum line="93" number="31"></hangnum>
    <gatha1 line="94"> Puratthāvadano aṭhā, thūpaṭhānaṃ tadā hitaṃ;</gatha1>
    <gathalast line="95">Kadambapupphaādāri-vallīhi citakaṃ ahu.</gathalast>
    <hangnum line="96" number="32"></hangnum>
    <gatha1 line="97"> Manussadevo <pageBreak edition="M" number="0.0101" /> devehi, taṃ ṭhānaṃ rakkhitaṃ suciṃ;</gatha1>
    <gathalast line="98">Sodhāpetvā bhūsayitvā, taṅkhaṇaṃyeva sādhukaṃ.</gathalast>
    <hangnum line="99" number="33"></hangnum>
    <gatha1 line="100"> Dhātuṃ oropanatthāya, ārabhī hatthikkhandhato;</gatha1>
    <gathalast line="101">Nāgo na icchitaṃ rājā, theraṃ pucchittha taṃ manaṃ.</gathalast>
    <hangnum line="102" number="34"></hangnum>
    <gatha1 line="103"> Attano khandhasamake, ṭhāne ṭhapanamicchati;</gatha1>
    <gathalast line="104">Dhātuoropanaṃ tena, na iṭṭhamī’ti so bravi.</gathalast>
    <hangnum line="105" number="35"></hangnum>
    <gatha1 line="106"> Āṇāpetvā khaṇaṃyeva,</gatha1>
    <gatha2 line="107">Sukkhāto’bhayavāpito;</gatha2>
    <gatha3 line="108">Sukkhakaddama khaṇḍehi,</gatha3>
    <gathalast line="109">Citā petvāna taṃ samaṃ.</gathalast>
    <hangnum line="110" number="36"></hangnum>
    <gatha1 line="111"> Alaṅkaritvāna bahudhā, rājā taṃ ṭhānamuttamaṃ;</gatha1>
    <gathalast line="112">Oropetvā hatthikkhandhā, dhātuṃ tattha ṭhapesitaṃ.</gathalast>
    <hangnum line="113" number="37"></hangnum>
    <gatha1 line="114"> Dhātārakkhaṃ saṃvidhāya, ṭhapetvā tattha hatthinaṃ;</gatha1>
    <gathalast line="115">Dhātuthūpassa karaṇe, rājā turitamānaso.</gathalast>
    <hangnum line="116" number="38"></hangnum>
    <gatha1 line="117"> Bahū manusse yojetvā, itthikākaraṇe lahuṃ;</gatha1>
    <gathalast line="118">Dhātukiccaṃ vicintento, sāmacco pāvisī puraṃ.</gathalast>
    <hangnum line="119" number="39"></hangnum>
    <gatha1 line="120"> Mahāmahindatthero tu, mahā meghavanaṃ subhaṃ;</gatha1>
    <gathalast line="121">Sagaṇo abhigantvāna, tattha vāsamakappayi.</gathalast>
    <hangnum line="122" number="40"></hangnum>
    <gatha1 line="123"> Rattiṃ nāgo’nupariyāti, taṃ ṭhānaṃ so sadhātu kaṃ;</gatha1>
    <gathalast line="124">Bodhiṭhānamhi sālāya, divāṭhāti sadhātuko.</gathalast>
    <hangnum line="125" number="41"></hangnum>
    <gatha1 line="126"> Vatthussa tasso’parito, thūpaṃ theramatānu go;</gatha1>
    <gathalast line="127">Jaṅghāmattaṃ citāpetvā, katipāhena bhūpati.</gathalast>
    <hangnum line="128" number="42"></hangnum>
    <gatha1 line="129"> Tattha dhātupatiṭṭhānaṃ, ghosāpetvā upāgami;</gatha1>
    <gathalast line="130">Tato tato samanto ca, samāgami mahājano.</gathalast>
    <hangnum line="131" number="43"></hangnum>
    <gatha1 line="132"> Tasmiṃ samāgame dhātu, hatthikkhandhā nagāggatā;</gatha1>
    <gathalast line="133">Sattatālappamāṇamhi, dissanti nabhasiṭṭhitā.</gathalast>
    <hangnum line="134" number="44"></hangnum>
    <gatha1 line="135"> Vimhāpayanti janataṃ, yamakaṃ pāṭihāriyaṃ;</gatha1>
    <gathalast line="136">Kaṇṇambamūle buddho’va, akari lomahaṃsanaṃ.</gathalast>
    <hangnum line="137" number="45"></hangnum>
    <gatha1 line="138"> Tato <pageBreak edition="M" number="0.0102" /> nikkhantajālāhi, jaladhārāhi cā’sakiṃ;</gatha1>
    <gathalast line="139">Ayaṃ obhāsitā’sittā, sabbālaṃkāmahī mahu.</gathalast>
    <hangnum line="140" number="46"></hangnum>
    <gatha1 line="141"> Parinibbānamañcamhi, nipannena jinena hi;</gatha1>
    <gathalast line="142">Kataṃ mahāadhiṭṭhāna-pañcakaṃ pañcacakkhunā.</gathalast>
    <hangnum line="143" number="47"></hangnum>
    <gatha1 line="144"> Gayhamānā mahābodhi sākhāsokena dakkhiṇā;</gatha1>
    <gathalast line="145">Chijjitvāna sayaṃyeva, patiṭṭhātu kaṭāhake.</gathalast>
    <hangnum line="146" number="48"></hangnum>
    <gatha1 line="147"> Patiṭṭhahitvā sā sākhā, chabbaṇṇarasmiyo subhā;</gatha1>
    <gathalast line="148">Rañjayantī disā sabbā, phalapattehi muccatu.</gathalast>
    <hangnum line="149" number="49"></hangnum>
    <gatha1 line="150"> Sasuvaṇṇakaṭāhā sā, uggantvāna manoramā;</gatha1>
    <gathalast line="151">Adissamānā sattāhaṃ, himagabbhamhi tiṭṭhatu.</gathalast>
    <hangnum line="152" number="50"></hangnum>
    <gatha1 line="153"> Thūpārāme patiṭṭhantaṃ, mama dakkhiṇaakkhakaṃ;</gatha1>
    <gathalast line="154">Karotu nabhamuggantvā, yamayaṃ pāṭihāriyaṃ.</gathalast>
    <hangnum line="155" number="51"></hangnum>
    <gatha1 line="156"> Laṅkā laṅkārabhūtamhi, hemamālikacetiye;</gatha1>
    <gathalast line="157">Patiṭṭhahantiyo dhātu, doṇamattā pamāṇato.</gathalast>
    <hangnum line="158" number="52"></hangnum>
    <gatha1 line="159"> Buddhavesadharā hutvā, uggantvā nabhasiṭṭhitā;</gatha1>
    <gathalast line="160">Patiṭṭhaṃ tu karitvāna, yamakaṃ pāṭihāriyaṃ.</gathalast>
    <hangnum line="161" number="53"></hangnum>
    <gatha1 line="162"> Adhiṭṭhānāni pañce’va, adhiṭṭhāsi tathāgato;</gatha1>
    <gathalast line="163">Akāsi tasmā sā dhātu, tadā taṃ pāṭihāriyaṃ.</gathalast>
    <hangnum line="164" number="54"></hangnum>
    <gatha1 line="165"> Ākāsā otaritvā sā, aṭṭhābhūpassa muddhani;</gatha1>
    <gathalast line="166">Atīvahaṭṭho taṃ rājā, patiṭṭhāpesi cetiye.</gathalast>
    <hangnum line="167" number="55"></hangnum>
    <gatha1 line="168"> Patiṭṭhitāya tassā ca, dhātuyā cetiye tadā;</gatha1>
    <gathalast line="169">Ahu mahābhūmicālo, abbhuto lomahaṃsano.</gathalast>
    <hangnum line="170" number="56"></hangnum>
    <gatha1 line="171"> Evaṃ acintiyā buddhā, buddhadhammā acintiyā;</gatha1>
    <gathalast line="172">Acintiye pasannānaṃ, vipāko hoti acintiyo.</gathalast>
    <hangnum line="173" number="57"></hangnum>
    <gatha1 line="174"> Taṃ pāṭihāriyaṃ disvā, pasīdiṃsu jane janā;</gatha1>
    <gathalast line="175">Mattābhayo rājaputto, kaniṭṭho rājino pana.</gathalast>
    <hangnum line="176" number="58"></hangnum>
    <gatha1 line="177"> Munissare pasīditvā, yācitvāna narissaraṃ;</gatha1>
    <gathalast line="178">Purisānaṃ sahassena, saha pabbajisāsane.</gathalast>
    <hangnum line="179" number="59"></hangnum>
    <gatha1 line="180"> Cetārigāmato <pageBreak edition="M" number="0.0103" /> cāpi, dvāramaṇḍalatopi ca;</gatha1>
    <gathalast line="181">Vihīrabījato cāpi, tathā gallakapiṭṭhito.</gathalast>
    <hangnum line="182" number="60"></hangnum>
    <gatha1 line="183"> Tatho’patissagāmā ca, pañca pañca satāni ca;</gatha1>
    <gathalast line="184">Pabbajuṃ dārakā haṭṭhā, jātasaddhā tathāgate.</gathalast>
    <hangnum line="185" number="61"></hangnum>
    <gatha1 line="186"> Evaṃ purā bāhirā ca, sabbe pabbajitā tadā;</gatha1>
    <gathalast line="187">Tiṃsa bhikkhusahassāni, ahesuṃ jinasāsane.</gathalast>
    <hangnum line="188" number="62"></hangnum>
    <gatha1 line="189"> Thūpārāme thūpavaraṃ, niṭṭhāpetvā mahīpati;</gatha1>
    <gathalast line="190">Ratanādīhi’nekehi, sadā pūjamakārayi.</gathalast>
    <hangnum line="191" number="63"></hangnum>
    <gatha1 line="192"> Rājorodhā khattiyā ca, amaccā nāgarā tathā;</gatha1>
    <gathalast line="193">Sabbe janapadā ceva, pujā’kaṃsu visuṃ visuṃ.</gathalast>
    <hangnum line="194" number="64"></hangnum>
    <gatha1 line="195"> Thūpapubbaṅgamaṃ rājā, vihāraṃ tattha kārayi;</gatha1>
    <gathalast line="196">Thūpārāmoti tene’sa, vihāro vissuto ahu.</gathalast>
    <hangnum line="197" number="65"></hangnum>
    <gatha1 line="198"> Sakadhātusarīrakena ce’vaṃ,</gatha1>
    <gatha2 line="199">Parinibbānagatopi lokanātho;</gatha2>
    <gatha3 line="200">Janakāyahitaṃ sukhañca sammā,</gatha3>
    <gathalast line="201">Bahudhā’kāsi ṭhite jine kathāvakāti.</gathalast>
    <centered line="202">Sujanappasādasaṃvegatthāya kate mahāvaṃse</centered>
    <centered line="203">Dhātuagamano nāma</centered>
    <centered line="204">Sattarasamo paricchedo.</centered>
  </content>
</document>