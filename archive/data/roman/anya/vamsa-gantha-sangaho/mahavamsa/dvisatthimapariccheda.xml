<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf61.xml</normativeSource>
<archivePath>roman/anya/vamsa-gantha-sangaho/mahavamsa/dvisatthimapariccheda.xml</archivePath>
<title>Dvisaṭṭhimapariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Dvisaṭṭhimapariccheda</chapter>
<subhead line="2">Paramaṇḍalābhigamano</subhead>
<hangnum line="3" number="1"></hangnum>
<gatha1 line="4">Attanābhimatassā’su, jātadesassa pattiyā;</gatha1>
<gathalast line="5">Sampuṇṇamanasaṅkappo, dussaṅkapavivajjito.</gathalast>
<hangnum line="6" number="2"></hangnum>
<gatha1 line="7">Vajirūpamorupaññā, balena gurusantike;</gatha1>
<gathalast line="8">Lahuṃ bahuñca gaṇhanto, sippajātamaneka kaṃ.</gathalast>
<hangnum line="9" number="3"></hangnum>
<gatha1 line="10">Jināgamesu nekesu, koṭillā dīsu nītisu;</gatha1>
<gathalast line="11">Saddasatthe ca kāveyye, sanighaṇḍuka keṭubhe.</gathalast>
<hangnum line="12" number="4"></hangnum>
<gatha1 line="13">Naccagītesu satthesu, hatthisippādikesu ca;</gatha1>
<gathalast line="14">Dhanu khaggādinekesu, satthesu ca visesato.</gathalast>
<hangnum line="15" number="5"></hangnum>
<gatha1 line="16">Pārappatto vinītatto, pitu rañño samācari;</gatha1>
<gathalast line="17">Adhippāyānukulaṃ’va, sadā bhattipurassaro.</gathalast>
<hangnum line="18" number="6"></hangnum>
<gatha1 line="19">Tadā sadā darācāra-guṇārādhitamānaso;</gatha1>
<gathalast line="20">Piyena viya mittena, tena saddhiṃ mahīpati.</gathalast>
<hangnum line="21" number="7"></hangnum>
<gatha1 line="22">Uyyānajalakīḷādi-sukhaṃ nānappakārakaṃ;</gatha1>
<gathalast line="23">Anubhotvā sadesasmiṃ, sañcaranto tahiṃ tahiṃ.</gathalast>
<hangnum line="24" number="8"></hangnum>
<gatha1 line="25">Ekadāsaṅkhasenādhi-patinā daḷhabhattinā;</gatha1>
<gathalast line="26">Saraṭṭhasīmā rakkhāya, yo jitena balīyasā.</gathalast>
<hangnum line="27" number="9"></hangnum>
<gatha1 line="28">Ajjhāvutthassa <pageBreak edition="M" number="0.0385" />ca balattha-linamassa ca santikaṃ;</gatha1>
<gathalast line="29">Gāmasā’gañchi sutvāna, tamatthaṃ dhajinīpati.</gathalast>
<hangnum line="30" number="10"></hangnum>
<gatha1 line="31">Gāmaṃ taṃ sādhukaṃ sajju, sajjāpetvā saputtakaṃ;</gatha1>
<gathalast line="32">Paccuggantvā mahīpālaṃ, paṇamitvā ṭhito tadā.</gathalast>
<hangnum line="33" number="11"></hangnum>
<gatha1 line="34">Pitā putto ubho tassa, sambhāsiya piyaṃ vaco;</gatha1>
<gathalast line="35">Nekadhā’rādhitā tena, taṃ gāmaṃ samupāgaguṃ.</gathalast>
<hangnum line="36" number="12"></hangnum>
<gatha1 line="37">Tahiṃ katici bhūpālo, vāsare vītināmiya;</gatha1>
<gathalast line="38">Senāpatiṃ samāhūya, idaṃ vacanaṃ mabravi.</gathalast>
<hangnum line="39" number="13"></hangnum>
<gatha1 line="40">Putto me dānivayasi, ṭhito’ panayanārahe;</gatha1>
<gathalast line="41">Tassopanayanaṃ kātuṃ, mahopakaraṇaṃ lahuṃ.</gathalast>
<hangnum line="42" number="14"></hangnum>
<gatha1 line="43">Sajjetabbanti taṃ sutvā, sopi senādhināyako;</gatha1>
<gathalast line="44">Sabbupakaraṇaṃ khippaṃ, maṅgalatthaṃ susajjayi.</gathalast>
<hangnum line="45" number="15"></hangnum>
<gatha1 line="46">Sugandha dīpapupphādi-vatthūhi divasattayaṃ;</gatha1>
<gathalast line="47">Pubbakāraṃ karitvāna, mahantaṃ ratanattaye.</gathalast>
<hangnum line="48" number="16"></hangnum>
<gatha1 line="49">Vedikācāradakkhehi, dvijehi puthuvīpati;</gatha1>
<gathalast line="50">Sampabhāvānu rūpaṃva, maṅgalaṃ taṃ samāpiya.</gathalast>
<hangnum line="51" number="17"></hangnum>
<gatha1 line="52">Parakkamakumārena, tena saddhiṃ samārabhi;</gatha1>
<gathalast line="53">Vasantakīḷaṃ mahatiṃ, sāmacco kīḷituṃ tadā.</gathalast>
<hangnum line="54" number="18"></hangnum>
<gatha1 line="55">Rājā kitti sirīmegho-rohaṇe vasato tadā;</gatha1>
<gathalast line="56">Sirīvallabhanāmassa, sabhātu maraṇampi ca.</gathalast>
<hangnum line="57" number="19"></hangnum>
<gatha1 line="58">Māṇabharaṇanāmassa, rajjalābhañca deviyā;</gatha1>
<gathalast line="59">Mittāya paṭilābhañca, sirīvallabhasūnu no.</gathalast>
<hangnum line="60" number="20"></hangnum>
<gatha1 line="61">Rohaṇāgatadūtehi, suṇitvā sakabhātuno;</gatha1>
<gathalast line="62">Kālakriyāya sañjāta-sokavegaṃ sudussahaṃ.</gathalast>
<hangnum line="63" number="21"></hangnum>
<gatha1 line="64">Mittāyatanayuppatti pavattiṃ savaṇena taṃ;</gatha1>
<gathalast line="65">Vineyya virato tamhā, vasantasamayussavā.</gathalast>
<hangnum line="66" number="22"></hangnum>
<gatha1 line="67">Nivattetvāna tattheva, senāniṃ saṅkhanāmakaṃ;</gatha1>
<gathalast line="68">Puttena saha so saṅkha-tthali nāmaṃ puraṃ gami.</gathalast>
<hangnum line="69" number="23"></hangnum>
<gatha1 line="70">Parakkamakumārena, tena saddhiṃ tahiṃ sukhaṃ;</gatha1>
<gathalast line="71">Vasato tassa bhūpassa, vassamekamatikkami.</gathalast>
<hangnum line="72" number="24"></hangnum>
<gatha1 line="73">Māṇābharaṇabhūpassa <pageBreak edition="M" number="0.0386" />, devī cāpi pabhāvatī;</gatha1>
<gathalast line="74">Labhittha dutiyā kitti-sirī meghavhayaṃ sutaṃ.</gathalast>
<hangnum line="75" number="25"></hangnum>
<gatha1 line="76">Suṇitvā tañca so amhaṃ, vaṃso jāto mahā’’iti;</gatha1>
<gathalast line="77">Ahu kittisirīmegho, tadā attamano bhusaṃ.</gathalast>
<hangnum line="78" number="26"></hangnum>
<gatha1 line="79">Laṃkādīpopabhogeka-hetunā mahatā satā;</gatha1>
<gathalast line="80">Asādhāraṇabhūbhena, codito puññakammunā.</gathalast>
<hangnum line="81" number="27"></hangnum>
<gatha1 line="82">Kumāro so’tha pitarā, piyamitte viyattani;</gatha1>
<gathalast line="83">Kariyamānaṃ sasnehaṃ, mahantaṃ co’palālanaṃ.</gathalast>
<hangnum line="84" number="28"></hangnum>
<gatha1 line="85">Sacivānamanekesaṃ, bhayabhattī purassaraṃ;</gatha1>
<gathalast line="86">Kriyamānamupaṭṭhānaṃ, na maññanto tiṇāyapi.</gathalast>
<hangnum line="87" number="29"></hangnum>
<gatha1 line="88">Laṃkādīpamimaṃ sabba mekacchatto pasobhitaṃ;</gatha1>
<gathalast line="89">Khippaṃ kāretukāmo so, sayaṃ iti vicintayi.</gathalast>
<hangnum line="90" number="30"></hangnum>
<gatha1 line="91">Kesa akkhaka gīvaṭṭhi-dāṭhā pattāna meva ca;</gatha1>
<gathalast line="92">Padacetya mahābodhi-sākhānañcāpi satthuno.</gathalast>
<hangnum line="93" number="31"></hangnum>
<gatha1 line="94">Caturāsītisahassānaṃ, dhammakkhandhāna meva ca;</gatha1>
<gathalast line="95">Sammāsambuddhakappānaṃ, ādhārattā ca niccaso.</gathalast>
<hangnum line="96" number="32"></hangnum>
<gatha1 line="97">Ākarattā ca nekesaṃ, maṇimuttādivatthūnaṃ;</gatha1>
<gathalast line="98">Sammatopi visiṭṭhoti, dīponāti mahā ayaṃ.</gathalast>
<hangnum line="99" number="33"></hangnum>
<gatha1 line="100">Tayo me pitaro bhūpā, mātulopi ca sabbathā;</gatha1>
<gathalast line="101">Ekacchattena vattetu, masamatthā vibhajji’maṃ.</gathalast>
<hangnum line="102" number="34"></hangnum>
<gatha1 line="103">Bhuñjantā ettakeneva, katakiccā mayaṃ iti;</gatha1>
<gathalast line="104">Maññantā vigatacchandā’bhisekamhi kulocite.</gathalast>
<hangnum line="105" number="35"></hangnum>
<gatha1 line="106">Raṭṭhesake sakeyeva, isseraṃ sampavattayuṃ;</gatha1>
<gathalast line="107">Kasikammādikaṃ gāma-bhojakā viya nissitā.</gathalast>
<hangnum line="108" number="36"></hangnum>
<gatha1 line="109">Tesu kittisiri meghaṃ, petteyyaṃ me ṭhapetva te;</gatha1>
<gathalast line="110">Agamaṃsu yathākammaṃ, sesā bhūpatayo tayo.</gathalast>
<hangnum line="111" number="37"></hangnum>
<gatha1 line="112">Maccānaṃ paramaṃ āyu, vate’dāni parittakaṃ;</gatha1>
<gathalast line="113">Bālāyuvāno vuddhā ca, ime sattā’nupubbaso.</gathalast>
<hangnum line="114" number="38"></hangnum>
<gatha1 line="115">Pāpuṇissanti maraṇa-mīti’yaṃ niyamopi ca;</gatha1>
<gathalast line="116">Na heva asmiṃ lokasmiṃ, saṃvijjati kadācipi.</gathalast>
<hangnum line="117" number="39"></hangnum>
<gatha1 line="118">Tasmā <pageBreak edition="M" number="0.0387" />sarīrake asmiṃ, bhaṅgure sāravajjite;</gatha1>
<gathalast line="119">Hīḷite sāradassīhi, apekkhaṃ hitvā sabbathā.</gathalast>
<hangnum line="120" number="40"></hangnum>
<gatha1 line="121">Pihaniye yasodehe, ciraṭṭhāyimhi sabbadā;</gatha1>
<gathalast line="122">Amhādisehi kattabbo, rājaputtehi ādaro.</gathalast>
<hangnum line="123" number="41"></hangnum>
<gatha1 line="124">Ummaggajātakādīsu, cārittañcāpi bhūmisu;</gatha1>
<gathalast line="125">Vihitaṃ bodhisattena, vīrabhāvādinissitaṃ.</gathalast>
<hangnum line="126" number="42"></hangnum>
<gatha1 line="127">Rāmāyaṇabhāratādi-lokiyāsu kathāsupi;</gatha1>
<gathalast line="128">Rāmassa vikkamañceva, tassa rāvaṇaghātino.</gathalast>
<hangnum line="129" number="43"></hangnum>
<gatha1 line="130">Duyodhanādirājāno, hantvāyuddhe pavattitaṃ;</gatha1>
<gathalast line="131">Vikkamāti sayañceva, pañcannaṃ paṇḍusūnūnaṃ.</gathalast>
<hangnum line="132" number="44"></hangnum>
<gatha1 line="133">Itihāsakathāyañca, devāsuraraṇe purā;</gatha1>
<gathalast line="134">Dussantādimahīpehi, katañca caritabbhūtaṃ.</gathalast>
<hangnum line="135" number="45"></hangnum>
<gatha1 line="136">Ummūlitavato tassa, nandavaṃsanarissare;</gatha1>
<gathalast line="137">Cārakkadvijaseṭṭhassa, sutvā buddhibalampi ca.</gathalast>
<hangnum line="138" number="46"></hangnum>
<gatha1 line="139">Sabbā netāni lokamhi, yāvajjadivasā bhuvi;</gatha1>
<gathalast line="140">Tesaṃ asannidhānepi, suppasiddhiṃ gatāni hi.</gathalast>
<hangnum line="141" number="47"></hangnum>
<gatha1 line="142">Suladdhaṃ jīvitaṃ tesaṃ, asādhāraṇamīdisaṃ;</gatha1>
<gathalast line="143">Caritātisayaṃ kattuṃ, samatthā honti ye bhuvi.</gathalast>
<hangnum line="144" number="48"></hangnum>
<gatha1 line="145">Jāyitvā khattavaṃsamhi, khattavīravarodhitaṃ;</gatha1>
<gathalast line="146">Yadihaṃ na karissāmi, moghā me jāti hessati.</gathalast>
<hangnum line="147" number="49"></hangnum>
<gatha1 line="148">Tesamabbhadhikā kāla-sampadāyeva kevalaṃ;</gatha1>
<gathalast line="149">Mayā te adhikā kintu, paññādīhīti cintiya.</gathalast>
<hangnum line="150" number="50"></hangnum>
<gatha1 line="151">Piturājā ca me’dāni, pacchime vayasiṭṭhito;</gatha1>
<gathalast line="152">Yadidaṃ pettikaṃ rajjaṃ, mama hatthagatabbhave.</gathalast>
<hangnum line="153" number="51"></hangnum>
<gatha1 line="154">Rājalakkhiva so peta-cetaso me pamādato;</gatha1>
<gathalast line="155">Yathicchitañce na bhave, mahatī jāni me bhusaṃ.</gathalast>
<hangnum line="156" number="52"></hangnum>
<gatha1 line="157">Ettheva nivasanto’haṃ, carāpiya sake vare;</gatha1>
<gathalast line="158">Paramaṇḍalavuttantaṃ, jāneyyaṃ yadi tattano.</gathalast>
<hangnum line="159" number="53"></hangnum>
<gatha1 line="160">Randhaṃ paccatthikānantu, pakāsetuṃ rathātathaṃ;</gatha1>
<gathalast line="161">Adhippāyānurūpaṃ me, samatthā vā na vācarā.</gathalast>
<hangnum line="162" number="54"></hangnum>
<gatha1 line="163">Ye <pageBreak edition="M" number="0.0388" />keci’dha janā santi, sabbe te mama sammukhā;</gatha1>
<gathalast line="164">Balīyattaṃ’va sattūnaṃ, kathayanti anekaso.</gathalast>
<hangnum line="165" number="55"></hangnum>
<gatha1 line="166">Paccekaraṭṭhasāmīhi, pitubhūpehi tihipi;</gatha1>
<gathalast line="167">Ekībhūya karitvāna, sattakkhattuṃ mahāhavaṃ.</gathalast>
<hangnum line="168" number="56"></hangnum>
<gatha1 line="169">Sādhetuṃ dukkaraṃ raṭṭhaṃ, bhavate kākinā kathaṃ;</gatha1>
<gathalast line="170">Sisunā gaṇhituṃ sakkā, khuddarajjo pabhoginā.</gathalast>
<hangnum line="171" number="57"></hangnum>
<gatha1 line="172">Sukaraṃ mūlabhūtassa, tassa rajjassa sādhanaṃ;</gatha1>
<gathalast line="173">Iti duccintaṃtaṃ tuyhaṃ, dūre tabbamidaṃ’’iti.</gathalast>
<hangnum line="174" number="58"></hangnum>
<gatha1 line="175">Kaṇṇe tatthasalākāyo, pavesentā’va nekaso;</gatha1>
<gathalast line="176">Mahantattaṃ kathente’vaṃ, bahudhā paramaṇḍale.</gathalast>
<hangnum line="177" number="59"></hangnum>
<gatha1 line="178">Ajānanaṃ yathābhūtaṃ, vadantānaṃ kubuddhinaṃ;</gatha1>
<gathalast line="179">Sabbametaṃ vaco jātu, saddhātabbaṃ siyā na hi.</gathalast>
<hangnum line="180" number="60"></hangnum>
<gatha1 line="181">Lesenekena gantvāna, khippaṃ’va paramaṇḍalaṃ;</gatha1>
<gathalast line="182">Sarūpaṃ tattha ussāmi, ahameveti cintayi.</gathalast>
<hangnum line="183" number="61"></hangnum>
<gatha1 line="184">Yadi me pītubhūpālo, viññāyetaṃ vitakkitaṃ;</gatha1>
<gathalast line="185">Abhijātassa puttassa, vaṃsajotikarassa me.</gathalast>
<hangnum line="186" number="62"></hangnum>
<gatha1 line="187">Gatassa satthu visaya-manatthopi siyā iti;</gatha1>
<gathalast line="188">Anukampādhiyā mayhaṃ, gamanaṃ vārayissati.</gathalast>
<hangnum line="189" number="63"></hangnum>
<gatha1 line="190">Manorathassa saṃsiddhi, sabbathā mena hessati;</gatha1>
<gathalast line="191">Tasmā niguḷarūpena, gamanaṃ bhaddakaṃ iti.</gathalast>
<hangnum line="192" number="64"></hangnum>
<gatha1 line="193">Laddhāna rattiyama thekadinaṃ khaṇaññū,</gatha1>
<gatha2 line="194">So tādisaṃ khaṇamakhīṇatarorūpāyo;</gatha2>
<gatha3 line="195">Jānāti no sakapitāgamanaṃ tathātaṃ,</gatha3>
<gathalast line="196">Gehā’bhinikkhamitathā caturo kumāro.</gathalast>
<centered line="197">Sujanappasādasaṃvegatthāya kate mahāvaṃse</centered>
<centered line="198">Paramaṇḍalābhigamano nāma</centered>
<centered line="199">Dvisaṭṭhimo paricchedo.</centered>
</body>
</document>