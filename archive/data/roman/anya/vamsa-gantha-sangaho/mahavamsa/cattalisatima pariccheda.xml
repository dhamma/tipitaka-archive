<?xml version="1.0"?>
<document>
<metadata>
<normativeSource>http://tipitaka.org/romn/cscd/e0703n.nrf39.xml</normativeSource>
<archivePath>roman/anya/vamsa-gantha-sangaho/mahavamsa/cattalisatima pariccheda.xml</archivePath>
<title>Cattālīsatima pariccheda - Mahāvaṃsa - Vaṃsa-gantha-saṅgaho - Anya</title>
</metadata>
<body>
<chapter line="1">Cattālīsatima pariccheda</chapter>
<subhead line="2">Aṭṭharājako</subhead>
<hangnum line="3" number="1"></hangnum>
<gatha1 line="4">Tassaccaye kumārādi-dhātusenoti vissuto;</gatha1>
<gathalast line="5">Ahu tassa suto rājā, devarūpo mahābalo.</gathalast>
<hangnum line="6" number="2"></hangnum>
<gatha1 line="7">Kārite pitarā’kāsi, vihāre navakammakaṃ;</gatha1>
<gathalast line="8">Kāretvā dhammasaṅgītiṃ parisodheti sāsanaṃ.</gathalast>
<hangnum line="9" number="3"></hangnum>
<gatha1 line="10">Santappesi <pageBreak edition="M" number="0.0259" />mahāsaṅghaṃ, paccayehi catūhipi;</gatha1>
<gathalast line="11">Katvā puññāni’nekāni, navame hāyane’tigā.</gathalast>
<hangnum line="12" number="4"></hangnum>
<gatha1 line="13">Tittiseno suto tassa, rājā hutvā anekadhā;</gatha1>
<gathalast line="14">Katvā puññāni rajjaṃ taṃ, māsampi navame jahi.</gathalast>
<hangnum line="15" number="5"></hangnum>
<gatha1 line="16">Sivo taṃ mātulo hantvā, hutvā rājā anappakaṃ;</gatha1>
<gathalast line="17">Puññaṃ katvo’patissena, pañcavīsa dine hato.</gathalast>
<hangnum line="18" number="6"></hangnum>
<gatha1 line="19">Upatisso tato āsi, rājā hantvāna sīvakaṃ;</gatha1>
<gathalast line="20">Moggallānassa bhaginī, sāmiko dhajinīpati.</gathalast>
<hangnum line="21" number="7"></hangnum>
<gatha1 line="22">Rājā ṭhānantarādīhi, katvāna janasaṅgahaṃ;</gatha1>
<gathalast line="23">Sīlākāḷassa pādāsi, saha bho kanadhīvaraṃ.</gathalast>
<hangnum line="24" number="8"></hangnum>
<gatha1 line="25">Eko putto ahu rañño, upatissassa kassapo;</gatha1>
<gathalast line="26">Sasoḷasa sahāyehi, sūro sūpehi saññuto.</gathalast>
<hangnum line="27" number="9"></hangnum>
<gatha1 line="28">Eka vuttisahāyehi, dānamāna mahādhano;</gatha1>
<gathalast line="29">Dhammaṭṭho vīriyājīvi, sādhu jeṭṭhapacāyako.</gathalast>
<hangnum line="30" number="10"></hangnum>
<gatha1 line="31">Silā kāḷotato rajja-lobhavañcita mānaso;</gatha1>
<gathalast line="32">Dakkhiṇaṃ malayaṃ gantvā, saṅgaṇhitvā mahā balaṃ.</gathalast>
<hangnum line="33" number="11"></hangnum>
<gatha1 line="34">Vilumpamāno paccanti, sampatto nagarantikaṃ;</gatha1>
<gathalast line="35">Taṃ sutvā kassapo jeṭṭho, varamāruyha kuñjaraṃ.</gathalast>
<hangnum line="36" number="12"></hangnum>
<gatha1 line="37">Assā setvāna pitaraṃ, samādāya sahāyake;</gatha1>
<gathalast line="38">Nikkhamma nagarā gacchi, silākālassa dassanaṃ.</gathalast>
<hangnum line="39" number="13"></hangnum>
<gatha1 line="40">Evaṃ satta’ṭṭha vāresu, palāto līnavuttiko;</gatha1>
<gathalast line="41">Hatthe katvā upāyena, dese pācina pacchime.</gathalast>
<hangnum line="42" number="14"></hangnum>
<gatha1 line="43">Yujjhituṃ puna pācina-tissa pabbatamāgami;</gatha1>
<gathalast line="44">Kassapopi sahāyehi, saddhimāruyha dantinaṃ.</gathalast>
<hangnum line="45" number="15"></hangnum>
<gatha1 line="46">Tattha gantvā palāpetvā, coraṃ pabbatamatthakaṃ;</gatha1>
<gathalast line="47">Āropesi mahānāgaṃ, tenā’si girikassapo.</gathalast>
<hangnum line="48" number="16"></hangnum>
<gatha1 line="49">Mānatthaddho silākāḷo, bhiyyo raṭṭhaṃ pabhindiya;</gatha1>
<gathalast line="50">Sabbaṃ hatthagataṃ katvā, ajeyya balavāhano.</gathalast>
<hangnum line="51" number="17"></hangnum>
<gatha1 line="52">Āgamma nagaraṃ rundhi, satthāhaṃ rājasevakā;</gatha1>
<gathalast line="53">Yujjhitvā viralā āsuṃ, tato cintesi kassapo.</gathalast>
<hangnum line="54" number="18"></hangnum>
<gatha1 line="55">Ete <pageBreak edition="M" number="0.0260" />nagararodhena, sabbe bhijjanti pāṇino;</gatha1>
<gathalast line="56">Parihīnaṃ balaṃ rājā, andhako ca mahallako.</gathalast>
<hangnum line="57" number="19"></hangnum>
<gatha1 line="58">Merukandarake katvā, mātaraṃ pitarañca me;</gatha1>
<gathalast line="59">Aṅgahetvā balaṃ pacchā, coro niggaṇhi yo iti.</gathalast>
<hangnum line="60" number="20"></hangnum>
<gatha1 line="61">Rattiyaṃ so sahāye ca, rājasādhanamevaca;</gatha1>
<gathalast line="62">Ādāya pitaro ceva, malayaṃ gantumārabhi.</gathalast>
<hangnum line="63" number="21"></hangnum>
<gatha1 line="64">Tadā maggamajānantā, sammūḷā maggadesakā;</gatha1>
<gathalast line="65">Nagarassa samīpeva, sambhamiṃsu ito tato.</gathalast>
<hangnum line="66" number="22"></hangnum>
<gatha1 line="67">Silākāḷo pavattiṃ taṃ, sutvā saṅgamma vegasā;</gatha1>
<gathalast line="68">Parivāresi saṅgāmo, tattha bhiṃsanako ahu.</gathalast>
<hangnum line="69" number="23"></hangnum>
<gatha1 line="70">Devāsuraraṇākāre, vattamāne mahāhave;</gatha1>
<gathalast line="71">Patitesu sahāyesu, sīdamāne mahāgaje.</gathalast>
<hangnum line="72" number="24"></hangnum>
<gatha1 line="73">Hatthārohassa datvā, chinditvā sīsamattano;</gatha1>
<gathalast line="74">Puñchitvā lohitaṃ katvā, kosiyaṃ asi puttikaṃ.</gathalast>
<hangnum line="75" number="25"></hangnum>
<gatha1 line="76">Hatthikumbhe ubho hatthe, ṭhapetvāna avatthari;</gatha1>
<gathalast line="77">Upatissopi taṃ sutvā, sokasallāhato mari.</gathalast>
<hangnum line="78" number="26"></hangnum>
<gatha1 line="79">Evaṃ diyaḍḍhavassena, upatisse divaṃgate;</gatha1>
<gathalast line="80">Rājā’hosi silākāḷo, pubbanāmena ekato.</gathalast>
<hangnum line="81" number="27"></hangnum>
<gatha1 line="82">Taṃ ambasāmaṇerādi-silākāḷoti voharuṃ;</gatha1>
<gathalast line="83">Titthaṃ terasavassāni, dipaṃ dhammena pālayi.</gathalast>
<hangnum line="84" number="28"></hangnum>
<gatha1 line="85">Mahāpāḷimhi dāpesi, paccagghaṃ rājabhojanaṃ;</gatha1>
<gathalast line="86">Vejjasālāsu bhoge ca, vaḍḍhesi janatāhito.</gathalast>
<hangnum line="87" number="29"></hangnum>
<gatha1 line="88">Anvahaṃ pūjayi bodhiṃ, paṭimāyo ca kārayi;</gatha1>
<gathalast line="89">Sabbesaṃ dīpavāsīnaṃ, bhikkhūnaṃ’dā ticīvaraṃ.</gathalast>
<hangnum line="90" number="30"></hangnum>
<gatha1 line="91">Māghātaṃ kārayidīpe, sabbesaṃyeva pāṇinaṃ;</gatha1>
<gathalast line="92">Ānitaṃ attanā kesa-dhātuṃ sammā apūjayi.</gathalast>
<hangnum line="93" number="31"></hangnum>
<gatha1 line="94">Raheradakavārañca, adāsi abhayuttare;</gatha1>
<gathalast line="95">Puratthimā therīyānaṃ, vihārakunthanāma so.</gathalast>
<hangnum line="96" number="32"></hangnum>
<gatha1 line="97">Ānetvā āsanaṃ tattha, ṭhapesi dumarājake;</gatha1>
<gathalast line="98">Yāvajīvaṃ pavattesi, puññakammamasaṅkhiyaṃ.</gathalast>
<hangnum line="99" number="33"></hangnum>
<gatha1 line="100">Moggallāno <pageBreak edition="M" number="0.0261" />tathā dāṭhā, pabhuti co’patissako;</gatha1>
<gathalast line="101">Putto tassā’sumaggassa, desaṃ datvā puratthimaṃ.</gathalast>
<hangnum line="102" number="34"></hangnum>
<gatha1 line="103">Datvā ṭhānantarañcādi-pādasaññaṃ visajjayi;</gatha1>
<gathalast line="104">Gantvā tattha vasāhīti, sopi gantvā tahiṃ vasi.</gathalast>
<hangnum line="105" number="35"></hangnum>
<gatha1 line="106">Ṭhānaṃ malayarājaggaṃ, desaṃ datvāna dakkhiṇaṃ;</gatha1>
<gathalast line="107">Rakkhaṇatthaṃ samuddassa, majjhimaṃ tu niyojayi.</gathalast>
<hangnum line="108" number="36"></hangnum>
<gatha1 line="109">Upatissaṃ tu vāsesi, santikeyeva attano;</gatha1>
<gathalast line="110">Visesena mamāyanto, yūnaṃ kalyānadassanaṃ.</gathalast>
<hangnum line="111" number="37"></hangnum>
<gatha1 line="112">Tassa dvādasame vasse, ito kāsi puraṃ gato;</gatha1>
<gathalast line="113">Dhammātu midhā’nesi, tato vāṇija māṇavo.</gathalast>
<hangnum line="114" number="38"></hangnum>
<gatha1 line="115">Rājā disvā’samattho so, dhammādhammavicāraṇe;</gatha1>
<gathalast line="116">Hemasaññāya dīpamhi, patanto salabho viya.</gathalast>
<hangnum line="117" number="39"></hangnum>
<gatha1 line="118">Buddhadhammoti saññāya, taṃ gahetvāna sādhukaṃ;</gatha1>
<gathalast line="119">Katvā sakkārasammānaṃ, gehe rājagharantike.</gathalast>
<hangnum line="120" number="40"></hangnum>
<gatha1 line="121">Ṭhapetvā anuvassaṃ tu, netvā jetavanaṃ mahaṃ;</gatha1>
<gathalast line="122">Kātuṃ kāresi cārittaṃ, hitaṃ mantvāna pāṇinaṃ.</gathalast>
<hangnum line="123" number="41"></hangnum>
<gatha1 line="124">Evaṃ katvā silākāḷo, puññakammamanappakaṃ;</gatha1>
<gathalast line="125">Patte terasame vasse, yathākammamupāgami.</gathalast>
<hangnum line="126" number="42"></hangnum>
<gatha1 line="127">Dāṭhappabhutiko rajjaṃ, gahetvā bhātaraṃsakaṃ;</gatha1>
<gathalast line="128">Akkamoti nivārentaṃ, mārāpesi vibuddhiko.</gathalast>
<hangnum line="129" number="43"></hangnum>
<gatha1 line="130">Moggallāno’tha taṃ sutvā, appattaṃ rajjamaggahi;</gatha1>
<gathalast line="131">Akāraṇe me māresi, kaṇiṭṭhaṃ dhammavādīnaṃ.</gathalast>
<hangnum line="132" number="44"></hangnum>
<gatha1 line="133">Kārāpessāmahampajja, rajjanti parikuppiya;</gatha1>
<gathalast line="134">Samādāya mahāsenaṃ, agārāhera pabbataṃ.</gathalast>
<hangnum line="135" number="45"></hangnum>
<gatha1 line="136">Rājāpi sutvā sannaddha-balakāyo karindake;</gatha1>
<gathalast line="137">Pabbate siviraṃ bandhi, moggallāno nisammataṃ.</gathalast>
<hangnum line="138" number="46"></hangnum>
<gatha1 line="139">Sāparādhāna te me vā, manussā dīpavāsino;</gatha1>
<gathalast line="140">Ekasmiñca mate rajja-mubhinnaṃyeva nosiyā.</gathalast>
<hangnum line="141" number="47"></hangnum>
<gatha1 line="142">Tasmā aññena yujjhantu, ubhoyeva mayaṃ idha;</gatha1>
<gathalast line="143">Hatthiyuddhaṃ karomāti, rañño pesesi sāsanaṃ.</gathalast>
<hangnum line="144" number="48"></hangnum>
<gatha1 line="145">Sopi <pageBreak edition="M" number="0.0262" />sādhūti vatvāna, baddhapañcāyudho gajaṃ;</gatha1>
<gathalast line="146">Āruyha munino māro viya otthari tāvade.</gathalast>
<hangnum line="147" number="49"></hangnum>
<gatha1 line="148">Moggallānopi sannaddho, āruyha karīnaṃ varaṃ;</gatha1>
<gathalast line="149">Tatthā’go aññamaññaṃ te, pāpuṇiṃsu mahāgajā.</gathalast>
<hangnum line="150" number="50"></hangnum>
<gatha1 line="151">Saddo sūyittha saṅghaṭṭe, asanirāva sannibho;</gatha1>
<gathalast line="152">Dantaghātena uṭṭhāsi, jālā vijjullatā viya.</gathalast>
<hangnum line="153" number="51"></hangnum>
<gatha1 line="154">Sañjhāghanasabhāgā’suṃ, gajā lohitamakkhitā;</gatha1>
<gathalast line="155">Moggallānagajāviddho, raññoosakki kuñjaro.</gathalast>
<hangnum line="156" number="52"></hangnum>
<gatha1 line="157">Rājā ārabhi taṃ disvā, chindituṃ sīsamattano;</gatha1>
<gathalast line="158">Moggallāno’tha vandanto, yāci’me’vaṃ kirīiti.</gathalast>
<hangnum line="159" number="53"></hangnum>
<gatha1 line="160">Yācamānepi somānaṃ, mānento chindikandharaṃ;</gatha1>
<gathalast line="161">Chaḍḍesi chahi so rajjaṃ, māsehi divasehi ca.</gathalast>
<hangnum line="162" number="54"></hangnum>
<gatha1 line="163">Moggallāno tato rājā, āsi dīpe mahābalo;</gatha1>
<gathalast line="164">Mātulañca paṭiccemaṃ, cūlanāmena voharuṃ.</gathalast>
<hangnum line="165" number="55"></hangnum>
<gatha1 line="166">Āsādhāraṇakāveyyo, vatthuttaya parāyaṇo;</gatha1>
<gathalast line="167">Dānasaṃyama soceyyo, soraccādiguṇālayo.</gathalast>
<hangnum line="168" number="56"></hangnum>
<gatha1 line="169">Dānena piyavācāya, atthassa cariyāya ca;</gatha1>
<gathalast line="170">Samānattassabhāvena, saṅgahesi mahājanaṃ.</gathalast>
<hangnum line="171" number="57"></hangnum>
<gatha1 line="172">Piṇḍapātavihārehi, bhesajjacchādanehi ca;</gatha1>
<gathalast line="173">Bhikkhusaṅghañhi saṅgaṇhi, dhammikāya ca guttiyā.</gathalast>
<hangnum line="174" number="58"></hangnum>
<gatha1 line="175">Atirekāya pūjāya, pūjetvā dhammabhāṇake;</gatha1>
<gathalast line="176">Piṭake tīṇi vācesi, saddhimaṭṭhakathāya so.</gathalast>
<hangnum line="177" number="59"></hangnum>
<gatha1 line="178">Kumāre upalāletvā, nivāpena yathāruciṃ;</gatha1>
<gathalast line="179">Sajjhāpesi sadā dhammaṃ, dhammadīpo mahāmati.</gathalast>
<hangnum line="180" number="60"></hangnum>
<gatha1 line="181">Dhammadīpañca so katvā, kuñjarasekhareni sā;</gatha1>
<gathalast line="182">Dhammāvāsāne vācesi, puramhi purisuttamo.</gathalast>
<hangnum line="183" number="61"></hangnum>
<gatha1 line="184">Bandhāpesi kadambañca, nadiṃpabbatamajjhato;</gatha1>
<gathalast line="185">Pattapasāṇavāpiñca, dhanavāpiṃ garitaraṃ.</gathalast>
<hangnum line="186" number="62"></hangnum>
<gatha1 line="187">Gaṇhāpesi sadīghāyu-hetu kammanti sādaro;</gatha1>
<gathalast line="188">Likhāpesi ca saddhammaṃ, vatthupūjañca kārayi.</gathalast>
<hangnum line="189" number="63"></hangnum>
<gatha1 line="190">Lokaṃ <pageBreak edition="M" number="0.0263" />so anukampitvā, mātāputtaṃva orasaṃ;</gatha1>
<gathalast line="191">Datvā bhutvā yathākāmaṃ, vasse vīsatime mari.</gathalast>
<hangnum line="192" number="64"></hangnum>
<gatha1 line="193">Mahesī tassa ghātetvā, visayogena ñātake;</gatha1>
<gathalast line="194">Puttaṃ rajje’bhisiñcitvā, sayaṃ rajjaṃ vicārayi.</gathalast>
<hangnum line="195" number="65"></hangnum>
<gatha1 line="196">Tathābhisitto so kitti-sirimegho narādhipo;</gatha1>
<gathalast line="197">Tipupattehi chādesi, dumindadharamādito.</gathalast>
<hangnum line="198" number="66"></hangnum>
<gatha1 line="199">Kapaṇaddhivaṇibbānaṃ, mahādānaṃ pavattayi;</gatha1>
<gathalast line="200">Maggapālo tathākāro, ahu sabbopabhogiyo.</gathalast>
<hangnum line="201" number="67"></hangnum>
<gatha1 line="202">Mahesī sā sadā āsi, padhānā sabbakammasu;</gatha1>
<gathalast line="203">Rajjaṃ tassā’si teneva, heṭṭhupariyavattikaṃ.</gathalast>
<hangnum line="204" number="68"></hangnum>
<gatha1 line="205">Rājāpādā mahāmaccā’-hesuṃ lañcaparāyanā;</gatha1>
<gathalast line="206">Dubbale ca viheṭhesuṃ, balī jānapadā narā.</gathalast>
<hangnum line="207" number="69"></hangnum>
<gatha1 line="208">Silākāḷassa kālamhi, gāme saṅgillanāmake;</gatha1>
<gathalast line="209">Bhayavasīvhayo poso, ahu moriyavaṃsajo.</gathalast>
<hangnum line="210" number="70"></hangnum>
<gatha1 line="211">Ahosi putto sīvassa, aggabodhi sanāmako;</gatha1>
<gathalast line="212">Bhāgineyyopi tassāsi, mahānāgoti vissuto.</gathalast>
<hangnum line="213" number="71"></hangnum>
<gatha1 line="214">Bhāgineyo mahānāgo, aggabodhi ca sundaro;</gatha1>
<gathalast line="215">Uḷārajjhāsayattā so, mahānāgo mahabbalo.</gathalast>
<hangnum line="216" number="72"></hangnum>
<gatha1 line="217">Hitvā kassakakammāni, corakammamakā vane;</gatha1>
<gathalast line="218">Godhaṃ laddhāna pesesi, mātulāniya santikaṃ.</gathalast>
<hangnum line="219" number="73"></hangnum>
<gatha1 line="220">Godhaṃ disvā’vasā ñatvā, dhaññapacchimapesayi;</gatha1>
<gathalast line="221">Kammārassā’pi pesesi, sasaṃ sopi tathevakā.</gathalast>
<hangnum line="222" number="74"></hangnum>
<gatha1 line="223">Bījaṃ bhaginī māyāci, bījagāhañca tassa sā;</gatha1>
<gathalast line="224">Dāsañca ñatvā pesesi, annapānādinā raho.</gathalast>
<hangnum line="225" number="75"></hangnum>
<gatha1 line="226">Tadā dubbhikkhakālamhi, eko mantadharo naro;</gatha1>
<gathalast line="227">Bhikkhālābhāya saddhehi, bhikkhuvesena bhikkhati.</gathalast>
<hangnum line="228" number="76"></hangnum>
<gatha1 line="229">Taṃ gāmaṃ pavisitvā so, aladdhā kiñci bhojanaṃ;</gatha1>
<gathalast line="230">Abhibhūto jighacchāya, kampamāno nigacchati.</gathalast>
<hangnum line="231" number="77"></hangnum>
<gatha1 line="232">Taṃ disvā karuṇāyanto, mahānāgo mahādayo;</gatha1>
<gathalast line="233">Pattamādāya gāmanta-māhiṇḍitvāpi sabbaso.</gathalast>
<hangnum line="234" number="78"></hangnum>
<gatha1 line="235">Yāgumattampi <pageBreak edition="M" number="0.0264" />nālattha, tato uttarasāṭakaṃ;</gatha1>
<gathalast line="236">Datvā āhari āhāraṃ, so taṃ bhutvā pasīdiya.</gathalast>
<hangnum line="237" number="79"></hangnum>
<gatha1 line="238">Rajjārahamimaṃ dīpe, karissāmīti cintiya;</gatha1>
<gathalast line="239">Tamādāya khaṇenā’gā, gokaṇṇakamahaṇṇavaṃ.</gathalast>
<hangnum line="240" number="80"></hangnum>
<gatha1 line="241">Atha tattha nisīditvā, sañjapanto yathāvidhiṃma;</gatha1>
<gathalast line="242">Mantonā’nesi nāgindaṃ, phussapuṇṇamarattiyaṃ.</gathalast>
<hangnum line="243" number="81"></hangnum>
<gatha1 line="244">Mahānāgaṃ phusāhīti, mahānāgaṃ niyojayi;</gatha1>
<gathalast line="245">So bhīto purime yāme, āgataṃ taṃ na sambhusī.</gathalast>
<hangnum line="246" number="82"></hangnum>
<gatha1 line="247">Tathā majjhimayāmepi, pacchime pana naṅgale;</gatha1>
<gathalast line="248">Gahetvā khipi tīheva, aṅgulīhi sataṃ chupi.</gathalast>
<hangnum line="249" number="83"></hangnum>
<gatha1 line="250">So taṃ byākāsi taṃ ditvā, sabalaṃ me parissamaṃ;</gatha1>
<gathalast line="251">Tīhi rājūhi yujjhitvā, catutthaṃ tvaṃ nighātiya.</gathalast>
<hangnum line="252" number="84"></hangnum>
<gatha1 line="253">Vuḍḍho tīṇeva vassāni, rājā hutvā na jīvasi;</gatha1>
<gathalast line="254">Tathā hessanti rājāno, tayo te vaṃsajā narā.</gathalast>
<hangnum line="255" number="85"></hangnum>
<gatha1 line="256">Gantvā sevassu rājānaṃ, pacchā passasi mekhalaṃ;</gatha1>
<gathalast line="257">Iti vatvāna pesesi, sopi gantvā narissaraṃ.</gathalast>
<hangnum line="258" number="86"></hangnum>
<gatha1 line="259">Passitvā tamupaṭṭhāsi, rājā rohaṇakammikaṃ;</gatha1>
<gathalast line="260">Taṃ akāsi taduṭṭhānaṃ, bhaṇḍamāhari so bahuṃ.</gathalast>
<hangnum line="261" number="87"></hangnum>
<gatha1 line="262">Rājā tasmiṃ pasīditvā, andhasenāpativhayaṃ;</gatha1>
<gathalast line="263">Datvā ṭhānantaraṃ tassa, gantuṃ tattheva yojayi.</gathalast>
<hangnum line="264" number="88"></hangnum>
<gatha1 line="265">Bhayasīvassa puttañca, bhāgineyyañca attano;</gatha1>
<gathalast line="266">Ādāya gantvā taṃ desaṃ, parivattesi sabbaso.</gathalast>
<hangnum line="267" number="89"></hangnum>
<gatha1 line="268">Paccekabhogaṃ katvāna, rohaṇaṃ tattha so vasaṃ;</gatha1>
<gathalast line="269">Dāṭhappabhūtinā kātuṃ, yuddhaṃgantvā mahabbalo.</gathalast>
<hangnum line="270" number="90"></hangnum>
<gatha1 line="271">Moggallānabhayā gantvā, rohaṇañca tahiṃ vasī;</gatha1>
<gathalast line="272">Sutvā kittisirīmeghavaṇṇa-rañño rajje samañjasaṃ.</gathalast>
<hangnum line="273" number="91"></hangnum>
<gatha1 line="274">Rajjaṃ gahetuṃ kāloti, sīghaṃ āgamma rohaṇā;</gatha1>
<gathalast line="275">Ekūnavise divase, mārayitvā mahīpatiṃ.</gathalast>
<hangnum line="276" number="92"></hangnum>
<gatha1 line="277">Sayaṃ hutvā mahīpālo, desaṃ katvā yathā pure;</gatha1>
<gathalast line="278">Bhāgineyyassa pāhesi, paṇṇamāgacchatūti so.</gathalast>
<hangnum line="279" number="93"></hangnum>
<gatha1 line="280">Āgacchanto <pageBreak edition="M" number="0.0265" />nimittena, nivattitvā marittha so;</gatha1>
<gathalast line="281">Tato mātulaputtaṃ’kā, uparajjaṃ kataññuko.</gathalast>
<hangnum line="282" number="94"></hangnum>
<gatha1 line="283">Ālavālaṃ dumindassa, katvā hemamayaṃ gharaṃ;</gatha1>
<gathalast line="284">Chādāpesi munindassa, paṭimāyo ca sandahi.</gathalast>
<hangnum line="285" number="95"></hangnum>
<gatha1 line="286">Mahācetittaye kāsi, sudhākammañca cumbaṭaṃ;</gatha1>
<gathalast line="287">Hatthivediñca kāretvā, cittakammamakārayi.</gathalast>
<hangnum line="288" number="96"></hangnum>
<gatha1 line="289">Pesakārakagāmaṃ so, jambelavhayamuttare;</gatha1>
<gathalast line="290">Mahāvihārecābandhi, gāmaṃ tintiṇikavhayaṃ.</gathalast>
<hangnum line="291" number="97"></hangnum>
<gatha1 line="292">Uddhagāmamhi vasabha-gāmaṃ jetavanassa’dā;</gatha1>
<gathalast line="293">Vatthadānaṃ nikāyesu, tīsu ceva pavattayi.</gathalast>
<hangnum line="294" number="98"></hangnum>
<gatha1 line="295">Khettānaṃ hisataṃ datvā, vihāre jetanāmake;</gatha1>
<gathalast line="296">Yāguṃ tattha pavattesi, bhikkhūnaṃ sabbakālikaṃ.</gathalast>
<hangnum line="297" number="99"></hangnum>
<gatha1 line="298">Sahassa dūratissavhā, khettaṃ datvā tapassinaṃ;</gatha1>
<gathalast line="299">Mahāvihāravāsīnaṃ, yāguṃ niccaṃ pavattayi.</gathalast>
<hangnum line="300" number="100"></hangnum>
<gatha1 line="301">Ciramātikavārañca, tattheva’dā guṇe rato;</gatha1>
<gathalast line="302">Mayūrapariveṇe ca, navakammamakārayi.</gathalast>
<hangnum line="303" number="101"></hangnum>
<gatha1 line="304">Kāsikhaṇḍe mahādeva-rattakuravanāmake;</gatha1>
<gathalast line="305">Vihāre anurārāmaṃ, jiṇṇañca paṭisaṅkharī.</gathalast>
<hangnum line="306" number="102"></hangnum>
<gatha1 line="307">Kamaṃ sovaggikaṃ katvā, evamādiṃ narissaro;</gatha1>
<gathalast line="308">Agamā tīhi vassehi, devarājasahabyataṃ.</gathalast>
<hangnum line="309" number="103"></hangnum>
<gatha1 line="310">Aṭṭhete kuṭṭhacittā’parimitavibhavā rājarājenarūpā;</gatha1>
<gatha2 line="311">Rājāno rājamānā narakarituragāsūrasenārathehi;</gatha2>
<gatha3 line="312">Ante hitvā’khilaṃ taṃ vigataparijanā’ḷāhanaṃ saṅkhatāsuṃ;</gatha3>
<gathalast line="313">Sappañño taṃ saranto bhavatu bhavasukhaṃ vantukāmo hitesī.</gathalast>
<centered line="314">Sujanappasādasaṃvegatthāya kate mahāvaṃse</centered>
<centered line="315">Aṭṭharājako nāma</centered>
<centered line="316">Cattālīsatimo paricchedo.</centered>
</body>
</document>