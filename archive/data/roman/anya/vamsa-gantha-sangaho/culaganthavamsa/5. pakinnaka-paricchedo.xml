<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0701n.nrf4.xml</normativeSource>
    <archivePath>roman/anya/vamsa-gantha-sangaho/culaganthavamsa/5. pakinnaka-paricchedo.xml</archivePath>
    <baseFileName>5. pakinnaka-paricchedo</baseFileName>
    <titlePath>5. Pakiṇṇaka-paricchedo - Cūḷaganthavaṃsa - Vaṃsa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">5. Pakiṇṇaka-paricchedo</chapter>
    <paragraph line="2">Nāmaṃ āropanaṃ potthakaṃ ganthakārassa ca. Lekhaṃlekhāpanañceva, vadāmi tadanantaranti. Tattha caturāsītiyā dhammakkhandhasahassāni piṭaka, nikāyaṅga, vagga, nipātādikaṃ nāmaṃ, kenāropitaṃ, kattha āropitaṃ, kadā āropitaṃ, kimatthaṃ āropitanti? Tatrāyaṃ pivisajjanākena āropitanti pañcasatakhīṇāsavehi āropitaṃ. Tehi sabbabuddhavacanaṃ saṅgāyanti, idaṃ piṭakaṃ, ayaṃ nikāyo, idaṃ aṅgaṃ, ayaṃ vaggo, ayaṃ nipātoti. Evamādikaṃ nāmaṃ āropenti. Kattha āropitanti? Rājagahe vebhārapabbatassa pāde dhammamaṇḍappe āropitaṃ. Kadā āropitanti? Bhagavato parinibbute paṭhamasaṅgāyanakāle āropitaṃ. Kimatthaṃ āropitanti? Dhammakkhandhānaṃ vohārasukhatthāya sukhadhāraṇatthāya ca āropitaṃ. Saṅgītikāle pañcasatā khīṇāsavā tesañca dhammakkhandhānaṃ nāma vagganipātato. Imassa dhammakkhandhassa ayaṃ nāmo hotu, imassa ca pakaraṇassa ayaṃ nāmoti, abravuṃ sabbaṃ nāmādikaṃ kiccaṃ akaṃsu. Te khīṇāsavā, yadi nāmādikaṃ kiccaṃ akataṃ na supākataṃ tasmā vohārasukhatthāyanāmādikaṃ kiccaṃ kataṃ anāgate panatthāya nāmādikaṃ pavattitaṃ asañjātanāmo na suṭṭhu pākato sabbaso bhaveti. Dhammakkhandhānaṃ nāma dīpanā niṭṭhitā.</paragraph>
    <paragraph line="3">Caturāsīti dhammakkhandhasahassāni kena potthake āropitāni, kadā āropitāni, kimatthaṃ āropitānīti. Tatrāyaṃ visajjanā kenāropitāniti? Khīṇāsavamahānāgehi āropitāni. Kattha āropitānīti? Laṅkādīpe āropitāni. Kadā āropitānīti? Saddhātissassarājino puttassa vaṭṭagāmani rājassa kāle āropitāni. Kimatthaṃ āropitānīti? Dhammakkhandhānaṃ avidhaṃsanatthāya saddhammaṭṭhitiyā ca āropitāni.</paragraph>
    <gatha1 line="4">Dharamāno hi bhagavā, amhākaṃ sugatodhīro;</gatha1>
    <gathalast line="5">Nikāye pañcadeseti, yāva nibbānagamanā.</gathalast>
    <gatha1 line="6">Sabbepi te bhikkhu ādi, manasā vacasāhāro;</gatha1>
    <gathalast line="7">Sabbe ca vācuggatā honti, mahāpaññāsativarā.</gathalast>
    <gatha1 line="8">Nibbūte lokanāthamhi, tato vassasataṃ bhave;</gatha1>
    <gathalast line="9">Ariyānariyā cāpi ca, sabbe vācuggatā dhuvaṃ.</gathalast>
    <gatha1 line="10">Tato paraṃ aṭṭharasaṃ, dvisataṃvassa gaṇanaṃ;</gatha1>
    <gathalast line="11">Sabbe puthujjanā ceva, ariyā ca sabbepite.</gathalast>
    <gatha1 line="12">Manasāvacasāyeva, vācuggatāva sabbadā;</gatha1>
    <gathalast line="13">Duṭṭhagāmaṇirañño ca, kāle vācuggatā dhuvaṃ.</gathalast>
    <gatha1 line="14">Ariyānariyāpi ca, nikāye dhāraṇāsadā;</gatha1>
    <gathalast line="15">Tato paramhi rājā ca, tato cuto ca tusite.</gathalast>
    <gatha1 line="16">Uppajji deva loke so, devehi parivārito;</gatha1>
    <gatha2 line="17">Saddhā tissoti nāmena, tassa kaniṭṭhako hito.</gatha2>
    <gathalast line="18">Tato laddharaṭṭho hoti, buddhasāsanapālako.</gathalast>
    <gatha1 line="19">Tadā kāle bhikkhū āsuṃ, sabbe vācuggatā sadā;</gatha1>
    <gatha2 line="20">Nikāye pañcavedheva, yāva rañño ca dhāraṇā;</gatha2>
    <gatha3 line="21">Tato cuto so rājā ca, tussīte upapajjati;</gatha3>
    <gathalast line="22">Devalokeṭṭhito santo, tadā vācuggatā tato.</gathalast>
    <gatha1 line="23">Tassa puttāpi ahesuṃ, anekā varajjaṃ gatā;</gatha1>
    <gatha2 line="24">Anukkamena cutate, devalokaṃ gatā dhuvaṃ;</gatha2>
    <gatha3 line="25">Tadāpite sabbe bhikkhū, vācuggatāva sabbadā;</gatha3>
    <gathalast line="26">Nikāye pañcavidheva, dhāraṇāvasatimatā.</gathalast>
    <gatha1 line="27">Tato paraṃ potthakesu, nikāyā pañca piṭṭhitā;</gatha1>
    <gatha2 line="28">Tadā aṭṭhakathā ṭīkā, sabbe ganthā potthake gatā;</gatha2>
    <gatha3 line="29">Sabbe potthesu ye ganthā, pāḷi aṭṭhakathā ṭīkā;</gatha3>
    <gathalast line="30">Saṃṭṭhitāsaṃ ṭhitā honti, sabbepi no na santite.</gathalast>
    <gatha1 line="31">Tadā te potthakeyeva, nikāyā piṭhitā khilā;</gatha1>
    <gathalast line="32">Tadā aṭṭhakathādīni, bhavantīti vadanti ca.</gathalast>
    <gatha1 line="33">Parihāro paṇḍitehi vattabbova;</gatha1>
    <gatha2 line="34">Laṅkādīpassa raññova, saddhā tissassa rājino.</gatha2>
    <gatha3 line="35">Puttako laṅkādīpassa, issaro dhammiko varo;</gatha3>
    <gathalast line="36">Tadā khīṇāsavā sabbe, olokenti anagate.</gathalast>
    <gatha1 line="37">Khīṇāsavā passanti te, dupaññeva puthujjane;</gatha1>
    <gatha2 line="38">Sabbepi te bhikkhū āsuṃ, bahuṃtarā puthujjanā;</gatha2>
    <gatha3 line="39">Na sakkhissanti te pañca, nikāye vācuggataṃ iti;</gatha3>
    <gathalast line="40">Potthakesu sabbe pañca, āropenti khīṇāsavā.</gathalast>
    <gatha1 line="41">Saddhammaṭṭhiti cirattāya, janānaṃ puññatthāya ca;</gatha1>
    <gatha2 line="42">Tato paṭṭhāyate sabbe, nikāyā honti potthake;</gatha2>
    <gathalast line="43">Aṭṭhakathā ṭīkā sabbe, te honti potthakeṭṭhitā.</gathalast>
    <gatha1 line="44">Tato paṭṭhāyate sabbe, bhikkhu ādi mahāgaṇā;</gatha1>
    <gathalast line="45">Potthakesu ṭhiteyeva, sabbe passanti sabbadā.</gathalast>
    <paragraph line="46">[Potthake āropana dīpakā niṭṭhitā.]</paragraph>
    <paragraph line="47">Yo koci paṇḍito dhīro, aṭṭhakathādikaṃ ganthaṃ karoti vā kārāpeti vā, tassa anantako hoti puññasaṃcayo, anantako hoti puññānisaṃso. Caturāsīti cetiyasahassa karaṇasadiso, caturāsīti buddharūpasahassa karaṇasadiso, caturāsīti bodhirukkhasahassaropanasadiso, caturāsīti vihārasahassa karaṇasadiso, yo ca buddhavacanamañjūsaṃ karoti vā kārāpeti vā, yo ca buddhavacanaṃ maṇḍanaṃ karoti vā kārāpeti vā, yo ca buddhavacanaṃ lekhaṃ karoti vā kārāpeti vā, yo ca potthakaṃ vā, yo ca potthakamūlaṃ vā, deti vā dāpeti vā, yo ca telaṃ vā cuṇṇaṃ vā, dhaññaṃ vā potthakabhañjanatthāya yaṃ kiñci nitthaṃ vā potthakachidde āvunatthāya, yaṃ kiñci suttaṃ vā kaṭṭhaphalakadvayaṃ vā potthakaṃ puṭanatthāya yaṃ kiñci vatthaṃ vā, potthaka-bandhanatthāya, yaṃ kiñci yottaṃ vā potthakalāpa pūṭanatthāya yaṃ kiñci thavikaṃ deti vā dāpeti vā.</paragraph>
    <paragraph line="48">Yo ca haritālena vā manosilāya vā, suvaṇṇena vā rajatena vā potthakamaṇḍanaṃ vā kaṭṭhaphalakamaṇḍanaṃ vā karoti vā kārāpeti vā, tassa anantako hoti puññasaṃcayo, anantako hoti puññānisaṃso. Caturāsīti cetiyasahassa karaṇasadiso, caturāsīti vihārasahassa karaṇasadiso.</paragraph>
    <gatha1 line="49">Bhave nibbattamāno so, sīlaguṇamupāgatā;</gatha1>
    <gathalast line="50">Mahā tejo sadā hoti, sīhanādo visārado.</gathalast>
    <gatha1 line="51">Āyuvaṇṇabaluppeto, dhammakāmo bhave saddā;</gatha1>
    <gathalast line="52">Devamanussalokesu, mahesakkho anāmayo.</gathalast>
    <gatha1 line="53">Bhave nibbattamāno so, paññavā susamāhito;</gatha1>
    <gathalast line="54">Adhipacca parivāro, sabbasukhādhi gacchati.</gathalast>
    <gatha1 line="55">Saddohīrimā vadaññū, saṃvigga mānaso bhave;</gatha1>
    <gathalast line="56">Aṅgapaccaṅga sampanno, āroha pariṇāhavā.</gathalast>
    <gatha1 line="57">Sabbe sattāpi yo loke, sabbattha pūjitābhave;</gatha1>
    <gathalast line="58">Devamanussa sañcaro, mittasahāya pālito.</gathalast>
    <gatha1 line="59">Devamanussa sampattiṃ, anubhoti punappunaṃ;</gatha1>
    <gathalast line="60">Arahatta phalaṃ patto, nibbānaṃ pāpuṇissati.</gathalast>
    <gatha1 line="61">Paṭisambhidā catasso, abhiññā chabbidhe vare;</gatha1>
    <gathalast line="62">Vimokkhe aṭṭhake seṭṭhe, gamissati anāgate.</gathalast>
    <gatha1 line="63">Tasmāhi paṇḍito poso, saṃpassaṃ hita mattano;</gatha1>
    <gathalast line="64">Kāreyya sāma ganthe ca, aññe cāpi kārāpaye.</gathalast>
    <gatha1 line="65">Potthake ca ṭhite ganthe, pāḷi aṭṭhakathādike;</gatha1>
    <gathalast line="66">Dhammamañjūsā ganthe ca, lekhaṃ kare kārāpaye.</gathalast>
    <gatha1 line="67">Potthakaṃ potthakamūlañca, tesaṃ cullathūsampi ca;</gatha1>
    <gathalast line="68">Pilotikādikaṃ suttaṃ, kaṭṭhaphaladvayamhi ca.</gathalast>
    <gatha1 line="69">Dhammabandhanatthāya ca, yaṃ kiñci mahagghaṃ vatthaṃ;</gatha1>
    <gathalast line="70">Dhammabandhanayottañca, yaṃ kiñci thavikampi ca.</gathalast>
    <gatha1 line="71">Dadeyya dhammakhettamhi, vippassannena cetasā;</gatha1>
    <gathalast line="72">Añño cāpi dajjāpeyya, mittasahāyabandhaveti.</gathalast>
    <centered line="73">Ganthākaralekhalekhāpanānisaṃsa dīpanā niṭṭhitā.</centered>
    <paragraph line="74">[Iti cūlaganthavaṃse pakiṇṇakadīpako nāma pañcamo paricchedo.]</paragraph>
    <gatha1 line="75">Sohaṃ haṃsāraṭṭha jāto, nantapaññoti vissuto</gatha1>
    <gathalast line="76">Saddhā sīla vīrappeto, dhammarasaṃ gavesano.</gathalast>
    <gatha1 line="77">Sohaṃ tato gantvā cimaṃ, jina navaṃ yaṃ pūraṃ;</gatha1>
    <gathalast line="78">Sabba dhammaṃ vicinanto, vīsati vassamāgato.</gathalast>
    <gatha1 line="79">Sabba dhammaṃ vissejjento, kikāre neva bhikkhuno;</gatha1>
    <gathalast line="80">Cha vassānaṃ gaṇaṃ bhitvā, kāmānaṃ abhimaddanaṃ.</gathalast>
    <gatha1 line="81">Santi sabhā ca nibbānaṃ, gavesiñca punappunaṃ;</gatha1>
    <gatha2 line="82">Vasantohaṃ, vanārammaṃ, piṭakattaya saṅgahaṃ;</gatha2>
    <gathalast line="83">Ganthavaṃsaṃ imaṃ khuddaṃ, ariyasaṅghadāsakanti.</gathalast>
    <paragraph line="84">Iti pāmojjatthāya araññavāsinā, nandapaññācariyena kato cūḷaganthavaṃso niṭṭhito.</paragraph>
    <paragraph line="85">Dhammavaṭaṃsakanāmena visuto thero, yaṃ pakaraṇaṃ likkhitaṃ taṃ paripuṇṇaṃ tena puññena taṃ piṭakaṃ parisippaṃ pariniṭṭhitaṃ.</paragraph>
    <paragraph line="86">Mameva sissasamūhānañca parisippaṃ pariniṭṭhitaṃ. Tave sissānū sissāni ca, parisippaṃ pariniṭṭhitaṃ.</paragraph>
    <centered line="87">Cūḷaganthavaṃso niṭṭhito.</centered>
  </content>
</document>