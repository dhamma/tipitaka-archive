<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0902n.nrf0.xml</normativeSource>
    <source>roman/anya/sangayana-puccha vissajjana/majjhimanikaya (pu-vi)/mulapannasapali.xml</source>
    <script>roman</script>
    <directory>/anya/sangayana-puccha vissajjana/majjhimanikaya (pu-vi)</directory>
    <basename>mulapannasapali</basename>
    <titlePath>Mūlapaṇṇāsapāḷi - Majjhimanikāya (pu-vi) - Saṅgāyana-puccha vissajjanā - Anya</titlePath>
  </metadata>
<content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Suttantapiṭaka</nikaya>
    <book line="3">Majjhimanikāya</book>
    <chapter line="4">Mūlapaṇṇāsapāḷi</chapter>
    <subhead line="5">Saṃgāyanassa pucchā vissajjanā</subhead>
    <paragraph line="6"><bold>Pucchā –</bold> paṭhamamahāsaṃgītikāle <pageBreak edition="Myanmar" number="1.0001" /> āvuso dhammasaṃgāhakā mahākassapādayo mahātheravarā dīghanikāyaṃ saṃgāyitvā tadanantaraṃ kiṃ nāma pāvacanaṃ saṃgāyiṃsu.</paragraph>
    <paragraph line="7"><bold>Vissajjanā –</bold> paṭhamamahāsaṃgītikāle bhante dhammasaṃgāhakā mahākassapādayo mahātheravarā dīghanikāyaṃ saṃgāyitvā tadanantaraṃ majjhimaṃ nāma nikāyaṃ saṃgāyiṃsu.</paragraph>
    <paragraph line="8"><bold>Pucchā –</bold> majjhimanikāyo <pageBreak edition="Myanmar" number="1.0002" /> nāma āvuso mūlapaṇṇāsako majjhima paṇṇāsako uparipaṇṇāsakoti paṇṇāsakavasena tividho, tattha kataraṃ paṇṇāsakaṃ paṭhamaṃ saṃgāyiṃsu.</paragraph>
    <paragraph line="9"><bold>Vissajjanā –</bold> tīsu bhante paṇṇāsakesu mūlapaṇṇāsakaṃ nāma pāvacanaṃ dhammasaṃgāhakā mahātheravarā paṭhamaṃ saṃgāyiṃsu.</paragraph>
    <paragraph line="10"><bold>Pucchā –</bold> mūlapaṇṇāsakepi <pageBreak edition="Myanmar" number="1.0003" /> āvuso pañcavaggā paṇṇāsa ca suttāni, tesu kataraṃ vaggaṃ katarañca suttaṃ paṭhamaṃ saṃgāyiṃsu.</paragraph>
    <paragraph line="11"><bold>Vissajjanā –</bold> mūlapaṇṇāsake bhante pañcasu vaggesu paṭhamaṃ mūlapariyāyavaggaṃ paṇṇāsakesu ca suttesu paṭhamaṃ mūlapariyāyasuttaṃ saṃgāyiṃsu.</paragraph>
    <paragraph line="12">Sādhu āvuso mayampi dāni tatoyeva paṭṭhāya saṃgītipubbaṅgamāni pucchāvissajjanakiccāni kātuṃ samārabhāma.</paragraph>
    <subhead line="13">Mūlapariyāyasutta</subhead>
    <paragraph line="14"><bold>Pucchā –</bold> tena āvuso bhagavatā jānatā passatā arahatā sammāsambuddhena mūlapariyāyasuttaṃ kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="15"><bold>Vissajjanā –</bold> ukkaṭṭhāyaṃ bhante pañcasate brāhmaṇakulā pabbajite ārabbha bhāsitaṃ, pañcasatā bhante brāhmaṇakulā pabbajitā <pageBreak edition="Myanmar" number="1.0004" /> bhikkhū pariyattiṃ nissāya mānaṃ uppādesuṃ, tasmiṃ bhante vatthusmiṃ bhāsitaṃ.</paragraph>
    <paragraph line="16"><bold>Pucchā –</bold> taṃ panāvuso suttaṃ bhagavatā katihi vārehi katihi ca antogadhapadehi vibhajitvā bhāsitaṃ.</paragraph>
    <paragraph line="17"><bold>Vissajjanā –</bold> taṃ <pageBreak edition="Myanmar" number="1.0005" /> pana bhante mūlapariyāyasuttaṃ bhagavatā aṭṭhahi ca vārehi catuvīsatiyā ca antogadhapadehi vibhajitvā desitaṃ.</paragraph>
    <subhead line="18">Sabbāsavasutta</subhead>
    <paragraph line="19"><bold>Pucchā –</bold> dutiyaṃ panāvuso sabbāsavasuttaṃ bhagavatā kattha kaṃ ārabbha bhāsitaṃ.</paragraph>
    <paragraph line="20"><bold>Vissajjanā –</bold> sabbāsavasuttaṃ pana bhante bhagavatā sāvatthiyaṃ sambahule bhikkhū ārabbha bhāsitaṃ.</paragraph>
    <paragraph line="21"><bold>Pucchā –</bold> tatthāvuso <pageBreak edition="Myanmar" number="1.0006" /> bhagavatā āsavā katihi pakārehi vibhajitvā dassitā.</paragraph>
    <paragraph line="22"><bold>Vissajjanā –</bold> sattahi bhante pakārehi vibhajitvā āsavā bhagavatā pakāsitā.</paragraph>
    <subhead line="23">Dhammadāyādasutta</subhead>
    <paragraph line="24"><bold>Pucchā –</bold> dhammadāyādasuttaṃ <pageBreak edition="Myanmar" number="1.0007" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="25"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ, bhagavato ca bhante bhikkhusaṅghassa ca tadā mahālābhasakkāro udapādi, tasmiṃ bhante vatthusmiṃ bhāsitaṃ.</paragraph>
    <paragraph line="26"><bold>Pucchā –</bold> tatthāvuso <pageBreak edition="Myanmar" number="1.0009" /> dve anusandhayo, tesu paṭhame anusandhimhi kathaṃ bhagavatā bhikkhūnaṃ ovādo dinno.</paragraph>
    <paragraph line="27"><bold>Vissajjanā –</bold> paṭhame bhante anusandhimhi dhammadāyādā me bhikkhave bhavatha mā āmisadāyādā, atthi me tumhesu anukampā, kinti me sāvakā dhammadāyādā bhaveyyuṃ no āmisadāyādāti evamādinā bhagavatā bhikkhūnaṃ ovādo dinno.</paragraph>
    <paragraph line="28">Dhammadāyādā <pageBreak edition="Myanmar" number="1.0011" /> me bhikkhave bhavatha mā āmisadāyādā, atthi me tumhesu anukampā kinti me sāvakā dhammadāyādā bhaveyyuṃ, no āmisadāyādā.</paragraph>
    <paragraph line="29"><bold>Pucchā –</bold> dutiye <pageBreak edition="Myanmar" number="1.0012" /> panāvuso anusandhimhi āyasmatā sāriputtattherena dhammasenāpatinā kīdisī dhammadesanā vibhajitvā pakāsitā.</paragraph>
    <paragraph line="30"><bold>Vissajjanā –</bold> dutiye pana bhante anusandhimhi āyasmatā sāriputtattherena dhammasenāpatinā satthu pavivittassa viharato sāvakānaṃ vivekaṃ ananusikkhataṃ tīhi ṭhānehi gārayutaṃ, anusikkhantānañca tīhi ṭhānehi pāsaṃsataṃ, soḷasa ca pāpake dhamme tesañca pahānāya majjhimā paṭipadā vibhajitvā pakāsitā.</paragraph>
    <subhead line="31">Bhayabheravasutta</subhead>
    <paragraph line="32"><bold>Pucchā –</bold> bhayabheravasuttaṃ <pageBreak edition="Myanmar" number="1.0013" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="33"><bold>Vissajjanā –</bold> sāvatthiyaṃ bhante jāṇussoṇiṃ brāhmaṇaṃ ārabbha bhāsitaṃ, jāṇussoṇi bhante brāhmaṇo bhagavantaṃ upasaṅkamitvā etadavoca ‘‘ye me bho gotama kulaputtā bhavantaṃ gotamaṃ uddissa saddhā agārasmā anagāriyaṃ pabbajitā, bhavaṃ tesaṃ gotamo pubbaṅgamo, bhavaṃ</paragraph>
    <paragraph line="34">Tesaṃ <pageBreak edition="Myanmar" number="1.0014" /> gotamo bahukāro, bhavaṃ tesaṃ gotamo samādapetā, bhoto ca pana gotamassa sā janatā diṭṭhānugatiṃ āpajjatī’’ti, tasmiṃ bhante vatthusmiṃ bhāsitaṃ.</paragraph>
    <subhead line="35">Anaṅgaṇasutta</subhead>
    <paragraph line="36"><bold>Pucchā –</bold> anaṅgaṇasuttaṃ <pageBreak edition="Myanmar" number="1.0015" /> panāvuso kattha kaṃ ārabbha kena bhāsitaṃ.</paragraph>
    <paragraph line="37"><bold>Vissajjanā –</bold> sāvatthiyaṃ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṃ.</paragraph>
    <subhead line="38">Ākaṅkheyyasutta</subhead>
    <paragraph line="39"><bold>Pucchā –</bold> ākaṅkheyyasuttaṃ panāvuso bhagavatā kattha kaṃ ārabbha bhāsitaṃ.</paragraph>
    <paragraph line="40"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="41">Vatthasutta</subhead>
    <paragraph line="42"><bold>Pucchā –</bold> vatthasuttaṃ <pageBreak edition="Myanmar" number="1.0016" /> panāvuso bhagavatā kattha kaṃ ārabbha bhāsitaṃ.</paragraph>
    <paragraph line="43"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="44">Sallekhasutta</subhead>
    <paragraph line="45"><bold>Pucchā –</bold> sallekhasuttaṃ <pageBreak edition="Myanmar" number="1.0017" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="46"><bold>Vissajjanā –</bold> sāvatthiyaṃ bhante āyasmantaṃ mahācundaṃ ārabbha bhāsitaṃ, āyasmā mahācundo bhante bhagavantaṃ upasaṅkamitvā etadavoca ‘‘yā imā bhante anekavihitā diṭṭhiyo loke uppajjanti, attavādapaṭisaṃyuttā vā lokavādapaṭisaṃyuttā vā, ādimeva nu kho bhante bhikkhuno manasikaroto evametāsaṃ diṭṭhīnaṃ pahānaṃ hoti, evametāsaṃ diṭṭhīnaṃ paṭinissaggo hotī’’ti, tasmiṃ bhante vatthusmiṃ bhāsitaṃ.</paragraph>
    <paragraph line="47"><bold>Pucchā –</bold> tattha <pageBreak edition="Myanmar" number="1.0018" /> ca āvuso kati pariyāyā kati ca antogadhapadāni bhagavatā vibhajitvā pakāsitāni.</paragraph>
    <paragraph line="48"><bold>Vissajjanā –</bold> tattha bhante pañca pariyāyā catucattālīsa ca antogadhapadāni bhagavatā vitthārena bhāsitāni.</paragraph>
    <subhead line="49">Sammāṭṭhisutta</subhead>
    <paragraph line="50"><bold>Pucchā –</bold> sammādiṭṭhisuttaṃ <pageBreak edition="Myanmar" number="1.0019" /> panāvuso kattha kaṃ ārabbha kena bhāsitaṃ.</paragraph>
    <paragraph line="51"><bold>Vissajjanā –</bold> sāvatthiyaṃ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṃ.</paragraph>
    <paragraph line="52"><bold>Pucchā –</bold> kassa āvuso vacanaṃ.</paragraph>
    <paragraph line="53"><bold>Vissajjanā –</bold> bhagavato bhante vacanaṃ arahato sammāsambuddhassa.</paragraph>
    <paragraph line="54"><bold>Pucchā –</bold> kenāvuso ābhataṃ.</paragraph>
    <paragraph line="55"><bold>Vissajjanā –</bold> paramparāya bhante ābhataṃ.</paragraph>
    <subhead line="56">Mahāsatipaṭṭhānasutta</subhead>
    <paragraph line="57"><bold>Pucchā –</bold> mahāsatipaṭṭhānasuttaṃ <pageBreak edition="Myanmar" number="1.0020" /> panāvuso yogāvacarānaṃ bahupakārattā dīghanikāye ca idha cāti dvīsu nikāyesu porāṇakehi saṃgītikārehi dvikkhattuṃ saṃgāyitvā vitthārena patiṭṭhāpitaṃ, taṃ amhehi dīghanikāye yathānuppattavasena pucchitañca vissajjitañca. Tathāpi yogāvacarānaṃ bahupakārattāyeva taṃ <pageBreak edition="Myanmar" number="1.0021" /> idānipi yathānuppattavasena puna pucchissāmi, taṃ panetaṃ āvuso mahāsatipaṭṭhānasuttaṃ bhagavatā kattha kaṃ ārabbha bhāsitaṃ.</paragraph>
    <paragraph line="58"><bold>Vissajjanā –</bold> kurūsu bhante kammāsadhamme nāma kurūnaṃ nigame sambahule bhikkhū ārabbha bhāsitaṃ.</paragraph>
    <paragraph line="59"><bold>Pucchā –</bold> kathañcāvuso <pageBreak edition="Myanmar" number="1.0022" /> tattha ānāpānassati kāyānupassanā bhagavatā vibhajitvā pakāsitā.</paragraph>
    <paragraph line="60"><bold>Vissajjanā –</bold> idha bhikkhave bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā so satova assasati, satova passasati, dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti pajānāti, evamādinā bhante tattha ānāpānassati kāyānupassanā bhagavatā vibhajitvā pakāsitā.</paragraph>
    <paragraph line="61"><bold>Pucchā –</bold> kathañcāvuso <pageBreak edition="Myanmar" number="1.0023" /> tattha iriyāpathakāyānupassanā bhagavatā vibhajitvā pakāsitā.</paragraph>
    <paragraph line="62"><bold>Vissajjanā –</bold> puna caparaṃ bhikkhave bhikkhu gacchanto vā gacchāmīti pajānāti, ṭhito vā ṭhitomhīti pajānāti, nisinno vā nisinnomhīti pajānāti, sayāno vā sayānomhīti pajānāti, evamādinā bhante bhagavatā iriyāpathakāyānupassanā bhāvanā vibhajitvā pakāsitā.</paragraph>
    <paragraph line="63"><bold>Pucchā –</bold> kathañcāvuso <pageBreak edition="Myanmar" number="1.0024" /> tattha sampajaññakāyānupassanā bhagavatā vibhajitvā pakāsitā.</paragraph>
    <paragraph line="64"><bold>Vissajjanā –</bold> puna caparaṃ bhikkhave bhikkhu abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti, evamādinā bhante bhagavatā tattha sampajaññakāyānupassanā vibhajitvā pakāsitā.</paragraph>
    <paragraph line="65"><bold>Pucchā –</bold> kathañcāvuso <pageBreak edition="Myanmar" number="1.0026" /> tattha paṭikūlamanasikārakāyānupassanā bhagavatā vibhajitvā pakāsitā.</paragraph>
    <paragraph line="66"><bold>Vissajjanā –</bold> puna caparaṃ bhikkhave bhikkhu imameva kāyaṃ uddhaṃ pādatalā adho kesamatthakā tacapariyantaṃ pūraṃ nānappakārassa asucino paccavekkhati atthi imasmiṃ kāye kesālomā nakhā dantā taco evamādinā bhante tattha bhagavatā paṭikūlamanasikārakāyānupassanā vibhajitvā pakāsitā.</paragraph>
    <paragraph line="67"><bold>Pucchā –</bold> kathañcāvuso <pageBreak edition="Myanmar" number="1.0027" /> tattha dhātumanasikārakāyānupassanā bhagavatā vibhajitvā pakāsitā.</paragraph>
    <paragraph line="68"><bold>Vissajjanā –</bold> puna caparaṃ bhikkhave bhikkhu imameva kāyaṃ yathāṭhitaṃ yathāpaṇihitaṃ dhātuso paccavekkhati atthi imasmiṃ kāye pathavīdhātu āpodhātu tejodhātu vāyodhātu evamādinā bhante bhagavatā dhātumanasikārakāyānupassanā vibhajitvā pakāsitā.</paragraph>
    <paragraph line="69"><bold>Pucchā –</bold> kathañcāvuso <pageBreak edition="Myanmar" number="1.0028" /> tattha nava sivathikakāyānupassanā bhagavatā vibhajitvā pakāsitā.</paragraph>
    <paragraph line="70"><bold>Vissajjanā –</bold> puna caparaṃ bhikkhave bhikkhu seyyathāpi passeyya sarīraṃ sivathikāya chaḍḍitaṃ ekāhamataṃ vā dvīhamataṃ vā tīhamataṃ vā uddhumātakaṃ vinīlakaṃ vipubbakajātaṃ so imameva kāyaṃ upasaṃharati ‘‘ayampi kho kāyo evaṃdhammo evaṃbhāvī evaṃanatīto’’ti evamādinā bhante tattha bhagavatā nava sivathikakāyānupassanā bhāvanā vibhajitvā pakāsitā.</paragraph>
    <paragraph line="71"><bold>Pucchā –</bold> kathañcāvuso <pageBreak edition="Myanmar" number="1.0029" /> tattha vedanānupassanā bhagavatā vibhajitvā desitā.</paragraph>
    <paragraph line="72"><bold>Vissajjanā –</bold> idha bhikkhave bhikkhu sukhaṃ vā vedanaṃ vedayamāno ‘‘sukhaṃ vedanaṃ vedayāmī’’ti pajānāti, dukkhaṃ vā vedanaṃ vedayamāno ‘‘dukkha vedanaṃ vedayāmī’’ti pajānāti, adukkhamasukhaṃ vā vedanaṃ vedayamāno ‘‘adukkhamasukhaṃ vedanaṃ vedayāmī’’ti pajānāti, evamādinā bhante tattha bhagavatā vedanānupassanā vibhajitvā pakāsitā.</paragraph>
    <paragraph line="73"><bold>Pucchā –</bold> kathañcāvuso <pageBreak edition="Myanmar" number="1.0030" /> tattha cittānupassanā bhagavatā vibhajitvā desitā.</paragraph>
    <paragraph line="74"><bold>Vissajjanā –</bold> idha bhikkhave bhikkhu sarāgaṃ vā cittaṃ ‘‘sarāgaṃ citta’’nti pajānāti, vītarāgaṃ vā cittaṃ ‘‘vītarāgaṃ citta’’nti pajānāti, sadosaṃ vā vītadosaṃ vā samohaṃ vā vītamohaṃ vā saṃkhittaṃ vā cittaṃ ‘‘saṃkhittaṃ citta’’nti pajānāti, vikkhittaṃ vā cittaṃ ‘‘vikkhittaṃ citta’’nti pajānāti, evamādinā tattha bhagavatā cittānupassanā vibhajitvā pakāsitā.</paragraph>
    <paragraph line="75"><bold>Pucchā –</bold> kathañcāvuso <pageBreak edition="Myanmar" number="1.0031" /> tattha dhammānupassanā bhagavatā vibhajitvā desitā, taṃ saṅkhepamatteneva vissajjehi.</paragraph>
    <paragraph line="76"><bold>Vissajjanā –</bold> idha bhikkhave bhikkhu dhammesu dhammānupassī viharati, pañcasu nīvaraṇesu evamādinā bhante tattha bhagavatā pañcahi pabbehi dhammānupassanā vibhajitvā pakāsitā.</paragraph>
    <subhead line="77">Cūḷasīhanādasutta</subhead>
    <paragraph line="78"><bold>Pucchā –</bold> cūḷanasīhanādasuttaṃ <pageBreak edition="Myanmar" number="1.0032" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="79"><bold>Vissajjanā –</bold> sāvatthiyaṃ bhante parihīnalābhasakkāre nānātitthiye ārabbha bhāsitaṃ, nānātitthiyā bhante parihīnalābhasakkārā tesu tesu ṭhānesu parideviṃsu, catasso ca bhannte parisā bhagavato ekamatthaṃ ārocesuṃ, tasmiṃ bhante vatthusmiṃ bhāsitaṃ.</paragraph>
    <subhead line="80">Mahāsīhanādasutta</subhead>
    <paragraph line="81"><bold>Pucchā –</bold> tenāvuso <pageBreak edition="Myanmar" number="1.0034" /> bhagavatā jānatā passatā arahatā sammāsambuddhena mahāsīhanādasuttaṃ kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="82"><bold>Vissajjanā –</bold> vesāliyaṃ bhante sunakkhattaṃ licchaviputtaṃ ārabbha bhāsitaṃ, sanukkhatto bhante licchaviputto acirapakkanto hoti imasmā dhammavinayā, so vesāliyaṃ parisati evaṃ vācaṃ bhāsati <pageBreak edition="Myanmar" number="1.0035" /> ‘‘natthi samaṇassa gotamassa uttarimanussadhammā alamariyañāṇadassanaviseso, takkapariyāhataṃ samaṇo gotamo dhammaṃ deseti vīmaṃsānucaritaṃ sayaṃ paṭibhānaṃ. Yassa ca khvāssa atthāya dhammo desito, so niyyāti takkarassa sammā dukkhakkhayāyā’’ti, etamatthaṃ bhante āyasmā sāriputto bhagavato ārocesi, tasmiṃ bhante vatthusmiṃ bhāsitaṃ.</paragraph>
    <paragraph line="83"><bold>Pucchā –</bold> kati <pageBreak edition="Myanmar" number="1.0036" /> panāvuso tattha bhagavatā tathāgatassa tathāgatabalāni vibhajitvā pakāsitāni, yehi balehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti.</paragraph>
    <paragraph line="84"><bold>Vissajjanā –</bold> dasa bhante tathāgatassa tathāgatabalāni bhagavatā vibhajitvā pakāsitāni, yehi balehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti.</paragraph>
    <paragraph line="85"><bold>Pucchā –</bold> kathañcāvuso <pageBreak edition="Myanmar" number="1.0039" /> tattha bhagavatā catuverajjañāṇāni vibhajitvā pakāsitāni, yehi vesārajjehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti.</paragraph>
    <paragraph line="86"><bold>Vissajjanā –</bold> khīṇāsavassa te paṭijānato ime āsavā aparikkhīṇāti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatīti nimittametaṃ sāriputta na samanupassāmi, etamahaṃ sāriputta nimittaṃ asamanupassanto khemappatto abhayappatto vesārajjappatto viharāmi. Evamādinā bhante tattha catuvesārajjañāṇāni bhagavatā vitthārena vibhajitvā pakāsitāni.</paragraph>
    <paragraph line="87"><bold>Pucchā –</bold> kathañcāvuso <pageBreak edition="Myanmar" number="1.0041" /> tattha bhagavatā pañcagatiparicchedañāṇaṃ vibhajitvā pakāsitaṃ.</paragraph>
    <paragraph line="88"><bold>Vissajjanā –</bold> pañca kho imā sāriputta gatiyo, katamā pañca, nirayo tiracchānayoni pettivisayo manussā devā, evamādinā bhante bhagavatā tattha pañcagatiparicchedakañāṇaṃ vibhajitvā pakāsitaṃ.</paragraph>
    <paragraph line="89"><bold>Pucchā –</bold> kathañcāvuso <pageBreak edition="Myanmar" number="1.0043" /> tattha tathāgato attano paññāveyyattiyā aparihāniṃ pakāsesi.</paragraph>
    <paragraph line="90"><bold>Vissajjanā –</bold> santi kho pana sāriputta eke samaṇabrāhmaṇā evaṃvādino evaṃdiṭṭhino yāvadevāyaṃ bhavaṃ puriso daharo hoti, evamādinā bhante tattha tathāgato attano paññāveyyattiyā aparihāniṃ pakāsesi.</paragraph>
    <subhead line="91">Mahādukkhakkhandhasutta</subhead>
    <paragraph line="92"><bold>Pucchā –</bold> mahādukkhakkhandhasuttaṃ <pageBreak edition="Myanmar" number="1.0045" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="93"><bold>Vissajjanā –</bold> sāvatthiyaṃ bhante aññatitthiye ārabbha bhāsitaṃ, sambahulā bhante aññatitthiyā bhikkhū etadavocuṃ ‘‘samaṇo āvuso gotamo kāmānaṃ pariññaṃ paññapeti, mayampi kāmānaṃ pariññaṃ paññapema, samaṇo āvuso gotamo rūpānaṃ <pageBreak edition="Myanmar" number="1.0046" /> vedanānaṃ pariññaṃ paññapeti, mayampi rūpānaṃ vedanānaṃ pariññaṃ paññapema, idha no āvuso ko viseso, ko adhippayāso, kiṃ nānākaraṇaṃ samaṇassa vā gotamassa amhākaṃ vā yadidaṃ dhammadesanāya vā dhammadesanaṃ anusāsaniyā vā anusāsani’’nti, etamatthaṃ bhikkhū bhagavato ārocesuṃ, tasmiṃ bhante vatthusmiṃ bhāsitaṃ.</paragraph>
    <subhead line="94">Cūḷadukkhakkhandhasutta</subhead>
    <paragraph line="95"><bold>Pucchā –</bold> cūḷadukkhakkhandhasuttaṃ <pageBreak edition="Myanmar" number="1.0047" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="96"><bold>Vissajjanā –</bold> sakkesu bhante kapilavatthusmiṃ mahānāmaṃ sakkaṃ ārabbha bhāsitaṃ, mahānāmo bhante sakko bhagavantaṃ upasaṅkamitvā etadavoca ‘‘dīgharattāhaṃ bhante bhagavatā evaṃ dhammaṃ desitaṃ ājānāmi ‘lobho cittassa upakkileso, doso cittassa upakkileso, moho cittassa upakkileso’ti, evañcāhaṃ bhante bhagavatā dhammaṃ desitaṃ ājānāmi ‘lobho cittassa upakkileso, doso cittassa upakkileso, moho cittassa upakkileso’ti. Atha ca pana me ekadā lobhadhammāpi cittaṃ pariyādāya tiṭṭhanti, dosadhammāpi cittaṃ pariyādāya tiṭṭhanti, mohadhammāpi cittaṃ pariyādāya tiṭṭhanti, tassa mayhaṃ bhante evaṃ hoti ‘ko su nāma me dhammo ajjhattaṃ appahino <pageBreak edition="Myanmar" number="1.0048" />, yena me ekadā lobhadhammāpi cittaṃ pariyādāya tiṭṭhanti, dosadhammāpi cittaṃ pariyādāya tiṭṭhanti, mohadhammāpi cittaṃ pariyādāya tiṭṭhantī’ti’’, tasmiṃ bhante vatthusmiṃ bhāsitaṃ.</paragraph>
    <subhead line="97">Anumānasutta</subhead>
    <paragraph line="98"><bold>Pucchā –</bold> anumānasuttaṃ <pageBreak edition="Myanmar" number="1.0049" /> panāvuso kattha kaṃ ārabbha kena bhāsitaṃ.</paragraph>
    <paragraph line="99"><bold>Vissajjanā –</bold> bhaggesu bhante susumāragire bhesakaḷāvane āyasmatā mahāmoggallānattherena sambahule bhikkhū ārabbha bhāsitaṃ.</paragraph>
    <subhead line="100">Cetokhilasutta</subhead>
    <paragraph line="101"><bold>Pucchā –</bold> cetokhilasuttaṃ <pageBreak edition="Myanmar" number="1.0050" /> panāvuso bhagavatā kattha kaṃ ārabbha bhāsitaṃ.</paragraph>
    <paragraph line="102"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="103">Vanapatthasutta</subhead>
    <paragraph line="104"><bold>Pucchā –</bold> vanapatthasuttaṃ <pageBreak edition="Myanmar" number="1.0053" /> panāvuso bhagavatā kattha kaṃ ārabbha bhāsitaṃ.</paragraph>
    <paragraph line="105"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="106">Madhupiṇḍikasutta</subhead>
    <paragraph line="107"><bold>Pucchā –</bold> madhupiṇḍikasuttaṃ panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="108"><bold>Vissajjanā –</bold> sakkesu bhante daṇḍapāṇiṃ sakkaṃ ārabbha bhāsitaṃ, daṇḍapāṇi bhante sakko bhagavantaṃ upasaṅkamitvā etadavoca ‘‘kiṃ vādī samaṇo kimakkhāyī’’ti, tasmiṃ bhante vatthusmiṃ bhāsitaṃ.</paragraph>
    <subhead line="109">Dvedhāvitakkasutta</subhead>
    <paragraph line="110"><bold>Pucchā –</bold> dvedhāvitakkasuttaṃ <pageBreak edition="Myanmar" number="1.0056" /> panāvuso bhagavatā kattha kaṃ ārabbha bhāsitaṃ.</paragraph>
    <paragraph line="111"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="112">Vitakkasaṇṭhānasutta</subhead>
    <paragraph line="113"><bold>Pucchā –</bold> vitakkasaṇṭhānasuttaṃ <pageBreak edition="Myanmar" number="1.0057" /> panāvuso bhagavatā kattha kaṃ ārabbha bhāsitaṃ.</paragraph>
    <paragraph line="114"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="115">Kakacūpamasutta</subhead>
    <paragraph line="116"><bold>Pucchā –</bold> tenāvuso <pageBreak edition="Myanmar" number="1.0058" /> bhagavatā…pe… sammāsambuddhena kakacūpamasuttaṃ kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="117"><bold>Vissajjanā –</bold> sāvatthiyaṃ bhante āyasmantaṃ moḷiyaphaggunaṃ ārabbha bhāsitaṃ, āyasmā bhante moḷiyaphagguno bhikkhunīhi saddhiṃ <pageBreak edition="Myanmar" number="1.0059" /> ativelaṃ saṃsaṭṭho viharati, tasmiṃ bhante vatthusmiṃ bhāsitaṃ.</paragraph>
    <paragraph line="118"><bold>Pucchā –</bold> atha <pageBreak edition="Myanmar" number="1.0061" /> kho āvuso āyasmato moḷiyaphaggunassa taṃ bhagavato ovādaṃ sutvā kathaṃ cittaṃ uppannaṃ, kathañja bhagavā uttari bhikkhūna ovādamadāsi.</paragraph>
    <paragraph line="119"><bold>Vissajjanā –</bold> atha kho bhante moḷiyaphaggunassa bhagavato imaṃ ovādaṃ sutvā bhikkhunisaṃsaggato oramissāmi viramissāmītipi cittaṃ na uppannaṃ, asaṃvarameva bhante cittaṃ uppannaṃ, bhagavā ca bhante ārādhayiṃsu vata me bhikkhave bhikkhū ekaṃ samayaṃ cittaṃ, evamādinā uttari bhikkhūnaṃ ovādamadāsi.</paragraph>
    <paragraph line="120">Ubhato <pageBreak edition="Myanmar" number="1.0064" /> daṇḍakena cepi bhikkhave kakacena corā ocarakā aṅgamaṅgāni okanteyyuṃ.</paragraph>
    <subhead line="121">Alagaddūpamasutta</subhead>
    <paragraph line="122"><bold>Pucchā –</bold> alagaddūpamasuttaṃ <pageBreak edition="Myanmar" number="1.0065" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="123"><bold>Vissajjanā –</bold> sāvatthiyaṃ bhante ariṭṭhaṃ bhikkhuṃ gaddhabādhipubbaṃ ārabbha bhāsitaṃ, ariṭṭhassa bhante bhikkhuno gaddhabādhipubbassa evarūpaṃ pāpakaṃ diṭṭhigataṃ uppannaṃ ‘‘tathāhaṃ bhagavatā dhammaṃ desitaṃ ājādāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’’ti, tasmiṃ bhante vatthusmiṃ bhāsitaṃ.</paragraph>
    <paragraph line="124"><bold>Pucchā –</bold> atha <pageBreak edition="Myanmar" number="1.0068" /> kho āvuso āyasmato ariṭṭhassa gaddhabādhipubbassa kathaṃ cetaso parivitakko udapādi, kathañca bhagavā uttari bhikkhunaṃ dhammadesanaṃ pavattesi.</paragraph>
    <paragraph line="125"><bold>Vissajjanā –</bold> atha kho bhante ariṭṭhassa bhikkhuno gaddhabādhipubbassa ‘‘kiñcāpi maṃ bhagavā moghapurisavādena vadesi, na kho pana me maggaphalānaṃ upanissayo na hoti, svāhaṃ ārabhitvā ghaṭṭetvā maggaphalāni nibbattessāmī’’ti, evaṃ kho bhante cetaso parivitakko udapādi, bhagavā ca bhante duppaññassa alagaddūpamaṃ dassetvā alagaddūpamaṃ pariyattiñca dassetvā paññavato alagaddūpamāya ca kullūpamāya ca paññavato nissaraṇapariyattiṃ dassetvā cha ca diṭṭhiṭṭhānāni, tesañca channaṃ diṭṭhiṭṭhānānaṃ viniveṭhanākāraṃ dassetvā pariyosāne ca khandhakammaṭṭhānaṃ arahattanikūṭena dassetvā uttari bhikkhūnaṃ dhammakathaṃ pavattesi.</paragraph>
    <subhead line="126">Vammikasutta</subhead>
    <paragraph line="127"><bold>Pucchā –</bold> dhammikasuttaṃ <pageBreak edition="Myanmar" number="1.0073" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="128"><bold>Vissajjanā –</bold> sāvatthiyaṃ bhante āyasmantaṃ kumārakassapaṃ ārabbha bhāsitaṃ. Āyasmā bhante kumārakassapo bhagavantaṃ upasaṅkamitvā vammikapañhaṃ pucchi, tasmiṃ bhante vatthusmiṃ bhāsitaṃ.</paragraph>
    <subhead line="129">Rathavinītasutta</subhead>
    <paragraph line="130"><bold>Pucchā –</bold> rathavinītasuttaṃ <pageBreak edition="Myanmar" number="1.0074" /> panāvuso kattha kena bhāsitaṃ.</paragraph>
    <paragraph line="131"><bold>Vissajjanā –</bold> sāvatthiyaṃ bhante āyasmatā ca sāriputtattherena dhammasenāpatinā āyasmatā ca puṇṇena mantāṇiputtena aññamaññaṃ pucchāvissajjanavasena bhāsitaṃ.</paragraph>
    <subhead line="132">Nivāpasutta</subhead>
    <paragraph line="133"><bold>Pucchā –</bold> nivāpasuttaṃ panāvuso bhagavatā kattha kaṃ ārabbha bhāsitaṃ.</paragraph>
    <paragraph line="134"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <paragraph line="135"><bold>Pucchā –</bold> imasmiṃ <pageBreak edition="Myanmar" number="1.0077" /> āvuso sutte ko nivāpo ko nevāpiko kā nevāpikaparisā kā migajātā kathañcetissā upamāya attho daṭṭhabbo.</paragraph>
    <paragraph line="136"><bold>Vissajjanā –</bold> imasmiṃ bhante sutte nivāpoti kho bhante pañcannetaṃ kāmaguṇānaṃ adhivacanaṃ, nevāpikoti kho bhante mārassetaṃ pāpimato adhivacanaṃ, nevāpikaparisāti kho bhante māraparisāyetaṃ adhivacanaṃ, migajātāti kho bhante samaṇabrāhmaṇānametaṃ adhivacanaṃ, imasmiṃ bhante sutte etassa attho evaṃ daṭṭhabbo.</paragraph>
    <subhead line="137">Pāsarāsisutta</subhead>
    <paragraph line="138"><bold>Pucchā –</bold> kenāvuso <pageBreak edition="Myanmar" number="1.0079" /> bhagavatā…pe… sammāsambuddhena pāsarāsisuttaṃ kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="139"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ, sambahulā bhante bhikkhū rammakassa brāhmaṇassa assame bhagavantaṃ ārabbha dhammiyā kathāya sannisīdiṃsu, tasmiṃ bhante vatthusmiṃ bhāsitaṃ.</paragraph>
    <paragraph line="140"><bold>Pucchā –</bold> atha <pageBreak edition="Myanmar" number="1.0081" /> kho āvuso tesaṃ sambahulānaṃ bhikkhūnaṃ dhammiyā kathāya sannisinnānaṃ kīdisaṃ dhammakathaṃ kathesi.</paragraph>
    <paragraph line="141"><bold>Vissajjanā –</bold> sādhu bhikkhave etaṃ kho bhikkhave tumhākaṃ patirūpaṃ kulaputtānaṃ saddhā agārasmā anagāriyaṃ pabbajitānaṃ, yaṃ tumhe dhammiyā kathāya sannisīdeyyātha, sannipatitānaṃ vo bhikkhave dvayaṃ karaṇīyaṃ dhammī vā kathā ariyo vā tuṇhībhāvo. Dvemā bhikkhave pariyesanā ariyā ca pariyesanā anariyā ca pariyesanā. Evamādinā bhante bhagavā sannipatitānaṃ tesaṃ bhikkhūnaṃ ariyapariyesanañca anariyapariyesanañca vibhajitvā desesi.</paragraph>
    <paragraph line="142"><bold>Pucchā –</bold> kathañcāvuso <pageBreak edition="Myanmar" number="1.0083" /> bhagavā attanāpi anariyapariyesanaṃ pahāya ariyapariyesanāya pariyesitabhāvaṃ pakāsesi.</paragraph>
    <paragraph line="143"><bold>Vissajjanā –</bold> ahampi sudaṃ bhikkhave pubbeva sambodhā anabhisambuddho bodhisattova samāno attanā jātidhammo samāno jātidhammaṃyeva pariyesāmi, attanā jarādhammo byādhidhammo maraṇadhammo sokadhammo saṃkilesadhammo samāno saṃkilesadhammaṃyeva pariyesāmi. Evamādinā bhante bhagavā attanāpi anariyapariyesanaṃ pahāya ariyapariyesanāya pariyesitabhāvaṃ pakāsesi.</paragraph>
    <paragraph line="144"><bold>Pucchā –</bold> evaṃ <pageBreak edition="Myanmar" number="1.0085" /> paṭhamābhisambuddhassa āvuso bhagavato ajapālanigrodharukkhamūle nisinnassa dhammadesanāya katasanniṭṭhānassa kīdiso</paragraph>
    <paragraph line="145">Cetaso <pageBreak edition="Myanmar" number="1.0086" /> parivitakko udapādi, kathañca dhammadesanāya cārikā ahosi, kathañca paṭhamā dhammadesanā ahosi.</paragraph>
    <paragraph line="146"><bold>Vissajjanā –</bold> ‘‘kassa nu kho ahaṃ paṭhamaṃ dhammaṃ deseyyaṃ, ko imaṃ dhammaṃ khippameva ājānissatī’’ti evaṃ kho bhante bhagavato paṭhamābhisambuddhassa ajapālanigrodhamūle dhammadesanāya katasanniṭṭhānassa parivitakko udapādi, atha bhante bhagavā uruvelāyaṃ yathābhirantaṃ viharitvā yena bārāṇasī, tena padasāyeva cārikaṃ pakkāmi dhammadesanāya, dveme bhikkhave antā pabbajitena na sevitabbā, katame dve, yo cāyaṃ kāmesu kāmasukhallikānuyogo hīno gāmmo pothujjaniko anariyo anattasaṃhito, evamādinā bhante bhagavato paṭhamā dhammadesanā ahosi.</paragraph>
    <gatha1 line="147">Sabbābhibhū <pageBreak edition="Myanmar" number="1.0089" /> sabbavidūhamasmi,</gatha1>
    <gatha2 line="148">Sabbadhammesu anūpalitto;</gatha2>
    <gatha3 line="149">Sabbañjaho taṇhākkhaye vimutto,</gatha3>
    <gathalast line="150">Sayaṃ abhiññāya kamuddiseyyaṃ.</gathalast>
    <paragraph line="151"><bold>Pucchā –</bold> kathañcāvuso <pageBreak edition="Myanmar" number="1.0092" /> bhagavā pāsarāsiupamāya taṃ desanaṃ pariniṭṭhāpesi.</paragraph>
    <paragraph line="152"><bold>Vissajjanā –</bold> pañcime bhikkhave kāmaguṇā, katame pañca, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Sotaviññeyyā saddā. Ghānaviññeyyā gandhā. Jivhāviññeyyā rasā. Kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho bhikkhave pañca kāmaguṇā. Ye hi keci bhikkhave samaṇā vā brāhmaṇā vā ime kāmaguṇe gathitā mucchitā ajjhopannā anādīnavadassāvino anissaraṇapaññā paribhuñjanti, te evamassu veditabbā ‘‘anayamāpannā byāsanamāpannā yathākāmakaraṇīyā pāpimato’’, evamādinā bhante bhagavā pāsarāsiupamāya dhammadesanaṃ pariniṭṭhāpesi.</paragraph>
    <subhead line="153">Cūḷahatthipadopamasutta</subhead>
    <paragraph line="154"><bold>Pucchā –</bold> tenāvuso <pageBreak edition="Myanmar" number="1.0094" /> jānatā…pe… sammāsambuddhena cūḷahatthipadopamasuttaṃ kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="155"><bold>Vissajjanā –</bold> sāvatthiyaṃ bhante jāṇussoṇiṃ brāhmaṇaṃ ārabbha bhāsitaṃ. Jāṇussoṇi bhante brāhmaṇo bhagavantaṃ upasaṅkamitvā yāvatako ahosi pilotikena paribbājakena saddhiṃ kathāsallāpo, taṃ sabbaṃ bhagavato ārocesi, tasmiṃ bhante vatthusmiṃ bhāsitaṃ.</paragraph>
    <paragraph line="156"><bold>Pucchā –</bold> kathañcāvuso <pageBreak edition="Myanmar" number="1.0098" /> bhagavā hatthipadopamaṃ vitthārena paripūretvā desesi.</paragraph>
    <paragraph line="157"><bold>Vissajjanā –</bold> ‘‘na kho brāhmaṇa ettāvatā hatthipadopamo vitthārena paripūro hoti, api ca brāhmaṇa yathā hatthipadopamo vitthārena paripūro hoti, taṃ suṇāhi sādhukaṃ manasikarohi bhāsissāmī’’ti, evamādinā bhante bhagavā hatthipadopamaṃ paripūretvā brāhmaṇassa jāṇussoṇissa desesi.</paragraph>
    <subhead line="158">Mahāhatthipadopamasutta</subhead>
    <paragraph line="159"><bold>Pucchā –</bold> mahāhatthipadopamasuttaṃ <pageBreak edition="Myanmar" number="1.0102" /> panāvuso kattha kaṃ ārabbha kena bhāsitaṃ.</paragraph>
    <paragraph line="160"><bold>Vissajjanā –</bold> sāvatthiyaṃ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṃ.</paragraph>
    <subhead line="161">Mahāsāropamasutta</subhead>
    <paragraph line="162"><bold>Pucchā –</bold> mahāsāropamasuttaṃ <pageBreak edition="Myanmar" number="1.0103" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="163"><bold>Vissajjanā –</bold> rājagahe bhante devadattaṃ ārabbha bhāsitaṃ, devadatto bhante saṅghaṃ bhinditvā ruhiruppādakammaṃ katvā acirapakkanto hoti, tasmiṃ bhante vatthusmiṃ bhāsitaṃ.</paragraph>
    <subhead line="164">Cūḷasāropamasutta</subhead>
    <paragraph line="165"><bold>Pucchā –</bold> cūḷasāropamasuttaṃ <pageBreak edition="Myanmar" number="1.0105" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="166"><bold>Vissajjanā –</bold> sāvatthiyaṃ bhante piṅgalakocchaṃ brāhmaṇaṃ ārabbha bhāsitaṃ, piṅgalakoccho bhante brāhmaṇo bhagavantaṃ upasaṅkamitvā pañhaṃ pucchi, tasmiṃ bhante vatthusmiṃ bhāsitaṃ.</paragraph>
    <subhead line="167">Cūḷagosiṅgasutta</subhead>
    <paragraph line="168"><bold>Pucchā –</bold> cūḷagosiṅgasuttaṃ <pageBreak edition="Myanmar" number="1.0106" /> panāvuso bhagavatā kattha kena saddhiṃ bhāsitaṃ.</paragraph>
    <paragraph line="169"><bold>Vissajjanā –</bold> nābhike bhante gosiṅgasālavanadāye āyasmatā anuruddhattherena saddhiṃ bhāsitaṃ.</paragraph>
    <subhead line="170">Mahāgosiṅgasutta</subhead>
    <paragraph line="171"><bold>Pucchā –</bold> mahāgosiṅgasuttaṃ panāvuso bhagavatā kattha kena saddhiṃ bhāsitaṃ.</paragraph>
    <paragraph line="172"><bold>Vissajjanā –</bold> gosiṅgasālavanadāye bhante āyasmatā ca sāriputtattherena dhammasenāpatinā āyasmatā ca mahāmoggallānattherena saddhiṃ bhāsitaṃ.</paragraph>
    <subhead line="173">Mahāgopālakasutta</subhead>
    <paragraph line="174"><bold>Pucchā –</bold> mahāgopālakasuttaṃ <pageBreak edition="Myanmar" number="1.0107" /> panāvuso bhagavatā kattha kaṃ ārabbha bhāsitaṃ.</paragraph>
    <paragraph line="175"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="176">Cūḷagopālakasutta</subhead>
    <paragraph line="177"><bold>Pucchā –</bold> cūḷagopālakasuttaṃ <pageBreak edition="Myanmar" number="1.0109" /> panāvuso bhagavatā kattha kaṃ ārabbha bhāsitaṃ.</paragraph>
    <paragraph line="178"><bold>Vissajjanā –</bold> vajjīsu bhante ukkacelāyaṃ gaṅgāya nadiyā tīre sambahule bhikkhū ārabbha bhāsitaṃ.</paragraph>
    <subhead line="179">Cūḷasaccakasutta</subhead>
    <paragraph line="180"><bold>Pucchā –</bold> tenāvuso <pageBreak edition="Myanmar" number="1.0110" /> jānatā…pe… sammāsambuddhena cūḷasaccakasuttaṃ kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="181"><bold>Vissajjanā –</bold> vesāliyaṃ bhante saccakaṃ nigaṇṭhaputtaṃ ārabbha bhāsitaṃ, saccako nigaṇṭhaputto mahatiyā licchaviparisāya saddhiṃ yena bhagavā tenupasaṅkami, upasaṅkamitvā bhagavantaṃ etadavoca ‘‘kathaṃ pana bhavaṃ gotamo sāvake vineti, kathaṃ bhāgā ca pana bhoto gotamassa sāvakesu anusāsanī bahulā pavattatī’’ti, atha bhante bhagavatā aniccavāde ca anattavāde ca pakāsite saccako nigaṇṭhaputto pathavīupamaṃ dassetvā attano attavādaṃ pakāsesi, tasmiṃ bhante vatthusmiṃ bhāsitaṃ.</paragraph>
    <paragraph line="182"><bold>Pucchā –</bold> evaṃ <pageBreak edition="Myanmar" number="1.0114" /> āvuso saccakena nigaṇṭhaputtena mahāpathavīupamaṃ dassetvā attavāde pakāsite kathaṃ bhagavā taṃ attavādaṃ puna patiṭṭhāpetvā samanuyuñji samanugāhi samanubhāsi.</paragraph>
    <paragraph line="183"><bold>Vissajjanā –</bold> ‘‘nanu tvaṃ aggivessana evaṃ vadesi, rūpaṃ me attā, vedanā me attā, saññā me attā, saṅkhārā me attā, viññāṇaṃ me attā’’ti, evaṃ kho bhante bhagavā saccakaṃ nigaṇṭhaputtaṃ taṃ attavādaṃ patiṭṭhāpesi. Patiṭṭhāpetvā ca pana bhante bhagavā ‘‘tena hi aggivessana taññevettha paṭipucchissāmi, yathā te khameyya, tathā taṃ byākareyyāsī’’ti evamādinā bhante bhagavā saccakaṃ nigaṇṭhaputtaṃ samanuyuñji samanugāhi samanubhāsi.</paragraph>
    <paragraph line="184"><bold>Pucchā –</bold> evaṃ <pageBreak edition="Myanmar" number="1.0119" /> kho āvuso saccake nigaṇṭhaputte tuṇhībhūte adhomukhe pajjhāyante appaṭibhāne nisinne dummukho nāma licchaviputto bhagavantaṃ kiṃ vacanaṃ avoca.</paragraph>
    <paragraph line="185"><bold>Vissajjanā –</bold> evaṃ bhante saccake nigaṇṭhaputte tuṇhībhūte maṅkubhūte pattakkhandhe adhomukhe pajjhāyante appaṭibhāne dummukho licchaviputto <pageBreak edition="Myanmar" number="1.0120" /> bhagavantaṃ etadavoca ‘‘upamā maṃ bhagavā paṭibhātī’’ti.</paragraph>
    <paragraph line="186"><bold>Pucchā –</bold> atha <pageBreak edition="Myanmar" number="1.0121" /> kho āvuso saccako nigaṇṭhaputto bhagavantaṃ kīdisaṃ pañhaṃ pucchi, kathañca taṃ bhagavā byākāsi.</paragraph>
    <paragraph line="187"><bold>Vissajjanā –</bold> atha kho bhante saccako nigaṇṭhaputto dummukhaṃ licchaviṃ apasādetvā bhagavantaṃ sekhañca asekhañca pañhaṃ pucchi, bhagavā ca bhante ‘‘idha aggivessana mama sāvako yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā’’ evamādinā sekhañca asekhañca puggalaṃ vibhajitvā byākāsi.</paragraph>
    <paragraph line="188">Buddho <pageBreak edition="Myanmar" number="1.0122" /> so bhagavā bodhāya dhammaṃ deseti.</paragraph>
    <paragraph line="189">Danto so bhagavā damathāya dhammaṃ deseti.</paragraph>
    <paragraph line="190">Santo so bhagavā samathāya dhammaṃ deseti.</paragraph>
    <paragraph line="191">Tiṇṇo so bhagavā taraṇāya dhammaṃ deseti.</paragraph>
    <paragraph line="192">Parinibbuto so bhagavā parinibbānāya dhammaṃ deseti.</paragraph>
    <subhead line="193">Mahāsaccakasutta</subhead>
    <paragraph line="194"><bold>Pucchā –</bold> mahāsaccakasuttaṃ <pageBreak edition="Myanmar" number="1.0123" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="195"><bold>Vissajjanā –</bold> vesāliyaṃ bhante saccakaṃyeva nigaṇṭhaputtaṃ ārabbha bhāsitaṃ. Saccako bhante nigaṇṭhaputto aparadivase bhagavantaṃ upasaṅkamitvā bhagavato sāvake āsajja bhāvanādvayapaṭisaṃyuttaṃ vācaṃ bhāsati, tasmiṃ bhante vatthusmiṃ bhāsitaṃ.</paragraph>
    <paragraph line="196"><bold>Pucchā –</bold> kathañcāvuso <pageBreak edition="Myanmar" number="1.0124" /> bhagavā saccakaṃ nigaṇṭhaputtaṃ paṭipucchitvā bhāvanādvayaṃ vibhajja kathesi.</paragraph>
    <paragraph line="197"><bold>Vissajjanā –</bold> atha kho bhante bhagavā ‘‘kinti pana te aggivessana kāyabhāvanā sutā’’ti evamādinā saccakaṃ nigaṇṭhaputtaṃ paṭipucchitvā, kathañca aggivessana abhāvitakāyo ca hoti abhāvitacitto ca evamādinā bhāvanādvayaṃ vibhajitvā byākāsi.</paragraph>
    <paragraph line="198"><bold>Pucchā –</bold> atha <pageBreak edition="Myanmar" number="1.0127" /> kho āvuso saccako nigaṇṭhaputto bhagavantaṃ kiṃ vacanaṃ avoca, kathañca bhagavā padhānakāle attanāanubhūtapubbā paramukkaṃsagatā sukhadukkhavedanāyo pakāsesi, yāpi bhagavato cittaṃ na pariyādāya aṭṭhaṃsu.</paragraph>
    <paragraph line="199"><bold>Vissajjanā –</bold> atha kho bhante saccako nigaṇṭhaputto bhagavantaṃ etadavoca ‘‘na hi nūna bhoto gotamassa uppajjati, tathā rūpā sukhāvedanā, yathārūpā uppannā sukhāvedanā cittaṃ pariyādāya tiṭṭheyya, na hi nūna bhoto gotamassa uppajjati tathārūpā dukkhā vedanā, yathārūpā uppannā dukkhā vedanā cittaṃ pariyādāya tiṭṭheyyā’’ti atha kho bhagavā ‘‘kiñhi no siyā aggivessana, idha me <pageBreak edition="Myanmar" number="1.0128" /> aggivessena pubbeva sambodhā anabhisambuddhassa bodhisattasseva sato etadahosi, evamādinā bhante bhagavā padhānakāle attanānubhūtapubbā paramukkaṃsagatā sukhadukkhavedanāyo vitthārena, yāpi bhagavato cittaṃ na pariyādāya aṭṭhaṃsu.</paragraph>
    <subhead line="200">Cūḷataṇhāsaṅkhayasutta</subhead>
    <paragraph line="201"><bold>Pucchā –</bold> tenāvuso <pageBreak edition="Myanmar" number="1.0132" /> bhagavatā jānatā…pe… sammāsambuddhena cūḷataṇhāsaṅkhayasuttaṃ kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="202"><bold>Vissajjanā –</bold> sāvatthiyaṃ bhante sakkaṃ devānamindaṃ ārabbha bhāsitaṃ. Sakko bhante devānamindo bhagavantaṃ upasaṅkamitvā etadavoca ‘‘kittāvatānukho bhante bhikkhu saṃkhittena taṇhāsaṅkhayavimutto hoti accantaniṭṭho accantayogakkhemi <pageBreak edition="Myanmar" number="1.0133" /> accantabrahmacārī accantapariyosāno seṭṭho devamanussāna’’nti. Tasmiṃ bhante vatthusmiṃ bhāsitaṃ.</paragraph>
    <paragraph line="203">Kittāvatā <pageBreak edition="Myanmar" number="1.0134" /> nu kho bhante bhikkhu saṃkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyāsāno seṭṭho devamanussānaṃ –</paragraph>
    <subhead line="204">Mahātaṇhāsaṅkhayasutta</subhead>
    <paragraph line="205"><bold>Pucchā –</bold> mahātaṇhāsaṅkhayasuttaṃ panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="206"><bold>Vissajjanā –</bold> sāvatthiyaṃ bhante sātiṃ bhikkhuṃ kevaṭṭaputtaṃ ārabbha bhāsitaṃ. Sātissa bhante bhikkhuno kevaṭṭaputtassa evarūpaṃ pāpakaṃ diṭṭhigataṃ uppannaṃ hoti ‘‘tathāhaṃ bhagavatā dhammaṃ desitaṃ ājānāmi, yathā tadevidaṃ viññāṇaṃ sandhāvati <pageBreak edition="Myanmar" number="1.0135" /> saṃsarati anañña’’nti. Tasmiṃ bhante vatthusmiṃ bhāsitaṃ.</paragraph>
    <paragraph line="207"><bold>Pucchā –</bold> atha <pageBreak edition="Myanmar" number="1.0136" /> kho āvuso bhagavā kathaṃ bhikkhū āmantetvā ca paṭipucchitvā ca anattabhāvadīpikaṃ dhammakathaṃ kathesi.</paragraph>
    <paragraph line="208"><bold>Vissajjanā –</bold> atha bhante bhagavā bhikkhū ‘‘taṃ kiṃ maññatha bhikkhave, apināyaṃ sāti bhikkhu kevaṭṭaputto usmīkatopi ismiṃ dhammavinaye’’ti āmantetvā, tumhepi me bhikkhave evaṃ dhammaṃ desitaṃ ājānāthatyādinā bhikkhū paṭipucchitvā ca yaṃ yadeva bhikkhave paccayaṃ paṭicca uppajjati viññāṇaṃ, tena teneva viññāṇaṃ tveva saṅkhyaṃ gacchati, cakkhuñca paṭicca rūpe <pageBreak edition="Myanmar" number="1.0137" /> ca uppajjati viññāṇaṃ cakkhuviññāṇaṃ tveva saṅkhyaṃ gacchati, evamādinā bhante anattatādīpikaṃ dhammiṃ kathaṃ kathesi.</paragraph>
    <subhead line="209">Mahāassapurasutta</subhead>
    <paragraph line="210"><bold>Pucchā –</bold> mahāassapurasuttaṃ <pageBreak edition="Myanmar" number="1.0139" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="211"><bold>Vissajjanā –</bold> aṅgesu bhante assapure nāma aṅgānaṃ nigame bahū manusse saddhe pasanne ārabbbha bhāsitaṃ. Bahū bhante manussā saddhā pasannā bhikkhusaṅghaṃ sakkaccaṃ upaṭṭhahiṃsu, sabbakālañca ratanattayapaṭisaṃyuttaṃ vaṇṇakathaṃyeva kathayiṃsu. Tasmiṃ bhante vatthusmiṃ bhāsitaṃ.</paragraph>
    <paragraph line="212"><bold>Pucchā –</bold> katame <pageBreak edition="Myanmar" number="1.0140" /> āvuso tattha bhagavatā dhammā samaṇakaraṇā ca brāhmaṇakaraṇā ca uttaruttari paṇītapaṇītā desitā.</paragraph>
    <paragraph line="213"><bold>Vissajjanā –</bold> hirottappā <pageBreak edition="Myanmar" number="1.0141" /> parisuddhakāyasamācāro parisuddhavacīsamācāro parisuddhamanosamācāro parisuddhājīvo indriyesu guttadvāratā bhojanemattaññutā jāgariyānuyogo satisampajaññaṃ nīvaraṇappahānaṃ cattāri ca jhānāni tisso ca vijjā ime kho bhante tattha bhagavatā samaṇakaraṇā ca brāhmaṇakaraṇā ca uttaruttari paṇītapaṇītā dhammā desitā.</paragraph>
    <subhead line="214">Cūḷaassapurasutta</subhead>
    <paragraph line="215"><bold>Pucchā –</bold> cūḷaassapurasuttaṃ <pageBreak edition="Myanmar" number="1.0143" /> panāvuso bhagavatā katta kaṃ ārabbha bhāsitaṃ.</paragraph>
    <paragraph line="216"><bold>Vissajjanā –</bold> tasmiṃyeva bhante assapure nigame teyeva manusse saddhe pasanne ārabbha bhāsitaṃ, tasmiṃyeva bhante vatthusmiṃ bhāsitaṃ.</paragraph>
    <paragraph line="217"><bold>Pucchā –</bold> kathañcāvuso <pageBreak edition="Myanmar" number="1.0144" /> tattha bhagavatā samaṇasāmīcippaṭipadā ca assamaṇasāmīcippaṭipadā ca vibhajitvā desitā.</paragraph>
    <paragraph line="218"><bold>Vissajjanā –</bold> ‘‘kathañca bhikkhave bhikkhu na samaṇasāmīcippaṭipadaṃ paṭipanno hoti, yassa kassaci bhikkhave bhikkhuno abhijjhālussa abhijjhā appahīnā hoti, byāpannacittassa byāpādo appahīno hotī’’ti evamādinā ca. Kathañca bhikkhave bhikkhu samaṇasāmīcippaṭipadaṃ paṭipanno hoti, yassa kassaci bhikkhave bhikkhuno abhijjhālussa abhijjhā pahīnā hoti, byāpannacittassa byāpādo pahīno hoti evamādinā ca bhante bhagavatā tattha samaṇasāmīcippaṭipadā ca assamaṇasāmīcippaṭipadā ca vitthārena vibhajitvā desitā.</paragraph>
    <subhead line="219">Sāleyyakasutta</subhead>
    <paragraph line="220"><bold>Pucchā –</bold> sāleyyakasuttaṃ <pageBreak edition="Myanmar" number="1.0146" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="221"><bold>Vissajjanā –</bold> kosalesu bhante sālāyaṃ nāma brāhmaṇagāme sāleyyake brāhmaṇagahapatike ārabbha bhāsitaṃ. Sāleyyakā bhante brāhmaṇagahapatikā bhagavantaṃ upasaṅkamitvā etadavocuṃ ‘‘ko nu kho bho gotama hetu ko paccayo, yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti, ko pana bho gotama hetu ko paccayo, yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī’’ti. Tasmiṃ bhante vatthusmiṃ bhāsitaṃ.</paragraph>
    <subhead line="222">Verañjakasutta</subhead>
    <paragraph line="223"><bold>Pucchā –</bold> verañjakasuttaṃ <pageBreak edition="Myanmar" number="1.0148" /> panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="224"><bold>Vissajjanā –</bold> sāvatthiyaṃ bhante verañjake brāhmaṇagahapatike ārabbha bhāsitaṃ. Verañjakā bhante brāhmaṇagahapatikā bhagavantaṃ upasaṅkamitvā etadavocuṃ ‘‘ko nu kho bho gotama hetu ko paccayo, yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti, ko pana bho gotama hetu ko paccayo, yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī’’ti. Tasmiṃ bhante vatthusmiṃ bhāsitaṃ.</paragraph>
    <subhead line="225">Mahāvedallasutta</subhead>
    <paragraph line="226"><bold>Pucchā –</bold> mahāvedallasuttaṃ panāvuso kattha kena bhāsitaṃ.</paragraph>
    <paragraph line="227"><bold>Vissajjanā –</bold> sāvatthiyaṃ bhante āyasmatā mahākoṭṭhikena puṭṭhena āyasmatā sāriputtattherena dhammasenāpatinā bhāsitaṃ.</paragraph>
    <subhead line="228">Cūḷavedallasutta</subhead>
    <paragraph line="229"><bold>Pucchā –</bold> cūḷavedallasuttaṃ <pageBreak edition="Myanmar" number="1.0149" /> panāvuso kattha kena bhāsitaṃ.</paragraph>
    <paragraph line="230"><bold>Vissajjanā –</bold> rājagahe bhante visākhena upāsakena puṭṭhāya dhammadinnāya theriyā bhāsitaṃ.</paragraph>
    <subhead line="231">Cūḷadhammasamādānasutta</subhead>
    <paragraph line="232"><bold>Pucchā –</bold> cūḷadhammasamādānasuttaṃ <pageBreak edition="Myanmar" number="1.0150" /> panāvuso bhagavatā kattha kaṃ ārabbha bhāsitaṃ.</paragraph>
    <paragraph line="233"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="234">Mahādhammasamādānasutta</subhead>
    <paragraph line="235"><bold>Pucchā –</bold> mahādhammasamādānasuttaṃ panāvuso bhagavatā kattha kaṃ ārabbha bhāsitaṃ.</paragraph>
    <paragraph line="236"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="237">Vīmaṃsakasutta</subhead>
    <paragraph line="238"><bold>Pucchā –</bold> vīmaṃsakasuttaṃ <pageBreak edition="Myanmar" number="1.0151" /> panāvuso bhagavatā kattha kaṃ ārabbha bhāsitaṃ.</paragraph>
    <paragraph line="239"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="240">Kosambiyasutta</subhead>
    <paragraph line="241"><bold>Pucchā –</bold> kosambiyasuttaṃ panāvuso kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="242"><bold>Vissajjanā –</bold> kosambiyaṃ bhante kosambike bhikkhū ārabbha bhāsitaṃ. Kosambikā bhante bhikkhū bhaṇḍanajātā kalahajātā vivādāpannā <pageBreak edition="Myanmar" number="1.0152" /> aññamaññaṃ mukhasattīhi vitudantā viharanti. Tasmiṃ bhante vatthusmiṃ bhāsitaṃ.</paragraph>
    <subhead line="243">Brahmanimantanikasutta</subhead>
    <paragraph line="244"><bold>Pucchā –</bold> brahmanimantanikasuttaṃ panāvuso bhagavatā kattha kaṃ ārabbha kismiṃ vatthusmiṃ bhāsitaṃ.</paragraph>
    <paragraph line="245"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ.</paragraph>
    <subhead line="246">Māratajjaniyasutta</subhead>
    <paragraph line="247"><bold>Pucchā –</bold> māratajjanīyasuttaṃ <pageBreak edition="Myanmar" number="1.0153" /> panāvuso kattha kaṃ ārabbha kismiṃ vatthusmiṃ kena bhāsitaṃ.</paragraph>
    <paragraph line="248"><bold>Vissajjanā –</bold> sakkesu bhante susumāragire bhesakaḷāvane migadāye āyasmatā mahāmoggallānena māraṃ pāpimantaṃ ārabbha bhāsitaṃ. Māro bhante pāpimā āyasmato mahāmoggallānassa kucchigato hoti koṭṭhamanupaviṭṭho. Tasmiṃ bhante vatthusmiṃ bhāsitaṃ.</paragraph>
  </content>
</document>