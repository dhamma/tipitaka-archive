<?xml version="1.0"?>
<document>
<metadata>
<normativeSource>http://tipitaka.org/romn/cscd/e0903n.nrf1.xml</normativeSource>
<archivePath>roman/anya/sangayana-puccha vissajjana/samyuttanikaya (pu-vi)/nidanavaggapali.xml</archivePath>
<titlePath>Nidānavaggapāḷi - Saṃyuttanikāya (pu-vi) - Saṅgāyana-puccha vissajjanā - Anya</titlePath>
</metadata>
<body>
<chapter line="1">Nidānavaggapāḷi</chapter>
<title line="2">Nidānasaṃyutta</title>
<subhead line="3">Paṭiccasamuppādasutta</subhead>
<paragraph line="4"><bold>Pucchā –</bold> tenāvuso <pageBreak edition="M" number="1.0151" /> bhagavatā…pe… sammāsambuddhena nidānavaggasaṃyutte paṭhamaṃ saṃgītaṃ paṭiccasamuppādasuttaṃ kattha taṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="5"><bold>Vissajjanā –</bold> sāvatthiyaṃ bhante pañcasate janapadavāsino bhikkhū ārabbha bhāsitaṃ. Pañcasatā bhante janapadavāsino bhikkhū sabbe ugghāṭitaññuno dhutaṅgadharā āraddhavīriyā yuttayogā vipassakā saṇhaṃ sukhumaṃ suññataṃ paccayākāradhammadesanaṃ patthayamānā bhagavantaṃ abhivādetvā bhagavantaṃ parivāretvā nisīdiṃsu. Tasmiṃ vatthusmiṃ ‘‘paṭiccasamuppādaṃ vo bhikkhave desessāmi, taṃ suṇātha sādhukaṃ manasi karotha, bhāsissāmī’’ti evamādinā bhante bhagavatā bhāsitaṃ.</paragraph>
<paragraph line="6">Katamo <pageBreak edition="M" number="1.0152" /> ca bhikkhave paṭiccasamuppādo. Avijjāpaccayā bhikkhave saṅkhārā, saṅkhārapaccayā viññāṇaṃ (peyyāla) jātipaccayā jarāmaraṇaṃ sokaparidevadukkhadomanassupāsā sambhavanti, evametassa kevalassa dukkhandhassa samudayo hoti. Ayaṃ vuccati bhikkhave paṭiccasamuppādo.</paragraph>
<paragraph line="7">Avijjāya tveva asesavirāganirodho saṅkhāranirodho (peyyāla) jātinirodhā jarāmaraṇaṃ sokaparidevadukkhadomanassupāyāsā nirujjhanti, evametassa kevalassa dukkhakkhandhassa nirodho hoti –</paragraph>
<subhead line="8">Vibhaṅgasutta</subhead>
<paragraph line="9"><bold>Pucchā –</bold> tatthāvuso <pageBreak edition="M" number="1.0154" /> dutiyaṃ saṃgītaṃ vibhaṅgasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="10"><bold>Vissajjanā –</bold> sāvatthiyaṃ bhante pañcasate janapadavāsino vipañcitaññuno bhikkhū ārabbha bhāsitaṃ. Pañcasatā bhante janapadavāsikā bhikkhū vipañcitaññuno dhutaṅgadharā āraddhavīriyā yuttayogā vissakā saṇhaṃ sukhumaṃ suññatapaṭisaṃyuttaṃ paccayākāradhammadesanaṃ patthayamānā bhagavantaṃ parivāretvā nisīdiṃsu. Tasmiṃ vatthusmiṃ ‘‘paṭicca samuppādaṃ vo bhikkhave dedessāmi vibhajissāmi, taṃ suṇātha sādhukaṃ manasikarotha, bhāsissāmī’’ti evamādinā bhante bhagavatā bhāsitaṃ.</paragraph>
<subhead line="11">Pañcaverabhayasutta</subhead>
<paragraph line="12"><bold>Pucchā –</bold> pañcaverabhayasuttaṃ <pageBreak edition="M" number="1.0156" /> panāvuso bhagavatā kattha kaṃ ārabbha kathañca bhāsitaṃ.</paragraph>
<paragraph line="13"><bold>Vissajjanā –</bold> sāvatthiyaṃ bhante anāthapiṇḍikaṃ gahapatiṃ ārabbha ‘‘yato kho gahapati ariyasāvakassa pañca bhayāni verāni vūpasantāni honti, catūhi ca sotāpattiyaṅgehi samannāgato hoti, ariyo cassa ñāyo paññāya sudiṭṭho hoti suppaṭividdho, so ākaṅkhamāno attanāva attānaṃ byākareyya khīṇanirayomi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyano’’ti evaṃ kho bhante bhagavatā bhāsitaṃ.</paragraph>
<paragraph line="14"><bold>Pucchā –</bold> kathañcāvusotattha <pageBreak edition="M" number="1.0157" /> bhagavatā ariyasāvakassa pañcannaṃ bhayānaṃ verānaṃ vūpasantatā pakāsitā.</paragraph>
<paragraph line="15"><bold>Vissajjanā –</bold> ‘‘katamāni <pageBreak edition="M" number="1.0158" /> pañca bhayāni verāni vūpasantāni honti. Yaṃ gahapati pāṇātipātī pāṇātipātapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati. Pāṇātipātā ṭiviratassa evaṃ taṃ bhayaṃ veraṃ vūpasantaṃ hotī’’ti evamādinā bhante tattha bhagavatā ariyasāvakassa pañcannaṃ bhayānaṃ verānaṃ vūpasantatā pakāsitā.</paragraph>
<paragraph line="16"><bold>Pucchā –</bold> kathañcāvuso <pageBreak edition="M" number="1.0159" /> tattha bhagavatā ariyasāvakassa catūhi sotāpattiyaṅgehi samannāgatatā pakāsitā.</paragraph>
<paragraph line="17"><bold>Vissajjanā –</bold> katamehi catūhi sotāpattiyaṅgehi samannāgato hoti. Idha gahapati ariyasāvako buddhe aveccappasādena samannāgato hoti ‘‘itipiso bhagavā arahaṃ sammāsambuddho vijjācaraṇasampanno sugato lokavidū anuttaropurisadammasārathi satthādevamanussānaṃ buddho bhagavā’’ti evamādinā bhante tattha bhagavatā ariyasāvakassa catūhi sotāpattiyaṅgehi samannāgatatā pakāsitā.</paragraph>
<paragraph line="18"><bold>Pucchā –</bold> kathañcāvuso <pageBreak edition="M" number="1.0161" /> tattha bhagavatā ariyasāvakena ariyassa ñāyassa paññāya sudiṭṭhatā suppaṭividdhatā pakāsitā.</paragraph>
<paragraph line="19"><bold>Vissajjanā –</bold> katamo cassa ariyo ñāyo paññāya sudiṭṭho hoti suppaṭividdho. Idha gahapati ariyasāvako paṭiccasamuppādaññeva sādhukaṃ yoniso manasi karoti ‘‘iti imasmiṃ sati idaṃ hoti, imasmiṃ asati idaṃ na hoti, imassuppādā idaṃ uppajjati, imassa nirodhā idaṃ nirujjhati, yadidaṃ avijjāpaccayā (peyyāla) evametassa kevalassa dukkhakkhandhassa nirodho hotī’’ti, evaṃ kho bhante bhagavatā tattha ariyasāvakena ariyassa ñāyassa paññāya sudiṭṭhatā suppaṭividdhatā pakāsitā.</paragraph>
<paragraph line="20">Yato <pageBreak edition="M" number="1.0162" /> kho gahapati ariyasāvakassa imāni pañca bhayāni verāni vūpasantāni honti. Imehi catūhi sotāpattiyaṅgehi samannāgato hoti. Ayañcassa ariyo ñāyo paññāya sudiṭṭho hoti suppaṭividdho–</paragraph>
<subhead line="21">Dukkhasutta</subhead>
<paragraph line="22"><bold>Pucchā –</bold> dukkhasuttaṃ <pageBreak edition="M" number="1.0163" /> panāvuso bhagavatā kattha kaṃ ārabbha kathañca bhāsitaṃ.</paragraph>
<paragraph line="23"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘dukkhassa bhikkhave samudayañca atthaṅgamañca desessāmī’’ti evamādinā bhagavatā bhāsitaṃ.</paragraph>
<paragraph line="24"><bold>Pucchā –</bold> kathañcāvuso <pageBreak edition="M" number="1.0164" /> tattha bhagavatā dukkhasamudayo pakāsito.</paragraph>
<paragraph line="25"><bold>Vissajjanā –</bold> katamo ca bhikkhave dukkhassa samudayo. Cakkhuñca paṭicca rūpe ca uppajjati cakkhuviññāṇaṃ, tiṇṇaṃ saṅgati phasso, phassapaccayā vedanā, vedanāpaccayā taṇhā. Ayaṃ kho bhikkhave dukkhassa samudayo. Sotañca paṭicca sadde ca uppajjati sotaviññāṇaṃ…pe… ghānañca paṭicca gandhe ca…pe… jivhañca paṭicca rase ca…pe… kāyañca paṭicca phoṭṭhabbe ca…pe… manañca paṭicca dhamme ca uppajjati manoviññāṇaṃ, tiṇṇaṃ saṅgati phasso, phassapaccayā vedanā, vedanāpaccayā taṇhā. Ayaṃ kho bhikkhave dukkhassa samudayoti evaṃkho bhante tattha bhagavatā dukkhassa samudayo pakāsito.</paragraph>
<paragraph line="26"><bold>Pucchā –</bold> kathañcāvuso <pageBreak edition="M" number="1.0165" /> tattha bhagavatā dukkhassa atthaṅgamo pakāsito.</paragraph>
<paragraph line="27"><bold>Vissajjanā –</bold> katamo ca bhikkhave dukkhassa atthaṅgamo. Cakkhuñca paṭicca rūpe ca uppajjati cakkhuviññāṇaṃ, tiṇṇaṃ saṅgati phasso, phassapaccayā vedanā, vedanāpaccayā taṇhā, tassāyeva taṇhāya asesavirāganirodhā upādānanirodho upādānanirodhā bhavanirodho, bhavanirodhā jātinirodho, jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hotīti evamādinā bhante tattha bhagavatā dukkhassa atthaṅgamo pakāsito.</paragraph>
<subhead line="28">Puttamaṃsūpamasutta</subhead>
<paragraph line="29"><bold>Pucchā –</bold> puttamaṃsūpamasuttaṃ <pageBreak edition="M" number="1.0166" /> panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="30"><bold>Vissajjanā –</bold> sāvatthiyaṃ bhante sambahule adhunā pabbajite bhikkhū ārabbha bhāsitaṃ. Bhagavato ca bhante bhikkhusaṅghassa ca mahālābhasakkāro udapādi, ekacce ca bhante bhikkhū navā acirapabbajitā kulaputtā āhāraṃ apaccavekkhitvā paribhuñjiṃsu. Tasmiṃ bhante vatthusmiṃ ‘‘cattārome bhikkhave āhārā bhūtānaṃ vā sattānaṃ ṭhitiyā sambhavesīnaṃ vā anuggahāya. Katame cattāro kabaḷīkāro āhāro oḷāriko vā sukhumo vā phasso dutiyo manosañcetanā tatiyā viññāṇaṃ catuttha’’nti evaṃ kho bhante bhagavatā bhāsitaṃ.</paragraph>
<paragraph line="31"><bold>Pucchā –</bold> kathañcāvuso <pageBreak edition="M" number="1.0168" /> tattha kabaḷīkārassa āhārassa daṭṭhabbākāro bhagavatā pakāsito.</paragraph>
<paragraph line="32"><bold>Vissajjanā –</bold> seyyathāpi bhikkhave dve jāyampatikā parittaṃ sambalaṃ ādāya kantāramaggaṃ paṭipajjeyyuṃ. Tesamassa ekaputtako piyo manāpoti evamādinā bhante tattha bhagavatā <pageBreak edition="M" number="1.0169" /> kabaḷīkārassa āhārassa daṭṭhabbākāro pakāsito.</paragraph>
<paragraph line="33"><bold>Pucchā –</bold> kathañcāvuso <pageBreak edition="M" number="1.0172" /> tattha bhagavatā phassāhārassa daṭṭhabbākāro pakāsito.</paragraph>
<paragraph line="34"><bold>Vissajjanā –</bold> seyyathāpi bhikkhave gāvī niccammā kuṭṭaṃ ce nissāya tiṭṭheyya, ye kuṭṭanissitā pāṇā, te naṃ khādeyyuṃ. Rukkhaṃ ce nissāya tiṭṭheyya. Udakaṃ ce nissāya tiṭṭheyya. Ākāsaṃ ce nissāya tiṭṭheyya, ye ākāsanissitā pāṇā, te naṃ khādeyyunti evamādinā bhante tattha bhagavatā phassassa āhārassa daṭṭhabbākāro vitthāretvā pakāsito.</paragraph>
<paragraph line="35">Evameva <pageBreak edition="M" number="1.0173" /> khvāhaṃ bhikkhave phassāhāro daṭṭhabboti vadāmi.</paragraph>
<paragraph line="36"><bold>Pucchā –</bold> kathañcāvuso <pageBreak edition="M" number="1.0174" /> tattha bhagavatā manosañcetanāhārassa daṭṭhabbākāro pakāsito.</paragraph>
<paragraph line="37"><bold>Vissajjanā –</bold> seyyathāpi bhikkhave aṅgārakāsu sādhikaporisā puṇṇā aṅgārānaṃ vītaccikānaṃ vītadhūmānaṃ. Atha puriso āgaccheyya jīvitukāmo amaritukāmo sukha kāmo dukkhappaṭikūloti evamādinā bhante tattha bhagavatā manosañcetanāhārassa daṭṭhabbākāro vitthārena pakāsito.</paragraph>
<paragraph line="38"><bold>Pucchā –</bold> kathañcāvuso <pageBreak edition="M" number="1.0176" /> tattha bhagavatā viññāṇāhārassa daṭṭhabbākāro pakāsito.</paragraph>
<paragraph line="39"><bold>Vissajjanā –</bold> seyyathāpi bhikkhave coraṃ āgucāriṃ gahetvā rañño dasseyyuṃ ‘‘ayaṃ te devacoro āgucārī, imassa yaṃ icchasi, taṃ daṇḍaṃ paṇehī’’ti evamādinā bhante tattha bhagavatā viññāṇāhārassa daṭṭhabbākāro pakāsito.</paragraph>
<subhead line="40">Susimaparibbājakasutta</subhead>
<paragraph line="41"><bold>Pucchā –</bold> tenāvuso <pageBreak edition="M" number="1.0179" /> bhagavatā…pe… sammāsambuddhena susimaparibbājaka suttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="42"><bold>Vissajjanā –</bold> rājagahe bhante āyasmantaṃ susimaṃ ārabbha bhāsitaṃ. Āyasmā bhante susimo yāvatako bhikkhūhi saddhiṃ ahosi kathāsallāpo, taṃ sabbaṃ bhagavato ārocesi. Tasmiṃ vatthusmiṃ ‘‘pubbe kho susima dhammaṭṭhitiñāṇaṃ, pacchā nibbāne ñāṇa’’nti evamādinā bhante bhagavatā bhāsitaṃ.</paragraph>
<paragraph line="43"><bold>Pucchā –</bold> kathañcāvuso <pageBreak edition="M" number="1.0184" /> tattha bhagavā āyasmato susimattherassa sampatiarahattapattassa anuyogavasena paṭipucchitvā paṭipucchitvā uttari dhammadesanaṃ vitthāretvā desesi.</paragraph>
<paragraph line="44"><bold>Vissajjanā –</bold> jātipaccayā jarāmaraṇanti susima passasīti. Evaṃ bhante. Bhavapaccayā jātīti susima passasīti. Evaṃ bhanteti evamādinā bhante bhagavā tattha āyasmato susimassa sampatiarahattapattassa uttaripi anuyogavasena paṭipucchitvā paṭipucchitvā vitthārato dhammaṃ desesi.</paragraph>
<paragraph line="45">Tassa <pageBreak edition="M" number="1.0186" /> me bhante bhagavā accayaṃ accayato paṭiggaṇhātu āyatiṃsaṃvarāya–</paragraph>
<title line="46">Abhisamayasaṃyutta</title>
<subhead line="47">Nakhasikhāsutta</subhead>
<paragraph line="48"><bold>Pucchā –</bold> abhisamayasaṃyutte <pageBreak edition="M" number="1.0187" /> panāvuso paṭhamaṃ saṃgītaṃ nakhasikhāsuttaṃ bhagavatā kattha kaṃ ārabbha kathañca bhāsitaṃ.</paragraph>
<paragraph line="49"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘taṃ kiṃ maññatha bhikkhave, katamaṃ nu kho bahutaraṃ, yo vāyaṃ mayā paritto nakhasikhāyaṃ paṃsuāropito, ayaṃ vā mahāpathavī’’ti evamādinā bhagavatā bhāsitaṃ.</paragraph>
<title line="50">Dhātusaṃyutta</title>
<subhead line="51">Caṅkamasutta</subhead>
<paragraph line="52"><bold>Pucchā –</bold> dhātusaṃyutte <pageBreak edition="M" number="1.0189" /> panāvuso caṅkamasuttaṃ bhagavatā kattha kaṃ ārabbha kathañca bhāsitaṃ.</paragraph>
<paragraph line="53"><bold>Vissajjanā –</bold> rājagahe bhante sambahule bhikkhū ārabbha ‘‘dhātusova bhikkhave sattā saṃsandanti samenti, hīnādhimuttikā hīnādhimuttikehi saddhiṃ saṃsandanti samenti, kalyāṇādhimuttikā kalyāṇādhimuttikehi saddhiṃ saṃsandanti samentī’’ti evamādinā bhagavatā bhāsitaṃ.</paragraph>
<subhead line="54">Assaddhasaṃsandanasutta</subhead>
<paragraph line="55"><bold>Pucchā –</bold> assaddhasaṃsandanasuttaṃ <pageBreak edition="M" number="1.0192" /> panāvuso bhagavatā kattha kaṃ ārabbha kathañca bhāsitaṃ.</paragraph>
<paragraph line="56"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘dhātusova bhikkhave sattā saṃsandanti samenti, assaddhā assaddhehi saddhiṃ saṃsandanti samenti, ahirikā ahirikehi saddhiṃ saṃsandanti samenti, anottappino. Appassutā. Kusītā. Muṭṭhassatino. Duppaññā duppaññehi saddhiṃ saṃsandanti samentī’’ti evamādinā bhagavatā bhāsitaṃ.</paragraph>
<title line="57">Anamataggasaṃyutta</title>
<subhead line="58">Pathavīsutta</subhead>
<paragraph line="59"><bold>Pucchā –</bold> anamataggasaṃyutte <pageBreak edition="M" number="1.0194" /> āvuso dutiyaṃ saṃgītaṃ pathavīsuttaṃ kattha kaṃ ārabbha kathañca bhāsitaṃ.</paragraph>
<paragraph line="60"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘anamataggoyaṃ bhikkhave saṃsāro, pubbā koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. Seyyathāpi bhikkhave puriso imaṃ mahāpathaviṃ kolaṭṭhimattaṃ kolaṭṭhimattaṃ mattikāguḷikaṃ karitvā nikkhipeyya ‘ayaṃ me piyā, tassa me pitu ayaṃ pitā’ti. Apariyādinnāva bhikkhave tassa purisassa pitupitaro assu. Athāyaṃ mahāpathavī parikkhayaṃ pariyādānaṃ gaccheyya. Taṃ kissahetu, anamataggoyaṃ bhikkhave saṃsāro, pubbā koṭi na paññāyati avijjānīvaraṇānaṃ sattānaṃ taṇhā saṃyojanānaṃ sandhāvataṃ saṃsarataṃ’’ evamādinā bhagavatā bhāsitaṃ.</paragraph>
<paragraph line="61">Evaṃ <pageBreak edition="M" number="1.0195" /> dīgharattaṃ vo bhikkhave dukkhaṃ paccanubhūtaṃ tibbaṃ paccanubhūtaṃ byasanaṃ paccanubhūtaṃ kaṭasī vaḍḍhitā.</paragraph>
<gatha1 line="62">Alameva <pageBreak edition="M" number="1.0196" /> sabbasaṅkhāresu nibbindituṃ,</gatha1>
<gathalast line="63">Alaṃ virajjituṃ, alaṃ vimuccituṃ,</gathalast>
<subhead line="64">Assusutta</subhead>
<paragraph line="65"><bold>Pucchā –</bold> tatthāvuso tatiyaṃ saṃgītaṃ assusuttaṃ bhagavatā kattha kaṃ ārabbha kathañca bhāsitaṃ.</paragraph>
<paragraph line="66"><bold>Vissajjanā –</bold> sāvatthiyaṃ bhante sambahuleyeva bhikkhū ārabbha ‘‘taṃ kiṃ maññatha bhikkhave, katamaṃ nu kho bahutaraṃ, yaṃ vā vo iminā dīghena addhunā sandhāvataṃ saṃsarataṃ amanāpasampayogā manāpavippayogā kandantānaṃ rodantānaṃ assu passannaṃ paggharitaṃ, yaṃ vā catūsu mahāsamuddesu udaka’’nti evamādinā bhagavatā bhāsitaṃ.</paragraph>
<subhead line="67">Sāsapasutta</subhead>
<paragraph line="68"><bold>Pucchā –</bold> tatthāvuso <pageBreak edition="M" number="1.0198" /> chaṭṭhaṃ saṃgītaṃ sāsapasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="69"><bold>Vissajjanā –</bold> sāvatthiyaṃ bhante aññataraṃ bhikkhuṃ ārabbha bhāsitaṃ. Aññataro bhante bhikkhu bhagavantaṃ etadavoca ‘‘kīvadīgho nu kho bhante kappo’’ti. Tasmiṃ bhante vatthusmiṃ ‘‘dīgho kho bhikkhu kappo, so na sukaro saṅkhātuṃ ettakāni vassāni itivā, (peyyāla) ettakāni vassasatasahassāni itivāti evamādinā bhagavatā bhāsitaṃ.</paragraph>
<subhead line="70">Gaṅgāsutta</subhead>
<paragraph line="71"><bold>Pucchā –</bold> tenāvuso…pe… <pageBreak edition="M" number="1.0200" /> sammāsambuddhena anamataggasaṃyutte gaṅgāsuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="72"><bold>Vissajjanā –</bold> rājagahe bhante aññataraṃ brāhmaṇaṃ ārabbha bhāsitaṃ. Aññataro bhante brāhmaṇo bhagavantaṃ etadavoca ‘‘kīva-</paragraph>
<paragraph line="73">Bahukā <pageBreak edition="M" number="1.0201" /> nu kho bho gotama kappā abbhatītā atikkantā’’ti. Tasmiṃ bhante vatthusmiṃ ‘‘bahukā kho brāhmaṇa kappā abbhatītā atikkantā, te na sukarā saṅkhātuṃ ‘ettakā kappā’ iti vā ‘ettakāni kappasatāni’ iti vā ‘ettakāni kappasahassāni’ itivā ‘ettakāni kappasatasahassāni’ iti vā’’ti eva mādinā bhagavatā bhāsitaṃ.</paragraph>
<subhead line="74">Puggalasutta</subhead>
<paragraph line="75"><bold>Pucchā –</bold> puggalasuttaṃ <pageBreak edition="M" number="1.0203" /> panāvuso bhagavatā kattha kaṃ ārabbha kathañca bhāsitaṃ.</paragraph>
<paragraph line="76"><bold>Vissajjanā –</bold> rājagahe bhante sambahule bhikkhū ārabbha ‘‘anamataggoyaṃ bhikkhave saṃsāro, pubbākoṭi na paññāyati avijjā nīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. Ekapuggalassa bhikkhave kappaṃ sandhāvato saṃsarato siyā evaṃ mahā aṭṭhikaṅkalo aṭṭhipuñjo aṭṭhirāsi, yathā yaṃ vepullo pabbato. Sace saṃhārako assa, sambhatañca na vinassetyā’’ti evamādinā bhagavatā bhāsitaṃ.</paragraph>
<subhead line="77">Duggatasutta, sukhitasutta</subhead>
<paragraph line="78"><bold>Pucchā –</bold> tatthāvuso <pageBreak edition="M" number="1.0204" /> duggatasuttañca sukhitasuttañca bhagavatā kattha kaṃ ārabbha kathañca bhāsitaṃ.</paragraph>
<paragraph line="79"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘anamataggoyaṃ bhikkhave saṃsāro, pubbā koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. Yaṃ bhikkhave passeyyātha duggataṃ durūpetaṃ, niṭṭhamettha gantabbaṃ ‘amhehipi evarūpaṃ paccanubhūtaṃ iminā dīghena addhunā’ti, yaṃ bhikkhave passeyyātha sukhitaṃ susajjitaṃ,</paragraph>
<paragraph line="80">Niṭṭhamettha <pageBreak edition="M" number="1.0205" /> gantabbaṃ, ‘‘amhehipi paccanubhūtaṃ iminā dīghena addhunā’’ti evamādinā bhagavatā bhāsitaṃ.</paragraph>
<subhead line="81">Tiṃsamattasutta</subhead>
<paragraph line="82"><bold>Pucchā –</bold> tiṃsamattasuttaṃ <pageBreak edition="M" number="1.0206" /> panāvuso bhagavatā kattha kaṃ ārabbha kathañca bhāsitaṃ.</paragraph>
<paragraph line="83"><bold>Vissajjanā –</bold> rājagahe bhante tiṃsamatte pāveyyake bhikkhū ārabbha ‘‘anamataggoyaṃ bhikkhave saṃsāro, pubbākoṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. Taṃ kiṃ maññatha bhikkhave, katamaṃ nu kho bahutaraṃ, yaṃ vā vo iminā dīghena addhunā sandhāvataṃ saṃsarataṃ sīsacchinnānaṃ lohitaṃ passannaṃ paggharitaṃ, yaṃ vā catūsu mahāsamuddesu udaka’’nti evamādinā bhavagatā bhāsitaṃ.</paragraph>
<subhead line="84">Mātusutta</subhead>
<paragraph line="85"><bold>Pucchā –</bold> mātusuttādīni <pageBreak edition="M" number="1.0209" /> panāvuso chasuttāni bhagavatā kattha kaṃ ārabbha kathañca bhāsitaṃ.</paragraph>
<paragraph line="86"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘anamataggoyaṃ bhikkhave saṃsāro, pubbā koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. Na so bhikkhave satto sulabharūpo, yo na mātābhūtapubbo iminā dīghena addhunā. Yo na pitābhūtapubbo. Yo na bhātābhūtapubbo. Yo na bhaginibhūtapubbo. Yo na puttabhūtapubbo. Yo na dhītābhūtapubbo <pageBreak edition="M" number="1.0210" /> iminā dīghena addhunā’’ti evamādinā bhante bhagavatā bhāsitaṃ.</paragraph>
<title line="87">Kassapasaṃyutta</title>
<subhead line="88">Candūpamasutta</subhead>
<paragraph line="89"><bold>Pucchā –</bold> kassapasaṃyutte <pageBreak edition="M" number="1.0211" /> panāvuso candūpamasuttaṃ bhagavatā kattha kaṃ ārabbha kathañca bhāsitaṃ.</paragraph>
<paragraph line="90"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘candūpamā bhikkhave kulāni upasaṅkamatha apakasseva kāyaṃ apakassa cittaṃ niccanavakā kulesu appagabbhā. Seyyathāpi bhikkhave puriso jarudapānaṃ vā olokeyya pabbatavisamaṃ vā nadīviduggaṃ vā apakasseva kāyaṃ apakassa cittaṃ. Evameva kho bhikkhave candūpamā kulāni upasaṅkamatha apakasseva kāyaṃ apakassa cittaṃ niccanavakā kulesu appagabbhā’’ti evamādinā bhagavatā bhāsitaṃ.</paragraph>
<paragraph line="91">Taṃ <pageBreak edition="M" number="1.0213" /> kiṃ maññatha bhikkhave, kathaṃ rūpā bhikkhu arahati kulāni upasaṅkamituṃ.</paragraph>
<paragraph line="92"><bold>Pucchā –</bold> kathañcāvuso <pageBreak edition="M" number="1.0214" /> tattha bhagavatā parisuddhāparisuddha dhammadesanaṃ dassetvā bhikkhūnaṃ ovādo dinno.</paragraph>
<paragraph line="93"><bold>Vissajjanā –</bold> ‘‘taṃ kiṃ maññatha bhikkhave, kathaṃ rūpassa bhikkhuno aparisuddhā dhammadesanā hoti, kathaṃ rūpassa bhikkhuno parisuddhā dhammadesanā <pageBreak edition="M" number="1.0215" /> hotī’’ti evamādinā parisuddhāparisuddhadhammadesanā vitthārato dassetvā ‘‘kassapena vā hi vo bhikkhave ovadissāmi yo vā panassa kassapasadiso, ovaditehi ca pana vo tathattāya paṭipajjitabba’’nti. Evaṃ kho bhante bhagavato bhikkhūnaṃ ovādo dinno.</paragraph>
<paragraph line="94">Yo <pageBreak edition="M" number="1.0216" /> hi koci bhikkhave bhikkhu evaṃcitto paresaṃ dhammaṃ deseti ‘‘aho vata me dhammaṃ suṇeyyuṃ, sutvā ca pana dhammaṃ pasīdeyyuṃ, pasannā ca me pasannākāraṃ kareyyuṃ–</paragraph>
<paragraph line="95">Svākkhāto bhagavatā dhammo sandiṭṭhiko akāliko ehi passiko opaneyyiko paccattaṃ veditabbo viññūhi–</paragraph>
<paragraph line="96">Kassapena <pageBreak edition="M" number="1.0217" /> vā hi vo bhikkhave ovadissāmi yo vā panassa kassapasadiso, ovaditehi ca pana vo tathattāya paṭipajjitabbaṃ–</paragraph>
<subhead line="97">Kulūpakasutta</subhead>
<paragraph line="98"><bold>Pucchā –</bold> tenāvuso <pageBreak edition="M" number="1.0218" /> bhagavatā…pe… sammāsambuddhena kassapasaṃyutte catutthaṃ kulūpakasuttaṃ kattha kaṃ ārabbha kathañca bhāsitaṃ.</paragraph>
<paragraph line="99"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘taṃ kiṃ maññatha bhikkhave, kathaṃ rūpo bhikkhu arahati kulūpako hotuṃ, kathaṃ rūpo bhikkhu na arahati kulūpako hotu’’nti evamādinā bhagavatā bhāsitaṃ.</paragraph>
<paragraph line="100">Kassapena <pageBreak edition="M" number="1.0222" /> vā hi vo bhikkhave ovadissāmi yo vā panassa kassapasadiso, ovaditehi ca pana vo tathattāya paṭipajjitabbaṃ.</paragraph>
<subhead line="101">Dutiya ovādasutta</subhead>
<paragraph line="102"><bold>Pucchā –</bold> tatthevāvuso <pageBreak edition="M" number="1.0223" /> bhagavatā dutiya ovādasuttaṃ kattha kena saddhiṃ kathañca bhāsitaṃ.</paragraph>
<paragraph line="103"><bold>Vissajjanā –</bold> rājagahe bhante āyasmatā mahākassapena saddhiṃ ‘‘ovada kassapa bhikkhū, karohi kassapa bhikkhūnaṃ dhammiṃ kathaṃ, ahaṃ vā kassapa bhikkhū ovadeyyaṃ tvaṃ vā, ahaṃ vā bhikkhūnaṃ dhammiṃ kathaṃ kareyyaṃ tvaṃ vā’’ti evamādinā bhagavatā bhāsitaṃ.</paragraph>
<paragraph line="104">Yassa <pageBreak edition="M" number="1.0224" /> kassaci bhante saddhā natthi kusalesu dhammesu, hirī natthi. Ottappaṃ natthi. Vīriyaṃ natthi. Paññā natthi kusalesu dhammesu.</paragraph>
<subhead line="105">Tatiya ovādasutta</subhead>
<paragraph line="106"><bold>Pucchā –</bold> tatthevāvuso <pageBreak edition="M" number="1.0227" /> bhagavatā tatiyaovādasuttaṃ kattha kena saddhiṃ kathañca bhāsitaṃ.</paragraph>
<paragraph line="107"><bold>Vissajjanā –</bold> rājagahe bhante āyasmatāyeva mahākassapena saddhiṃ ‘‘ovada kassapa bhikkhū. Karohi kassapa bhikkhūnaṃ dhammiṃ kathaṃ, ahaṃ vā kassapa bhikkhū ovadeyyaṃ tvaṃ vā. Ahaṃ vā bhikkhūnaṃ dhammaṃ kathaṃ kareyyaṃ tvaṃ vā’’ti evamādinā bhagavatā bhāsitaṃ.</paragraph>
<paragraph line="108">Dubbacā <pageBreak edition="M" number="1.0228" /> kho bhante etarahi bhikkhū dovacassakaraṇehi dhammehi samannāgatā akkhamā appadakkhiṇaggāhino anusāsaniṃ–</paragraph>
<subhead line="109">Saddhammappatirūpakasutta</subhead>
<paragraph line="110"><bold>Pucchā –</bold> tatthevāvuso <pageBreak edition="M" number="1.0231" /> bhagavatā pariyosānaṃ saddhammappatirūpakasuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="111"><bold>Vissajjanā –</bold> sāvatthiyaṃ bhante āyasmantaṃyeva mahākassapaṃ ārabbha bhāsitaṃ. Āyasmā bhante mahākassapo bhagavantaṃ etadevoca ‘‘ko nu kho bhante hetu ko paccayo, yena pubbe appatarāni ceva sikkhāpadāni ahesuṃ, bahutarā ca bhikkhū aññāya saṇṭhahiṃsu. Ko pana bhante hetu ko paccayo, yenetarahi bahutarāni ceva sakkhāpadāni appatarā ca bhikkhū aññāya saṇṭhahantī’’ti. Tasmiṃ bhante vatthusmiṃ ‘‘evañcetaṃ kassapa hoti sattesu hāyamānesu saddhamme antaradhāyamāne bahutarāniceva sikkhāpadāni <pageBreak edition="M" number="1.0232" /> honti, appatarāca bhikkhū aññāya saṇṭhahantī’’ti evamādinā bhagavatā bhāsitaṃ.</paragraph>
<title line="112">Lābhasakkārasaṃyutta</title>
<subhead line="113">Mīḷhakasutta</subhead>
<paragraph line="114"><bold>Pucchā –</bold> tenāvuso…pe… <pageBreak edition="M" number="1.0235" /> sammāsambuddhena lābhasakkāraṃyutte pañcamaṃ saṃgītaṃ mīḷhakasuttaṃ kattha kaṃ ārabbha kathañca bhāsitaṃ.</paragraph>
<paragraph line="115"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘dāruṇo bhikkhave lābhasakkārasiloko pharuso antarāyiko anuttarassa yogakkhemassa adhigamāya. Seyyathāpi bhikkhave mīḷhakā gūthādī gūthapūrā puṇṇā gūthassa, purato cassa mahāgūthapuñjo, sā tena aññā mīḷhakā atimaññeyya ‘‘ahamhi gūthādī gūthapūrā puṇṇā gūthassa, purato ca myāyaṃ mahāgūthapuñjo’’ti evamādinā bhagavatā bhāsitaṃ.</paragraph>
<paragraph line="116">Taṃ <pageBreak edition="M" number="1.0237" /> hi tassa bhikkhave moghapurisassa hoti dīgharattaṃ ahitāya dukkhāya.</paragraph>
<paragraph line="117">Evaṃ dāruṇo kho bhikkhave lābhasakkārasiloko.</paragraph>
<paragraph line="118">Tasmātiha <pageBreak edition="M" number="1.0238" /> bhikkhave evaṃ sikkhitabbaṃ, ‘‘uppannaṃ lābhasakkārasi lokaṃ pajahissāma, na ca no uppanno lābhasakkārasiloko cittaṃ pariyādāya ṭhassabhī’’ti, evañhi kho bhikkhave sikkhitabbaṃ.</paragraph>
<subhead line="119">Ekaputtakasutta</subhead>
<paragraph line="120"><bold>Pucchā –</bold> tattho āvuso porāṇakehi dhammasaṃgāhakehi saṃgītaṃ ekaputtakasuttaṃ kattha kaṃ ārabbhaṃ kathañca bhāsitaṃ.</paragraph>
<paragraph line="121"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘dāruṇo bhikkhave lābhasakkārasiloko kaṭuko pharuso antarāyiko anuttarassa yogakkhemassa adhigamāya, saddhā bhikkhave upāsikā ekaputtakaṃ piyaṃ manāpaṃ evaṃ sammāāyācamānā <pageBreak edition="M" number="1.0239" /> āyāceyya tādiso tāta bhavāhi, yādiso citto ca gahapati hatthako ca āḷavako’’ti evamādinā bhagavatā bhāsitaṃ.</paragraph>
<paragraph line="122">Esā <pageBreak edition="M" number="1.0240" /> bhikkhave tulā etaṃ pamāṇaṃ mama sāvakānaṃ upāsakānaṃ yadidaṃ citto ca gahapati hatthako ca āḷavako.</paragraph>
<paragraph line="123">Sace kho tvaṃ tāta agārasmā anagāriyaṃ pabbajasi, tādiso tāta bhavāhi, yādisā sāriputtamoggallānā.</paragraph>
<paragraph line="124">Mā ca kho tvaṃ tāta sekhaṃ appattamānasaṃ lābhasakkārasiloko anupāpuṇātu–</paragraph>
<paragraph line="125">Evaṃ <pageBreak edition="M" number="1.0241" /> dāruṇo bhikkhave lābhasakkārasiloko kaṭuko pharuso antarāyiko anuttarassa yogakkhemassa adhigamāya.</paragraph>
<subhead line="126">Ekavītusutta</subhead>
<paragraph line="127"><bold>Pucchā –</bold> tattheva <pageBreak edition="M" number="1.0242" /> āvuso porāṇakehi dhammasaṃgāyakehi saṃgītaṃ ekadhītusuttaṃ bhagavatā kattha kaṃ ārabbha kathañca bhāsitaṃ.</paragraph>
<paragraph line="128"><bold>Vissajjanā –</bold> sāvatthiyaṃyeva bhante sambahule bhikkhū ārabbha ‘‘dāruṇo bhikkhave lābhasakkārasiloko kaṭuko pharuso antarāyiko anuttarassa yogakkhemassa adhigamāya. Saddhā bhikkhave upāsikā ekaṃ dhītaraṃ piyaṃ manāpaṃ evaṃ sammā āyācamānā āyāceyya ‘tādisā ayye bhavāhi, yādisā khujjuttarā ca upāsikā veḷukaṇḍakiyā ca nandamātā’ti. Esā bhikkhave tulā etaṃ pamāṇaṃ mama sāvikānaṃ upāsikānaṃ, yadidaṃ khujjuttarā ca upāsikā veḷukaṇḍakiyā ca nandamātā’’ti evamādinā bhante bhagavatā bhāsitaṃ.</paragraph>
<paragraph line="129">Sace <pageBreak edition="M" number="1.0243" /> kho tvaṃ ayye agārasmā anagāriyaṃ pabbajasi, bhādisā ayye bhavāhi, yādisā khemā ca bhikkhunī uppalavaṇṇā ca–</paragraph>
<paragraph line="130">Tasmātiha <pageBreak edition="M" number="1.0244" /> bhikkhave evaṃ sikkhitabbaṃ.</paragraph>
<title line="131">Rāhulasaṃyutta</title>
<paragraph line="132"><bold>Pucchā –</bold> rāhulasaṃyuttaṃ <pageBreak edition="M" number="1.0245" /> panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="133"><bold>Vissajjanā –</bold> sāvatthiyaṃ bhante āyasmantaṃ rāhulaṃ ārabbha bhāsitaṃ. Āyasmā bhante rāhulo bhagavantaṃ etadavoca ‘‘sādhu me bhante bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyya’’nti, tasmiṃ bhante vatthusmiṃ ‘‘taṃ kiṃ maññasi rāhula, cakkhuniccaṃ vā aniccaṃ vāti. Aniccaṃ bhante. Yaṃ panāniccaṃ, dukkhaṃ vā taṃ sukhaṃ vāti. Dukkhaṃ bhante. Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ ‘etaṃ mama, eso hamasmi, eso me attā’ti. No hetaṃ bhante’’ti evamādinā bhante bhagavatā bhāsitaṃ.</paragraph>
<title line="134">Lakkhaṇasaṃyutta</title>
<subhead line="135">Aṭṭhisutta</subhead>
<paragraph line="136"><bold>Pucchā –</bold> lakkhaṇasaṃyutte <pageBreak edition="M" number="1.0247" /> panāvuso porāṇakehi dhammasaṃgāhakattherehi paṭhamaṃ saṃgītaṃ aṭṭhisuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="137"><bold>Vissajjanā –</bold> rājagahe bhante āyasmantañca lakkhaṇaṃ āyasmantañca mahāmoggallānaṃ ārabbha bhāsitaṃ. Āyasmā bhante lakkhaṇo bhagavatā sammukhe āyasmantaṃ mahāmoggallānaṃ etadavoca <pageBreak edition="M" number="1.0248" /> ‘‘idhāyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi, ko nu kho āvuso moggallāna hetu, ko paccayo sitassa pātukammāyā’’ti. Āyasmā ca bhante mahāmoggallāno ‘‘idhāhaṃ āvuso gijjhakūṭā pabbatā orohanto addasaṃ aṭṭhikasaṅkhalikaṃ vehāsaṃ gacchantiṃ’’ti evamādinā ārocesi. Tasmiṃ bhante vatthusmiṃ ‘‘cakkhubhūtā vata bhikkhave sāvakā viharanti, ñāṇabhūtā vata bhikkhave sāvakā viharanti, yatrahi nāma sāvako evarūpaṃ ñassati vā dakkhati vā sakkhiṃ vā karissatī’’ti evamādinā bhagavatā bhāsitaṃ.</paragraph>
<gatha1 line="138">Acchariyaṃ <pageBreak edition="M" number="1.0250" /> vata bho, abbhutaṃ vata bho;</gatha1>
<gathalast line="139">Evarūpopi nāma satto bhavissati.</gathalast>
<subhead line="140">Piṇḍasutta</subhead>
<paragraph line="141"><bold>Pucchā –</bold> tenāvuso <pageBreak edition="M" number="1.0251" /> jānatā…pe… sammāsambuddhena lakkhaṇasaṃyutte tatiyaṃ saṃgītaṃ piṇḍasuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="142"><bold>Vissajjanā –</bold> rājagahe bhante āyasmantañca lakkhaṇaṃ āyasmantañca mahāmoggallānaṃ ārabbha bhāsitaṃ. Āyasmā bhante lakkhaṇo bhaggavato sammukhe āyasmantaṃ mahāmoggallānaṃ etadavoca ‘‘idhāyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi <pageBreak edition="M" number="1.0252" />, ko nukho āvuso moggallānahetu, ko paccayo sitassa pātukammāyā’’ti. Āyasmā ca bhante mahāmoggallāno ‘‘idhāhaṃ āvuso gijjhakūṭā pabbatā orohanto addasaṃ maṃsapiṇḍaṃ vehāsaṃ gacchantaṃ, tamenaṃ gijjhāpi kākāpi kulalāpi anupatitvā anupatitvā vitacchenti virājenti. Sā sudaṃ aṭṭassaraṃ karotī’’ti evamādinā ārocesi. Tasmiṃ bhante vatthusmiṃ ‘‘cakkhubhūtā vata bhikkhave sāvakā viharanti, ñāṇabhūtā vata bhikkhave sāvakā viharanti, yatrahi nāma sāvako evarūpaṃ ñassati vā dakkhati vā sakkhiṃ vā karissatī’’ti evamādinā bhagavatā bhāsitaṃ.</paragraph>
<subhead line="143">Asilomasutta</subhead>
<paragraph line="144"><bold>Pucchā –</bold> tattheva <pageBreak edition="M" number="1.0255" /> āvuso porāṇakehi dhammasaṃgāhakehi mahātherehi saṃgītaṃ asilomasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="145"><bold>Vissajjanā –</bold> rājagahe bhante āyasmantañca lakkhaṇaṃ āyasmantañca mahāmoggallānaṃ ārabbha bhāsitaṃ. Āyasmā bhante lakkhaṇo bhagavato sammukhe āyasmantaṃ mahāmoggallānaṃ <pageBreak edition="M" number="1.0256" /> etadavoca ‘‘ko nu kho āvuso moggallāna hetu, ko paccayo sitassa pātukammāyā’’ti. Āyasmā ca bhante mahāmoggallānatthero ‘‘idhāhaṃ āvuso gijjhakūṭā pabbatā orohanto addasaṃ asilomaṃ vehāsaṃ gacchantaṃ’’ti evamādinā ārocesi. Tasmiṃ bhante vatthusmiṃ cakkhubhūtā vata bhikkhave sāvakā viharanti, ñāṇabhūtā vata bhikkhave sāvakā viharanti. (Peyyāla) eso bhikkhave satto imasmiṃyeva rājagahe sūkariko ahosī’’ti evamādinā bhagavatā bhāsitaṃ.</paragraph>
<subhead line="146">Sūcilomasutta</subhead>
<paragraph line="147"><bold>Pucchā –</bold> tattheva <pageBreak edition="M" number="1.0258" /> āvuso porāṇakehi dhammasaṃgāhakamahātherehi saṃgītaṃ sūcilomasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
<paragraph line="148"><bold>Vissajjanā –</bold> tattheva bhante rājagahe āyasmantañca lakkhaṇaṃ āyasmantañca mahāmoggallānaṃ ārabbha bhāsitaṃ. Āyasmā bhante lakkhaṇo bhagavato sammukhe tatheva avoca.</paragraph>
<paragraph line="149">Āyasmā <pageBreak edition="M" number="1.0259" /> ca bhante mahāmoggallāno tatheva ārocesi. Tasmiṃ bhante vatthusmiṃ ‘‘cakkhubhūtā vata bhikkhave sāvakā viharanti, ñāṇabhūtā vata bhikkhave sāvakā viharanti, (peyyāla) eso bhikkhave satto imasmiṃyeva rājagahe sūto ahosī’’ti evamādinā bhagavatā bhāsitā.</paragraph>
<subhead line="150">Pāpabhikkhusutta</subhead>
<paragraph line="151"><bold>Pucchā –</bold> tattheva <pageBreak edition="M" number="1.0261" /> āvuso porāṇakehi dhammasaṃgāhakamahātherehi saṃgītāni pāpabhikkhusuttādīni pañcasuttāni bhagavatā kattha kaṃ ārabbha kismiṃ vatthusmiṃ kathañca bhāsitāni.</paragraph>
<paragraph line="152"><bold>Vissajjanā –</bold> rājagahe āyasmantañca lakkhaṇaṃ āyasmantañca mahāmoggallānaṃ ārabbha bhāsitāni. Āyasmā bhante lakkhaṇo bhagavato sammukhe pubbe vuttanayeneva ārocesi. Āyasmā ca bhante mahāmoggallāno ‘‘idhāhaṃ āvuso gijjhakūṭā pabbatā orohanto addasaṃ bhikkhuṃ vehāsaṃ gacchantaṃ. Addasaṃ bhikkhuniṃ vehāsaṃ gacchantiṃ. Addasaṃ sikkhamānaṃ vehāsaṃ gacchantiṃ. Addasaṃ sāmaṇeraṃ vehāsaṃ gacchantaṃ. Addasaṃ sāmaṇeriṃ vehāsaṃ gacchantiṃ. Tassā saṅghāṭipi ādittā sampajjalitā sajotibhūtā, pattopi āditto sampajjalito sajotibhūto, kāyabandhanampi ādittaṃ sampajjalitaṃ sajotibhūtaṃ <pageBreak edition="M" number="1.0262" />, kāyopi āditto sampajjalito sajotibhūto, sā sudaṃ aṭṭassaraṃ karotī’’ti evamādinā ārocesi. Tasmiṃ bhante vatthusmiṃ ‘‘cakkhubhūtā vata bhikkhave sāvakā viharanti ñāṇabhūtā vata bhikkhave sāvakā viharanti. (Peyyāla). Eso bhikkhave bhikkhu kassapassasammāsambuddhassa pāvacane pāpabhikkhu ahosi. Esā bhikkhave bhikkhunī kassapassa sammāsambuddhassa pāvacane pāpabhikkhunī ahosi. Esā bhikkhave sikkhamānā kassapassa sammāsambuddhassa pāvacane pāpasikkhamānā ahosi. Eso bhikkhave sāmaṇero kassapassasammāsambuddhassa pāvacane pāpasāmaṇero ahosi. Esā bhikkhave sāmaṇerī kassapassa sammāsambuddhassa pāvacane pāpasāmaṇerī ahosī’’ti evamādinā bhagavatā bhāsitāni.</paragraph>
<title line="153">Opammasaṃyutta</title>
<subhead line="154">Nakhasikhasutta</subhead>
<paragraph line="155"><bold>Pucchā –</bold> opammasaṃyutte <pageBreak edition="M" number="1.0264" /> āvuso porāṇakehi dhammasaṃgāhakamahātherehi saṃgītaṃ nakhasikhasuttaṃ bhagavatā kattha kaṃ ārabbha kathañca bhāsitaṃ.</paragraph>
<paragraph line="156"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘taṃ kiṃ maññatha bhikkhave, katamaṃ nu kho bahutaraṃ, yo cāyaṃ mayā paritto <pageBreak edition="M" number="1.0265" /> nakhasikhāyaṃ paṃsu āropito, yā cāyaṃ mahāpathavī’’ti evamādinā bhagavatā bhāsitaṃ.</paragraph>
<paragraph line="157">Taṃ kiṃ maññatha bhikkhave, katamaṃ nu kho bahutaraṃ.</paragraph>
<paragraph line="158">Tasmātiha <pageBreak edition="M" number="1.0266" /> bhikkhave evaṃ sikkhitabbaṃ.</paragraph>
<subhead line="159">Āṇisutta</subhead>
<paragraph line="160"><bold>Pucchā –</bold> tattheva āvuso porāṇakehi dhammasaṃgāhakamahātherehi saṃgītaṃ āṇisuttaṃ bhagavatā kattha kaṃ ārabbha kathañca bhāsitaṃ.</paragraph>
<paragraph line="161"><bold>Vissajjanā –</bold> sāvatthiyaṃyeva bhante sambahule bhikkhū ārabbha ‘‘bhūtapubbaṃ bhikkhave dasārahānaṃ ānako nāma mudiṅgo ahosi, tassa dasārahā ānake ghaṭite aññaṃ āṇiṃ odahiṃsu, ahu kho so bhikkhave samayo yaṃ ānakassa mudiṅgassa porāṇaṃ pokkharaphalakaṃ antaradhāyi <pageBreak edition="M" number="1.0267" />, āṇisaṅghāṭova avasissī’’ti evamādinā bhagavatā bhāsitaṃ.</paragraph>
<title line="162">Bhikkhusaṃyutta</title>
<subhead line="163">Navasutta</subhead>
<paragraph line="164"><bold>Pucchā –</bold> bhikkhusaṃyutte <pageBreak edition="M" number="1.0269" /> āvuso bhagavatā navasuttaṃ kattha kaṃ ārabbha kathañca bhāsitaṃ.</paragraph>
<paragraph line="165"><bold>Vissajjanā –</bold> sāvatthiyaṃ bhante aññataraṃ navaṃ bhikkhuṃ ārabbha bhāsitaṃ. Aññataro bhante navo bhikkhu pacchābhattaṃ piṇḍapātapaṭikkanto vihāraṃ pavisitvā apposukko tuṇhībhūto saṅkasāyabhi, na bhikkhūnaṃ veyyāvaccaṃ karoti cīvarakārasamaye tasmiṃ bhante vatthusmiṃ ‘‘mā kho tumhe bhikkhave etassa bhikkhuno ujjhāyitthā eso kho bhikkhave bhikkhu catunnaṃ jhānānaṃ ābhicetasikānaṃ diṭṭhadhamma sukhavihārānaṃ nikāmalābhī akicchalābhī akasiralābhī’’ti evamādinā bhagavatā bhāsitaṃ.</paragraph>
<paragraph line="166">Ahampi <pageBreak edition="M" number="1.0270" /> kho bhante sakaṃ kiccaṃ karomi,</paragraph>
<paragraph line="167">Eso <pageBreak edition="M" number="1.0271" /> kho bhikkhave bhikkhu catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī akicchalābhī akasiralābhī –</paragraph>
<gatha1 line="168">Nayidaṃ sithilamārabbha, nayidaṃ appena thāmasā;</gatha1>
<gatha2 line="169">Nibbānaṃ adhigantabbaṃ, sabbadukkhappamocanaṃ;</gatha2>
<gatha3 line="170">Ayañca daharo bhikkhu, ayamuttamapuriso;</gatha3>
<gathalast line="171">Dhāreti antimaṃ dehaṃ, jetvā māraṃ savāhiniṃ–</gathalast>
</body>
</document>