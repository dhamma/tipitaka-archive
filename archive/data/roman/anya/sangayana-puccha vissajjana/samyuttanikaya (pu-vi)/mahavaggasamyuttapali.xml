<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0903n.nrf4.xml</normativeSource>
    <archivePath>roman/anya/sangayana-puccha vissajjana/samyuttanikaya (pu-vi)/mahavaggasamyuttapali.xml</archivePath>
    <baseFileName>mahavaggasamyuttapali</baseFileName>
    <titlePath>Mahāvaggasaṃyuttapāḷi - Saṃyuttanikāya (pu-vi) - Saṅgāyana-puccha vissajjanā - Anya</titlePath>
    <versions>
    </versions>
  </metadata>
  <content>
    <chapter line="1">Mahāvaggasaṃyuttapāḷi</chapter>
    <title line="2">Avijjāvagga</title>
    <subhead line="3">Upaḍḍhasutta</subhead>
    <paragraph line="4"><bold>Pucchā –</bold> mahāvaggasaṃyutte <pageBreak edition="Myanmar" number="2.0219" /> panāvuso porāṇakehi dhammasaṃgāhakamahātherehi dutiyaṃ saṃgītaṃ upaḍḍhasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="5"><bold>Vissajjanā –</bold> sakkesu bhante sakkare nāma sakyānaṃ nigame āyasmantaṃ ānandattheraṃ ārabbha bhāsitaṃ. Āyasmā bhante ānandatthero bhagavantaṃ etadavoca ‘‘upaḍḍhamidaṃ bhante brahmacariyaṃ yadidaṃ kalyāṇamittatā kalyāṇasahāyatā kalyāṇasampavaṅkatā’’ti. Tasmiṃ bhante vatthusmiṃ ‘‘mā hevaṃ ānanda, mā hevaṃ ānanda, sakalamevidaṃ ānanda brahmacariyaṃ yadidaṃ kalyāṇamittatā kalyāṇasahāyatā kalyāṇasampavaṅkatā’’ti evamādinā bhagavatā bhāsitaṃ.</paragraph>
    <paragraph line="6">Mamaṃ <pageBreak edition="Myanmar" number="2.0220" /> hi ānanda kalyāṇamittaṃ āgamma jātidhammā sattā jātiyā parimuccanti.</paragraph>
    <title line="7">Bojjhaṅgasaṃyutta</title>
    <subhead line="8">Kuṇḍaliyasutta</subhead>
    <paragraph line="9"><bold>Pucchā –</bold> bojjhaṅgasaṃyutte <pageBreak edition="Myanmar" number="2.0221" /> panāvuso porāṇakehi dhammasaṃgāhakamahātherehi chaṭṭhaṃ saṃgītaṃ kuṇḍaliyasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="10"><bold>Vissajjanā –</bold> sākete bhante añjanavane migadāye kuṇḍaliyaṃ paribbājakaṃ ārabbha bhāsitaṃ. Kuṇḍaliyo bhante paribbājako bhagavantaṃ upasaṅkamitvā ‘‘ahamasmi bho gotama ārāmanissayī parisāvacaro, tassa mayhaṃ bho gotama pacchābhattaṃ bhuttapātarāsassa ayamācāro hoti ārāmena ārāmaṃ uyyānena uyyānaṃ anucaṅkamāmi anuvicarāmi, so tattha passāmi eke samaṇabrāhmaṇe itivādappamokkhānisaṃsañceva kathaṃ kathante upārambhānisaṃsañca, bhavaṃ pana gotamo kimānisaṃso viharatī’’ti etaṃ vacanaṃ avoca. Tasmiṃ bhante vatthusmiṃ ‘‘vijjāvimuttiphalānisaṃso <pageBreak edition="Myanmar" number="2.0222" /> kho kuṇḍaliya tathāgato viharatī’’ti evamādinā bhagavatā bhāsitaṃ.</paragraph>
    <subhead line="11">Paṭhama gilānasutta</subhead>
    <paragraph line="12"><bold>Pucchā –</bold> tenāvuso <pageBreak edition="Myanmar" number="2.0224" /> bhagavvatā jānatā…pe… sammāsambuddhena bojjhaṅgasaṃyutte dutiye gilānavagge paṭhamagilānasuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="13"><bold>Vissajjanā –</bold> rājagahe bhante pippaliguhāyaṃ āyasmantaṃ mahākassapattheraṃ ārabbha bhāsitaṃ. Āyasmā bhante mahākassapatthero pippaliguhāyaṃ viharati ābādhiko dukkhito bāḷhagilāno. Atha kho bhante bhagavā sāyanhasamayaṃ paṭisallānā vuṭṭhito yenāyasmā mahākassapo tenupasaṅkami, upasaṅkamitvā paññatte āsane nisīdi, nisajja kho bhagavā āyasmantaṃ mahākassapaṃ <pageBreak edition="Myanmar" number="2.0225" /> etadavoca– ‘‘kacci te kassapa khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamoti. Na me bhante khamanīyaṃ na yāpanīyaṃ, bāḷhā me dukkhā vedanā abhikkamanti no paṭikkamanti, abhikkamosānaṃ paññāyati no paṭikkamo’’ti. Tasmiṃ bhante vatthusmiṃ ‘‘sattime kassapa bojjhaṅgā mayā sammadakkhātā bhāvitā bahulīkatā abhiññāya sambodhāya nibbānāya saṃvattantī’’ti evamādinā bhagavatā bhāsitaṃ.</paragraph>
    <subhead line="14">Udāyisutta</subhead>
    <paragraph line="15"><bold>Pucchā –</bold> tattheva <pageBreak edition="Myanmar" number="2.0227" /> āvuso tatiye udāyivagge porāṇakehi dhammasaṃgāhakamahātherehi dasamaṃ saṃgītaṃ udāyisuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="16"><bold>Vissajjanā –</bold> sumbhesu bhante setakenāma sumbhānaṃ nigame āyasmantaṃ udāyittheraṃ ārabbha bhāsitaṃ. Āyasmā bhante udāyitthero bhagavantaṃ upasaṅkamitvā ‘‘acchariyaṃ bhante, abbhutaṃ bhante, yāva bahukatañca me bhante bhagavati pemañca gāravo ca hirī ca ottappañcāti evamādikaṃ vacanaṃ avoca. Tasmiṃ bhante vatthusmiṃ ‘‘sādhu sādhu udāyi eso hi te udāyi maggo paṭiladdho. Yo te bhāvito bahulīkato, tathā tathā viharantaṃ tathattāya upanessati, yathā tvaṃ ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānissatī’’ti. Evaṃ kho bhagavatā bhāsitaṃ.</paragraph>
    <title line="17">Satipaṭṭhānasaṃyutta</title>
    <subhead line="18">Satisutta</subhead>
    <paragraph line="19"><bold>Pucchā –</bold> satipaṭṭhānasaṃyutte <pageBreak edition="Myanmar" number="2.0230" /> āvuso porāṇakehi dhammasaṃgāhaka mahātherehi dutiyaṃ saṃgītaṃ satisuttaṃ bhagavatā kattha kaṃ kārabbha kathañca bhāsitaṃ.</paragraph>
    <paragraph line="20"><bold>Vissajjanā –</bold> vesāliyaṃ bhante ambapālivane sambahule bhikkhū ārabbha ‘‘sato bhikkhave bhikkhu vihareyya sampajāno ayaṃ vo amhākaṃ anusāsanī’’ti evamādinā bhagavatā bhāsitaṃ.</paragraph>
    <subhead line="21">Sālasutta</subhead>
    <paragraph line="22"><bold>Pucchā –</bold> tattheva <pageBreak edition="Myanmar" number="2.0232" /> āvuso porāṇakehi dhammasaṃgāhakamahātherehi catutthaṃ saṃgītaṃ sālasuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph line="23"><bold>Vissajjanā –</bold> kosalesu bhante sālāyanāma kesalānaṃ brāhmaṇagāme sambahule bhikkhū ārabbha ‘‘ye te bhikkhave bhikkhū navā acirapabbajitā adhunāgatā imaṃ dhammavinayaṃ, te vo bhikkhave bhikkhū catunnaṃ satipaṭṭhānānaṃ bhāvanāya samādapetabbā nivesetabbā patiṭṭhāpetabbā’’ti evamādinā bhante bhagavatā bhāsitaṃ.</paragraph>
    <subhead line="24">Sakuṇagghisutta</subhead>
    <paragraph line="25"><bold>Pucchā –</bold> tattheva <pageBreak edition="Myanmar" number="2.0234" /> āvuso porāṇakehi dhammasaṃgāhakamahātherehi chaṭṭhaṃ saṃgītaṃ sakuṇagghisuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph line="26"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘bhūtapubbaṃ bhikkhave sakuṇagghi lāpaṃ sakuṇaṃ sahasā ajjhappattā aggahesi. Atha kho bhikkhave lāpo sakuṇo sakuṇagghiyā hariyamāno evaṃ paridevasi mayamevamha alakkhikā, mayaṃ appapuññā, ye mayaṃ agocare carimha paravisaye, sacejja mayaṃ gocare careyyāma sake pettike visaye, na myāhaṃ sakuṇagghi alaṃ abhavissa yadidaṃ yuddhāyā’’ti evamādinā bhagavatā bhāsitaṃ.</paragraph>
    <paragraph line="27">Mayamevamha <pageBreak edition="Myanmar" number="2.0235" /> alakkhikā, mayaṃ appapuññā.</paragraph>
    <paragraph line="28">Ko pana te lāpa gocaro sako pettiko visayo.</paragraph>
    <paragraph line="29">Yadidaṃ naṅgalakaṭṭhakaraṇaṃ leḍḍuṭṭhānaṃ.</paragraph>
    <paragraph line="30">Ehi <pageBreak edition="Myanmar" number="2.0236" /> kho dāni me sakuṇagghi, ehi kho dāni me sakuṇagghi,</paragraph>
    <paragraph line="31">(Dāruguḷoviya vinivattitvā tasseva leḍḍussa antare paccupādi. Aṭṭhakathā)</paragraph>
    <paragraph line="32">Evañhi taṃ bhikkhave hoti yo agocare carati paravisaye.</paragraph>
    <paragraph line="33">Tasmātiha <pageBreak edition="Myanmar" number="2.0237" /> bhikkhave mā agocare carittha paravisaye.</paragraph>
    <paragraph line="34">Gocare bhikkhave caratha sake pettike visaye.</paragraph>
    <paragraph line="35">Gocare bhikkhave carataṃ sake pettike visaye na lacchati māro otāraṃ, na lacchati māro ārammaṇaṃ.</paragraph>
    <subhead line="36">Bhikkhunupassayasutta</subhead>
    <paragraph line="37"><bold>Pucchā –</bold> tattheva <pageBreak edition="Myanmar" number="2.0238" /> āvuso porāṇakehi dhammasaṃgāhakamahātherehi dasamaṃ saṃgītaṃ bhikkhunupassayasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="38"><bold>Vissajjanā –</bold> sāvatthiyaṃ bhante āyasmantaṃ ānandattheraṃ ārabbha bhāsitaṃ. Āyasmā bhante ānando yāvattako ahosi bhikkhunīhi saddhiṃ kathāsallāpo taṃ sabbaṃ bhagavato ārocesi. Tasmiṃ bhante vatthusmiṃ ‘‘evametaṃ ānanda, evametaṃ ānanda, yohi koci ānanda bhikkhu vā bhikkhunī vā catūsu satipaṭṭhānesu suppatiṭṭhitacitto viharati, tassetaṃ pāṭikaṅkhaṃ uḷāraṃ pubbenāparaṃ visesaṃ sañjānissatī’’ti evamādinā bhagavatā bhāsitaṃ.</paragraph>
    <subhead line="39">Cundasutta</subhead>
    <paragraph line="40"><bold>Pucchā –</bold> tattheva <pageBreak edition="Myanmar" number="2.0242" /> āvuso dutiye nālandavagge porāṇakehi dhammasaṃgāhakamahātherehi tatiyaṃ saṃgītaṃ cundasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="41"><bold>Vissajjanā –</bold> sāvatthiyaṃ bhante āyasmantaṃyeva ānandattheraṃ ārabbha bhāsitaṃ. Āyasmā bhante ānandatthero cundena samaṇuddesena saddhiṃ yena bhagavā tenupasaṅkami. Upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho bhante āyasmā ānando bhagavantaṃ etadavoca ‘‘ayaṃ bhante cundo samaṇuddeso evamāha ‘āyasmā bhante sāriputto parinibbuto, idamassa pattacīvara’nti. Api ca me bhante madhurakajāto viya kāyo, disāpi me na pakkhāyanti, dhammāpi maṃ nappaṭibhanti ‘āyasmā sāriputto parinibbuto’ti sutvā’’ti. Tasmiṃ bhante vatthusmiṃ ‘‘kiṃ nu kho te ānanda sāriputto sīlakkhandhaṃ vā ādāya parinibbuto, samādhikkhandhaṃ vā, paññākkhandhaṃvā, vimuttikkhandhaṃvā, vimuttiñāṇadassanakkhandhaṃ vā ādāya parinibbuto’’ti evamādinā bhagavatā bhāsitaṃ.</paragraph>
    <paragraph line="42">Ayaṃ <pageBreak edition="Myanmar" number="2.0243" /> bhante cundosamaṇuddeso evamāha.</paragraph>
    <paragraph line="43">Tasmātihānanda <pageBreak edition="Myanmar" number="2.0245" /> attadīpā viharatha attasaraṇā anaññasaraṇā dhammadīpā dhammasaraṇā anaññasaraṇā.</paragraph>
    <subhead line="44">Bāhiyasutta</subhead>
    <paragraph line="45"><bold>Pucchā –</bold> tattheva <pageBreak edition="Myanmar" number="2.0246" /> āvuso porāṇakehi dhammasaṃgāhakamahātherehi pañcamaṃ saṃgītaṃ bāhiyasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="46"><bold>Vissajjanā –</bold> sāvatthiyaṃ bhante āyasmantaṃ bāhiyaṃ ārabbha bhāsitaṃ. Āyasmā bhante bāhiyo bhagavantaṃ etadavoca ‘‘sādhu me bhante bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyya’’nti. Tasmiṃ bhante vatthusmiṃ ‘‘tasmātiha tvaṃ bāhiya ādimeva visodhehi kusalesu dhammesu. Ko cādikusalānaṃ dhammānaṃ, sīlañca suvisuddhaṃ diṭṭhica ujukā’’ti evamādinā bhagavatā bhāsitaṃ.</paragraph>
    <title line="47">Sīlaṭṭhitivagga</title>
    <subhead line="48">Ciraṭṭhitisutta</subhead>
    <paragraph line="49"><bold>Pucchā –</bold> tattheva <pageBreak edition="Myanmar" number="2.0248" /> āvuso tatiye sīlaṭṭhitivagge porāṇakehi dhammasaṃgāhakamahātherehi dutiyaṃ saṃgītaṃ ciraṭṭhitisuttaṃ kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph line="50"><bold>Vissajjanā –</bold> pāṭaliputte bhante āyasmantaṃ bhaddaṃ ārabbha āyasmatā ānandattherena dhammabhaṇḍāgārikena bhāsitaṃ. Āyasmā bhante bhaddo sāyanhasamayaṃ paṭisallānā vuṭṭhito yenāyasmā ānando tenupasaṅkami, upasaṅkamitvā āyasmantaṃ ānandaṃ etadavoca ‘‘ko nu kho āvuso ānanda hetu ko paccayo, yena tathāgate parinibbute saddhammo na ciraṭṭhitiko hoti, ko panāvuso ānanda hetu ko paccayo, yena tathāgate parinibbute saddhammo ciraṭṭhitiko hotī’’ti. Tasmiṃ bhante vatthusmiṃ ‘‘sādhu sādhu āvuso bhadda, bhaddako kho te āvuso bhadda ummaṅgo’’ti evamādinā āyasmatā ānandattherena dhammabhaṇḍāgārikena bhāsitaṃ.</paragraph>
    <paragraph line="51">Bhaddako <pageBreak edition="Myanmar" number="2.0249" /> te āvuso bhadda ummaṅgo.</paragraph>
    <paragraph line="52">‘‘Catunnaṃ <pageBreak edition="Myanmar" number="2.0250" /> kho āvuso satipaṭṭhānānaṃ abhāvitattā abahulīkatattā tathāgate parinibbute saddhammo na ciraṭṭhitiko hotī’’ –</paragraph>
    <subhead line="53">Sirivaḍḍhasutta</subhead>
    <paragraph line="54"><bold>Pucchā –</bold> tassāvuso bhagavatā arahato sammāsambuddhassa pāvacanasamudayabhūtāya mahāvaggapāḷiyā satipaṭṭhānasaṃyutte sīlaṭṭhitivagge navamaṃ sirivaḍḍhasuttaṃ kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph line="55"><bold>Vissajjanā –</bold> rājagahe bhante sirivaḍḍhaṃ gahapatiṃ ārabbha āyasmatā ānandattherena dhammabhaṇḍāgārikena bhāsitaṃ. Sirivaḍḍho bhante gahapati ābādhiko hoti dukkhito bāḷhagilāno. Athakho bhante āyasmā ānando yenasirivaḍḍhassa gahapatissa nivesanaṃ tenupasaṅkami, upasaṅkamitvā paññatte āsane nisīdi <pageBreak edition="Myanmar" number="2.0251" />. Nisajja kho āyasmā ānando sirivaḍḍhaṃ gahapatiṃ etadavoca ‘‘kacci te gahapati khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamo’’ti. Na me bhante khamanīyaṃ, na yāpanīyaṃ, bāḷhā me dukkhā vedanā abhikkamanti no paṭikkamanti, abhikkamosānaṃ paññāyati no paṭikkamo’’ti. Tasmiṃ bhante vatthusmiṃ ‘‘tasmātiha te gahapati evaṃ sikkhitabbaṃ ‘kāye kāyānupassī viharissāmi ātāpī sampajāno satimā vineyya loke abhijjhā domanassaṃ. Vedanāsu. Citte. Dhammesu dhammānupassī viharissāmi ātāpī sampajāno satimā vineyya loke abhijjhā domanassa’nti. Evañhi te gahapati sikkhitabba’’nti. Evaṃ kho āyasmatā ānandattherena dhammabhaṇḍāgārikena bhāsitaṃ.</paragraph>
    <title line="56">Iddhipādasaṃyutta</title>
    <subhead line="57">Moggallānasutta</subhead>
    <paragraph line="58"><bold>Pucchā –</bold> iddhipādasaṃyutte <pageBreak edition="Myanmar" number="2.0254" /> āvuso catutthaṃ moggallānasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="59"><bold>Vissajjanā –</bold> sāvatthiyaṃ bhante sambahule bhikkhū ārabbha bhāsitaṃ. Sambahulā bhante bhikkhū heṭṭhāmigāramātupāsāde viharanti uddhatā unnaḷā capalā mukharā vikiṇṇavācā muṭṭhassatino asampajānā asamāhitā bhantacittā pākatindriyā. Tasmiṃ bhante vatthusmiṃ āyasmantaṃ mahāmoggallānaṃ te bhikkhū saṃvejetvā ‘‘kiṃ nu tumhe bhikkhave saṃviggā lomahaṭṭhajātā ekamantaṃ ṭhitā’’ti evamādinā bhagavatā bhāsitaṃ.</paragraph>
    <paragraph line="60">Acchariyaṃ <pageBreak edition="Myanmar" number="2.0256" /> vata bho, abbhutaṃ vata bho.</paragraph>
    <paragraph line="61">Nivātañca vata.</paragraph>
    <paragraph line="62">Ayañca migāramātupāsādo gambhīranemo.</paragraph>
    <paragraph line="63">Tumheva <pageBreak edition="Myanmar" number="2.0257" /> kho bhikkhave saṃvejetukāmena moggallānena bhikkhunā pādaṅguṭṭhakena migāramātupāsādo saṅkampito sampakampito sampadhālito.</paragraph>
    <paragraph line="64">Taṃ kiṃ maññatha bhikkhave, katamesaṃ dhammānaṃ bhāvitattā bahulīkatattā moggallāno bhikkhu evaṃ mahiddhiko evaṃ mahānubhāvo.</paragraph>
    <title line="65">Anuruddhasaṃyutta</title>
    <subhead line="66">Bāḷhagilānasutta</subhead>
    <paragraph line="67"><bold>Pucchā –</bold> anuruddhasaṃyutte <pageBreak edition="Myanmar" number="2.0259" /> āvuso porāṇakehi dhammasaṃgāhakamahātherehi dasamaṃ saṃgītaṃ bāḷhaginānasuttaṃ kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph line="68"><bold>Vissajjanā –</bold> sāvatthiyaṃ bhante sambahule bhikkhū ārabbha āyasmatā anuruddhattherena bhāsitaṃ. Sambahulā bhante bhikkhū āyasmantaṃ anuruddhaṃ ābādhikaṃ dukkhitaṃ bāḷhagilānaṃ etadavocuṃ ‘‘katamenāyasmato anuruddhassa vihārena viharato uppannā sārīrikā dukkhā vedanā cittaṃ na pariyādāya tiṭṭhantī’’ti. Tasmiṃ bhante vatthusmiṃ ‘‘catūsu kho me āvuso satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṃ na pariyādāya tiṭṭhantī’’ti evamādinā āyasmatā anuruddhattherena bhāsitaṃ.</paragraph>
    <title line="69">Ānāpānasaṃyutta</title>
    <subhead line="70">Mahākappinasutta</subhead>
    <paragraph line="71"><bold>Pucchā –</bold> ānāpānasaṃyutte <pageBreak edition="Myanmar" number="2.0261" /> āvuso porāṇakehi dhammasaṃgāhakamahātherehi sattamaṃ saṃgītaṃ mahākappinasuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph line="72"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘passatha no tumhe bhikkhave etassa bhikkhuno kāyassa iñjitattaṃ vā phanditabbaṃ vā’’ti evamādinā bhagavatā bhāsitaṃ.</paragraph>
    <subhead line="73">Icchānaṅgalasutta</subhead>
    <paragraph line="74"><bold>Pucchā –</bold> tattheva <pageBreak edition="Myanmar" number="2.0263" /> āvuso dutiyavagge paṭhamaṃ icchānaṅgalasuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph line="75"><bold>Vissajjanā –</bold> icchānaṅgale bhante sambahule bhikkhū ārabbha ‘‘sace kho bhikkhave aññatitthiyā paribbājakā evaṃ puccheyyuṃ ‘katame nāvuso vihārena samaṇo gotamo vassāvāsaṃ bahulaṃ vihāsī’ti. Evaṃ puṭṭhā tumhe bhikkhave tesaṃ aññatitthiyānaṃ paribbājakānaṃ evaṃ byākareyyātha ānāpānassatisamādhinā kho āvuso bhagavā vassāvāsaṃ bahulaṃ vihāsī’’ti evamādinā bhante bhagavatā bhāsitaṃ.</paragraph>
    <title line="76">Sotāpattisaṃyutta</title>
    <subhead line="77">Cakkavattirājasutta</subhead>
    <paragraph line="78"><bold>Pucchā –</bold> sotāpattisaṃyutte <pageBreak edition="Myanmar" number="2.0266" /> āvuso porāṇakehi dhammasaṃgāhakamahātherehi paṭhamaṃ saṃgītaṃ cakkavattirājasuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph line="79"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘kiñcāpi bhikkhave rājā cakkavattī catunnaṃ dīpānaṃ issariyādhipaccaṃ rajjaṃ kāretvā kāyassa bhedā paraṃ maraṇā sugatiṃ saggaṃ lokaṃ upapajjati devānaṃ tāvatiṃsānaṃ sahabyataṃ, so tattha nandane vane accharāsaṅghaparivuto dibbehi ca pañcahi kāmaguṇehi samappito samaṅgībhūto paricāreti so catūhi dhammehi asamannāgato, atha kho so aparimuttova nirayā, aparimutto tiracchānayoniyā, aparimutto pettivisayā, aparimutto apāyaduggativinipātā’’ti evamādinā bhante bhagavatā bhāsitaṃ.</paragraph>
    <subhead line="80">Dīghāvu upāsakasutta</subhead>
    <paragraph line="81"><bold>Pucchā –</bold> tattheva <pageBreak edition="Myanmar" number="2.0268" /> āvuso porāṇakehi dhammasaṃgāhakamahātherehi tatiyaṃ saṃgītaṃ dīghāvuupāsakasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="82"><bold>Vissajjanā –</bold> rājagahe <pageBreak edition="Myanmar" number="2.0269" /> bhante dīghāvuṃ upāsakaṃ ārabbha bhāsitaṃ. Bhagavā bhante dīghāvuṃ upāsakaṃ ābādhikaṃ dukkhitaṃ bāḷhagilānaṃ etadavoca ‘‘kacci te dīghāvu khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamo’’ti. Na me bhante khamanīyaṃ, na yāpanīyaṃ bāḷhā me dukkhā vedanā abhikkamanti no paṭikkamanti, abhikkamosānaṃ paññāyati no paṭikkamoti. Tasmiṃ bhante vatthusmiṃ ‘‘tasmātiha te dīghāvu evaṃ sikkhitabbaṃ buddhe aveccappasādena samannāgato bhavissāmī’’ti evamādinā bhagavatā bhāsitaṃ.</paragraph>
    <paragraph line="83">Yānimāni <pageBreak edition="Myanmar" number="2.0271" /> bhante bhagavatā cattāri sotāpattiyaṅgāni desitāni, saṃvijjante te dhammā mayi–</paragraph>
    <paragraph line="84">Tasmātiha tvaṃ dīghāvu imesu catūsu sotāpattiyaṅgesu patiṭṭhāya cha vijjābhāgiye dhamme uttari bhāveyyāsi–</paragraph>
    <paragraph line="85">Mā <pageBreak edition="Myanmar" number="2.0272" /> tvaṃ tāta dīghāvu evaṃ manasākāsi.</paragraph>
    <paragraph line="86">Iṅgha tvaṃ tāta dīghāvu yadeva te bhagavā āha, tadeva tvaṃ sādhukaṃ manasikarohi.</paragraph>
    <paragraph line="87">Paṇḍito <pageBreak edition="Myanmar" number="2.0273" /> bhikkhave dīghāvu upāsako.</paragraph>
    <paragraph line="88">Paccapādi dhammassānudhammaṃ.</paragraph>
    <paragraph line="89">Na <pageBreak edition="Myanmar" number="2.0274" /> ca maṃ dhammādhikaraṇaṃ viheṭhesi.</paragraph>
    <paragraph line="90">Dīghāvu bhikkhave upāsako pañcannaṃ orambhāgiyānaṃ saṃyojanānaṃ parikkhayā opapātiko tattha parinibbāyī anāvattidhammo tasmā lokā.</paragraph>
    <subhead line="91">Veḷudvāreyyasutta</subhead>
    <paragraph line="92"><bold>Pucchā –</bold> tenāvuso bhagavatā…pe… sammāsambuddhena sotāpattisaṃyutte sattamaṃ saṃgītaṃ veḷudvāreyyasuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="93"><bold>Vissajjanā –</bold> kosalesu bhante veḷudvāre nāma kosalānaṃ brāhmaṇa gāme veḷudvāreyyake brāhmaṇagahapatike ārabbha bhāsitaṃ.</paragraph>
    <paragraph line="94">Veḷudvāreyyakā <pageBreak edition="Myanmar" number="2.0275" /> bhante brāhmaṇagahapatikā bhagavantaṃ etadavocuṃ ‘‘mayaṃ bho gotama evaṃkāmā evaṃchandā evaṃadhippāyā puttasambādhasayanaṃ ajjhāvaseyyāma…pe… jātarūparajataṃ sādiyeyyāma, kāyassa bhedā paraṃ maraṇā sugatiṃ saggaṃ lokaṃ upapajjeyyāma, tesaṃ no bhavaṃ gotamo amhākaṃ evaṃkāmānaṃ evaṃchandānaṃ evaṃadhippāyānaṃ tathā dammaṃ desetu, yathā mayaṃ puttasambādhasayanaṃ ajjhāvaseyyāma…pe… kāyassa bhedā paraṃ maraṇā sugatiṃ saggaṃ lokaṃ upapajjeyyāmā’’ti. Tasmiṃ bhante vatthusmiṃ ‘‘attūpanāyikaṃ vo gahapatayo dhammapariyāyaṃ desessāmi, taṃ suṇātha sādhukaṃ manasi karotha, bhāsissāmī’’ti evamādinā bhagavatā bhāsitaṃ.</paragraph>
    <title line="95">Saraṇānivagga</title>
    <subhead line="96">Paṭhama mahānāmasutta</subhead>
    <paragraph line="97"><bold>Pucchā –</bold> tattheva <pageBreak edition="Myanmar" number="2.0280" /> āvuso tatiye saraṇānivagge porāṇakehi dhammasaṃgāhakamahātherehi paṭhamaṃ saṃgītaṃ paṭhamamahānāmasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="98"><bold>Vissajjanā –</bold> sakkesu <pageBreak edition="Myanmar" number="2.0281" /> bhante kapilavatthusmiṃ nigrodhārāme mahānāmaṃ sakkaṃ ārabbha bhāsitaṃ. Mahānāmo bhante sakko bhagavantaṃ etadavoca ‘‘idaṃ bhante kapilavatthu iddhañceva phītañca bāhujaññaṃ ākiṇṇamanussaṃ sambādhabyūhaṃ, so khvāhaṃ bhante bhagavantaṃ vā payirupāsitvā manobhāvanīye vā bhikkhū sāyanhasamayaṃ kapilavatthuṃ pavisanto bhantenapi hatthinā samāgacchāmi, bhantenapi assena samāgacchāmi, bhantenapi rathena samāgacchāmi, bhantenapi sakaṭena samāgacchāmi, bhantenapi purisena samāgacchāmi, tassa mayhaṃ bhante tasmiṃ samaye mussateva bhagavantaṃ ārabbha sati, mussati dhammaṃ ārabbha sati, mussati saṅghaṃ ārabbha sati, tassa mayhaṃ bhante evaṃ hoti imamhi cāhaṃ samaye kālaṃ kareyyaṃ, kā mayhaṃ gati, ko abhisamparāyo’’ti. Tasmiṃ bhante vatthusmiṃ ‘‘mā bhāyi mahānāma, mā bhāyi mahānāma, apāpakaṃ te maraṇaṃ bhavissati apāpikā kālaṃ kiriyā’’ti evamādinā bhagavatā bhāsitaṃ.</paragraph>
    <subhead line="99">Dutiya saraṇānisakkasutta</subhead>
    <paragraph line="100"><bold>Pucchā –</bold> tattheva <pageBreak edition="Myanmar" number="2.0284" /> āvuso dhammasaṃgāhakamahātherehi pañcamaṃ saṃgītaṃ dutiyasaraṇānisakkasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="101"><bold>Vissajjanā –</bold> sakkesu bhante kapilavatthusmiṃ nigrodhārāme mahānāmaṃyeva sakkaṃ ārabbha bhāsitaṃ.</paragraph>
    <paragraph line="102">Mahānāmo bhante sakko bhagavantaṃ etadavoca ‘‘idha bhante saraṇāni sakko kālaṅkato, so bhagavatā byākato ‘sotāpanno avinipātadhammo niyato sambodhiparāyaṇo’ti. Tatra sudaṃ bhante sambahulā sakkā saṅgamma samāgamma ujjhāyanti khīyanti vipācenti ‘acchariyaṃ vata bho, abbhutaṃ vata</paragraph>
    <paragraph line="103">Bho <pageBreak edition="Myanmar" number="2.0285" />, ettha dāni ko na sotāpanno bhavissati, yatra hi nāma saraṇāni sakko kālaṅkato, so bhagavatā byākato ‘sotāpanno avinipātadhammo niyato sambodhiparāyaṇo’ti, saraṇāni sakko sikkhāya aparipūrakārī ahosī’’ti tasmiṃ bhante vatthusmiṃ ‘‘yo so mahānāma dīgharattaṃ upāsako buddhaṃ saraṇaṃ gato, dhammaṃ saraṇaṃ gato, saṅghaṃ saraṇaṃ gato, so kathaṃ vinipātaṃ gaccheyyā’’ti evamādinā bhagavatā bhāsitaṃ.</paragraph>
    <subhead line="104">Paṭhama anāthapiṇḍikasutta</subhead>
    <paragraph line="105"><bold>Pucchā –</bold> tattheva <pageBreak edition="Myanmar" number="2.0289" /> āvuso porāṇakehi dhammasaṃgāhakamahātherehi chaṭṭhaṃ saṃgītaṃ paṭhamaanāthapiṇḍikasuttaṃ kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph line="106"><bold>Vissajjanā –</bold> sāvatthiyaṃ bhante anāthapiṇḍikaṃ gahapatiṃ ārabbha āyasmatā sāriputtattherena dhammasenāpatinā bhāsitaṃ.</paragraph>
    <paragraph line="107">Āyasmā bhbhante sāriputtatthero āyasmatā ānandattherena pacchāsamaṇena saddhiṃ yena anāthapiṇḍikassa gahapatissa nivesanaṃ tenupasaṅkami, upasaṅkamitvā paññatte āsane nisīdi, nisajja kho āyasmā sāriputto anāthapiṇḍikaṃ gahapatiṃ ābādhikaṃ dukkhitaṃ bāḷhagilānaṃ etadavoca ‘‘kacci te gahapati khamanīyaṃ kacci yāpanīyaṃ, kacci dukkhā vedanā paṭikkamanti, no abhikkamanti, paṭikkamosānaṃ paññāyati, no abhikkamo’’ti, na me bhante khamanīyaṃ, na yāpanīyaṃ, bāḷhā me dukkhā vedanā abhikkamanti, no paṭikkamanti, abhikkamosānaṃ paññāyati, no paṭikkamoti. Tasmiṃ bhante vatthusmiṃ ‘‘yathā rūpena kho gahapati buddhe appasādena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ niyaraṃ upapajjati tathārūpo te buddhe appasādo natthi, atthi ca kho te gahapati buddhe aveccappasādo ‘itipi so bhagavā arahaṃ sammāsambuddho…pe… bhagavā’ti tañca pana te buddhe aveccappasādaṃ attani samanupassato ṭhānaso vedanā paṭippassambheyyā’’ti evamādinā āyasmatā sāriputtattherena dhammasenāpatinā bhāsitaṃ.</paragraph>
    <gatha1 line="108">Yassa <pageBreak edition="Myanmar" number="2.0293" /> saddhā tathāgate, acalā suppatiṭṭhitā;</gatha1>
    <gathalast line="109">Sīlañca yassa kalyāṇaṃ, ariyakantaṃ pasaṃsitaṃ.</gathalast>
    <gatha1 line="110">Saṅghe pasādo yassatthi, ujubhūtañca dassanaṃ;</gatha1>
    <gathalast line="111">Adaliddoti taṃ āhu, amoghaṃ tassa jīvitaṃ.</gathalast>
    <gatha1 line="112">Tasmā saddhañca sīlañca, pasādaṃ dhammadassanaṃ;</gatha1>
    <gathalast line="113">Anuyuñjetha medhāvī, saraṃ buddhānasāsanaṃ.</gathalast>
    <title line="114">Puññābhisandavagga</title>
    <subhead line="115">Mahānāmasutta</subhead>
    <paragraph line="116"><bold>Pucchā –</bold> tattheva āvuso puññābhisandavaggo porāṇakehi dhammasaṃgāhakamahātherehi sattamaṃ saṃgītaṃ mahānāmasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="117"><bold>Vissajjanā –</bold> sakkesu <pageBreak edition="Myanmar" number="2.0294" /> bhante kapilavatthusmiṃ mahānāmaṃ sakkaṃ ārabbha bhāsitaṃ.</paragraph>
    <paragraph line="118">Mahānāmo bhante sakko bhagavantaṃ etadavoca ‘‘kittāvatā nu kho bhante upāsako hotī’’ti. Tasmiṃ bhante vatthusmiṃ ‘‘yato kho mahānāma buddhaṃ saraṇaṃ gato hoti, dhammaṃ saraṇaṃ gato hoti, saṅghaṃ saraṇaṃ gato hotī’’ti evamādinā bhagavatā bhāsitaṃ.</paragraph>
    <paragraph line="119">Kittāvatā nu kho bhante upāsako hoti.</paragraph>
    <subhead line="120">Kāḷigodhasutta</subhead>
    <paragraph line="121"><bold>Pucchā –</bold> tattheva <pageBreak edition="Myanmar" number="2.0297" /> āvuso porāṇakehi dhammasaṃgāhakamahātherehi navamaṃ saṃgītaṃ kāḷigodhasuttaṃ bhagavatā kattha kaṃ kārabbha kathañca bhāsitaṃ.</paragraph>
    <paragraph line="122"><bold>Vissajjanā –</bold> sakkesu bhante kāḷigodhaṃ nāma sākiyāniṃ ārabbha ‘‘catūhi kho godhe dhammehi samannāgatā ariyasāvikā sotāpannā hoti avinipātadhammā niyatā sambodhiparāyaṇā’’ti evamādinā bhagavatā bhāsitaṃ.</paragraph>
    <paragraph line="123">Lābhā <pageBreak edition="Myanmar" number="2.0300" /> te godhe, suladdhaṃ te godhe, sotāpattiphalaṃ tayā godhe –</paragraph>
    <subhead line="124">Nandiyasakkasutta</subhead>
    <paragraph line="125"><bold>Pucchā –</bold> tenāvuso jānatā…pe… sammāsambuddhena sotāpattisaṃyutte puññābhisandavagge dasamaṃ nandiyasakkasuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph line="126"><bold>Vissajjanā –</bold> sakkesu bhante kapilavatthusmiṃ nigrodhārāme nandiyaṃ sakkaṃ ārabbha bhāsitaṃ. Nandiyo bhante sakko bhagavantaṃ etadavoca ‘‘yasseva nu kho bhante ariyasāvakassa cattāri sotāpattiyaṅgāni sabbena sabbaṃ sabbathāsabbaṃ natthi, sveva nu kho bhante ariyasāvako pamādavihārī’’ti. Tasmiṃ bhante vatthusmiṃ ‘‘yassa kho nandiya cattāri sotāpattiyaṅgāni sabbenasabbaṃ sabbathāsabbaṃ natthi, tamahaṃ bāhiro puthujjanapakkhe ṭhitoti vadāmī’’ti evamādinā bhagavatā bhāsitaṃ.</paragraph>
    <title line="127">Saccasaṃyutta</title>
    <subhead line="128">Tiracchānakathāsutta</subhead>
    <paragraph line="129"><bold>Pucchā –</bold> saccasaṃyutte <pageBreak edition="Myanmar" number="2.0304" /> āvuso porāṇakehi dhammasaṃgāyakamahātherehi dasamaṃ saṃgītaṃ tiracchānakathāsuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph line="130"><bold>Vissajjanā –</bold> sāvatthiyaṃ bhante sambahule bhikkhū ārabbha mā bhikkhave anekavihitaṃ tiracchānakathaṃ katheyyātha. Seyyathidaṃ, rājakathaṃ corakathaṃ mahāmattakathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ evamādinā bhante bhagavatā bhāsitaṃ.</paragraph>
    <paragraph line="131">Idaṃ <pageBreak edition="Myanmar" number="2.0305" /> dukkhanti katheyyātha.</paragraph>
    <paragraph line="132">Tasmātiha <pageBreak edition="Myanmar" number="2.0306" /> bhikkhave idaṃ dukkhanti yogo karaṇīyo…pe… ayaṃ dukkhanirodhagāminī paṭipadāti yogo karaṇīyo.</paragraph>
    <subhead line="133">Dhammacakkapavattanasutta</subhead>
    <paragraph line="134"><bold>Pucchā –</bold> tattheva āvuso dhammacakkappavattanavagge porāṇakehi dhammasaṃgāhakamahātherehi paṭhamaṃ saṃgītaṃ dhammacakkapavattanasuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph line="135"><bold>Vissajjanā –</bold> bārāṇasiyaṃ bhante isipatane migadāye pañcavaggiye bhikkhū ārabbha ‘‘dve me bhikkhave antā pabbajitena nasevitabbā. Katame dve, yo cāyaṃ kāmesu kāmasukhallikānuyogo hīno gammo pothujjaniko anariyo anatthasaṃhito, yo cāyaṃ attakilamathānuyogo <pageBreak edition="Myanmar" number="2.0307" /> dukkho anariyo anatthasaṃhito, ete kho bhikkhave ubho ante anupagamma majjhimāpaṭipadā tathāgatena abhisambuddhā’’ti evamādinā bhagavatā bhāsitaṃ.</paragraph>
    <subhead line="136">Āsavakkhayasutta</subhead>
    <paragraph line="137"><bold>Pucchā –</bold> tattheva <pageBreak edition="Myanmar" number="2.0308" /> āvuso koṭigāmavagge porāṇakehi dhammasaṃgāhakamahātherehi pañcamaṃ saṃgītaṃ āsavakkhayasuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph line="138"><bold>Vissajjanā –</bold> sāvatthiyaṃ bhante sambahule bhikkhū ārabbha ‘‘jānatohaṃ bhikkhave passato āsavānaṃ khayaṃ vadāmi, no ajānato apassato. Kiñca bhikkhave jānato passato āsavānaṃ khayo hoti, idaṃ dukkhanti bhikkhave jānato passato āsavānaṃ khayo hoti, ayaṃ dukkhasamudayoti, ayaṃ dukkhanirodhoti, ayaṃ dukkhanirodhagāminīpaṭipadāti jānato passato āsavānaṃ khayo hoti. Evaṃ kho bhikkhave jānato evaṃ passato āsavānaṃ khayo hoti. Tasmātiha bhikkhave ‘‘idaṃ dukkha’’nti yogo karaṇīyo, ayaṃ dukkhasamudayoti, ayaṃ dukkhanirodhoti, ayaṃ dukkhanirodhagāminīpaṭipadāti yogo karaṇīyo’’ti evaṃ kho bhagavatā bhāsitaṃ.</paragraph>
    <subhead line="139">Sīsapāvanasutta</subhead>
    <paragraph line="140"><bold>Pucchā –</bold> tattheva <pageBreak edition="Myanmar" number="2.0309" /> āvuso sīsapāvanavagge porāṇakehi dhammasaṃgāhakamahātherehi paṭhamaṃ saṃgītaṃ sīsapāvanasuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph line="141"><bold>Vissajjanā –</bold> kosambiyaṃ <pageBreak edition="Myanmar" number="2.0310" /> bhante sīsapāvane sambahule bhikkhū ārabbha ‘‘taṃ kiṃ maññatha bhikkhave, katamaṃ nukho bahutaraṃ yāni vā mayā parittāni sīsapāpaṇṇāni pāṇinā gahitāni yadidaṃ upari sīsapāvane’’ti evamādinā bhagavatā bhāsitaṃ.</paragraph>
    <subhead line="142">Pañcagatipeyyālavagga</subhead>
    <paragraph line="143"><bold>Pucchā –</bold> tattheva <pageBreak edition="Myanmar" number="2.0312" /> āvuso porāṇakehi dhammasaṃgāhakamahātherehi pariyosānabhāvena saṃgīto pañcagatipeyyālavagge, bhagavatā kattha kaṃ ārabbha kathañca bhāsito.</paragraph>
    <paragraph line="144"><bold>Vissajjanā –</bold> vesāliyaṃ bhante sambahule bhikkhū ārabbha ‘‘taṃ kiṃ maññatha bhikkhave, katamaṃ nu kho bahutaraṃ, yo vāyaṃ mayā paritto nakhasikhāyaṃ paṃsu āropito, ayaṃ vā mahāpathavī’’ti evamādinā bhagavatā bhāsito.</paragraph>
    <paragraph line="145"><bold>Pucchā –</bold> ke <pageBreak edition="Myanmar" number="2.0315" /> āvuso sikkhanti.</paragraph>
    <paragraph line="146"><bold>Vissajjanā –</bold> sekkhā ca bhante puthujjanakalyāṇakā ca sikkhanti.</paragraph>
    <paragraph line="147"><bold>Pucchā –</bold> ke <pageBreak edition="Myanmar" number="2.0316" /> āvuso sikkhitasikkhā.</paragraph>
    <paragraph line="148"><bold>Vissajjanā –</bold> arahanto bhante sikkhitasikkhā.</paragraph>
    <paragraph line="149"><bold>Pucchā –</bold> kattha āvuso ṭhitaṃ.</paragraph>
    <paragraph line="150"><bold>Vissajjanā –</bold> sikkhākāmesu bhante ṭhitaṃ.</paragraph>
    <paragraph line="151"><bold>Pucchā –</bold> ke āvuso dhārenti.</paragraph>
    <paragraph line="152"><bold>Vissajjanā –</bold> yesaṃ bhante vattati te dhārenti.</paragraph>
    <paragraph line="153"><bold>Pucchā –</bold> kassa <pageBreak edition="Myanmar" number="2.0317" /> āvuso vacanaṃ.</paragraph>
    <paragraph line="154"><bold>Vissajjanā –</bold> bhagavato bhante vacanaṃ arahato sammāsambuddhassa.</paragraph>
    <paragraph line="155"><bold>Pucchā –</bold> kena āvuso ābhataṃ.</paragraph>
    <paragraph line="156"><bold>Vissajjanā –</bold> paramparāya bhante ābhataṃ.</paragraph>
  </content>
</document>