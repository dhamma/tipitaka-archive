<?xml version="1.0"?>
<document>
<metadata>
<normativeSource>http://tipitaka.org/romn/cscd/e0801n.nrf5.xml</normativeSource>
<archivePath>roman/anya/byakarana gantha-sangaho/moggallanabyakaranam/5. pancamo kando (khadi).xml</archivePath>
<titlePath>5. Pañcamo kaṇḍo (khādi) - Moggallānabyākaraṇaṃ - Byākaraṇa gantha-saṅgaho - Anya</titlePath>
</metadata>
<body>
<chapter line="1">5. Pañcamo kaṇḍo (khādi)</chapter>
<paragraph line="2" number="1"> Tija mānehi kha sā khamā vīmaṃsāsu.</paragraph>
<paragraph line="3">Khantiyaṃ tijā vīmaṃsāyaṃ mānā ca khasappaccayā honti yathākkamaṃ, titikkhā, vīmaṃsā, titikkhati, vīmaṃsati. Khamāvīmaṃsā, sūti kiṃ? Tejanaṃ, tejo, tejayati, mānanaṃ, mānomāneti.</paragraph>
<paragraph line="4" number="2"> Kitā tikicchāsaṃsayesu cho.</paragraph>
<paragraph line="5">Tikicchāyaṃ saṃsaye ca vattamānā kitā cho hoti. Tikicchā, vicikicchā, tikicchati, vicikicchati. Aññatra niketo, saṃketo, ketanaṃ, keto, ketayati.</paragraph>
<paragraph line="6" number="3"> Nindāyaṃ gupa badhā bassa bho ca.</paragraph>
<paragraph line="7">Nindāyaṃ <pageBreak edition="M" number="0.0176" /> vattamānehi gupa badhehi cho hoti bassa bho ca. Jigucchā, bībhacchā, jigucchati, bībhacchati, aññatra gopanaṃ, gopo, gopeti, badhako.</paragraph>
<paragraph line="8" number="4"> Tuṃsmā lopo cicchāyaṃ te.</paragraph>
<paragraph line="9">Tumantato icchāyamatthe te khasachā honti bahulaṃ, lopo ca tuṃpaccayassa hoti sutattā, bubhukkhā, jigīsāṃ, jighacchā, bubhukkhati, jigīsati jighacchati. Idha kasmā na hoti ‘bhottumicchatī’ti? Padantarenābhidhānā. Tuṃsmāti kiṃ? Bhojanamicchati. Icchāyanti kiṃ? Bhuñjituṃ gacchati. Kathaṃ ‘kūlaṃ vipati satī’ti? Yathā kūlaṃ patitu micchatīti vākyaṃ hoti, evaṃ vuttipi hossati. Vākyameva carahi kathaṃ hoti? Lokassa tathā vacanicchāya.</paragraph>
<paragraph line="10" number="5"> Īyo kammā.</paragraph>
<paragraph line="11">Icchākammato icchāyamatthe īyappaccayo hoti. Puttamicchati putthīyati. Kammāti kiṃ? Asinecchati. Idha kasmā na hoti ‘raññoputtamicchatī’ti? Sāpekkhattā, na hi aññamapekkhamāno aññena sahekatthibhāvamanubhavituṃ sakkoti. Idhāpi carahi na siyā ‘attano putta micchatī’ti? Nevettha bhavitabbaṃ, na hi bhavati ‘attano puttīyatī’ti, kathaṃ carahi puttassa attaniyatā-vagamyate <pageBreak edition="M" number="0.0177" />? Aññassāsutattā icchāya ca tabbisayattā.</paragraph>
<paragraph line="12" number="6"> Upamānācāre.</paragraph>
<paragraph line="13">Kammato upamānā ācāratthe īyo hoti. Puttami-vā-carati puttīyati māṇavakaṃ, upamānāti kiṃ? Puttamācarati.</paragraph>
<paragraph line="14" number="7"> Ādhārā.</paragraph>
<paragraph line="15">Ādhāratū-pamānā ācāratthe īyo yoti. Kuṭiyamivā-carati kuṭīyatī pāsāde, pāsādīyati kuṭiyaṃ bhikkhu.</paragraph>
<paragraph line="16" number="8"> Kattutāyo.</paragraph>
<paragraph line="17">Kattutū-pamānā ācāratthe āyo hoti. Pabbato ivācarati pabbatāyati.</paragraph>
<paragraph line="18" number="9"> Ycatthe.</paragraph>
<paragraph line="19">Kattuto abhūtatabbhāve āyo hoti bahulaṃ. Bhusāyati, paṭapaṭāyati, lohitāyati, kattutotveva? (Abhusaṃ) bhusaṃ karotīhi, iha kasmā na hoti ‘bhusī bhavatī’ti? Vuttatthatāya.</paragraph>
<paragraph line="20" number="10"> Saddādīni karoti.</paragraph>
<paragraph line="21">Saddādīhi dutiyantehi karotīti asmiṃ atthe āyo hoti. Saddāyati, verāyati, kalahāyati, dhūpāyati.</paragraph>
<paragraph line="22" number="11"> Numotva-sso.</paragraph>
<paragraph line="23">Namoiccasmā <pageBreak edition="M" number="0.0178" /> karotīti asmiṃ atthe asso hoti. Namassati tathāgtaṃ.</paragraph>
<paragraph line="24" number="12"> Dhātvatthe nāmasmi.</paragraph>
<paragraph line="25">Nāmasmā dhātvatthe bahulamihoti. Hatthinā atikkamati atihatthayati, vīṇāya upagāyati upavīṇayati, daḷhaṃ karoti vinayaṃ daḷhayati, visuddhā hoti ratti visuddhayati, kusalaṃ pucchati kusalayati.</paragraph>
<paragraph line="26" number="13"> Saccādīhāpi.</paragraph>
<paragraph line="27">Saccādīhi dhātvatthe āpi hoti. Saccāpeti, atthāpeti, vedāpeti, sukkhāpeti, sukhāpeti, dukkhāpeti.</paragraph>
<paragraph line="28" number="14"> Kriyatthā.</paragraph>
<paragraph line="29">Ayamadhikāro āsatthaparisamattiyā. Kriyā attho yassa so kriyattho dhātu.</paragraph>
<paragraph line="30" number="15"> Curādito ṇi.</paragraph>
<paragraph line="31">Curādīhi kriyatthehi sakatthe ṇi paro hoti bahulaṃ. Ṇakāro vuddhyattho, evamaññatrāpi, corayati, lāḷayati, kathaṃ ‘rajjaṃ kāretī’ti? Yogavibhāgato.</paragraph>
<paragraph line="32" number="16"> Payojakabyāpāre ṇāpi ca.</paragraph>
<paragraph line="33">Kattāraṃ yo payojayati, tassa byāpāre kriyatthā ṇiṇāpī honti bahulaṃ, kāreti, kārāpeti. Nanu ca kattāpi karaṇādīnaṃ <pageBreak edition="M" number="0.0179" /> payojakoti taṃbyāpārepi ṇiṇāpī pāpuṇanti? Payojakaggahaṇasāmatthiyā na bhavissanti curādīhi visuṃ vacanasāmatthiyā ca. Ato bhiyyo ṇāpiyeva, ṇiyevuvaṇṇato, dvayamevaññehi.</paragraph>
<paragraph line="34" number="17"> Kyo bhāvakammesva-parokkhesu māna nta tyādīsu. Bhāvakammavihitesu parokkhāvajjitesu mānantatyādīsu paresu kyo hoti kriyatthā. Ntaggahaṇamuttaratthaṃ, kakāro avuddhyattho evamuttaratrāpi. Ṭhīyamānaṃ, ṭhīyate, sūyamānaṃ, sūyate, aparokkhesu mānantatyādīsūti kiṃ? Babhūva devadattena, bibhida kusulo. Bhijjate kusulo sayamevāti ‘bhijjate’ti savanā kammatā-vagamyate, ‘sayamevā’ti savanato kattutā, kattutāvacanicchāyantu ‘bhindati kusulo attāna’nti bhavati, evamaññampi yathāgamamanugantabbaṃ. ‘Aparokkhesu mānantatyādīsū’ti ayamadhikāro ā ‘tanāditvo’ti 5.26. Apica ete kyādayo tyādīsu parabhūtesu kattukammabhāva vihitesu kyalādīnaṃ vidhānato tesveva viññāyantīti akammakehi dhātūhi kattubhāvesu, sakammakehi kattukammesu, kammāvacanicchāyaṃ bhāve ca bhavantīti veditabbā. Yassa pana dhātussa kiriyā kammamapekkhate, so sakammako, yassa tu kiriyā kattumattamapekkhate, svākammakoti ñātabbaṃ.</paragraph>
<paragraph line="35" number="18"> Kattari lo.</paragraph>
<paragraph line="36">Kriyatthato aparokkhesu kattuvihitamāna ntatyādīsu lo hoti. Lakāro, ‘‘ñilasse’’ti 5-163 visesanattho. Pacamāno, pacanto, pacati.</paragraph>
<paragraph line="37" number="19"> Maṃ ca rudhādīnaṃ.</paragraph>
<paragraph line="38">Rudhādito <pageBreak edition="M" number="0.0180" /> kattuvihitamānanta tyādīsu lo hoti maṃ ca antasarā paro. Makāro-nubandho, akāro uccāraṇattho. Rundhamāno, rundhanto, rundhati.</paragraph>
<paragraph line="39" number="20"> Ṇiṇāpyāpīhi vā.</paragraph>
<paragraph line="40">Ṇiṇāpyāpīhi kattuvihitamānanta tyādīsu lo hoti vibhāsā, orayanto, corento, kārayanto, kārento, kārāpayanto, kārāpento, saccāpayanto, saccāpento, corayati, coreti, kārayati, kāreti, kārāpayati, kārāpeti, saccāpayati, saccāpeti. Vavatthitavibhāsattho-yaṃ vāsaddo, tena māne niccaṃ, corayamāno, kārayamāno, kārāpayamāno, saccāpayamāno.</paragraph>
<paragraph line="41" number="21"> Divādīhi yaka.</paragraph>
<paragraph line="42">Divādīhi lavisaye yaka hoti. Dibbanto, dibbati.</paragraph>
<paragraph line="43" number="22"> Tudādīhi ko.</paragraph>
<paragraph line="44">Tudādīhi lavisaye ko hoti. Tudamāno, tudanto, tudati.</paragraph>
<paragraph line="45" number="23"> Jyādīhi knā.</paragraph>
<paragraph line="46">Jiādīhi lavisaye knā hoti. Jinanto, jināti. Kathaṃ ‘jayanto’ jayatī, ti? Bhūvādipāṭhā.</paragraph>
<paragraph line="47" number="24"> Kyādīhi kṇā.</paragraph>
<paragraph line="48">Kīādīhi <pageBreak edition="M" number="0.0181" /> lavisaye kṇā hoti. Kiṇanto, kiṇāti.</paragraph>
<paragraph line="49" number="25"> Svādīhi kṇo.</paragraph>
<paragraph line="50">Suādīhi lavisaye kṇo hoti. Suṇamāno, suṇanto, suṇoti. Kathaṃ suṇātīti? Kyādipāṭhā.</paragraph>
<paragraph line="51" number="26"> Tanāditvo.</paragraph>
<paragraph line="52">Tanādito lavisaye o hoti. Tanoti.</paragraph>
<paragraph line="53" number="27"> Bhāvakammesu tabbā-nīyā.</paragraph>
<paragraph line="54">Tabbaanīyā kriyatthā pare bhāvakammesu bahulaṃ bhavanti. Kattabbaṃ, karaṇīyaṃ, kattabbo kaṭo, karaṇīyo. Bahulādhikārā karaṇādīsupi bhavanti, sinānīyaṃ cuṇṇaṃ, dānīyo brāhmaṇo, sammāvattanīyo guru, pavacanīyo upajjhāyo, upaṭṭhānīyo sisso.</paragraph>
<paragraph line="55" number="28"> Ghyaṇa.</paragraph>
<paragraph line="56">Bhāvakammesu kriyatthā paro ghyaṇa hoti bahulaṃ. Vākyaṃ, kāriyaṃ, ceyyaṃ, jeyyaṃ.</paragraph>
<paragraph line="57" number="29"> Āsse ca.</paragraph>
<paragraph line="58">Ātoghyaṇa hoti bhāvakammesu, āssa e ca. Deyyaṃ.</paragraph>
<paragraph line="59" number="30"> Vadādīhi yo.</paragraph>
<paragraph line="60">Vadādīhi <pageBreak edition="M" number="0.0182" /> kriyatthehi yo hoti bahulaṃ bhāvakammesu. Vajjaṃ, majjaṃ, gammaṃ. (42) ‘‘Bhujānne’’, bhojjo odano, bhojjā yāgu, bhoggamaññaṃ.</paragraph>
<paragraph line="61" number="31"> Kicca ghacca bhacca bhabba leyyā.</paragraph>
<paragraph line="62">Ete saddā yappaccayantā nipaccante.</paragraph>
<paragraph line="63" number="32"> Guhādīhi yaka.</paragraph>
<paragraph line="64">Gutādīhi kriyattehi bhāvakammesu yaka hoti. Guyhaṃ, duyhaṃ, sisso. Siddhā evete tabbādayo pesātisaggapattakālesupi gamyamānesu sāmaññenavidhānato, tvayā khalu kaṭo kattabbo, karaṇīyo, kāriyo, kicco, evaṃ tvayā kaṭo kattabbo, bhotā kaṭo kattabbo, bhoto hi patto kālo kaṭakaraṇe. Evaṃ uddhamohuttikepi vattamānato pesādīsu siddhā eva. Tathā arahe kattari sattivisiṭṭhe ca patīyamāne āvassakādhamīṇatāvisiṭṭhe ca bhāvādo siddhā, uddhaṃmuhuttato-bhotā kaṭo kattabbo, bhotā rajjaṃ kattabbaṃ. Bhavaṃ araho, bhotā sāro vahitabbo, bhavaṃ sakko, bhotā avassaṃ kaṭo kattabbo, bhotā nikkho dātabbo.</paragraph>
<paragraph line="65" number="33"> Kattari ltuṇakā.</paragraph>
<paragraph line="66">Kattari kārake kriyatthā ltuṇakā honti bahulaṃ. Paṭhitā, pāṭhako. Bahulamitveva? Pādehi harīyatīti pādahā-rako <pageBreak edition="M" number="0.0183" />, gale cuppateti galecopako. Siddhova ltu, arahe sīlasādhudhammesu ca sāmaññavihitattā, bhavaṃ khalu kaññāya pariggahitā, bhavametaṃ arahati. Sīlādīsu-khalvapi upādātā kumārake, gantā khelaṃ, muṇḍayitāro sāviṭṭhāyanā vadhuṃ katapariggahaṃ.</paragraph>
<paragraph line="67" number="34"> Āvī.</paragraph>
<paragraph line="68">Kriyatthā āvī hoti bahulaṃ kattari. Bhayadassāvī. Appavisayataññāpanatthaṃ bhinnayogakaraṇaṃ, sāmaññavihitattā sīlā dīsu ca hoteva.</paragraph>
<paragraph line="69" number="35"> Āsiṃsāyamako.</paragraph>
<paragraph line="70">Āsiṃsāyaṃ gamyamānāyaṃ kriyatthā ako hoti kattari. Jīvatūti jīvako, nandatūti nandako, bhavatūti bhavako.</paragraph>
<paragraph line="71" number="36"> Karā ṇano.</paragraph>
<paragraph line="72">Karato kattari ṇano hoti. Karotīti kāraṇaṃ, kattarīti kiṃ? Karaṇaṃ.</paragraph>
<paragraph line="73" number="37"> Hāto vīhikālesu.</paragraph>
<paragraph line="74">Hāto vīhismiṃ kāle ca ṇano hoti kattari. Hāyanā nāma vihayo, hāyano saṃvaccharo, vīhikālesūti kiṃ? Hātā.</paragraph>
<paragraph line="75" number="38"> Vidā kū.</paragraph>
<paragraph line="76">Vidasmā kū hoti kattari. Vidū, lokavidū.</paragraph>
<paragraph line="77" number="39"> Vito ñāto.</paragraph>
<paragraph line="78">Vipubbā <pageBreak edition="M" number="0.0184" /> ñāiccasmā kū hoti kattari. Viññū. Vitoti kiṃ? Paññā.</paragraph>
<paragraph line="79" number="40"> Kammā.</paragraph>
<paragraph line="80">Kammato parā ñāiccasmā kū hoti kattari. Sabbaññū, kālaññū.</paragraph>
<paragraph line="81" number="41"> Kvacaṇa.</paragraph>
<paragraph line="82">Kammato parā kriyatthā kvaci aṇa hoti kattari. Kumbhakāro, saralāvo, mantajjhāyo, bahulādhikārā idha na hoti ādiccaṃ passati, himavantaṃ suṇoti, gāmaṃ gacchati. Kvacīti kiṃ? Kammakaro.</paragraph>
<paragraph line="83" number="42"> Gamā rū.</paragraph>
<paragraph line="84">Kammato parā gamā rū hoti kattari. Vedagū pāragū.</paragraph>
<paragraph line="85" number="43"> Samānañña bhavanta yāditū-pamānā disā kamme rīrikkhakā.</paragraph>
<paragraph line="86">Samānādīhi yādīhi copamānehi parā disā kammakārake rīrikkhakā honti. Samāno viya dissatīti sadī sadikkho sadiso. Aññādī aññādikkho aññādiso. Bhavādī bhavādikkho bhavādiso. Yādī yādikkho yādiso. Tyādī tyādikkho tyādiso. Samānādīhīti kiṃ? Rukkho viya dissati. Upamānāti kiṃ? So dissati. Kammeti kiṃ? So <pageBreak edition="M" number="0.0185" /> viya passati. Rakārā antasarādilopatthā, kakāro ekārābhāvattho.</paragraph>
<paragraph line="87" number="44"> Bhāvakārakesva-ghaṇa ghakā.</paragraph>
<paragraph line="88">Bhāve kārake ca kriyatthā a ghaṇa gha kā honti bahulaṃ. A-paggaho, niggaho, karo, garo, cayo, jayo, ravo, bhavo, paco, vaco, annado, purindado, īsakkaro, dukkaro, sukaro. Ghaṇa-bhāve pāko, cāgo, bhāvo, kārakepi saññāyaṃ tāva pajjatenenāti pādo, rujatīti rogo, visatīti veso, sarati kālantaranti sāro thiraṃso, darīyante etehīti dārā, jīrayati etenāti jāro, asaññāyampi dāyo datto, lābho laddho, gha-vako, nipako, ka-piyo, khipo, bhujo, āyudhaṃ.</paragraph>
<paragraph line="89" number="45"> Dādhātvi.</paragraph>
<paragraph line="90">Dādhāhi bahulami hoti bhāvakārakesu. Ādi, nidhi, vālami.</paragraph>
<paragraph line="91" number="46"> Vamādīyyathu.</paragraph>
<paragraph line="92">Vamādīhi bhāvakārakesvathu hoti. Vamathu, vepathu, (avathu, sayathu).</paragraph>
<paragraph line="93" number="47"> Kvi.</paragraph>
<paragraph line="94">Kriyatthā <pageBreak edition="M" number="0.0186" /> kvi hoti bahulaṃ bhāvakārakesu. Kakāro kānubandhakāriyattho, abhibhū, sayambhū, bhattaggaṃ, (dānaggaṃ) salākaggaṃ, sabhā, pabhā.</paragraph>
<paragraph line="95" number="48"> Ano.</paragraph>
<paragraph line="96">Kriyattā bhāvakārakesvano hoti. Gamanaṃ, dānaṃ, sampadānaṃ, apādānaṃ, adhikaraṇaṃ, calano, jalano, kodhano, kopano, maṇḍano, bhūsano.</paragraph>
<paragraph line="97" number="49"> Itthiyamaṇa tti ka yaka yā ca.</paragraph>
<paragraph line="98">Itthiliṅge bhāve kārake ca kriyatthā aādayo honti ano ca bahulaṃ. A titikkhā, vīmaṃsā, jigucchā, pipāsā, puttiyā īhā bhikkhā, āpadā, medhā, godhā, ṇakārā, hārā, tārā, dhārā, ārā, kti-iṭṭhi, siṭṭhi, bhitti, bhatti, tanti bhūti, ka-guhā, rujā, mudā, yaka-vijjā, ijjā, ya-seyyā, samajjā, pabbajjā, paricariyā, jāgariyā, anakāraṇā, hāraṇā, vedanā, vandanā, upāsanā.</paragraph>
<paragraph line="99" number="50"> Jāhāhi ni.</paragraph>
<paragraph line="100">Jāhāiccetehi ni hotitthiyaṃ. Jāni, hāni.</paragraph>
<paragraph line="101" number="51"> Karā ririyo.</paragraph>
<paragraph line="102">Karato ririyo hotitthiyaṃ. Karaṇaṃ kiriyā. Kathaṃ ‘kriyā’ti? ‘‘Kriyāyaṃ’’ti nipātanā.</paragraph>
<paragraph line="103" number="52"> Ikitī sarūpe.</paragraph>
<paragraph line="104">Kriyatthassa <pageBreak edition="M" number="0.0187" /> sarūpe-bhidheyye kriyatthā pare ikitī honti, vaci, yudhi, pacati, ‘akāro kakāro’ti ādīsu kārasaddena samāso, yathā evakāroti.</paragraph>
<paragraph line="105" number="53"> Sīlābhikkhaññā-vassakesu ṇī.</paragraph>
<paragraph line="106">Kriyatthā ṇī hoti sīlādīsu patīyamānesu, uṇhabhojī, khīrapāyī, avassakārī, satandāyī.</paragraph>
<paragraph line="107" number="54"> Thāvarittara bhaṅgura bhidura bhāsura bhassarā.</paragraph>
<paragraph line="108">Ete saddā nipaccante sīle gamyamāne.</paragraph>
<paragraph line="109" number="55"> Kattari bhūte ktavantu ktāvī.</paragraph>
<paragraph line="110">Bhūte-tthe vattamānato kriyatthā ktavantuttāvī honti kattari. Vijitavā, vijitāvī, bhūteti adhikāro yāva ‘‘āhāratthā’’ti (5-60).</paragraph>
<paragraph line="111" number="56"> Ktobhāvakammesu.</paragraph>
<paragraph line="112">Bhāve kamme ca bhūte kto hoti. Āsitaṃ bhavatā. Kato kaṭo bhavatā.</paragraph>
<paragraph line="113" number="57"> Kattari cārambhe.</paragraph>
<paragraph line="114">Kriyārambhe kattari kto hoti yathāpattañca. Pakato bhavaṃ kaṭaṃ, pakato kaṭo bhavatā, pasutto bhavaṃ, pasuttaṃ bhavatā.</paragraph>
<paragraph line="115" number="58"> Ṭhā-sa vasa silisa sī ruha jara janīhi.</paragraph>
<paragraph line="116">Ṭhādīhi <pageBreak edition="M" number="0.0188" /> kattari kto hoti yathāpattañca. Upaṭṭhito guruṃ bhavaṃ, upaṭṭhito guru bhotā, upāsito guruṃ bhavaṃ, upāsito guru bhotā, anuvusito guruṃ bhavaṃ, anuvusito guru bhotā, āsiliṭṭho guruṃ bhavaṃ, āsiliṭṭho guru bhotā, adhissito khaṭopikaṃ bhavaṃ, adhissitā khaṭopikā bhotā, āraḷho rukkhaṃ bhavaṃ, āruḷho rukkho bhotā, anujiṇṇo vasaliṃ devadatto, anujiṇṇā vasalī devadattena, anujāto māṇavako māṇavikaṃ, anujātā māṇavikā māṇavakena.</paragraph>
<paragraph line="117" number="59"> Gamanatthākammakādhāre ca.</paragraph>
<paragraph line="118">Gamanatthato akammakato ca kriyatthā ādhāre kto hoti kattari ca yathāpattañca, idamesaṃ yātaṃ, iha te yātā, iha tehi yātaṃ, ayaṃ tehi yāto patho, idamesamāsitaṃ, iha te āsitā, ihatehi āsitaṃ, ‘devo ce vuṭṭho sampannā sālayo’ti kāraṇasāmaggīsampatti etthābhimatā.</paragraph>
<paragraph line="119" number="60"> Āhāratthā.</paragraph>
<paragraph line="120">Ajjhohāratthā ādhāre kto hoti yathāpattañca, idamesaṃ bhuttaṃ, idamesaṃ pītaṃ, iha tehi bhuttaṃ, iha tehi pītaṃ, odano tehi bhutto pītamudakaṃ, akattattho yogavibhāgo, kathaṃ ‘pītā gāvo’ti? Pītamesaṃ vijjatīti pītā, bāhulakā vā, ‘passinno’ti yā ettha bhūtakālatā, tatra tto, evaṃ raññaṃ mato raññaṃ iṭṭho, raññaṃ buddho, raññaṃ pūjito, evaṃ <pageBreak edition="M" number="0.0189" /> sīlito, rakkhito, khanto, ākuṭṭho, ruṭṭho, rusito, abhibyāhaṭo, dayiyo, haṭṭho, kantā, saṃyato, amato, ‘kaṭṭha’nti bhūtatāyameva hetuno, phalaṃ tvatra bhāvi.</paragraph>
<paragraph line="121" number="61"> Tuṃ tāye tave bhāve bhavissati kriyāyaṃ tadatthāya.</paragraph>
<paragraph line="122">Bhavissati atthe vattamānato kriyatthā bhāve tuṃ tāye tave honti kriyāyaṃ tadatthāyaṃ patīyamānāyaṃ. Kātuṃ gacchati, kattāye gacchati, kātave gacchati, icchati bhottuṃ kāmeti bhottunti imīnāva siddhaṃ, punabbidhāne tvihāpi siyā ‘icchanto karotī’ti, evaṃ sakkoti bhottuṃ, jānāti bhottuṃ, gilāyati bhottuṃ, ghaṭate bhottuṃ, ārabhate bhottuṃ, labhate bhottuṃ, pakkamati bhottuṃ, ussahati bhottuṃ, arahati bhottuṃ, atthi bhottuṃ, vijjati bhottuṃ, vaṭṭa tibhottuṃ, kappati bhottunti. Tathā pārayati bhottuṃ, pahu bhottuṃ, samattho bhottuṃ, pariyatto bhottuṃ, alaṃ bhottunti bhavatissa sabbattha sambhavā. Tathā kālo bhottuṃ. Samayo bhotuṃ, velā bhotunti, yathā bhottuṃmano, sottuṃ soto, daṭṭhuṃ cakkhu, yujjhituṃ dhanu, vattuṃ jaḷo, gantumano, kattumalasoti, uccāraṇantu vattāyattaṃ. Bhāveti kiṃ? Karissāmīti gacchati, kriyāyanti kiṃ? Bhikkhissaṃ iccassa jaṭā, tadatthāyanti kiṃ? Gacchissato te bhavissati bhattaṃ bhojanāya.</paragraph>
<paragraph line="123" number="62"> Paṭisedhe-laṃkhalūnaṃ tuna tvāna tvā vā.</paragraph>
<paragraph line="124">Alaṃ <pageBreak edition="M" number="0.0190" /> khalusaddānaṃ paṭisedhatthānaṃ payoge tunādayo vā honti bhāve. Alaṃ sotuna, khalu sotuna, alaṃ sutvāna, dhalu sutvāna, alaṃ sutvā, khalu sutvā, alaṃ sutena, khalu sotena, alaṃ khalūnanti kiṃ? Mā hotu, paṭisedheti kiṃ? Alaṅkāro.</paragraph>
<paragraph line="125" number="63"> Pubbekakatthukānaṃ.</paragraph>
<paragraph line="126">Eko kattā yesaṃ byāpārānaṃ, tesu yo pubbo, tadatthato kriyatthā tunādayo honti bhāve, sotuna yāti, sutvāna, sutvā vā, ekakattukānantikiṃ? Bhuttasmiṃ devadatte yaññadatto vajati, pubbāti kiṃ? Bhuñjabhi ca pacati ca. ‘Appatvā nadiṃ pabbato atikkamma pabbataṃ nadī’ti bhūdhātussa sabbattha sambhavā ekakattukatā pubbakālatā ca gamyate. ‘Bhutvā bhutvā gacchatīti’ imināva siddhaṃ ābhikkhaññantu dvibbacanāvagamyate. Kathaṃ ‘jīvaggāhaṃ agāhayi, kāyappacālakaṃ gacchantī’ti ādi? Ghaṇantena kriyāvisesanena siddhaṃ yathā ‘odanapākaṃ sayatī’ti.</paragraph>
<paragraph line="127" number="64"> Nto katthari vattamāne.</paragraph>
<paragraph line="128">Vattamānatthe vattamānato kriyattā nto ho ti kattari, tiṭṭhanto.</paragraph>
<paragraph line="129" number="65"> Māno.</paragraph>
<paragraph line="130">Vattamānatthe vattamānato kriyatthā māno hoti, kattari. Tiṭṭhamāno.</paragraph>
<paragraph line="131" number="66"> Bhāvakammesu.</paragraph>
<paragraph line="132">Vattamānatthe <pageBreak edition="M" number="0.0191" /> vattamānato kriṃyatthā bhāve kammeca māno hoti. Ṭhīyamānaṃ, paccamāno odano.</paragraph>
<paragraph line="133" number="67"> Te ssapubbānāgate.</paragraph>
<paragraph line="134">Anāgatatthe vattamānato kriyatthā tentamānā ssapubbā honti. Ṭhassanto, ṭhassamāno, ṭhīyissamānaṃ, paccissamāno odano.</paragraph>
<paragraph line="135" number="68"> Ṇvādayo.</paragraph>
<paragraph line="136">Kriyatthā pare bahulaṃ ṇvādayo honti. Cāru, dāru.</paragraph>
<paragraph line="137" number="69"> Khachasāna mekassarodi dve.</paragraph>
<paragraph line="138">Khachasappaccayantānaṃ kriyatthānaṃ paṭhamekassaraṃ saddarūpaṃ dve bhavati. Titikkhā, jigucchā, vīmaṃsā.</paragraph>
<paragraph line="139" number="70"> Parokkhāyañca.</paragraph>
<paragraph line="140">Parokkhāyaṃ paṭhamekassaraṃ saddarūpaṃ dve bhavati. Jagāma, cakāro anuttasamuccayattho, tenaññatrāpi yathāgamaṃ, jahāti, jahitabbaṃ, jahituṃ, daddallati, caṅkamati. ‘Lolupo, momūhoti ottaṃ tadaminādipāṭhā.</paragraph>
<paragraph line="141" number="71"> Ādismā sarā.</paragraph>
<paragraph line="142">Ādibhūtā sarā paramekassaraṃ dve hoti, asisisati, ādismāti kiṃ? Jajagāra, sarāti kiṃ? Papāca.</paragraph>
<paragraph line="143" number="72"> Na puna.</paragraph>
<paragraph line="144">Yaṃ <pageBreak edition="M" number="0.0192" /> dvibhūtaṃ, na taṃ puna dvittamāpajjate, titikkhisati, jigucchisati.</paragraph>
<paragraph line="145" number="73"> Yathiṭṭhaṃ syādino.</paragraph>
<paragraph line="146">Syādyantassa yathiṭṭhamekassaramādibhūtamaññaṃ vā yathāgamaṃ dvittapajjate, puputtīyisati, putittīyisati, puttīyiyisati.</paragraph>
<paragraph line="147" number="74"> Rasso pubbassa.</paragraph>
<paragraph line="148">Dvitte pubbassa saro rasso hoti. Dadāti.</paragraph>
<paragraph line="149" number="75"> Lopo-nādibyañjanassa.</paragraph>
<paragraph line="150">Dvitte pubbassādito-ññassa byañjanassa lopo hoti. Asisisati.</paragraph>
<paragraph line="151" number="76"> Khachasesvassi.</paragraph>
<paragraph line="152">Dvitte pubbassa assa i hoti khachasesu. Pipāsati, jighaṃsati, khachasesūti kiṃ? Jahāti, assāti kiṃ? Bubhukkhati.</paragraph>
<paragraph line="153" number="77"> Gupissussa.</paragraph>
<paragraph line="154">Dvitte pubbassa gupissa ussa i hoti khachasesu, jigucchati.</paragraph>
<paragraph line="155" number="78"> Catutthadutiyānaṃ tatiyapaṭhamā.</paragraph>
<paragraph line="156">Dvitte pubesaṃ catutthadutiyānaṃ tatiyapaṭhamā honti. Bubhukkhati, ciccheda.</paragraph>
<paragraph line="157" number="79"> Kavaggahānaṃ cavaggajā.</paragraph>
<paragraph line="158">Dvitte <pageBreak edition="M" number="0.0193" /> pubbesaṃ kavaggahānaṃ cavaggajā honti yathākkamaṃ. Cukopa, jahāti.</paragraph>
<paragraph line="159" number="80"> Mānassa vī parassa ca maṃ.</paragraph>
<paragraph line="160">Dvitte pubbassa mānassa vī hoti parassa ca maṃ, vīmaṃsati.</paragraph>
<paragraph line="161" number="81"> Kitassāsaṃsaye ti vā.</paragraph>
<paragraph line="162">Saṃsayaso-ññasmiṃ vattamānassa dvitte pubbassa kitassa vā ti hoti. Tikicchati, cikicchati, asaṃsayeti kiṃ? Vicikicchati.</paragraph>
<paragraph line="163" number="82"> Yuvaṇṇānameo paccaye.</paragraph>
<paragraph line="164">Ivaṇṇuvaṇṇantānaṃ kriyatthānaṃ eohonti yathākkamaṃ paccaye. Cetabbaṃ, netabbaṃ, sotabbaṃ, bhavitabbaṃ.</paragraph>
<paragraph line="165" number="83"> Lahussupantassa.</paragraph>
<paragraph line="166">Lahubhūtassa upantassa yuvaṇṇassa eo honti yathākkamaṃ. Esitabbaṃ, kositabbaṃ, lahussāti kiṃ? Dhūpitā, upantassāti kiṃ? Rundhati.</paragraph>
<paragraph line="167" number="84"> Assā ṇānubandhe.</paragraph>
<paragraph line="168">Ṇakārānubandhe paccaye pare upantassa akārassa ā hoti. Kārako.</paragraph>
<paragraph line="169" number="85"> Na te kānubandhanāgamesu.</paragraph>
<paragraph line="170">Te <pageBreak edition="M" number="0.0194" /> eoā kānubandhe nāgame ca na honti. Cito, suto, diṭṭho, puṭṭho, nāgame ‘vanā’dinā (1.45) cinitabbaṃ, cinituṃ, suṇitabbaṃ, suṇituṃ pāpuṇitabbaṃ, pāpuṇituṃ, dhunitabbaṃ, dhunituṃ, dhunanaṃ, dhunayitabbaṃ, dhunāpetabbaṃ, dhunayituṃ dhunāpetuṃ, dhunayanaṃ, dhunāpanaṃ, dhunayati, dhunāpeti, pīnetabbaṃ, pīnayituṃ, pīnanaṃ, pīnituṃ, pīnayati, sunoti, sinoti, dunoti, hinoti, pahiṇithabbaṃ, pahiṇituṃ, pahiṇanaṃ.</paragraph>
<paragraph line="171" number="86"> Vā kvaci.</paragraph>
<paragraph line="172">Te kvaci vā na honti kānubandhanāgamesu. Mudito, ruditaṃ, roditaṃ.</paragraph>
<paragraph line="173" number="87"> Aññatrāpi.</paragraph>
<paragraph line="174">Kānubandhanāgamato-ññasmimpi te kvaci, nu honti. Khipako, panūdanaṃ, vadhako.</paragraph>
<paragraph line="175" number="88"> Pye sissā.</paragraph>
<paragraph line="176">Sissa ā hoti pyādese, nissāya.</paragraph>
<paragraph line="177" number="89"> Eonamayavā sare.</paragraph>
<paragraph line="178">Sare pare eonaṃ ayaavā honti. Jayo, bhavo, sarati kiṃ? Jeti, anubhoti.</paragraph>
<paragraph line="179" number="90"> Āyāvā ṇānubandhe.</paragraph>
<paragraph line="180">Eonaṃ <pageBreak edition="M" number="0.0195" /> āyāvā honti sarādo ṇānubandhe. Nāyayati, bhāvayati, ‘sayāpetvā’tiādīsu rassattaṃ.</paragraph>
<paragraph line="181" number="91"> Āssāṇāpimhi yuka.</paragraph>
<paragraph line="182">Ākārantassa kriyatthassa yuka hoti ṇāpito-ññasmiṃ ṇānubandhe. Dāyako, ṇānubandhetveva? Dānaṃ, aṇāpimhīti kiṃ? Dāpayati.</paragraph>
<paragraph line="183" number="92"> Padādīnaṃ kvaci.</paragraph>
<paragraph line="184">Padādīnaṃ yuka hoti kvaci. Nipajjitabbaṃ, nipajjituṃ nipajjanaṃ, pamajjitabbaṃ, pamajjituṃ, pamajjanaṃ, kvacīti kiṃ? Pādo.</paragraph>
<paragraph line="185" number="93"> Maṃ vā rudhādīnaṃ.</paragraph>
<paragraph line="186">Rudhādīnaṃ kvaci maṃ vā hoti. Rundhituṃ, rujjhituṃ, kvacitveva? Nirodho.</paragraph>
<paragraph line="187" number="94"> Kvimhi lopo-ntabyañjanassa.</paragraph>
<paragraph line="188">Antabyañjanassa lopo hoti kvimhi. Bhattaṃ gasanti gaṇhanti vā etthāti bhattaggaṃ.</paragraph>
<paragraph line="189" number="95"> Pararūpamayakāre byañjane.</paragraph>
<paragraph line="190">Kriyatthānamantabyañjanassa pararūpaṃ hoti yakārato-ññasmiṃ byañjane. Bhettabbaṃ, byañjaneti kiṃ? Bhinditabbaṃ, ayakāreti kiṃ? Bhijjati.</paragraph>
<paragraph line="191" number="96"> Manānaṃ niggahītaṃ.</paragraph>
<paragraph line="192">Makāranakārantānaṃ <pageBreak edition="M" number="0.0196" /> kriyatthānaṃ niggahītaṃ hoti ayakāre byañjane. Gantabbaṃ, jaṅghā, byañjanetveva? Gamanaṃ, ayakāretveva? Gamyate.</paragraph>
<paragraph line="193" number="97"> Na brūsso.</paragraph>
<paragraph line="194">Brūssa o na hoti byañjane. Brūmi, byañjanetveva? Abravi.</paragraph>
<paragraph line="195" number="98"> Kagā cajānaṃ ghānubandhe.</paragraph>
<paragraph line="196">Ghānubandhe cakārajakārantānaṃ kriyatthānaṃ kagā honti yathākkamaṃ. Vākyaṃ, bhāgyaṃ.</paragraph>
<paragraph line="197" number="99"> Hanassa ghāto ṇānubandhe.</paragraph>
<paragraph line="198">Hanassa ghāto hoti ṇānubandhe. Āghāto.</paragraph>
<paragraph line="199" number="100"> Kvimhi gho paripacca-samohi.</paragraph>
<paragraph line="200">Payyādīhi parassa hanassa gho hoti kvimhi. Paligho, paṭigho, aghaṃ rassattaṃ nipātanā, saṅgho, ogho.</paragraph>
<paragraph line="201" number="101"> Parassa ghaṃ se.</paragraph>
<paragraph line="202">Dvitte parassa hanassa ghaṃ hoti se. Jighaṃsā.</paragraph>
<paragraph line="203" number="102"> Jiharānaṃ gī.</paragraph>
<paragraph line="204">Dvitte paresaṃ jitarānaṃ gī hoti se. Vijigīsā, jigīsā.</paragraph>
<paragraph line="205" number="103"> Dhāssa ho.</paragraph>
<paragraph line="206">Dvitte <pageBreak edition="M" number="0.0197" /> parassa dhāssa ha hoti. Dahati.</paragraph>
<paragraph line="207" number="104"> Ṇimhi dīgho dusassa.</paragraph>
<paragraph line="208">Dusassa dīgho hoti ṇimhi. Dusito. Ṇimhīti kiṃ? Duṭṭho.</paragraph>
<paragraph line="209" number="105"> Guhissa sare.</paragraph>
<paragraph line="210">Guhissa dīgho hoti sare. Nigūhanaṃ sareti kiṃ? Guyhaṃ.</paragraph>
<paragraph line="211" number="106"> Muhabahānañca te kānubandhe-tve.</paragraph>
<paragraph line="212">Muhabahānaṃ guhissa ca dīgho hoti takārādo kānubandhe tvānatvāvajjite, mūḷho, bāḷho, gūḷho, teti kiṃ? Muyhati, kānubandheti-kiṃ? Muyhitabbaṃ, atveti kiṃ? Muyhitvāna, muyhitvā, ‘te kānubandhe-tve’ti ayamadhikāro yāva ‘‘sāsassa sisve’’ti -117.</paragraph>
<paragraph line="213" number="107"> Vahassussa.</paragraph>
<paragraph line="214">Vahassa ussa dīgho hoti te kānubandhe tvānatvāvajjite. Vuṭṭho.</paragraph>
<paragraph line="215" number="108"> Dhāssa hi.</paragraph>
<paragraph line="216">Dhā=dhāraṇetīmassa hi hoti te kānubandhe tvānatvāvajjite. Nihito, nihitavā.</paragraph>
<paragraph line="217" number="109"> Gamādirānaṃ lopo-ntassa.</paragraph>
<paragraph line="218">Gamādīnaṃ <pageBreak edition="M" number="0.0198" /> rakārantānaṃ ca antassa lopo hoti te kānubandhe tvānatvāvajjite. Gato, khato, hato, mato, tato, saññato, rato, kato, tetveva? Gamyate, kānubandhetveva? Gantabbaṃ, atvetveva? Gantvāna, gantvā.</paragraph>
<paragraph line="219" number="110"> Vacādīnaṃ vassuṭa vā.</paragraph>
<paragraph line="220">Vacādīnaṃ vassa vā uṭa hoti kānubandhe-tve. Uttaṃ, vuttaṃ, uṭṭhaṃ, vuṭṭhaṃ, ‘atvetveva? Vatvāna, vatvā.</paragraph>
<paragraph line="221" number="111"> Assu.</paragraph>
<paragraph line="222">Vacādīnamassa u hoti kānubandhe-sve. Vuttaṃ, vuṭṭhaṃ.</paragraph>
<paragraph line="223" number="112"> Vaddhassa vā.</paragraph>
<paragraph line="224">Vaddhassa assa vā u hoti kānubandhe tve. Vuddho. Vaddho. Atvetveva? Vaddhitvāna, vaddhitvā, kathaṃ ‘vuttī’ti? ‘‘Vuttīmatte’’ti 3-69. nipātanā, ‘vattī’ti hoteva yathālakkhaṇaṃ.</paragraph>
<paragraph line="225" number="113"> Yajassa yassa ṭiyī.</paragraph>
<paragraph line="226">Yajassa <pageBreak edition="M" number="0.0199" /> yassa ṭiyī honti kānubandhe-tve. Iṭṭhaṃ, yiṭṭhaṃ, atvetveva? Yajitvāna, yajitvā.</paragraph>
<paragraph line="227" number="114"> Ṭhāssi.</paragraph>
<paragraph line="228">Ṭhāssi hoti kānubandhe-tve. Ṭhito, atvetveva? Ṭhatvāna, ṭhatvā.</paragraph>
<paragraph line="229" number="115"> Gāpānamī.</paragraph>
<paragraph line="230">Gāpānamī hoti kānabandhe-tve. Gītaṃ, pītaṃ, atvetveva? Gāyitvā niccaṃ yāgamo, pāssa tu pītvāti bahulādhikārā.</paragraph>
<paragraph line="231" number="116"> Janissā.</paragraph>
<paragraph line="232">Janissa ā hoti kānubandhe-tve. Jāto. Atvetveva? Janitvā.</paragraph>
<paragraph line="233" number="117"> Sāsassa sisa vā.</paragraph>
<paragraph line="234">Sāsassa sisa vā hoti kānubandhe-tve. Siṭṭhaṃ, satthaṃ, sisso, sāsiyo atvetveva? Anusāsitvāna.</paragraph>
<paragraph line="235" number="118"> Karassā tave.</paragraph>
<paragraph line="236">Karassa ā hoti tave. Kātave.</paragraph>
<paragraph line="237" number="119"> Tuṃtunatabbesu vā.</paragraph>
<paragraph line="238">Tumādīsu vā karassā hoti. Kātuṃ kattuṃ, kātuna kattuna, kātabbaṃ kattabbaṃ.</paragraph>
<paragraph line="239" number="120"> Ñāssa ne jā.</paragraph>
<paragraph line="240">Ñādhātussa <pageBreak edition="M" number="0.0200" /> jā hoti nakāre. Jānituṃ, jānanto, neti kiṃ? Ñāto.</paragraph>
<paragraph line="241" number="121"> Sakāpānaṃ kukakū ṇe.</paragraph>
<paragraph line="242">Sakaāpānaṃ kukakuiccete āgamā honti ṇakāre. Sakkuṇanto, pāpuṇanto, sakkuṇoti, pāpuṇoti, ṇeti kiṃ? Sakkoti, pāpeti.</paragraph>
<paragraph line="243" number="122"> Nito cissa cho.</paragraph>
<paragraph line="244">Nismā parassa cissa cho hoti. Nicchayo.</paragraph>
<paragraph line="245" number="123"> Jarasadānamīma vā.</paragraph>
<paragraph line="246">Jarasadānamantasarā paro īma hoti vibhāsā. Jīraṇaṃ, jīrati, jīrāpeti, nisīditabbaṃ, nisīdanaṃ, nisīdituṃ, nisīdati, vāti kiṃ? Jarā, nisajjā, ‘īma vā’ti yogavibhāgā aññesampi, ahīratha, saṃyogādi lopotthassa.</paragraph>
<paragraph line="247" number="124"> Disassa passa dassa dasa da dakkhā.</paragraph>
<paragraph line="248">Disassa passādayo honti vibhāsā. Vipassanā, vipassituṃ, vipassati, sudassī, piyadassī, dhammadassī, sudassaṃ, dassanaṃ, dasseti, daṭṭhabbaṃ. Daṭṭhā, daṭṭhuṃ, duddaso, addasa, addā, addaṃ, addakkhi, dakkhissati, vātveva? Dissanti bālā.</paragraph>
<paragraph line="249" number="125"> Samānā ro rīrikkhakesu.</paragraph>
<paragraph line="250">Samānasaddato <pageBreak edition="M" number="0.0201" /> parassa disassa ra hoti vā rīvikkhakesu. Sarī, sadī, sarikkho, sadikkho, sariso, sadiso.</paragraph>
<paragraph line="251" number="126"> Dahassa dassa ḍo.</paragraph>
<paragraph line="252">Dahassa dassa ḍo hoti vā. Ḍāho, dāho, ḍahati, dahati.</paragraph>
<paragraph line="253" number="127"> Anaghaṇa svāparīhi ḷo.</paragraph>
<paragraph line="254">Āparīhi parassa dahassa dassa ḷo hoti anaghaṇasu. Āḷahanaṃ, pariḷāho.</paragraph>
<paragraph line="255" number="128"> Atyādintesvatthissa bhū.</paragraph>
<paragraph line="256">Tyādintavajjitesu paccayesu ‘asa=bhuvi’iccassa bhū hoti. Bhavitabbaṃ. Ādesavidhānamasassāppayogatthametasmiṃ visaye, etena katthaci kassaci dhātussa appayogāpi ñāpito hoti. Atyādintesūti kiṃ? Atthi, santo, atthissāti kiṃ? Assatissa mā hotu.</paragraph>
<paragraph line="257" number="129"> Aāssāādīsu.</paragraph>
<paragraph line="258">Aādo, āādo, ssādo ca atthissa bhū hoti. Babhūva, abhavā, abhavissā, bhavissati.</paragraph>
<paragraph line="259" number="130"> Ntamānantiyiyuṃsvādilopo. Ntādisūtthissādilopo hoti. Santo, samāno, santi, santu, siyā, siyuṃ, etesvīti kiṃ? Atthi.</paragraph>
<paragraph line="260" number="131"> Pādito ṭhāssa vā ṭhaho kvaci.</paragraph>
<paragraph line="261">Pādīhi <pageBreak edition="M" number="0.0202" /> kiriyāvisesajotakehi saddehi parassa ṭhāssa kvaci ṭhaho vā hoti. Saṇṭhahanto santiṭṭhanto. Saṇṭhahati, santiṭṭhati. Pa parā apa saṃ anu ava o ni du vi adhi api atisu u abhi pati pari upa ā pādī. Kvacīti kiṃ? Saṇṭhiti.</paragraph>
<paragraph line="262" number="132"> Dāssiyaṅa.</paragraph>
<paragraph line="263">Pādito parassa dāssa iyaṅa hoti kvaci. Anādiyitvā, samādiyati, kvacitveva? Ādāya.</paragraph>
<paragraph line="264" number="133"> Karotissa kho.</paragraph>
<paragraph line="265">Pādito parassa karassa kvaci kha hoti. Saṅkhāro, saṅkharīyati, karassāti avatvā karotissāti vacanaṃ timhi ca vikaraṇuppattiñāpetuṃ.</paragraph>
<paragraph line="266" number="134"> Purāsmā.</paragraph>
<paragraph line="267">Purā iccasmā nipātā parassa karassa kha hoti. Purakkhatvā, purekkhāro-ettaṃ tadaminādipāṭhā.</paragraph>
<paragraph line="268" number="135"> Nito kamassa.</paragraph>
<paragraph line="269">Nismā parassa kamassa kvaci kha hoti, nikkhamati, kvacitveva? Nikkamo.</paragraph>
<paragraph line="270" number="136"> Yuvaṇṇānamiyaṅuvaṅa sare.</paragraph>
<paragraph line="271">Ivaṇṇuvaṇṇattānaṃ kriyatthānamiyaṅuvaṅa hoti sare kvaci. Vediyati, bruvanti, sareti kiṃ? Nivedeti, brūti, kvacitveva? Jayati, bhavati.</paragraph>
<paragraph line="272" number="137"> Aññādissāssī kye.</paragraph>
<paragraph line="273">Ñādito-ññassa <pageBreak edition="M" number="0.0203" /> ākārantassa kriyatthassa ī hoti kye. Dīyati, aññādissāti kiṃ? Ñāyati, tāyatiṃ.</paragraph>
<paragraph line="274" number="138"> Tanassā vā.</paragraph>
<paragraph line="275">Tanassa ā hoti vā kye. Tāyate, taññate.</paragraph>
<paragraph line="276" number="139"> Dīgho sarassa.</paragraph>
<paragraph line="277">Sarantassa kriyatthassa dīgho hoti kye, cīyate, sūyate.</paragraph>
<paragraph line="278" number="140"> Sānantarassa tassa ṭho.</paragraph>
<paragraph line="279">Sakārantato kriyatthā parassā-nantarassa takārassa ṭha hoti. Tuṭṭho, tuṭṭhavā, tuṭṭhabbaṃ, tuṭṭhi, anantarassāti kiṃ? Tussitvā.</paragraph>
<paragraph line="280" number="141"> Kasassima ca vā.</paragraph>
<paragraph line="281">Kasasmā parassānantarassa tassa ṭha hoti kasassa vā ima ca. Kiṭṭhaṃ, kaṭṭhaṃ, anantarassātveva? Kasitabbaṃ.</paragraph>
<paragraph line="282" number="142"> Dhastotrastā.</paragraph>
<paragraph line="283">Ete saddā nipaccante.</paragraph>
<paragraph line="284" number="143"> Pucchādito.</paragraph>
<paragraph line="285">Pucchādīhi <pageBreak edition="M" number="0.0204" /> kriyatthehi parassānantarassa takārassa ṭha hoti. Puṭṭho, bhaṭṭho, yiṭṭho, anantarassātveva? Pucchitvā.</paragraph>
<paragraph line="286" number="144"> Sāsa vasa saṃsa sasā tho.</paragraph>
<paragraph line="287">Etehi parassānantarassa tassa tha hoti, satthaṃ, vatthaṃ, pasatthaṃ, satthaṃ. Kathamanusiṭṭho (vuṭṭho) ti? ‘Tathanarānaṃ ṭaṭṭhaṇalā’ 1-52 ti ṭṭho, anantarassātveva? Sāsituṃ.</paragraph>
<paragraph line="288" number="145"> Dho dhahabhehi.</paragraph>
<paragraph line="289">Dhakārahakārabhakārantehi kriyatthehi parassānantarassa tassa dha hoti. Vuddho, duddhaṃ, laddhaṃ.</paragraph>
<paragraph line="290" number="146"> Dahā ḍho.</paragraph>
<paragraph line="291">Dahā parassānantarassa tassa ḍha hoti. Daḍḍho.</paragraph>
<paragraph line="292" number="147"> Bahassuma ca.</paragraph>
<paragraph line="293">Bahā parassānantarassa tassa ḍho hoti, bahassuma ca ḍhasanniyogena. Buḍḍho.</paragraph>
<paragraph line="294" number="148"> Ruhādīhi ho ḷa ca.</paragraph>
<paragraph line="295">Rahādīhi parassānantarassa tassa ha hoti ḷo cāntassa. Āruḷho, gūḷho, vūḷho, bāḷho, (ogāḷho), anantarassātveva? Ārohituṃ.</paragraph>
<paragraph line="296" number="149"> Muhā vā.</paragraph>
<paragraph line="297">Muhā <pageBreak edition="M" number="0.0205" /> parassānantarassa tassa ha hoti vā ḷo cāntassa hasanniyogena. Mūḷho, muddho.</paragraph>
<paragraph line="298" number="150"> Bhidādito no ktaktavantūnaṃ.</paragraph>
<paragraph line="299">Bhidādito paresaṃ ktaktavantūnaṃ tassa no hoti. Bhinno bhinnavā, chinno chinnavā, channo channavā, chinno khinnavā, uppanno uppannavā, sinno, sinnavā, sanno sannavā, pīno pīnavā, sūno sūnavā, dīno dīnavā, ḍīno ḍīnavā, līno līnavā, lūno lūnavā, ktaktavantūnanti kiṃ? Bhitti, chitti, bhettuṃ, chettuṃ.</paragraph>
<paragraph line="300" number="151"> Dātvinno.</paragraph>
<paragraph line="301">Dāto paresaṃ ktaktavantūnaṃ tassa inno hoti. Dinno, dinnavā.</paragraph>
<paragraph line="302" number="152"> Kirādīhi ṇo.</paragraph>
<paragraph line="303">Kirādīhi paresaṃ ktaktavantūnaṃ tassānantarassa ṇa hoti, kiṇṇo kiṇṇavā, puṇṇo puṇṇavā, khīṇo khīṇavā.</paragraph>
<paragraph line="304" number="153"> Tarādīhi riṇṇo.</paragraph>
<paragraph line="305">Tarādīhi paresaṃ ktaktavantūnaṃ tassa riṇṇo hoti. Tiṇṇo tiṇṇavā, jiṇṇo jiṇṇavā, ciṇṇo ciṇṇavā.</paragraph>
<paragraph line="306" number="154"> Go sanjādīhi.</paragraph>
<paragraph line="307">Bhanjādīhi paresaṃ ktaktavantūnaṃ tassānantarassa ga hoti. Bhaggo bhaggavā, laggo laggavā, nimuggo nimuggavā, saṃviggo saṃviggavā.</paragraph>
<paragraph line="308" number="155"> Susā kho.</paragraph>
<paragraph line="309">Susā <pageBreak edition="M" number="0.0206" /> paresaṃ ktaktavantūnaṃ tassa kho hoti. Sukkho sukkhavā.</paragraph>
<paragraph line="310" number="156"> Pacā ko.</paragraph>
<paragraph line="311">Pacā paresaṃ ktaktavantūnaṃ tassa ko hoti. Pakko pakkavā.</paragraph>
<paragraph line="312" number="157"> Mucā vā.</paragraph>
<paragraph line="313">Mucā paresaṃ ktaktavantūnaṃ tassa ko vā hoti. Mukko mutto, mukkavā muttavā. ‘Sakko’ti ṇvādīsu siddhaṃ, ktaktavantūsu satto, sattāvātveva hoti.</paragraph>
<paragraph line="314" number="158"> Lopo vaḍḍhā ktissa.</paragraph>
<paragraph line="315">Vaḍḍhā parassa ktissa tassa lopo hoti. Vaḍḍhi.</paragraph>
<paragraph line="316" number="159"> Kvissa.</paragraph>
<paragraph line="317">Kriyatthā parassa kvissa lopo hoti, abhibhū.</paragraph>
<paragraph line="318" number="160"> Ṇiṇāpīnaṃ tesu.</paragraph>
<paragraph line="319">Ṇiṇāpīnaṃ lopo hoti tesu ṇiṇāpīsu. Kārentaṃ payojayati kāreti kārāpayati.</paragraph>
<paragraph line="320" number="161"> Kvaci vikaraṇānaṃ.</paragraph>
<paragraph line="321">Vikaraṇānaṃ kvaci lopo hoti. Udapādi, hanti.</paragraph>
<paragraph line="322" number="162"> Mānassa massa.</paragraph>
<paragraph line="323">Kriyatthā <pageBreak edition="M" number="0.0207" /> parassa mānassa makārassa lopo hoti kvaci. Karāṇo, kvacīti kiṃ? Kurumāno.</paragraph>
<paragraph line="324" number="163"> Ūlasse.</paragraph>
<paragraph line="325">Ñilāname hoti kvaci. Gahetvā, adenti, kvacitveva? Vapitvā.</paragraph>
<paragraph line="326" number="164"> Pyo vā tvāssa samāse.</paragraph>
<paragraph line="327">Tvāssa vā pyo hoti samāse. Pakāro ‘‘pye sissā’’ ti 5-88 visesanattho. Abhibhūya, abhibhavitvā, samāseti kiṃ? Patvā, kvacāsamāsepi bahulādhikārā ‘lataṃ dantehi chindiya’.</paragraph>
<paragraph line="328" number="165"> Tuṃyānā.</paragraph>
<paragraph line="329">Ktvāssa vā tuṃyānā honti samāse kvacci. Abhihaṭṭhuṃ abhiharitvā, anumodiyāna anumoditvā, asamāsepi bahulādhi kārā, daṭṭhuṃ disvā, esamappavisayatāñāpanattho yogavibhāgo.</paragraph>
<paragraph line="330" number="166"> Hanā racco.</paragraph>
<paragraph line="331">Hanasmā parassa ktvāssa racco vā hoti samāse. Āhacca, āhanitvā.</paragraph>
<paragraph line="332" number="167"> Sāsādhikarā cacariccā.</paragraph>
<paragraph line="333">Sāsādhīhi parā karā parassa ktvassa cacariccā honti yathākkamaṃ. Sakkacca sakkaritvā, asakkacca asakkaritvā, adhikicca adhikaritvā.</paragraph>
<paragraph line="334" number="168"> Ito cco.</paragraph>
<paragraph line="335">Iiccasmā <pageBreak edition="M" number="0.0208" /> parassa ktvāssa cco vā hoti. Adhicca adhīyitvā, samecca sametvā.</paragraph>
<paragraph line="336" number="169"> Disā vānavā sa ca.</paragraph>
<paragraph line="337">Disato ktvāssa vānavā honti vā disassa ca sa kāro taṃsanniyogena. Sassa savidhānaṃ pararūpabādhanatthaṃ. Disvāna, disvā passitvā, kathaṃ ‘nādaṭṭhā parato dosa’nti? Ñāpakā tvāssa valopo, evaṃ ‘laddhā dhana’nti ādīsu.</paragraph>
<paragraph line="338" number="170"> Ñi byañjanassa.</paragraph>
<paragraph line="339">Kriyatthā parassa byañjanādippaccayassa ñi vā hoti. Bhuñjituṃ bhottuṃ, byañjanassāti kiṃ? Pācako.</paragraph>
<paragraph line="340" number="171"> Rā nassa ṇo.</paragraph>
<paragraph line="341">Rantato kriyatthā parassa paccayanakārassa ṇo hoti. Araṇaṃ, saraṇaṃ.</paragraph>
<paragraph line="342" number="172"> Na ntamānatyādīnaṃ.</paragraph>
<paragraph line="343">Rantato paresaṃ ntamānatyādīnaṃ nassa ṇo na hoti, karonto, kurumāno, karonti.</paragraph>
<paragraph line="344" number="173"> Gamayamisāsadisānaṃ vā cchaṅa.</paragraph>
<paragraph line="345">Etesaṃ vā cchaṅa hoti ntamānatyādīsu. Gacchanto gacchamāno gacchati, yacchanno yacchamāno yacchati, icchanto icchamāno icchati <pageBreak edition="M" number="0.0209" /> acchanto acchamāno acchati, dicchanto dicchamāno dicchati, vāti kiṃ? Gamissati, vavatthitavibhāsā-yaṃ, tenāññesu ca kvaci-icchitabbaṃ icchā icchituṃ, acchitabbaṃ acchatuṃ, aññesañca yogavibhāgā-pavecchati.</paragraph>
<paragraph line="346" number="174"> Jaramarānamīyaṅa.</paragraph>
<paragraph line="347">Etesamīyaṅa vā hoti ntamānatyādīsu. Jīyanto jīranto, jīyamāno jīramāno, jīyati jīrati, mīyanto maranto, mīyamāno maramāno, mīyati marati.</paragraph>
<paragraph line="348" number="175"> Ṭhāpānaṃ tiṭṭha pivā.</paragraph>
<paragraph line="349">Ṭhāpānaṃ tiṭṭhapivā honti ntamānatyādīsu. Tiṭṭhanto, tiṭṭhamāno, tiṭṭhati, pivanto, pivamāno, pivati, vātvevi? Ṭhāti, pāti.</paragraph>
<paragraph line="350" number="176"> Gamavadadānaṃ ghammavajjadajjā.</paragraph>
<paragraph line="351">Gamādīnaṃ ghammādayo vā honti ntamānatyādīsu. Ghammanto, gacchanto, vajjanto vadanto, dajjanto dadanto.</paragraph>
<paragraph line="352" number="177"> Karassa sossa kubbakurukayirā.</paragraph>
<paragraph line="353">Karassa saokārassa kubbādayo vā honti ntamānatyādīsu. Kubbanto kayiranto karonto, kubbamāno kurumāno kayiramāno, karāṇo, kubbati kayirati karoti, kubbate kurute, kayirate, vavatthitavibhāsattā vādhikārassa bhiyyo mānaparacchakkesu kuru, kvacideva pubbachakke ‘agghaṃ kurutu, no bhavaṃ, sossāti vuttattā kattariyevime.</paragraph>
<paragraph line="354" number="178"> Gahassa gheppo.</paragraph>
<paragraph line="355">Gahassa <pageBreak edition="M" number="0.0210" /> vā gheppo hoti ntamānatyādīsu. Gheppanto, gheppamāno, gheppati, vātveva? Gaṇhati.</paragraph>
<paragraph line="356" number="179"> Ṇo niggahītassa.</paragraph>
<paragraph line="357">Gahassa niggahītassa ṇo hoti. Gaṇhitabbaṃ, gaṇhituṃ, gaṇhanto.</paragraph>
<centered line="358">Itimoggallāne byākaraṇe vuttiyaṃ</centered>
<centered line="359">Khādikaṇḍo pañcamo.</centered>
</body>
</document>