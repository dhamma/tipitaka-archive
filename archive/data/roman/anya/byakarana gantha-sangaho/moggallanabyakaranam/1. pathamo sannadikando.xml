<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0801n.nrf1.xml</normativeSource>
    <source>roman/anya/byakarana gantha-sangaho/moggallanabyakaranam/1. pathamo sannadikando.xml</source>
    <script>roman</script>
    <directory>/anya/byakarana gantha-sangaho/moggallanabyakaranam</directory>
    <basename>1. pathamo sannadikando</basename>
    <titlePath>1. Paṭhamo saññādikaṇḍo - Moggallānabyākaraṇaṃ - Byākaraṇa gantha-saṅgaho - Anya</titlePath>
  </metadata>
<content>
    <chapter line="1">1. Paṭhamo saññādikaṇḍo</chapter>
    <gatha1 line="2">Siddhamiddhaguṇaṃ sādhu, namassitvā tathāgataṃ;</gatha1>
    <gathalast line="3">Sadhammasaṅghaṃ bhāsissaṃ, māgadhaṃ saddalakkhaṇaṃ.</gathalast>
    <paragraph line="4" number="1"> Aādayo <pageBreak edition="Myanmar" number="0.0054" /> titālīsa vaṇṇā.</paragraph>
    <paragraph line="5">Akārādayo niggahītantā tecattālīsa-kkharā vaṇṇā nāma honti. A ā i ī u ū e e o o, ka kha ga gha ṅa ca cha ja jha ñña, ṭa ṭha ḍa ḍha ṇa, ta tha da dha na, pa pha ba bha ma, ya ra la va sa ha ḷa aṃ. Tena kvattho? ‘‘E o na mavaṇṇe’’ 1. 37. Titālīsābhi vacanaṃ katthaci vaṇṇalopaṃ ñāpeti. Tena ‘paṭisaṅkhā yoniso’tiādi siddhaṃ.</paragraph>
    <paragraph line="6" number="2"> Dasādo sarā.</paragraph>
    <paragraph line="7">Tatthādimhi dasa vaṇṇā sarā nāma honti. Tena kvattho? ‘‘Saro lopo sare’’ 1, 26 iccādi.</paragraph>
    <paragraph line="8" number="3"> Dvedve savaṇṇā. Tesu dvedve sarā savaṇṇā nāma honti. Tena kvattho? ‘‘Vaṇṇaparena savaṇṇopi’’ 1, 24.</paragraph>
    <paragraph line="9" number="4"> Pubbo rasso.</paragraph>
    <paragraph line="10">Tesu <pageBreak edition="Myanmar" number="0.0055" /> dvīsu yo yo pubbo, so so rassasañño hoti. Tesu e.o.saṃyogato pubbāva dissanti. Tena kvattho? ‘‘Rasso vā’’ 2,62 iccādi.</paragraph>
    <paragraph line="11" number="5"> Paro dīgho.</paragraph>
    <paragraph line="12">Te sveva dvīsuyo yo paro, so so dīghasañño hoti. Tena kvattho? ‘‘Yo lo panisu dīgho’’ 2,88 iccādi.</paragraph>
    <paragraph line="13" number="6"> Kādayo byañjanā.</paragraph>
    <paragraph line="14">Kakārādayo vaṇṇā niggahītapariyantā byañjanasaññāhonti. Tena kvattho? ‘‘Byañjane dīgharassā’’ 1,33 iccādi.</paragraph>
    <paragraph line="15" number="7"> Pañca pañcakā vaggā.</paragraph>
    <paragraph line="16">Kādayo pañca pañcakā vagga, nāma honti. Tena kvattho? ‘‘Vagge vagganto’’ 1,41 iccādi.</paragraph>
    <paragraph line="17" number="8"> Bindu niggahītaṃ.</paragraph>
    <paragraph line="18">Yvāyaṃ vaṇṇo bindumatto, so niggahītasañño hoti. Tena kvattho? ‘‘Niggahītaṃ’’ 1,38 icādi. Garusaññākaraṇaṃ anvatthasaññatthaṃ.</paragraph>
    <paragraph line="19" number="9"> Iyuvaṇṇā <pageBreak edition="Myanmar" number="0.0056" /> jhalā nāmassante.</paragraph>
    <paragraph line="20">Nāmaṃ pāṭipadikaṃ, tassaante vattamānā ivaṇṇuvaṇṇā jhalasaññā honti yathākkamaṃ. Tena kvattho? ‘‘Jhalā vā’’ 2,111 iccādi.</paragraph>
    <paragraph line="21" number="10"> Pitthiyaṃ.</paragraph>
    <paragraph line="22">Itthiyaṃ vattamānassa nāmassa-nte vattamānā ivaṇṇuvaṇṇā pasaññā honti. Tena kvattho? Ye passivaṇṇassa’’ 2,116 iccādi.</paragraph>
    <paragraph line="23" number="11"> Ghā.</paragraph>
    <paragraph line="24"><bold>Itthiyaṃ</bold> vattamānassa nāmassa-nte vatthamāno ākāro ghasañño hoti. Tena kvattho? ‘‘Ghabrahmādite’’ 2,60 iccādi.</paragraph>
    <paragraph line="25" number="12"> Go syālapane.</paragraph>
    <paragraph line="26">Ālapane si gasañño hoti.</paragraph>
    <paragraph line="27">Tena kvattho? ‘‘Gevā’’ 2,65 iccādi.</paragraph>
    <paragraph line="28">(Saññā)</paragraph>
    <paragraph line="29" number="13"> Vidhibbisesanantassa.</paragraph>
    <paragraph line="30">Yaṃ visesanaṃ, tadantassa vidhi ñātabbo ‘‘ato yonaṃ ṭāṭe’’ 2,41 narānare.</paragraph>
    <paragraph line="31" number="14"> Sattamiyaṃ pubbassa.</paragraph>
    <paragraph line="32">Sattamīniddese <pageBreak edition="Myanmar" number="0.0057" /> pubbasseva kāriyaṃ ñātabbaṃ ‘‘saro lopo sare’’ 1,26 veḷaggaṃ. ‘Tamaha’ntīdha kasmā na hoti?, Saretopasilesikādhāro tatthetāva vuccate ‘pubbasseva hoti na parassā’ti.</paragraph>
    <paragraph line="33" number="15"> Pañcamiyaṃ parassa.</paragraph>
    <paragraph line="34">Pañcamīniddese parassa kāriyaṃ ñātabbaṃ ‘‘atoyonaṃ ṭāṭe’’ 2,41 narānare. Idha na hotaṃ ‘jantuho anattā’. Idha kasmā na hoti? Osakhyo, anantare katatthatāya na byavahitassa kāriyaṃ.</paragraph>
    <paragraph line="35" number="16"> Ādissa.</paragraph>
    <paragraph line="36">Parassa ssissamānaṃ kāriyamādivaṇṇassa ñātabbaṃ ‘‘ra saṅkhyāto vā’’ 3,103 terasa.</paragraph>
    <paragraph line="37" number="17"> Chaṭṭhiyantassa.</paragraph>
    <paragraph line="38">Chaṭṭhīniddiṭṭhassa yaṃ kāriyaṃ, tadantassa vaṇṇassa viññeyyaṃ ‘‘rājassi nāmhi’’ 2,23 rājinā.</paragraph>
    <paragraph line="39" number="18"> Ṅānubandho.</paragraph>
    <paragraph line="40">Ṅakāro anubandho yassa, so antassa hoti ‘‘gossā vaṅa’’ 1,32 gavāssaṃ.</paragraph>
    <paragraph line="41" number="19"> Ṭānubandhānekavaṇṇā sabbassa.</paragraph>
    <paragraph line="42">Ṭakāro-nubandho <pageBreak edition="Myanmar" number="0.0058" /> yassa, so-nekakkharo cādeso sabbassa hoti ‘‘imassānitthiyaṃ ṭe’’ 2,128 esu, ‘‘nāmha-nimi’’ 2,126 anena.</paragraph>
    <paragraph line="43" number="20"> Ñakānubandhādyantā.</paragraph>
    <paragraph line="44">Chaṭṭhīniddiṭṭhassa ñānubandhakānubandhā ādyantā honti ‘‘brūto tissīña’’ 6,36 bravīti, ‘‘bhūssa vuka’’ 6,17 babhūva.</paragraph>
    <paragraph line="45" number="21"> Mānubandho sarānamantā paro.</paragraph>
    <paragraph line="46">Makāro-nubandho yassa, so sarā namantā sarā paro hoti ‘‘mañca rudhādīnaṃ’’ 5-19 rundhati.</paragraph>
    <paragraph line="47" number="22"> Vippaṭisedhe.</paragraph>
    <paragraph line="48">Dvinnaṃ sāvakāsānamekatthappasaṅge paro hoti. Yathā dvinnaṃ tiṇṇaṃ vāpurisānaṃ sahappattiyaṃ paro, so ca (gacchati) tvaṃ ca (gacchasi, tumhe) gacchatha. So ca (gacchati,) tvaṃ ca (gacchasi,) ahaṃ ca (gacchāmi, mayaṃ) gacchāma.</paragraph>
    <paragraph line="49" number="23"> Saṅketo-navayavo-nubandho.</paragraph>
    <paragraph line="50">Yo navayavabhūtosaṅketo, so-nubandhoti ñātabbo, ‘‘lupitādīnamāsimhi’’ 2-57 kattā.</paragraph>
    <paragraph line="51">Saṅketaggahaṇaṃ kiṃ? Pakatiyādisamudāyassānubandhatā mā hotūti, anavayavohi samudāyo… samudāyarūpattāyeva.</paragraph>
    <paragraph line="52">Anavayavaggahaṇaṃ kiṃ? ‘‘Atena’’ 2-108 janena. Imināva lopassāvagatattā nānubandhalopāya vacanamāraddhaṃ.</paragraph>
    <paragraph line="53" number="24"> Vaṇṇaparena savaṇṇopi.</paragraph>
    <paragraph line="54">Vaṇṇasaddo <pageBreak edition="Myanmar" number="0.0059" /> paro yasmā tena savaṇṇopi gayhati saṃca rūpaṃ ‘‘yuvaṇṇānameo luttā’’ 1-29 vākeritaṃ, samonā.</paragraph>
    <paragraph line="55" number="25"> Ntu vantumantvāvantutavantusambandhī.</paragraph>
    <paragraph line="56">Vantvādisambandhīyevantu gayhati, ‘‘ntantūnaṃ nto yomhi paṭhame’’ 2-215 guṇavanto.</paragraph>
    <paragraph line="57">Vantvādisambandhīti kiṃ? Jantū tantū.</paragraph>
    <paragraph line="58">(Paribhāsāyo.)</paragraph>
    <paragraph line="59" number="26"> Saro lopo sare.</paragraph>
    <paragraph line="60">Sare saro lopanīyo hoti. Tatri-me, saddhi-ndriyaṃ, nohe-taṃ, bhikkhuno-vādo, sametā-yasmā, abhibhā-yatanaṃ, puttāma-tthi, asante-ttha.</paragraph>
    <paragraph line="61" number="27"> Paro kvaci.</paragraph>
    <paragraph line="62">Saramhā paro saro kvaci lopanīyo hoti. So-pi, sāva, yato-dakaṃ, tato-va. Kvacītikiṃ? Saddhi-ndriyaṃ, ayamadhikāro āparicchedāvasānā, tena nātippasaṅgo.</paragraph>
    <paragraph line="63" number="28"> Na dvevā.</paragraph>
    <paragraph line="64">Pubbaparasarā dvepi vā kvaci na lupyante, latā iva, late-va, latā-va.</paragraph>
    <paragraph line="65" number="29"> Yuvaṇṇānameo luttā.</paragraph>
    <paragraph line="66">Luttā <pageBreak edition="Myanmar" number="0.0060" /> sarā paresaṃ ivaṇṇuvaṇṇānaṃ eo honti vā yathākkamaṃ.</paragraph>
    <paragraph line="67">Tasse-daṃ, vāte-ritaṃ, no-peti, vāmo-rū, ate-vaññehi, vo-dakaṃ. Kathaṃ ‘‘paccorasmi’’nti? Yogavibhāgā. Vātveva? Tassidaṃ.</paragraph>
    <paragraph line="68">Lutteti kiṃ? Latā iva.</paragraph>
    <paragraph line="69" number="30"> Yavā sare.</paragraph>
    <paragraph line="70">Sare pare ivaṇṇuvaṇṇānaṃ yakāravakārā honti vā yathākkamaṃ. Byākato, iccassa, ajjhiṇamutto, svāgataṃ, svāpanalānilaṃ, vātveva? Iti-ssa. Kvacitveva? Yānī-dha, sū-paṭṭhitaṃ.</paragraph>
    <paragraph line="71" number="31"> Eonaṃ.</paragraph>
    <paragraph line="72"><bold>Eonaṃ</bold>yavāyonti vā sare yathākkamaṃ. Tyajja te-jja, svāhaṃ so-haṃ. Kvacitveva? Puttāma-tthi, asante-ttha.</paragraph>
    <paragraph line="73" number="32"> Gossā-vaṅa.</paragraph>
    <paragraph line="74">Sare gossa avaṅa hoti. Gavā-ssaṃ. ‘Yatharīva, tatharive’ti nipātāva, ‘bhusāmive’ti ivasaddo evattho.</paragraph>
    <paragraph line="75" number="33"> Byañjane dīgharassā.</paragraph>
    <paragraph line="76">Rassadīghānaṃ <pageBreak edition="Myanmar" number="0.0061" /> kvaci dīgharassā honti byañjane. Tatrā-yaṃ, munīcare, sammadeva, mālabhārī.</paragraph>
    <paragraph line="77" number="34"> Saramhā dve.</paragraph>
    <paragraph line="78">Saramhā parassa byañjanassa kvaci dve rūpāni honti. Paggaho. Saramhāti kiṃ? Taṃ khaṇaṃ.</paragraph>
    <paragraph line="79" number="35"> Catutthadutiyesvesaṃ tatiyapaṭhamā.</paragraph>
    <paragraph line="80">Catutthadutiyesu paresvesaṃ catutthadutiyānaṃ tabbagge tatiya paṭhamā honti. Paccāsatthyā, nigghoso, akkhanti, bojjhaṅgā, setacchattaṃ, daḍḍho, niṭṭhānaṃ, mahaddhano, yasatthero, apphuṭaṃ, abbhuggato. Esvīti kiṃ? Thero. Esanti kiṃ? Pattho.</paragraph>
    <paragraph line="81" number="36"> Vitisseve vā.</paragraph>
    <paragraph line="82">Evasadde pare itissa vo hoti vā. Itveva, icceva. Eveti kiṃ? Iccāha.</paragraph>
    <paragraph line="83" number="37"> Eonama vaṇṇe.</paragraph>
    <paragraph line="84">Eonaṃ vaṇṇe kvaci a hoti vā. Disvā yācaka māgate, akaramhasa te, esa attho, esa dhammo, aggamakkhāyati, svātanaṃ <pageBreak edition="Myanmar" number="0.0062" />, hiyyattanaṃ, karassu. Vātveva? Yācake āgate eso dhammo. Vaṇṇeti kiṃ? So.</paragraph>
    <paragraph line="85" number="38"> Niggahītaṃ.</paragraph>
    <paragraph line="86">Niggahītamāgamo hoti vā kvaci. Cakkhuṃ udapādi cakkhuudapādi, purimaṃ jātiṃ purimajātiṃ, kattabbaṃ kusalaṃ bahuṃ. Avaṃsirotiādīsu niccaṃ… vavatthitavibhāsattā vādhikārassa, sāmattiyenāgamova, sa ca rassa sarasseva hoti… tassa rassānugatattā.</paragraph>
    <paragraph line="87" number="39"> Lopo.</paragraph>
    <paragraph line="88">Niggahītassa lopo hoti vā kvaci. Kyāhaṃ kimahaṃsāratto saṃratto. Salle kho-gantukāmo gantumanoti, ādīsu niccaṃ.</paragraph>
    <paragraph line="89" number="40"> Parasarassa.</paragraph>
    <paragraph line="90">Niggahītamhā parassa sarassa lopo hoti vā kvaci. Tvaṃ-si tvamasi.</paragraph>
    <paragraph line="91" number="41"> Vagge vagganto.</paragraph>
    <paragraph line="92">Niggahītassa kho vagge vagganto vā hoti paccāsattyā. Taṅkaroti taṃ karoti, tañcarati taṃ carati, taṇṭhānaṃ taṃ ṭhānaṃ, tandhanaṃ taṃ dhanaṃ, tampāti taṃ pāti. Niccaṃ padamajjhe gantvā, kvacaññātrapi santiṭṭhati.</paragraph>
    <paragraph line="93" number="42"> Yevahisu ño.</paragraph>
    <paragraph line="94">Ya <pageBreak edition="Myanmar" number="0.0063" /> eva hi saddesu niggahītassa vā ño hoti. Yaññadeva, taññeva, tañhi, vātveva? Yaṃ yadeva.</paragraph>
    <paragraph line="95" number="43"> Ye saṃssa.</paragraph>
    <paragraph line="96">Saṃsaddassa yaṃ niggahītaṃ tassa vā ño hoti yakāre. Saññamo saṃyamo.</paragraph>
    <paragraph line="97" number="44"> Mayadā sare.</paragraph>
    <paragraph line="98">Niggahītassa mayadā honti vā sare kvaci. Tamahaṃ, tayidaṃ, tadalaṃ. Vā tveva? Taṃ ahaṃ.</paragraph>
    <paragraph line="99" number="45"> Vanataragā cāgamā.</paragraph>
    <paragraph line="100">Ete mayadā ca āgamā honti sare vā kvaci. Tivaṅgikaṃ, ito nāyati, cinitvā, tasmātiha, nirojaṃ, puthageva, idhamāhu, yathayidaṃ, attadatthaṃ. Vā tveva? Attatthaṃ. ‘Atippago kho tāvā’ti-paṭhamanto pagasaddova.</paragraph>
    <paragraph line="101" number="46"> Chā ḷo.</paragraph>
    <paragraph line="102">Chasaddā parassa sarassa ḷakāro āgamo hoti vā. Chaḷaṅgaṃ, chaḷāyatanaṃ. Vātveva? Chaabhiññā.</paragraph>
    <paragraph line="103" number="47"> Tadaminādīni.</paragraph>
    <paragraph line="104">Tadaminādīni <pageBreak edition="Myanmar" number="0.0064" /> sādhūni bhavanti. Taṃ iminā tadaminā, sakiṃ āgāmī sakadāgāmī, ekaṃ idha ahaṃ ekamidāhaṃ, saṃvidhāya avahāro saṃvidāvahāro, vārino vāhako valāhako, jīvanassa mūto jīmūto, chavassa sayanaṃ susānaṃ, uddhaṃ khamassa udukkhalaṃ, pisitāso pisāco, mahiyaṃ ravatīti mayūro, evamaññepi payogato-nugantabbā, paresaṃ pisodarādimivedaṃ daṭṭhabbaṃ.</paragraph>
    <paragraph line="105" number="48"> Tavaggavaraṇānaṃ ye cavaggabayañā.</paragraph>
    <paragraph line="106">Tavaggavaraṇānaṃ kvaci cavaggabayañā honti yathākkamaṃ yakāre. Apuccaṇḍatāya, tacchaṃ, yajjevaṃ, ajjhattaṃ, thaññaṃ, dibbaṃ, payyosanā, pokkharañño. Kvacitveva? Rattyā</paragraph>
    <paragraph line="107" number="49"> Vaggalasehi te.</paragraph>
    <paragraph line="108">Vaggalasehi parassa yakārassa kvaci te vaggalasā honti.</paragraph>
    <paragraph line="109">Sakkate, paccate, aṭṭate, kuppate, phallate, assate. Kvacitveva? Kyāhaṃ.</paragraph>
    <paragraph line="110" number="50"> Hassa vipallāso.</paragraph>
    <paragraph line="111">Hassa vipallāso hoti yakāre. Guyhaṃ.</paragraph>
    <paragraph line="112" number="51"> Ve vā.</paragraph>
    <paragraph line="113">Hassa vipallāso hoti vā vakāre. Bavhābādho bavhābādho.</paragraph>
    <paragraph line="114" number="52"> Tathānarānaṃ ṭaṭhaṇalā</paragraph>
    <paragraph line="115">Tathanarānaṃ <pageBreak edition="Myanmar" number="0.0065" /> ṭaṭhaṇalā honti vā. Dukkaṭaṃ, aṭṭhakathā, gahaṇaṃ, paligho, palāyati. Vātveva? Dukkataṃ. Kvacitveva? Sugato.</paragraph>
    <paragraph line="116" number="53"> Saṃyogādi lopo.</paragraph>
    <paragraph line="117">Saṃyogassa yo ādībhūto-vayavo tassa vā kvaci lopo hoti. Pupphaṃ-sā jāyate-gini.</paragraph>
    <paragraph line="118" number="54"> Vicchābhikkhaññesu dve.</paragraph>
    <paragraph line="119">Vicchāyamābhikkhaññe ca yaṃ vattate, tassa dve rūpāni honti. Kriyāya guṇena dabbena vā bhinne atthe byāpitumicchā vicchā. Rukkhaṃ rukkhaṃ siñcati, gāmo gāmo ramaṇīyo, gāme gāme pānīyaṃ, gehe gehe issaro, rasaṃ rasaṃ bhakkhayati, kiriyaṃ kiriyamārabhate.</paragraph>
    <paragraph line="120">Atthiyevā-nupubbiyepi vicchā mūle mūle thūlā, agge agge sukhumā, yadi hi ettha mūlaggabhedo na siyā, ānupubbiyampi na bhaveyya. Māsakaṃ māsakaṃ imamhā kahāpaṇā bhavanthānaṃ dvinnaṃ dehīti māsakaṃ māsakamiccetasmā vicchāgamyate, saddantarato pana imamhā kahāpaṇāti avadhāraṇaṃ. Pubbaṃ pubbaṃ pupphanti, paṭhamaṃ paṭhamaṃ paccantītyatrāpi vicchāva. Ime ubho aḍḍhā katarā katarā esaṃ dvinnamaḍḍhatā, sabbe ime aḍḍhā katamā katamā imesaṃ aḍḍhutā ihāpi <pageBreak edition="Myanmar" number="0.0066" /> vicchāva. Ābhikkhaññaṃ ponopuññaṃ pacati pacati, papacati papacati, lunāhi lunāhitvevāyaṃ lunāti, bhutvā bhutvā gacchati, paṭapaṭā karoti, paṭapaṭāyati.</paragraph>
    <paragraph line="121" number="55"> Syādilopo pubbassekassa.</paragraph>
    <paragraph line="122">Vicchāyamekassa dvitte pubbassa syādilopo hoti. Ekekassa. Kathaṃ matthakamatthakenāti? ‘Syādilopo pubbassā’ti yogavibhāgā, nācātippasaṅgo yogavibhāgā iṭṭhappasiddhīti.</paragraph>
    <paragraph line="123" number="56"> Sabbādīnaṃ vītihāre.</paragraph>
    <paragraph line="124">Sabbādīnaṃ vītihāre dve bhavanti pubbassa syādilopo ca. Aññamaññassa bhojakā, itarītarassa bhojakā.</paragraph>
    <paragraph line="125" number="57"> Yāvabodhaṃ sambhame.</paragraph>
    <paragraph line="126">Turitenāpāyahetupadassanaṃ sambhamo, tasmiṃsati vatthu yāvantehi saddehi so-ttho viññāyate, tāvanto saddā payujjante. Sappo sappo sappo, bujjhassu bujjhassu bujjhassu, bhinno bhikkhusaṅgho bhinno bhikkhusaṅgho.</paragraph>
    <paragraph line="127" number="58"> Bahulaṃ.</paragraph>
    <paragraph line="128">Ayamadhikāro āsatthaparisamattiyā. Tena nātippasaṅgo iṭṭhappasiddhi ca.</paragraph>
    <centered line="129">Iti moggallāne byākaraṇe vuttiyaṃ</centered>
    <centered line="130">Paṭhamo kaṇḍo.</centered>
  </content>
</document>