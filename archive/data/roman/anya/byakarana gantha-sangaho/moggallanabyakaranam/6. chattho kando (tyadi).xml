<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0801n.nrf6.xml</normativeSource>
    <archivePath>roman/anya/byakarana gantha-sangaho/moggallanabyakaranam/6. chattho kando (tyadi).xml</archivePath>
    <baseFileName>6. chattho kando (tyadi)</baseFileName>
    <titlePath>6. Chaṭṭho kaṇḍo (tyādi) - Moggallānabyākaraṇaṃ - Byākaraṇa gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">6. Chaṭṭho kaṇḍo (tyādi)</chapter>
    <paragraph line="2" number="1"> Vattamāne ti anti si tha mi ma te ante se vhe e mhe.</paragraph>
    <paragraph line="3">Vattamāne āraddhāparisamatte atthe vattamānato kriyatthā tyādayo honti. Gacchati, gacchanti, gacchasi gacchatha, gacchāmi gacchāma, gacchate gacchante, gacchase gacchavhe, gacche gacchāmhe. Kathaṃ ‘pure adhammo dippati, purā marāmī’ti? Vattamānassevavattumiṭṭhattā taṃsamīpassa taggahaṇena gahaṇā, purepurāsaddehi vā anāgatattāvagame tadā tassa vattamānattā, kālabyattayo vā eso, bhavanteva hi kālantarepi tyādayo bāhulakā ‘santesu parigūhāmi, mā ca kiñca ito adaṃ’ ‘kāyassa bhedā abhisamparāyaṃ, sahabyataṃ gacchati vāsavassa, ‘anekajātisaṃsāraṃ sandhāvissaṃ’ ativelaṃ na massissa’nti.</paragraph>
    <paragraph line="4" number="2"> Bhavissati <pageBreak edition="Myanmar" number="0.0211" /> ssati ssanti ssasi ssatha ssāmi ssāma ssate ssante ssase ssavhe ssaṃ ssāmhe.</paragraph>
    <paragraph line="5">Bhavissati anāraddhe atthe vattamānato kriyatthā ssatyādayo honti. Gamissati gamissanti, gamissasi gamissatha, gamissāmi gamissāma, gamissate gamissante, gamissase gamissavhe, gamissaṃ gamissāmhe.</paragraph>
    <paragraph line="6" number="3"> Nāme garahāvimhayesu.</paragraph>
    <paragraph line="7">Nāmasadde nipāte sati garahāyaṃ vimhaye ca gamyamāne ssatyādayo honti. Ime hi nāma kalyāṇadhammā paṭijānissanti, na hi nāma bhikkhave tassa moghapurisassa pāṇesu anuddayā bhavissati, kathaṃ hi nāma so bhikkhave moghapuriso sabbamattikāmayaṃ kuṭikaṃ karissati? Tattha nāma tvaṃ moghapurisa mayā virāgāya dhamme desite sarāgāya cetessasi? Atthi nāma tāta sudinna ābhidosikaṃ kummāsaṃ paribhuñjissasi, atthiyevihāpi nindāvagamo. Vimuye-acchariyaṃ vata bho abbhutaṃ vata bho santena vata bho pabbajitā vihārena viharanti, yatra hi nāma saññī samāno jāgaro pañcamattāni sakaṭasatāni nissāya nissāya abhikkantāni neva dakkhati na pana saddaṃ sossati, acchariyaṃ andho nāma pabbatamārohissati, badhiro nāma saddaṃ sossati.</paragraph>
    <paragraph line="8" number="4"> Bhūte īuṃ ottha iṃ mhā ā ū se vhaṃ a mhe.</paragraph>
    <paragraph line="9">Bhūte parisamatte atthe vattamānato kriyatthā ī ādayo honti. Agamī agamuṃ, agamo agamittha, agamiṃ agamimhā <pageBreak edition="Myanmar" number="0.0212" />, agamā agamū, agamise agamivhaṃ, agama agamimhe. Bhūtasāmaññavacanicchāyamanajjatanepi ‘suvo ahosi ānando’.</paragraph>
    <paragraph line="10" number="5"> Anajjatane ā ū o ttha a mhā ttha tthuṃ se vhaṃ iṃ mhase.</paragraph>
    <paragraph line="11">Avijjamānajjatane bhūte-tthe vattamānato kriyatthā āādayo honti.</paragraph>
    <gatha1 line="12">Āñāyyā ca uṭṭhānā, āñāyyā ca saṃvesanā;</gatha1>
    <gathalast line="13">Esajjatano kālo, aharubhataḍḍharattaṃ vā.</gathalast>
    <paragraph line="14">Agamā agamū, agamo, agamattha, agama agamamhā, agamattha agamatthuṃ, agamase agamavhaṃ, agamiṃ agamamhase. Aññapadattho kiṃ? Ajja hiyyo vā agamāsi.</paragraph>
    <paragraph line="15" number="6"> Parokkhe a u e ttha a mha ttha re ttho vho i mhe.</paragraph>
    <paragraph line="16">Apaccakkhe bhūtānajjatane-tthe vuttamānato kriyātthā a ādayo honti. Jagāma jagamu, jagame jagapittha, jagama jagamimha, jagamittha jagamire, jagamittho jagamivho, jagami jagamimhe. Mūḷhavikkhittabyāsattacittena attanāpi kriyākatābhinibbattitakāle-nupaladdhā samānā phalenā-numīyamānā parokkhāva vatthuto, tenuttamavisayepi payogasamavo.</paragraph>
    <paragraph line="17" number="7"> Eyyādo vātipattiyaṃ ssā ssaṃ su sse ssatha ssaṃ ssāmhā ssatha ssiṃsu sasse ssavhe ssiṃ ssāmhase.</paragraph>
    <paragraph line="18">Eyyādo <pageBreak edition="Myanmar" number="0.0213" /> visaye kriyātipattiyaṃ ssādayo honti vibhāsā. Vidhurappaccayopanipātato kāraṇavekallato vā kriyāyātipatanamanipphatti kriyātipatti, ete ca ssādayo sāmatthiyātītānāgatesveva honti na vattamāne tatra… kriyātipatyasambhavā, sace paṭhamavaye pabbajjaṃ alabhissā arahā abhavissā, dakkhiṇena ce agamissā na sakaṭaṃ pariyā bhavissā, dakkhiṇena ce agamissaṃsu, agamisse agamissatha, agamissaṃ agamissāmhā, agamissatha agamissiṃsu, agamissase agamissavhe, agamissiṃ agamissāmhase, na sakaṭaṃ pariyābhavissā, vātikiṃ? Dakkhiṇe na ce gamissati na sakaṭaṃ pariyā bhavissati.</paragraph>
    <paragraph line="19" number="8"> Hetuphalesveyya eyyuṃ eyyāsi eyyātha eyyāmi eyyāma etha eraṃ etho eyyavho eyyaṃ eyyāmhe.</paragraph>
    <paragraph line="20">Hetubhūtāyaṃ elabhūtāyañca kriyāyaṃ vattamānato kriyatthā eyyādayo vā honti, sace saṅkhārā niccā bhaveyyuṃ na nirujjheyyuṃ, dakkhiṇena ce gaccheyya na sakaṭaṃ pariyābhaveyya, dakkhiṇena ce gaccheyyuṃ, gaccheyyāsi gaccheyyātha, gaccheyyāmi gaccheyyāma, gacchetha gaccheraṃ, gacchetho gaccheyyavho, gaccheyyaṃ gaccheyyāmhe, na sakaṭaṃ pariyyābhaveyya, bhavanaṃ gamanaṃ ca hetu, anirujjhanaṃ apariyābhavanaṃ ca phalaṃ, iha kasmā na hoti ‘hantīhi palāyati, vassatīti dhāvati, hanissatīti palāyissatī’ti? Iti saddeneva hetuhetumantatāya jotitattā, vāti kiṃ? Dakkhiṇena ce gamissati na sakaṭaṃ pariyābhavissati.</paragraph>
    <paragraph line="21" number="9"> Pañhapatthanāvidhīsu.</paragraph>
    <paragraph line="22">Pañho=sampucchanaṃ <pageBreak edition="Myanmar" number="0.0214" /> sampadhāraṇaṃ nirūpaṇaṃ kāriyānicchayanaṃ patthanā=yācanaṃ iṭṭhāsiṃ bhanañca, vidhi=vidhānaṃ niyojanaṃ kriyāsu byāpāraṇā, sā ca duvidhāva sādarānādaravasena… visayabhedena bhinnāyapi tadubhayānativattanato, etesu pañhādīsu kriyatthato eyyodayo honti, pañhe - kimāyasmā vinayaṃ pariyāpuṇeyya? Udāhu dhammaṃ, gaccheyyaṃ vāhaṃ uposathaṃ na vā gaccheyyaṃ, patthanāyaṃ-labheyyā-haṃ bhante bhagavato santike pabbajjaṃ labheyyaṃ upasampadaṃ, passeyyaṃ taṃ vassasataṃ arogaṃ, vidhimhi-bhavaṃ pattaṃ paceyya, bhavaṃ puññaṃ kareyya, iha bhavaṃ bhuñjeyya, iha bhavaṃ nisīdeyya, māṇavakaṃ bhavaṃ ajjhāpeyya, anuññāpattakālesupi siddhāva… tatthāpi vidhippatītito, anuññāyaṃ-evaṃ kareyyāsi, pattakāle-kaṭaṃ kareyyāsi, patto te kālo kaṭakaraṇe, yadi saṅghassa pattakallaṃ saṅgho uposathaṃ kareyya, etassa bhagavā kālo etassa sugata kālo yaṃ bhagavā sāvakānaṃ sikkhāpadaṃ paññapeyya, pesanepicchanti ‘gāmaṃ tvaṃ bhaṇe gaccheyyāsi’.</paragraph>
    <paragraph line="23" number="10"> Tu antu hi tha mi ma taṃ antaṃ ssu vho e āmase.</paragraph>
    <paragraph line="24">Pañhādīsvete honti kriyatthato. Gacchatu gacchantu, gacchāhi gacchatha, gacchāmi gacchāma, gacchataṃ gacchantaṃ, gacchassu gacchavho, gacche, gacchāmase, pañhe-kinnu khalu bho byākaraṇamadhīyassu, patthanāyaṃ-dadāhi me, jīvatu bhavaṃ, vidhimhi-kaṭaṃ karotu bhavaṃ, puññaṃ karotu <pageBreak edition="Myanmar" number="0.0215" /> bhavaṃ, iha bhavaṃ bhuñjatu, iha bhavaṃ nisīdatu, uddisatu bhante bhagavā bhikkhūnaṃ pātimokkhaṃ, pesane-gaccha bhaṇe gāmaṃ, anumatiyaṃ - evaṃ karohi, pattakāle-kālo-yaṃ te mahāvīra uppajja mātukucchiyaṃ.</paragraph>
    <paragraph line="25" number="11"> Satyarahesveyyādī.</paragraph>
    <paragraph line="26">Sattiyaṃ ara hatthe ca kriyatthā eyyādayo honti. Bhavaṃ khalu rajjaṃ kareyya, bhavaṃ satto araho.</paragraph>
    <paragraph line="27" number="12"> Sambhāvane vā.</paragraph>
    <paragraph line="28">Sambhāvane gamyamāne dhātunā vuccamāne ca eyyādayo honti vibhāsā. Api pabbataṃ sirasā bhindeyya, kriyātipattiyantu ssādī-asaniyāpi hato nāpatissā, sambhāvemi saddahāmi avakappemi bhuñjeyya bhavaṃ bhuñjissati bhavaṃ abhuñji bhavaṃ, kriyātipattiyantu ssādī-sambhāvemi nābhuñjissā bhavaṃ.</paragraph>
    <paragraph line="29" number="13"> Māyoge īāādī.</paragraph>
    <paragraph line="30">Mā yoge sati īādayo āādayo ca vā honti. Mā su punapi evarūpamakāsi, mā bhavaṃ agamā vanaṃ, vātveva? Mā te kāmaguṇe bhamassu cittaṃ, mā tvaṃ karissasi, mā tvaṃ kareyyāsi, asakakālatthoyamārambho, buddho bhavissatīti padantarasambandhenānāgatakālatā patīyate, evaṃ kato kaṭo sve bhavissati, bhāvi kiccamāsīti.</paragraph>
    <paragraph line="31">Lunāhi <pageBreak edition="Myanmar" number="0.0216" /> lunāhitvevāyaṃ lunāti, lunassu lunassutvevāyaṃ lunā-tīti tvādīnamevetaṃ majjhimapurisekavacanānamābhikkhaññe dvibbavacanaṃ, idaṃ vuttaṃ hoti ‘eva mesa turito aññepi niyojentoviya kiriyaṃ karotī’ti, evaṃ lunātha lunāthatvevāyaṃ lunāti, lunavho lunavhotvevāyaṃ lunāti, tathā kālantaresupi lunāhi lunāhitvevāyaṃ aluni, alunā, lulāva, lunissatīti, evaṃ ssumhi ca yojanīyaṃ, tathā samuccayepi maṭhamaṭa, vihāramaṭetvevāyamaṭati, maṭhamaṭassu, vihāramaṭassutvevāyamaṭati, byāpārabhede tusāmaññavacanasseva byāpakattā anuppayogo bhavati, odanaṃ bhuñja, yāguṃ piva, dhānā khādetvevāya-majjhoharati.</paragraph>
    <paragraph line="32" number="14"> Pubbaparacchakkānamekānekesu tumhāmhasesesu dve dve majjhimuttamapaṭhamā.</paragraph>
    <paragraph line="33">Ekānekesu tumhāmhasaddavacanīyesu tadaññasaddavacanīyesu ca kārakesu pubbacchakkānaṃ paracchakkānaṃ majjhimuttamapaṭhamā dve dve honti yathākkamaṃ kriyatthā, uttamasaddo-yaṃ sabhāvato tatiyaduke ruḷho, tvaṃ gacchasi, tumhe gacchatha, tvaṃ gacchase, tumhe gacchavhe, ahaṃ gacchāmi, mayaṃ gacchāma, ahaṃ gacche, mayaṃ gacchāmhe, so gacchati, te gacchanti, so gacchate, te gacchante, sāmatthiyā laddhattā appayujjamānesupi tumhāmhasesesu bhavanti. Gacchasi, gacchatha, gacchase, gacchavhe, gacchāmi, gacchāma, gacche, gacchāmhe, gacchati, gacchanti, gacchate, gacchante.</paragraph>
    <paragraph line="34" number="15"> Āīssādīsvaña vā.</paragraph>
    <paragraph line="35">Āādo <pageBreak edition="Myanmar" number="0.0217" /> īādo ssā ādo ca kriyatthassa vā aña hoti. Ñakāro-nubandho, agamā, gamā, agamī, gamī, agamissā, gamissā.</paragraph>
    <paragraph line="36" number="16"> Aādīsvāho brūssa.</paragraph>
    <paragraph line="37">Brūssa āho hoti aādīsu. Āha, āhu.</paragraph>
    <paragraph line="38" number="17"> Bhūssa vuka.</paragraph>
    <paragraph line="39">Aādīsu bhūssa vuka hoti. Kakāro-nubandho, ukāro uccāraṇattho, babhūva.</paragraph>
    <paragraph line="40" number="18"> Pubbassa a.</paragraph>
    <paragraph line="41">Aādīsu dvitte pubbassa bhūssa a hoti, babhūva.</paragraph>
    <paragraph line="42" number="19"> Ussaṃsvāhā vā.</paragraph>
    <paragraph line="43">Āhādesā parassa ussa aṃsuvā hoti. Ahaṃsu, āhu.</paragraph>
    <paragraph line="44" number="20"> Tyantīnaṃ ṭaṭū.</paragraph>
    <paragraph line="45">Āhā paresaṃ tiantīnaṃ ṭaṭū honti. Ṭakārā sabbādesatthā, āha, āhu, atoyeva ca ñāpakā tiantīsu ca brūssā-ho.</paragraph>
    <paragraph line="46" number="21"> Īādo vacassoma.</paragraph>
    <paragraph line="47">Īādīsu vacassa oma hoti. Makāro-nubandho, avoca, īādoti kiṃ? Avacā.</paragraph>
    <paragraph line="48" number="22"> Dāssa daṃ vā mimesvadvitte.</paragraph>
    <paragraph line="49">Advite <pageBreak edition="Myanmar" number="0.0218" /> vattamānassa dāssa daṃ vā hoti mimesu. Dammi demi, damma dema, advitteti kiṃ? Dadādhi dadāma.</paragraph>
    <paragraph line="50" number="23"> Karassa sossa kuṃ.</paragraph>
    <paragraph line="51">Karassa saokārassa kuṃ vā hoti mimesu. Kummi kumma, karomi karoma.</paragraph>
    <paragraph line="52" number="24"> Kā īādīsu.</paragraph>
    <paragraph line="53">Karassa saokārassa kā hoti vā īādīsu. Akāsi akari, akaṃsu akariṃsu, akā akarā.</paragraph>
    <paragraph line="54" number="25"> Hāssa, cāhaṅa ssena.</paragraph>
    <paragraph line="55">Karassa sossa hāssa ca āhaṅa vā hoti ssena saha. Kāhati karissati, akāhā akarissā, hāhati hāyissati, ahāhā ahāyissā.</paragraph>
    <paragraph line="56" number="26"> Labhavasacchidabhidarudānaṃ cchaṅa.</paragraph>
    <paragraph line="57">Labhādīnaṃ cchaṅa vā hoti ssenasaha. Alacchā alabhissā, lacchati labhissāti, avacchā avasissā, vacchati vasissati, acchecchā acchindissā, checchati chindissati, abhecchā abhindissā, bhecchati bhindissati, arucchā arodissā, rucchati rodissatī <pageBreak edition="Myanmar" number="0.0219" />, aññasmimpi chidassa vā cchaṅa yogavibhāgā, acchecchuṃ acchantiṃsu, aññesañca gacchaṃ gacchissaṃ.</paragraph>
    <paragraph line="58" number="27"> Bhuja muca vaca visānaṃ kkhaṅa.</paragraph>
    <paragraph line="59">Bhujādīnaṃ kkhaṅa vā hoti ssena saha. Abhokkhā abhuñjissā, bhokkhati bhuñjissati, amokkhā amuñcissā, mokkhatimuñcissati, avakkhā avacissā, vakkhati vaccissati, pāvekkhā pāvisissā, pavekkhati pavisissati, visassā-ññasmimpi vā kkhaṅa yogavibhāgā pāvekkhi, pāvisi.</paragraph>
    <paragraph line="60" number="28"> Āīādīsu harassā.</paragraph>
    <paragraph line="61">Āādo īādo a harassa ā hoti vā. Ahā aharā, ahāsi ahari.</paragraph>
    <paragraph line="62" number="29"> Gamissa.</paragraph>
    <paragraph line="63">Āādo īādo a gamissa ā hoti vā. Agā agamā, agā agamī.</paragraph>
    <paragraph line="64" number="30"> Ḍaṃsassa ca chaṅa.</paragraph>
    <paragraph line="65">Ḍaṃsassa gamissa ca chaṅa vā hoti āīādīsu. Aḍañchā aḍaṃsā, aḍañchi aḍaṃsī, agañchā agacchā, agañchi agacchī.</paragraph>
    <paragraph line="66" number="31"> Hūssa hehehihohi ssatyādo.</paragraph>
    <paragraph line="67">Hūssa heādayo honti ssatyādo. Hessati, hehissati, hohissati.</paragraph>
    <paragraph line="68" number="32"> Ṇānāsu rasso.</paragraph>
    <paragraph line="69">Kṇāknāsu <pageBreak edition="Myanmar" number="0.0220" /> kriyatthassa rasso hoti. Kiṇāti, dhunāti.</paragraph>
    <paragraph line="70" number="33"> Ā ī ñu mhā ssā ssamhānaṃ vā.</paragraph>
    <paragraph line="71">Esaṃ vā rasso hoti. Gama gamā, gami gamī, gamu gamū, gamimha gamimhā, gamissa gamissā, gamissamha gamissamhā.</paragraph>
    <paragraph line="72" number="34"> Kusaruhehīssa chi.</paragraph>
    <paragraph line="73">Kusā ruhā ca parassa īssa chi vā hoti. Akkocchi akkosi, abhirucchi abhiruhi.</paragraph>
    <paragraph line="74" number="35"> A ī ssāādīnaṃ byañjanassiña.</paragraph>
    <paragraph line="75">Kriyatthā paresaṃ aādīnaṃ īādīnaṃ ssaādīnañca-byañjanassa iña hoti vibhāsā. Babhuvittha, abhavitthā, anubhavissā, anubhavissati anubhossati harisati hassati, etesanti kiṃ? Bhavati, byañjanassāti kiṃ? Babhūva.</paragraph>
    <paragraph line="76" number="36"> Brūto tissīña.</paragraph>
    <paragraph line="77">Brūto parassa tissa īña vā hoti. Bravīti, brūti.</paragraph>
    <paragraph line="78" number="37"> Kyassa.</paragraph>
    <paragraph line="79">Kriyatthā parassa kyassa īña vā hoti. Pacīyati, paccati.</paragraph>
    <paragraph line="80" number="38"> Eyyātha sse a ā īthānaṃ o, a, aṃ, ttha, ttho, vhoka.</paragraph>
    <paragraph line="81">Eyyāthādīnaṃ oādayo vā honti yathākkamaṃ. Tumhe bhaveyyātho bhaveyyātha, tvaṃ abhavissa abhavisse, ahaṃ abhavaṃ <pageBreak edition="Myanmar" number="0.0221" /> abhava, so abhavittha abhavā, so abhavittho, abhavī, tumhe bhavathavho bhavatha, āsahacaritova akāro gayhate, tho pana-nte niddesā tvādisambandhīyeva, tasseva vā nissitattā, nissayakaraṇampi hi suttakārāciṇṇaṃ.</paragraph>
    <paragraph line="82" number="39"> Uṃssiṃ svaṃsu.</paragraph>
    <paragraph line="83">Umīccassa iṃsu aṃsu vā honti. Agamiṃsu, agamaṃsu, agamuṃ.</paragraph>
    <paragraph line="84" number="40"> Eottā suṃ.</paragraph>
    <paragraph line="85">Eādesato oādesato ca parassa umiccassa suṃ vā hoti. Nesuṃ, nayiṃsu, assosuṃ, assuṃ, ādesattākhyāpanatthaṃttaggahaṇaṃ.</paragraph>
    <paragraph line="86" number="41"> Hūto resuṃ.</paragraph>
    <paragraph line="87">Hūto parassa umiccassa resuṃ vā hoti. Ahesuṃ, ahavuṃ.</paragraph>
    <paragraph line="88" number="42"> Ossa a i ttha ttho.</paragraph>
    <paragraph line="89">Ossa aādayo vā honti. Tvaṃ abhava, abhavi, abhavittha, abhavittho abhavo.</paragraph>
    <paragraph line="90" number="43"> Si.</paragraph>
    <paragraph line="91">Ossa si vā hoti. Ahosi tvaṃ ahuvo.</paragraph>
    <paragraph line="92" number="44"> Dīghā īssa.</paragraph>
    <paragraph line="93">Dīghato parassa īssa si vā hoti. Akāsi akā, adāsi adā.</paragraph>
    <paragraph line="94" number="45"> Mhātthānamuña.</paragraph>
    <paragraph line="95">Mhātthānamhaña <pageBreak edition="Myanmar" number="0.0222" /> vā hoti. Agamhamhā agamimhā, agamuttha agamittha.</paragraph>
    <paragraph line="96" number="46"> Iṃssa ca siña.</paragraph>
    <paragraph line="97">Imiccassa siña vā toti mhātthānañca bahulaṃ. Akāsiṃ akariṃ, akāsimhā akarimhā akāsittha akarittha.</paragraph>
    <paragraph line="98" number="47"> Eyyuṃssuṃ.</paragraph>
    <paragraph line="99">Eyyumiccassa ñaṃ vā hoti. Gacchuṃ gaccheyyuṃ.</paragraph>
    <paragraph line="100" number="48"> Hissa-to lopo.</paragraph>
    <paragraph line="101">Ato parassa hissa lopo vā hoti. Gaccha gacchāhi, atoti kiṃ? Karohi.</paragraph>
    <paragraph line="102" number="49"> Kyassa sse.</paragraph>
    <paragraph line="103">Kyassa vā lopo hoti sse. Anvabhavissā anvabhūyissā, anubhavissati anuchūyissati.</paragraph>
    <paragraph line="104" number="50"> Atthiteyyādicchannaṃ sa su sa satha saṃ sāma.</paragraph>
    <paragraph line="105">Asa=bhuviccasmā paresaṃ eyyādicchannaṃ sādayo honti yathākkamaṃ. Assa, assu, assa, assatha, assaṃ, assāma.</paragraph>
    <paragraph line="106" number="51"> Ādidvinnamiyāiyuṃ.</paragraph>
    <paragraph line="107">Atthiteyyādicchannaṃ ādibhūtānaṃ dvinnaṃ iyā iyuṃ honti yathākkamaṃ. Siyā, siyuṃ.</paragraph>
    <paragraph line="108" number="52"> Tassa tho.</paragraph>
    <paragraph line="109">Atthito <pageBreak edition="Myanmar" number="0.0223" /> parassa takārassa tho hoti. Atthi, atthu.</paragraph>
    <paragraph line="110" number="53"> Sihisvaṭa.</paragraph>
    <paragraph line="111">Atthissa aṭa hoti sihisu, ṭo sabbādesattho. Asi ahi.</paragraph>
    <paragraph line="112" number="54"> Mimānaṃ vā mhimhā ca.</paragraph>
    <paragraph line="113">Atthismā paresaṃ mimānaṃ mhimhā vā honti, taṃsanniyogenaatthissa aṭa ca. Amhi asmi, amha asma.</paragraph>
    <paragraph line="114" number="55"> Esu si.</paragraph>
    <paragraph line="115">Esu mimesu atthissa sakāro hoti. Asmi asma, pararūpabādhanatthaṃ.</paragraph>
    <paragraph line="116" number="56"> Īādo dīgho.</paragraph>
    <paragraph line="117">Atthissa dīgho hoti īādimhi. Āsi, āsuṃ, āsi, āsittha, āsiṃ, āsiṃ mhā.</paragraph>
    <paragraph line="118" number="57"> Himimesvassa.</paragraph>
    <paragraph line="119">Akārassa dīgho hoti himimesu. Pacāhi, pacāmi, pacāma, muyhāmi.</paragraph>
    <paragraph line="120" number="58"> Sakā ṇāssa kha īādo.</paragraph>
    <paragraph line="121">Sakasmā kṇāssakhohoti īādīsu. Asakkhi, asakkhiṃsu.</paragraph>
    <paragraph line="122" number="59"> Sse vā.</paragraph>
    <paragraph line="123">Sakasmā <pageBreak edition="Myanmar" number="0.0224" /> kṇassakho vā hoti sse. Sakkhissā sakkuṇissā, sakkhissati, sakkuṇissati.</paragraph>
    <paragraph line="124" number="60"> Tesu suto kṇokṇānaṃ roṭa.</paragraph>
    <paragraph line="125">Tesu īādissesu suto paresaṃ kṇokṇānaṃ roṭa vā hoti. Assosi asuṇi, assossā asuṇissā, sossati suṇissati.</paragraph>
    <paragraph line="126" number="61"> Ñāssa sanāssa nāyo timhi. Sanāssa ñāssa nāyo vā hoti timhi. Nāyati, jānāti.</paragraph>
    <paragraph line="127" number="62"> Ñāmhi jaṃ.</paragraph>
    <paragraph line="128">Ñādese sanāssa ñāssa jaṃ (vā) hoti. Jaññā (jāneyya).</paragraph>
    <paragraph line="129" number="63"> Eyyāssiyāñā vā.</paragraph>
    <paragraph line="130">Ñāto eyyāssa iyāñā honti vā. Jāniyā, jaññā jāneyya.</paragraph>
    <paragraph line="131" number="64"> Īssatyādīsu knālopo.</paragraph>
    <paragraph line="132">Īādo ssatyādo ca ñāto knālopo vā hoti. Aññāsi ajāni, ñassati jānissati.</paragraph>
    <paragraph line="133" number="65"> Ssassa hi kamme.</paragraph>
    <paragraph line="134">Ñāto parassa ssassa hi vā hoti kamme. Paññāyihiti paññāyissati.</paragraph>
    <paragraph line="135" number="66"> Etismā.</paragraph>
    <paragraph line="136">Etismā <pageBreak edition="Myanmar" number="0.0225" /> parassa ssassa hi hoti vā. Ehiti essati.</paragraph>
    <paragraph line="137" number="67"> Hanā chakhā.</paragraph>
    <paragraph line="138">Hanā ssassa chakhā vā honti. Hañchāmi hanissāmi, paṭihaṅkhāmi paṭihanissāmi.</paragraph>
    <paragraph line="139" number="68"> Hāto ha.</paragraph>
    <paragraph line="140">Hāto parassa ssassa ha hoti vā. Hāhati jahissati.</paragraph>
    <paragraph line="141" number="69"> Dakkha kha hehi hohīhi lopo.</paragraph>
    <paragraph line="142">Dakkhādīhi ādesehi parassa ssassa lopo vā hoti. Dakkhati dakkhissati, sakkhati sakkhissati, hehiti hehissatihohiti hohissati.</paragraph>
    <paragraph line="143" number="70"> Kayireyyasseyyumādīnaṃ.</paragraph>
    <paragraph line="144">Kayirā parassa eyyumādīnaṃ eyyassa lopo hoti. Kayiruṃ, kayirāsi, kayirātha, kahirāmi, kayirāma.</paragraph>
    <paragraph line="145" number="71"> Ṭā.</paragraph>
    <paragraph line="146">Kayirā parassa eyyassa ṭā hoti. So kayirā.</paragraph>
    <paragraph line="147" number="72"> Ethassā.</paragraph>
    <paragraph line="148">Kayirā parassa ethassa ā hoti. Kayirātha.</paragraph>
    <paragraph line="149" number="73"> Labhā iṃ īnaṃ thaṃ thā vā.</paragraph>
    <paragraph line="150">Labhasmā <pageBreak edition="Myanmar" number="0.0226" /> iṃīiccesaṃ thaṃthā honti vā. Alatthaṃ alabhiṃ, alattha alabhi.</paragraph>
    <paragraph line="151" number="74"> Gurupubbā rassā re ntentīnaṃ.</paragraph>
    <paragraph line="152">Gurupubbasmā rassā paresaṃ ntentīnaṃ re vā hoti. Gacchare gacchanti, gacchare gacchante, gamissare gamissanti, gamissare gamissante, gurupubbāti kiṃ? Paca, rassati kiṃ? Honti.</paragraph>
    <paragraph line="153" number="75"> Eyyeyyāseyyannaṃ ṭe.</paragraph>
    <paragraph line="154">Eyyādīnaṃ ṭe vā hoti. So kare kareyya, tvaṃ kare kareyyāsi, ahaṃ kare kareyyaṃ.</paragraph>
    <paragraph line="155" number="76"> Ovikaraṇassu paracchakke.</paragraph>
    <paragraph line="156">Ovikaraṇassa u hoti paracchakke visaye. Tanute.</paragraph>
    <paragraph line="157" number="77"> Pubbacchakke vā kvaci.</paragraph>
    <paragraph line="158">Ovikaraṇassa u hoti vā kvaci pubbacchakke. Vanuti vanoti.</paragraph>
    <paragraph line="159" number="78"> Eyyāmassemu ca.</paragraph>
    <paragraph line="160">Eyyāmassemu vā hoti u ca. Bhavemha, bhaveyyāmu bhaveyyāma.</paragraph>
    <centered line="161">Iti moggallāne byākaraṇe vuttiyaṃ</centered>
    <centered line="162">Tyādikaṇḍo chaṭṭho.</centered>
  </content>
</document>