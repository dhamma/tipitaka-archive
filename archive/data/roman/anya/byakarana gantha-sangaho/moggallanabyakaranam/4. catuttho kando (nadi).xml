<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0801n.nrf4.xml</normativeSource>
    <archivePath>roman/anya/byakarana gantha-sangaho/moggallanabyakaranam/4. catuttho kando (nadi).xml</archivePath>
    <baseFileName>4. catuttho kando (nadi)</baseFileName>
    <titlePath>4. Catuttho kaṇḍo (ṇādi) - Moggallānabyākaraṇaṃ - Byākaraṇa gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">4. Catuttho kaṇḍo (ṇādi)</chapter>
    <paragraph line="2" number="1"> Ṇo vā pacce.</paragraph>
    <paragraph line="3">Chaṭṭhiyantā nāmasmā vā ṇappaccayo hoti apacce-bhidheyye, ṇakāro vuddhyattho, evamaññattāpi, vasiṭṭhassāpaccaṃ vāsiṭṭho, vāsiṭṭhī vā, opagavo, opagavī vā, veti vākyasamāsavikappanatthaṃ, tassādhikāro sakatthāvadhi.</paragraph>
    <paragraph line="4" number="2"> Vacchādito ṇānaṇāyanā.</paragraph>
    <paragraph line="5">Vacchādīhi apaccappaccayantehi gottādīhi ca saddehi ṇānaṇāyanappaccayā vā honti apacce, vacchāno vacchāyano, kaccāno kaccāyano, yāgame kātiyāno, moggallāno moggallāyano, sākaṭāno sākaṭāyano, kaṇhāno kaṇhāyano iccādi.</paragraph>
    <paragraph line="6" number="3"> Kattikāvidhavādīhi ṇeyyaṇerā.</paragraph>
    <paragraph line="7">Kattikādīhi vidhavādīhi ca ṇeyyaṇerā vā yathākkamaṃ honti apacce, kattikeyyo, venateyyo, bhāgineyyo iccādi <pageBreak edition="Myanmar" number="0.0146" />, vedhavero, bandhakero, nālikero, sāmaṇero iccādi.</paragraph>
    <paragraph line="8" number="4"> Ṇyadiccādīhi.</paragraph>
    <paragraph line="9">Ditippabhutihi ṇyo vā hoti apacce, decco, ādicco, koṇḍañño, gaggyo, bhātabbo iccādi.</paragraph>
    <paragraph line="10" number="5"> Ā ṇi.</paragraph>
    <paragraph line="11">Akārantato ṇi vā hoti apacce, dakkhi, datthi, doṇi. Vāsavi, vāruṇi iccādi.</paragraph>
    <paragraph line="12" number="6"> Rājato ñño jātiyaṃ.</paragraph>
    <paragraph line="13">Rājasaddato ñño vā hoti apacce jātiyaṃ gamyamānāyaṃ, rājañño, jātiyanti kiṃ? Rājāpaccaṃ.</paragraph>
    <paragraph line="14" number="7"> Khattā yiyā.</paragraph>
    <paragraph line="15">Khattasaddā yaiyā honti apacce jātiyaṃ, khatyo, khattiyo, jātiyaṃtveva? Khatti.</paragraph>
    <paragraph line="16" number="8"> Manuto ssasaṇa.</paragraph>
    <paragraph line="17">Manusaddato jātiyaṃ ssasaṇa honti apacce, manusso, mānuso, itthiyaṃ manussā, mānusī, jātiyaṃtveva? Mānavo.</paragraph>
    <paragraph line="18" number="9"> Janapadanāmasmā khattiyā raññe ca ṇo.</paragraph>
    <paragraph line="19">Janapadassa yaṃ nāmaṃ, tannāmasmā khattiyā apacce raññe ca ṇo hoti, pañcālo, kosalo, māgadho, okkāko, janapadanāmasmāti <pageBreak edition="Myanmar" number="0.0147" /> kiṃ? Dāsarathi, khattiyāti kiṃ? Pañcālassa brāhmaṇassa apaccaṃ pañcāli.</paragraph>
    <paragraph line="20" number="10"> Ṇya kurusivīhi.</paragraph>
    <paragraph line="21">Kurusivīhi apacce raññe ca ṇyo hoti. Korabyo, sebyo.</paragraph>
    <paragraph line="22" number="11"> Ṇa rāgā tena rattaṃ.</paragraph>
    <paragraph line="23">Rāgavācitatiyantato rattamicchetasmiṃ atthe ṇo hoti, kasāvena rattaṃ kāsāvaṃ, kosumbhaṃ, yāliddaṃ, rāgāti kiṃ? Devadattena rattaṃ vatthaṃ, idha kasmā na hoti? ‘Nīlaṃ pīta’nti, guṇavacanattā vināpi ṇena ṇatthassābhidhānato.</paragraph>
    <paragraph line="24" number="12"> Nakkhatteninduyuttena kāle.</paragraph>
    <paragraph line="25">Tatiyantato nakkhattā tena lakkhite kāle ṇo hoti, tañce nakkhattaminduyuttaṃ hoti, phussī ratti, phussaṃ ahaṃ, nakkhatteneti kiṃ? Gurunā lakkhitā ratti. Induyutteneti kiṃ? Katthikāya lakkhito muhutto, kāleti kiṃ? Phussena lakkhitā atthasiddhi, ajjakattikāti kattikāyutte cande kattikāsaddo vattate.</paragraph>
    <paragraph line="26" number="13"> Sā-ssa devatā puṇṇamāsī.</paragraph>
    <paragraph line="27">Seti paṭhamantā assāti chaṭṭhyatthe ṇo bhavati, yaṃ paṭhamantaṃ, sā ce devatā puṇṇamāsīvā, sugato devatā assābhi <pageBreak edition="Myanmar" number="0.0148" /> sogato, māhindo, yāmo, vāruṇo, phussī puṇṇamāsī assa sambandhinīti phusso, māso, māyo, phagguno, citto, vesākho. Jeṭṭhamūlo, āsaḷho, sāvaṇo, poṭṭhapādo, assayujo, kattiko, māgasiro, puṇṇamāsīti kiṃ? Phussī pañcamī assa, puṇṇamāsī ca bhatakamāsasambandhinī na hoti… puṇṇo mā assanti nibbacanā, ato eva nipātanā ṇo sāgamo ca, māsasutiyāva na pañcadasa rattādo vidhi.</paragraph>
    <paragraph line="28" number="14"> Tamadhīte taṃ jānāti kaṇikā ca.</paragraph>
    <paragraph line="29">Dutiyantato tamadhīte taṃ jānātīti etesvatthesu ṇo hoti ṇo ṇiko ca, byākaraṇamadhīte jānāti vā veyyākaraṇo, chandaso, kamako, padako, venayiko, suttantiko, dvitaggahaṇaṃ puthageva vidhānatthaṃ jānanassa ca ajjhenavisayabhāvadassanatthaṃ pasiddhūpasaṅgahatthaṃ ca.</paragraph>
    <paragraph line="30" number="15"> Tassa visaye dese.</paragraph>
    <paragraph line="31">Chaṭṭhiyantā visaye desarūpe ṇo hoti, vasātīnaṃ visayo deso vāsāto, deseti kiṃ? Cakkhussa visayo rūpaṃ, devadattassa visayo-nuvāko.</paragraph>
    <paragraph line="32" number="16"> Nivāse tannāme.</paragraph>
    <paragraph line="33">Chaṭṭhiyantā nivāse dese tannāme ṇo hoti, sivīnaṃ nivāso deso sebyo, vāsāto.</paragraph>
    <paragraph line="34" number="17"> Adūrabhave.</paragraph>
    <paragraph line="35">Chaṭṭhiyantā <pageBreak edition="Myanmar" number="0.0149" /> adūrabhave dese tannāme ṇo hoti, vidisāya adūrabhavaṃ vedisaṃ.</paragraph>
    <paragraph line="36" number="18"> Tena nibbatte.</paragraph>
    <paragraph line="37">Tatiyantā nibbatte dese tannāme ṇo hoti, kusambena nibbattā kosambhī nagarī, kākandī, mākandī, sahassena nibbattā sāhassī parīkhā, hotumhi kattari karaṇe ca yathāyogaṃ tatiyā.</paragraph>
    <paragraph line="38" number="19"> Tamīdhatthi.</paragraph>
    <paragraph line="39">Tanti paṭhamantā idhāti sattamyatthe dese tannāme ṇo hoti, yantaṃ paṭhamantamatthi ce, udumbarā asmiṃ dese santīti odumbaro, bādaro, babbajo.</paragraph>
    <paragraph line="40" number="20"> Tatra bhave.</paragraph>
    <paragraph line="41">Sattamyantā bhavatthe ṇo hoti, udake bhavo odako, oraso, jānapado, māgadho, kāpilavatthavo, kosambo.</paragraph>
    <paragraph line="42" number="21"> Ajjādīhi tano.</paragraph>
    <paragraph line="43">Bhavatthe ajjādīhi tano hoti, ajja bhavo ajjatano, svātano, hiyyattano.</paragraph>
    <paragraph line="44" number="22"> Purāto ṇo ca.</paragraph>
    <paragraph line="45">Purāiccasmā bhavatthe ṇo hoti tano ca, purāṇo, purātano.</paragraph>
    <paragraph line="46" number="23"> Amātvacco.</paragraph>
    <paragraph line="47">Amāsaddato <pageBreak edition="Myanmar" number="0.0150" /> acco hoti bhavatthe, amacco.</paragraph>
    <paragraph line="48" number="24"> Majjhāditvimo.</paragraph>
    <paragraph line="49">Majjhādīhi sattamyantehi bhavatte imo hoti, majjhimo, antimo. Majjha, anta, heṭṭhā, upari, ora, pāra, pacchā, abbhantara, paccanta (puratthā, bāhira).</paragraph>
    <paragraph line="50" number="25"> Kaṇaṇeyyaṇeyyakayiyā.</paragraph>
    <paragraph line="51">Sattamyantā ete paccayā honti bhavatthe, kaṇa-kusinā rāyaṃ bhavo kosinārako, māgadhako, āraññako vihāro. Ṇeyya-gaṅgeyyo, pabbateyyo, vāneyyo. Ṇeyyaka-koleyyako, bārāṇaseyyako, campeyyako, mithileyyakoti eyyako. Ya-gammo, dibbo. Iyagāmiyo, udari-yo, diviyo, pañcāliyo, bodhipakkhiyo, lokiyo.</paragraph>
    <paragraph line="52" number="26"> Ṇiko.</paragraph>
    <paragraph line="53">Sattamyantā bhavatthe ṇiko hoti, sāradiko divaso, sāradikā ratti.</paragraph>
    <paragraph line="54" number="27"> Tamassa sippaṃ sīlaṃ paṇyaṃ paharaṇaṃ payojanaṃ.</paragraph>
    <paragraph line="55">Paṭhamantā sippādivācakā assetichaṭṭhiyattheṇiko hoti, vīṇāvādanaṃ sippamassa veṇiko, modaṅgiko, vaṃsiko, paṃsukū- ladhāraṇaṃ <pageBreak edition="Myanmar" number="0.0151" /> sīlamassa paṃsukūliko, tecīvarikeva, gandhopaṇyamassa gandhiko, teliko, goḷiko, cāpo paharaṇamassa cāpiko, tomariko, muggariko, upadhippayojanamassa opadhikaṃ, sātikaṃ, sāhassikaṃ.</paragraph>
    <paragraph line="56" number="28"> Taṃ hantarahati gacchatuñchati carati.</paragraph>
    <paragraph line="57">Dutiyantā hantīti evamādīsvatthesu ṇīko hoti. Pakkhīhipakkhino hantīti pakkhiko, sākuniko, māyūriko. Macchehi-macchiko, meniko. Migehi-māgaviko hāriṇiko, ‘sūkariko’ti iko. Satamarahatīti sātikaṃ, sandiṭṭhiko, ehipassavidhiṃ arahatīti ehipassiko, sāhassiko, ‘sahassiyo’ti iyo. Paradāraṃ gacchatīti pāradāriko, maggiko, paññāsayojaniko. Badare uñchatīti bādariko, sāmākiko. Dhammaṃ caratīti dhammiko, adhammiko.</paragraph>
    <paragraph line="58" number="29"> Tena kataṃ kītaṃ baddhamabhisaṅkhataṃ saṃsaṭṭhaṃ hataṃ hanti jitaṃ jayati dibbati khaṇati tarati carati vahati jīvati.</paragraph>
    <paragraph line="59">Tatiyantā katādisvatthesu ṇiko hoti. Kāyena kataṃ kāyikaṃ, vācasikaṃ, mānasikaṃ, vātena kato ābādho vātiko. Satena kītaṃ sātikaṃ, sāhassikaṃ, mūlatova, devadatena kītanti na hoti tadatthāppatītiyā. Varattāya baddho vārattiko, āyasiko, pāsiko. Ghatena abhisaṅkhataṃ saṃsaṭṭhaṃ vā ghātikaṃ, goḷikaṃ, dādhikaṃ, māricikaṃ. Jālena hato hantīti vā jāliko, bālīsiko. Akkhehi jitamakkhikaṃ, sālākikaṃ. Akkhehi jayati dibbatīti vā akkhiko. Khaṇittiyā <pageBreak edition="Myanmar" number="0.0152" /> khaṇatīti khāṇittiko, kuddāliko, devadattena jitaṃ, aṅgulyā khaṇatīti na hoti tadatthānavagamā. Uḷumpena taratīti oḷumpiko, ‘uḷumpiko’ti iko gopucchiko, nāviko. Sakaṭena caratīti sākaṭiko, ‘rathiko, parappiko’ti iko. Khandhena vahatīti khandhiko, aṃsiko, ‘sīsiko’ti iko. Vetanena jīvatīti vetaniko, ‘bhatiko, kayiko, vikkayiko, kayavikkayiko’ti iko.</paragraph>
    <paragraph line="60" number="30"> Tassa saṃvattati.</paragraph>
    <paragraph line="61">Catutthiyantā saṃvattatīti asmiṃ atthe ṇiko hoti, punabbhavāya saṃvattatīti ponobhaviko, itthiyaṃ pono bhavikā, lokāya saṃvattatīti lokiko suṭṭhu aggoti saggo, saggāya saṃvattatīti sovaggiko, sassovaka tadaminādipāṭhā, dhanāya saṃvattatīti dhaññaṃ, yo.</paragraph>
    <paragraph line="62" number="31"> Tato sambhūtamāgataṃ.</paragraph>
    <paragraph line="63">Pañcamyantā sambhūtamāgatanti etesvatthesu ṇiko hoti, mātiko sambhūtamāgataṃ vā mattikaṃ, pettikaṃ, ṇyariyaṇa -yāpi dissanti, surabhito sambhūtaṃ sorabhyaṃ, thanato sambhūtaṃ thaññaṃ, pitito sambhūto pettiyo, mātiyo, mattiyo, macco vā.</paragraph>
    <paragraph line="64" number="32"> Tattha vasati vidito bhatto niyutto.</paragraph>
    <paragraph line="65">Sattamyantā tattha vasatītvevamādīsvatthesu ṇiko hoti. Rukkhamūle vasatīti rukkhamūliko, āraññiko, sosāniko. Loke vidito lokiko. Catumahārājesu bhattā cātummahārājikā <pageBreak edition="Myanmar" number="0.0153" />. Dvāre niyutto dovāriko dassoka tadaminādipāṭhā, bhaṇḍāgāriko, iko-navakammiko, kiyojātikiyo, andhakiyo.</paragraph>
    <paragraph line="66" number="33"> Tassidaṃ.</paragraph>
    <paragraph line="67">Chaṭṭhiyantā idamiccasmiṃ atthe ṇiko hoti, saṅghassa idaṃ saṅghikaṃ, puggalikaṃ, sakyaputtiko, nātiputtiko, jenadattiko, kiye-sakiyo, parakiyo, niye-attaniyaṃ, ke- sako rājakaṃ bhaṇḍaṃ.</paragraph>
    <paragraph line="68" number="34"> Ṇo.</paragraph>
    <paragraph line="69">Chaṭṭhiyantā idamiccasmiṃ atthe ṇo hoti, kaccāyanassa idaṃ kaccāyanaṃ byākaraṇaṃ, sogataṃ sāsanaṃ, māhisaṃ maṃsādi.</paragraph>
    <paragraph line="70" number="35"> Gavādīhi yo.</paragraph>
    <paragraph line="71">Gavādīhi chaṭṭhiyantehi idamiccasmiṃ atthe yo hoti, gunnaṃ idaṃ gabyaṃ maṃsādi, kabyaṃ, dabbaṃ.</paragraph>
    <paragraph line="72" number="36"> Pitito bhātari reyyaṇa.</paragraph>
    <paragraph line="73">Pitusaddā tassa bhātari reyyaṇa hoti, pitu bhātā petteyyo.</paragraph>
    <paragraph line="74" number="37"> Mātito ca bhaginiyaṃ cho.</paragraph>
    <paragraph line="75">Mātito pitito ca tesaṃ bhaginiyaṃ cho hoti, mātu bhaginī mātucchā, pitu bhaginī pitucchā, kathaṃ ‘mātulo’ti ‘‘mātulāditvānī’’ti nipātanā.</paragraph>
    <paragraph line="76" number="38"> Mātāpitūsvāmaho.</paragraph>
    <paragraph line="77">Mātāpitūhi <pageBreak edition="Myanmar" number="0.0154" /> tesaṃ mātāpitūsu āmaho hoti, mātu mātā mātāmahī, mātu pitā mātāmaho, pitu mātā pitāmahī, pitu pitā pitāmaho, na yathāsaṅkhyaṃ, paccekābhi sambandhā.</paragraph>
    <paragraph line="78" number="39"> Hite reyyaṇa.</paragraph>
    <paragraph line="79">Mātāpitūhi hite reyyaṇa hoti, matteyyo, petteyyo.</paragraph>
    <paragraph line="80" number="40"> Nindāññātappapaṭibhāgarassadayāsaññāsu ko.</paragraph>
    <paragraph line="81">Nindādīsvattheyu nāmasmā ko hoti, nindāyaṃ-muṇḍako, samaṇako. Aññāte-kassāyaṃ assoti assako, payogasāmatthiyā sambandhivisesānavagamovagamyate. Appatthetelakaṃ, ghatakaṃ. Paṭibhāgatthe-hatthī viya hatthiko, assako, balībaddako. Rasse-mānusako, rukkhako, pilakkhako. Dayāyaṃ-puttako, vacchako. Saññāyaṃ-moro viya morako.</paragraph>
    <paragraph line="82" number="41"> Tamassaparimāṇaṃ ṇiko ca.</paragraph>
    <paragraph line="83">Paṭhamantā asseti asmiṃ atthe ṇiko hoti ko ca tañce paṭhamantaṃ parimāṇaṃ bhavati, parimīyate neneti parimāṇaṃ, doṇo parimāṇamassa doṇiko vīhi, khārasatiko, khārasahassiko āsītiko vayo, upaḍḍhakāyikaṃ bimbohanaṃ, pañcakaṃ, chakkaṃ.</paragraph>
    <paragraph line="84" number="42"> Yatetehi ttako.</paragraph>
    <paragraph line="85">Yādīhi <pageBreak edition="Myanmar" number="0.0155" /> paṭhamantehī asseti chaṭṭhiyatthe ttako hoti, tañce paṭhamantaṃ parimāṇaṃ bhavati, yaṃ parimāṇamassa yattakaṃ, tattakaṃ, ettakaṃ, āvatake yāvatako, tāvatako (etāvatako).</paragraph>
    <paragraph line="86" number="43"> Sabbā cāvantu.</paragraph>
    <paragraph line="87">Sabbato paṭhamantehi yādīhi ca asseti chaṭṭhiyatthe āvantu hoti, tañce paṭhamantaṃ parimāṇaṃ bhavati. Sabbaṃ parimāṇamassa sabbāvantaṃ, yāvantaṃ, tāvantaṃ, etāvantaṃ.</paragraph>
    <paragraph line="88" number="44"> Kimhā ratirīvarīvatakarittakā.</paragraph>
    <paragraph line="89">Kimhā paṭhamantā asseti chaṭṭhiyatthe ratirīvarīvatakarittakā honti, tañce paṭhamantaṃ parimāṇaṃ bhavati, kiṃ saṅkhyānaṃ parimāṇamesaṃ kati ete, kīva, kīvatakaṃ, kittakaṃ. Rīvanto sabhāvato asaṅkhyo.</paragraph>
    <paragraph line="90" number="45"> Sañjātaṃ tārakāditvito.</paragraph>
    <paragraph line="91">Tārakādīhi paṭhamantehi asseti chaṭṭhiyatthe ito hoti, te ce sañjātā honti, tārakā sañjātā assa tārakitaṃ gaganaṃ, pupphito rukkho, pallavitā latā.</paragraph>
    <paragraph line="92" number="46"> Māne matto.</paragraph>
    <paragraph line="93">Paṭhamantā mānavuttito asseti asmiṃatthe matto hoti, palaṃ ummānamassa palamattaṃ, hattho pamāṇamassa hatthamattaṃ <pageBreak edition="Myanmar" number="0.0156" /> sataṃ mānamassa satamattaṃ, doṇo parimāṇamassa doṇamattaṃ, abhedopacārā doṇotipi hoti.</paragraph>
    <paragraph line="94" number="47"> Taggho cuddhaṃ.</paragraph>
    <paragraph line="95">Uddhamānavuttiho asseti chaṭṭhiyatthe taggho hoti matto ca, jaṇṇutagghaṃ, jaṇṇumattaṃ.</paragraph>
    <paragraph line="96" number="48"> Ṇo ca purisā.</paragraph>
    <paragraph line="97">Purisā paṭhamantā uddhamānavuttito ṇo hoti mattādayo ca, porisaṃ, purisamattaṃ, purisatagghaṃ.</paragraph>
    <paragraph line="98" number="49"> Ayūbhadvitīhaṃse.</paragraph>
    <paragraph line="99">Ubhadvitīhi avayavavuttīti paṭhamantehi asseti chaṭṭhiyatthe ayo hoti. Ubho aṃsā assa ubhayaṃ, dvayaṃ, tayaṃ.</paragraph>
    <paragraph line="100" number="50"> Saṅkhyāya saccutīsāsadasantāyādhikāsmiṃ savasahasse ḍo.</paragraph>
    <paragraph line="101">Satyantāya utyantāya īsantāya āsantāya dasantāya ca saṅkhyāya paṭhamantāya asminti sattamyatthe ḍo hoti, sā ce saṅkhyā adhikā hoti, yadasminti tañce sataṃ sahassaṃ satasahassaṃ vā hoti, vīsati adhikā asmiṃ sateti vīsaṃ sataṃ, ekavīsaṃ sataṃ, sahassaṃ, satasahassaṃ vā, tiṃsaṃ sataṃ, ekatiṃsaṃ sataṃ. Utyantāya-navutaṃ sataṃ sahassaṃ satasahassaṃ vā. Īsantāya cattālīsaṃ sataṃ, sahassaṃ, satasahassaṃ vā. Āsantāya <pageBreak edition="Myanmar" number="0.0157" /> paññāsaṃ sataṃ, sahassaṃ, satasahassaṃ vā. Dasantāyaekādasaṃ sataṃ, sahassaṃ, satasahassaṃ vā. Saccutīsāsadasantāyāti kiṃ? Chādhikā asmiṃsate. Adhiketi kiṃ? Pañcadasahīnā asmiṃsate, asminti kiṃ? Vīsatyadhikā etasmā satā, satasahasseti kiṃ? Ekādasa adhikā assaṃ vīsatiyaṃ.</paragraph>
    <paragraph line="102" number="51"> Tassa pūraṇekādasādito vā.</paragraph>
    <paragraph line="103">Chaṭṭhiyanthāyekādasādikāya saṅkhyāya ḍo hoti (tassa) pūraṇatthe vibhāsā, sā saṅkhyā pūrīyate yena taṃ pūraṇaṃ, ekādasannaṃ pūraṇo ekādaso. Ekādasamo, vīso, vīsatimo, tiṃso, tiṃsatimo, cattālīso, paññāso.</paragraph>
    <paragraph line="104" number="52"> Ma pañcādikatihi.</paragraph>
    <paragraph line="105">Chaṭṭhiyantāya pañcādikāya saṅkhyāya katismā ca mo hoti (tassa) pūraṇatthe, pañcamo, sattamo, aṭṭhamo, katimo, katimī.</paragraph>
    <paragraph line="106" number="53"> Satādīnamica. Satādikāya saṅkhyāya chaṭṭhiyantāya (tassa) pūraṇatthe mohoti satādīnamicāntādeso, satimo, sahassimo.</paragraph>
    <paragraph line="107" number="54"> Chā ṭṭhaṭṭhamā.</paragraph>
    <paragraph line="108">Chasaddā ṭṭhaṭṭhamā honti tassa pūraṇatthe, chaṭṭho, chaṭṭhamo, itthiyaṃ chaṭṭhī, chaṭṭhamī, kathaṃ ‘dutiyaṃ catuttha’nti? ‘‘Dutiyassa, catuttha tatiyāna’’nti nipātanā.</paragraph>
    <paragraph line="109" number="55"> Ekā kākyasahāye.</paragraph>
    <paragraph line="110">Ekasmā <pageBreak edition="Myanmar" number="0.0158" /> asahāyatthe kaākī honti vā, ekako, ekākī, eko.</paragraph>
    <paragraph line="111" number="56"> Vacchādīhi tanutte taro.</paragraph>
    <paragraph line="112">Vacchādīnaṃ sabhāvassa tanutte gamyamāne taro hoti, susuttassa tanutte vacchataro, itthiyaṃ vacchatarī, yobbanassa tanutte okkhataro, assabhāvassa tanutte assataro, sāmatthiyassa tanutte usabhataro.</paragraph>
    <paragraph line="113" number="57"> Kimhā niddhāraṇe ratara ratamā. Kiṃsaddā niddhāraṇe ratara ratamā honti, kataro bhavataṃ devadatto, kataro bhavataṃ kaṭho, katamo bhavataṃ devadatto, katamo bhavataṃ kaṭho, bhāradvājānaṃ katamosi brahme.</paragraph>
    <paragraph line="114" number="58"> Tena datte liyā.</paragraph>
    <paragraph line="115">Tatiyantā datte-bhidheyye laiyā honti, devena datto devalo, deviyo, brahmalo, brahmiyo, sivā sīvalo, sīviyo, sissa dīgho.</paragraph>
    <paragraph line="116" number="59"> Tassa bhāvakammesu ttatāttanaṇyaṇeyyaṇiyaṇiyā.</paragraph>
    <paragraph line="117">Chaṭṭhiyantā bhāve kamme ca ttādayo honti bahulaṃ, na ca sabbe sabbato honti aññatra ttatāhi, bhavanti etasmā buddhisaddābhi bhāvo saddassa pavattinimittaṃ, nīlassa paṭassa bhāvo nīlattaṃ <pageBreak edition="Myanmar" number="0.0159" /> nīlatābhi guṇo bhāvo, nīlassa guṇassa bhāvo nīlattaṃ nīlatābhi nīlaguṇajāti, gottaṃ gotāti gojāti, pācakattaṃ, daṇḍittaṃ, visāṇittaṃ, rājapurisattanti kriyādisambandhittaṃ, devadattattaṃ, candattaṃ, sūriyattanti tadavatthāvisesasāmaññaṃ, ākāsattaṃ, abhāvattanti upacaritabhedasāmaññaṃ. Ttana-puthujjanattanaṃ, vedanattanaṃ, jāyattanaṃ, jārattanaṃ. Ṇya-ālasyaṃ, brahmaññaṃ, cāpalyaṃ, nepuññaṃ, pesuññaṃ, rajjaṃ, ādhipaccaṃ, dāyajjaṃ, vesammaṃ ‘vesama’nti, keci, sakhyaṃ, vāṇijjaṃ. Ṇeyya-soceyyaṃ, ādhipateyyaṃ. Ṇagāravaṃ, pāṭavaṃ, ajjavaṃ, maddavaṃ. Iya-adhipatiyaṃ, paṇḍitiyaṃ, bahussutiyaṃ, naggiyaṃ, sūriyaṃ. Ṇiya-ālasiyaṃ, kāḷusiyaṃ, mandiyaṃdakkhiyaṃ, porohitiyaṃ, veyyattiyaṃ. Kathaṃ ‘rāmaṇīyaka’nti? Sakatthe kantā ṇena siddhaṃ. Kammaṃ kiriyā, tattha alasassa kammaṃ alasattaṃ’ alasatā, alasattanaṃ, ālasyaṃ, ālasiyaṃ vā, ‘‘sakatthe’ (4.122) ti sakatthepi, yathābhuccaṃ, kāruññaṃ, pattakallaṃ, ākāsānañcaṃ, kāyapāguññatā.</paragraph>
    <paragraph line="118" number="60"> Bya vaddhadāsā vā.</paragraph>
    <paragraph line="119">Chaṭṭhiyantā vaddhā dāsā ca byo vā hoti bhāvakammesu, vaddhabyaṃ vaddhatā, dāsabyaṃ dāsatā, kathaṃ ‘vaddhava’nti? Ṇe vāgamo.</paragraph>
    <paragraph line="120" number="61"> Naṇa yuvā bo ca vassa.</paragraph>
    <paragraph line="121">Chaṭṭhiyantā yuvasaddā bhāvakammesu naṇa vā hoti tassa bo ca, yobbanaṃ, vātveva? Yuvattaṃ, yuvatā.</paragraph>
    <paragraph line="122" number="62"> Aṇvāditvimo.</paragraph>
    <paragraph line="123">Aṇuādīhi <pageBreak edition="Myanmar" number="0.0160" /> chaṭṭhiyantehi bhāve vā imo hoti, aṇimā, laghimā, mahimā, (garimā), kasimā, vātveva? Aṇuttaṃ aṇutā.</paragraph>
    <paragraph line="124" number="63"> Bhāvā tena nibbatte.</paragraph>
    <paragraph line="125">Bhāvavācakā saddā tena nibbatte-bhidheyye imo hoti, pākena nibbatta pāṇimaṃ, sekimaṃ.</paragraph>
    <paragraph line="126" number="64"> Taratamissikiyiṭṭhātisaye.</paragraph>
    <paragraph line="127">Atisaye vattamānato hontete paccayā, atisayena pāpo pāpataro, pāpatamo, pāpissiko, pāpiyo, pāpiṭṭho, itthiyaṃ pāpatarā. Atisayantāpi atisayappaccayo, atisayena pāpiṭṭho pāpiṭṭhataro.</paragraph>
    <paragraph line="128" number="65"> Tannissite llo.</paragraph>
    <paragraph line="129">Dutiyantā llappaccayo hoti nissitatthe, vedaṃ nissitaṃ vedallaṃ, duṭṭhu nissitaṃ duṭṭhullaṃ. Ille-saṅkhārillaṃ.</paragraph>
    <paragraph line="130" number="66"> Tassa vikārāvayavesu ṇa ṇika ṇeyyamayā.</paragraph>
    <paragraph line="131">Pakatiyā uttaramavatthantaraṃ vikāro, chaṭṭhiyantā nāmasmā vikāre-vayave ca ṇādayo honti bahulaṃ, ṇa-āyasaṃ bandhanaṃ, odumbaraṃ, paṇṇaṃ, odumbaraṃ bhasmaṃ, kāpotaṃ maṃsaṃ, kāpotaṃ satthi. Ṇika-kappāsikaṃ vatthaṃ. Ṇeyya-eṇeyyaṃ maṃsaṃ, eṇeyyaṃ satthi <pageBreak edition="Myanmar" number="0.0161" />. Koseyyaṃ vatthaṃ. Maya-tiṇamayaṃ, dārumayaṃ, naḷamayaṃ, mattikāmayaṃ. ‘‘Aññasmi’’nti (4.121) gunnaṃ karīsepi mayo, gomayaṃ.</paragraph>
    <paragraph line="132" number="67"> Jatuto saṇa vā.</paragraph>
    <paragraph line="133">Chaṭṭhiyantā nāmasmā jatuto vikārāvayavesu saṇa vā hoti. Jatuno vikāro jātusaṃ jatumayaṃ. ‘‘Lopo’’ti (4.123) bahulaṃ paccayalopopi phalapupphamūlesu vikārāvayavesu, piyālassa phalāni piyālāni, mallikāya pupphāni mallikā, usirassa mūlaṃ usīraṃ, taṃ saddena vā tadabhidhānaṃ.</paragraph>
    <paragraph line="134" number="68"> Samūhe kaṇa ṇa ṇikā.</paragraph>
    <paragraph line="135">Chaṭṭhiyantā samūhe kaṇa ṇa ṇikā honti gottappaccayantā. Kaṇa-rājaññakaṃ, mānussakaṃ, ukkhādīhi-okkhakaṃ, oṭṭhakaṃ, orabbhakaṃ, rājakaṃ, rājaputtakaṃ, hatthikaṃ, dhenukaṃ. Ṇa-kākaṃ, bhikkhaṃ. Acittā ṇika-āpūpikaṃ, saṃkulikaṃ.</paragraph>
    <paragraph line="136" number="69"> Janādīhi tā.</paragraph>
    <paragraph line="137">Janādīhi chaṭṭhiyantehi samūhe tā hoti. Janatā, gajatā, bandhutā, gāmatā, sahāyatā, nāgaratā. Tāntā sabhāvato itthiliṅgā, ‘madanīya’nti karaṇe-dhikaraṇe vā anīyena siddhaṃ. ‘Dhūmāyitatta’nti ktāntā nāmadhātuto ktena siddhaṃ.</paragraph>
    <paragraph line="138" number="70"> Iyo hite.</paragraph>
    <paragraph line="139">Chaṭṭhiyantā hite iyo hoti. Upādāniyaṃ, aññatrāpi samānodare sayito sodariyo.</paragraph>
    <paragraph line="140" number="71"> Cakkhvādito sso.</paragraph>
    <paragraph line="141">Chaṭṭhiyantehi <pageBreak edition="Myanmar" number="0.0162" /> cakkhuādīhi hite sso hoti, cakkhussaṃ, āyussaṃ.</paragraph>
    <paragraph line="142" number="72"> Ṇyo tattha sādhu.</paragraph>
    <paragraph line="143">Sattamyantā tattha sādhūti asmiṃ atthe ṇyo hoti. Sabbho, pārisajjo. Sādhūti kusalo yoggo hito vā. Aññatrāpi rathaṃ vahatīti racchā.</paragraph>
    <paragraph line="144" number="73"> Kammā niya ññā.</paragraph>
    <paragraph line="145">Sattamyantā kammasaddā tattha sādhūbhi asmiṃ atthe niya ññā honti. Kamme sādhu kammaniyaṃ, kammaññaṃ.</paragraph>
    <paragraph line="146" number="74"> Kathāditviko.</paragraph>
    <paragraph line="147">Kathādīhi sattamyantehi tattha sādhūti asmiṃ atthe iko hoti. Kathiko, dhammakathiko, saṅgāmiko pavāsiko, upavāsiko.</paragraph>
    <paragraph line="148" number="75"> Pathādīhi ṇeyyo.</paragraph>
    <paragraph line="149">Pathādīhi sattamyantehi tattha sādhūti asmiṃ atthe ṇe-yyo hoti, pātheyyaṃ sāpateyyaṃ (ātitheyyaṃ).</paragraph>
    <paragraph line="150" number="76"> Dakkhiṇāyārahe.</paragraph>
    <paragraph line="151">Dakkhiṇāsaddato arahatthe ṇeyyo hoti, dakkhiṇaṃ arahatīti dakkhiṇeyyo.</paragraph>
    <paragraph line="152" number="77"> Rāyo tumantā.</paragraph>
    <paragraph line="153">Tumantato <pageBreak edition="Myanmar" number="0.0163" /> arahatthe rāyo hoti. Ghātetāyaṃ vā ghātetuṃ, jāpetāyaṃ vā jāpetuṃ, pabbājetāyaṃ vā pabbājetuṃ.</paragraph>
    <paragraph line="154" number="78"> Tametthassatthīti mantu.</paragraph>
    <paragraph line="155">Paṭhamantā ettha assa atthīti etesvatthesu mantu hoti. Gāvo ettha dese, assa vā purisassa santīti gomā. Atthīti vattamānakālopādānato bhūtāhi bhavissantīhi vā gohi na gomā. Kathaṃ ‘gomā āsi, gomā bhavissatī’ti? Tadāpi vattamānāhiyeva gohi gomā, āsi bhavissatīti padantarā kālantaraṃ, itikaraṇato visayaniyamo –</paragraph>
    <gatha1 line="156">Pahūte ca pasaṃsāyaṃ, nindāyañcātisāyane;</gatha1>
    <gathalast line="157">Niccayoge ca saṃsagge, hontime mantuādayo.</gathalast>
    <paragraph line="158">Go assoti jātisaddānaṃ dabbābhidhānasāmatthiyā mantvādayo na honti, tathā guṇasaddānaṃ ‘seto paṭo’ti, yesantu guṇasaddānaṃ dabbābhidhānasāmatthiyaṃ natthi, tehi honteva ‘buddhimā, rūpavā, rasavā, gandhavā, phassavā, saddavā, rasī, rasiko, rūpī, rūpiko, gandhī, gandhiko’ti.</paragraph>
    <paragraph line="159" number="79"> Vantvāvaṇṇā.</paragraph>
    <paragraph line="160">Paṭhamantato avaṇṇantā mantvātthe vantu hoti. Sīlavā, paññavā, avaṇṇāti kiṃ? Satimā bandhumā.</paragraph>
    <paragraph line="161" number="80"> Daṇḍāditvikaī vā.</paragraph>
    <paragraph line="162">Daṇḍādīhi <pageBreak edition="Myanmar" number="0.0164" /> ika ī honti vā mantvātthe. Bahulaṃ vidhānā kutoci dve honti, kutocekamekaṃva daṇḍiko daṇḍī daṇḍavā, gandhiko gandhī gandhavā, rūpiko rūpī rūpavā. (28) ‘‘Uttamīṇeva dhanā iko’’, dhaniko, dhanī dhanavā añño. (29) ‘‘Asannihite atthā’’, atthiko atthī, aññatra atthavā. (30) ‘‘Tadantā ca’’, puññatthiko, puññatthī, (31) ‘‘vaṇṇantā īyeva’’ brahmavaṇṇī, devavaṇṇī, (32) ‘‘hatthadantehi jātiyaṃ’’, hatthī, dantī, aññatra hatthavā dantavā. (33) ‘‘Vaṇṇato brahmacārimhi’’, vaṇṇī brahmacārī, vaṇṇavā añño. (34) ‘‘Pokkharādito dese’’, pokkharaṇī, uppalinī, kumudinī, bhisinī, muḷālinī, sālukinī, kvacādesepi padumipi paduminī paṇṇaṃ. Aññatra pokkharavā hatthī, (35) ‘‘nāvāyiko’’, nāviko. (36) ‘‘Sukhadukkhā ī’’, sukhī, dukkhī. (37) ‘‘Sikhādīhi vā’’, sikhī, sikhāvā, mālī, mālāvā, sīlī, sīlavā, balī, balavā. (38) ‘‘Balā bāhūrupubbā ca’’, bāhubalī, ūrubalī.</paragraph>
    <paragraph line="163" number="81"> Tapādīhi ssī. Tapādito mantvatthe vā ssī hoti. Tapassī, yasassī, tejassī, manassī, payassī. Vātveva? Yasavā.</paragraph>
    <paragraph line="164" number="82"> Mukhādito ro. Mukhādīhi mantvatthero hoti. Mukharo, susiro, ūsaro, madhuro, kharo, kuñjaro, nagaraṃ, (39) ‘‘dantassu ca unnabhadante’’, danturo.</paragraph>
    <paragraph line="165" number="83"> Tundyādīhi bho.</paragraph>
    <paragraph line="166">Tundiādīhi <pageBreak edition="Myanmar" number="0.0165" /> mantvatthe bho vā hoti. Tundibho, vaṭibho, valibho. Vātveva? Tundimā.</paragraph>
    <paragraph line="167" number="84"> Saddhāditvā.</paragraph>
    <paragraph line="168">Saddhādīhi mantvatthea hoti vā. Saddho, pañño, itthiyaṃ saddhā. Vātveva? Paññavā.</paragraph>
    <paragraph line="169" number="85"> Ṇo tapā.</paragraph>
    <paragraph line="170">Tapā ṇo hoti mantvatthe. Tāpaso, itthiyaṃ tāpasī.</paragraph>
    <paragraph line="171" number="86"> Ālvabhijjhādīhi.</paragraph>
    <paragraph line="172">Abhijjhādīhi ālu hoti mantvatthe, abhijjhālu, sītālu, dhajālu, dayālu. Vātveva? Dayāvā.</paragraph>
    <paragraph line="173" number="87"> Picchāditvilo.</paragraph>
    <paragraph line="174">Picchādīhi ilo hoti vā mantvatthe. Picchilo picchavā, phenilo phenavā, jaṭilo jaṭāvā. Kathaṃ ‘vācālo’ti? Nindāyamilassādilope ‘‘paro kvacī’’ti (1-27).</paragraph>
    <paragraph line="175" number="88"> Sīlādito vo.</paragraph>
    <paragraph line="176">Sīlādīhi vo hoti vā mantvatthe. Sīlavo sīlavā, kesavo kesavā, (40) ‘‘aṇṇā niccaṃ’’ aṇṇavo. (41) Gāṇḍī rājīhi saññāyaṃ’’ gāṇḍīvaṃ dhanu, rājīvaṃ paṅkajaṃ.</paragraph>
    <paragraph line="177" number="89"> Māyā medhāhi vī.</paragraph>
    <paragraph line="178">Etehi <pageBreak edition="Myanmar" number="0.0166" /> dvīhi vī hoti mantvatthe. Māyāvī, medhāvī.</paragraph>
    <paragraph line="179" number="90"> Sissare āmyuvāmī. Sasaddā āmyuvāmī honti issare-bhidhāyye mantvatthe. Samassatthīti sāmī, suvāmī.</paragraph>
    <paragraph line="180" number="91"> Lakkhyā ṇo a ca. Lakkhīsaddā ṇo hoti mantvatthe a cāntassa. Ṇakārovayavo, lakkhaṇo.</paragraph>
    <paragraph line="181" number="92"> Aṅgā no kalyāṇe.</paragraph>
    <paragraph line="182">Kalyāṇe gamyamāne aṅgasmā no hoti mantvatthe. Aṅganā.</paragraph>
    <paragraph line="183" number="93"> So lomā.</paragraph>
    <paragraph line="184">Lomā so hoti mantvatthe. Lomaso, itthiyaṃ, lomasā.</paragraph>
    <paragraph line="185" number="94"> Imiyā.</paragraph>
    <paragraph line="186">Mantvatthe ima iyā honti bahulaṃ. Puttimo, kittimo, puttiyo, kappiyo, jaṭiyo, hānabhāgiyo, seniyo.</paragraph>
    <paragraph line="187" number="95"> To pañcamyā. Pañcamyantā bahulaṃ to hoti vā. Gāmato āgacchati gāmasmā āgacchati, corato bhāyati corehi bhāyati, satthato parihīno satthā parihīno.</paragraph>
    <paragraph line="188" number="96"> Ito-tetto kuto.</paragraph>
    <paragraph line="189">Tomhi <pageBreak edition="Myanmar" number="0.0167" /> imassa ṭi nipaccate, etassa ṭa eta, kiṃsaddassa kuttañca. Ito imasmā, ato etto etasmā, kuto kasmā.</paragraph>
    <paragraph line="190" number="97"> Abhyādīhi. Abhiādīhi to hoti. Abhito, parito, pacchato heṭṭhato.</paragraph>
    <paragraph line="191" number="98"> Ādyādīhi. Ādippabhutīhi to vā hoti, ādo ādito, majjhato antato, piṭṭhito, passato, mukhato, yatodakaṃ tadādittaṃ, yaṃ udakaṃ tadevādittanti attho.</paragraph>
    <paragraph line="192" number="99"> Sabbādito sattamyā trattā. Sabbādīhi sattamyantehi tratthā vā honti. Sabbatra sabba. Sabbasmiṃ, yatra yattha yasmiṃ. Bahulādhikārā na tumhāmhehi.</paragraph>
    <paragraph line="193" number="100"> Katthettha kutrātra kvehidha.</paragraph>
    <paragraph line="194">Etesaddā nipaccante. Kasmiṃ kattha, kutra, kva, etasmiṃ, ettha, atra, asmiṃ iha, idha.</paragraph>
    <paragraph line="195" number="101"> Dhi sabbā vā. Sattamyantato sabbasmā dhi vā hoti. Sabbadhi, sabbattha.</paragraph>
    <paragraph line="196" number="102"> Yā hiṃ. Sattamyantato yato hiṃ vā hoti. Yahiṃ yatra.</paragraph>
    <paragraph line="197" number="103"> Tā haṃ ca.</paragraph>
    <paragraph line="198">Sattamyantato <pageBreak edition="Myanmar" number="0.0168" /> tato vā haṃ hoti hiṃ ca. Tahaṃ, tahiṃ, tatra.</paragraph>
    <paragraph line="199" number="104"> Kuhiṃ kahaṃ.</paragraph>
    <paragraph line="200">Kiṃsaddā sattamyantā hiṃ haṃ nipaccante kissa kukā ca. Kuhiṃ, kahaṃ. Kathaṃ ‘kuhiñcana’nti? ‘Canaṃ’ iti nipātantaraṃ ‘kuhiñcī’ti ettha cisaddo viya.</paragraph>
    <paragraph line="201" number="105"> Sabbekaññayatehi kāle dā. Etehi sattamyantehi kāle dā hoti. Sabbasmiṃ kāle sabbadā, ekadā, aññadā, yadā, tadā. Kāleti kiṃ? Sabbattha dese.</paragraph>
    <paragraph line="202" number="106"> Kadā kudā sadā dhunedāni.</paragraph>
    <paragraph line="203">Ete saddā nipaccante. Kasmiṃ kāle kadā, kudā, sabbasmiṃ kāle sadā, imasmiṃ kāle adhunā, idāni.</paragraph>
    <paragraph line="204" number="107"> Ajja sajjvaparajjvetarahi karahā.</paragraph>
    <paragraph line="205">Etesaddā nipaccante. Pakatippaccayo ādeso kālavisesoti sabbametaṃ nipātanā labbhati, imassa ṭo jjo jāhani nipaccate, asmiṃ ahani ajja. Samānassa sabhāvo jju cāhani, samāne ahani sajju. Aparasmā jju, aparasmiṃ ahani aparajju. Imasseto kāle rahi ca, imasmiṃ kāle etarahi. Kiṃsaddassa ko raha cānajjatane, kasmiṃ kāle karaha.</paragraph>
    <paragraph line="206" number="108"> Sabbādīhi payāre thā.</paragraph>
    <paragraph line="207">Sāmaññassa <pageBreak edition="Myanmar" number="0.0169" /> bhedako viseso pakāro, tattha vattamānehi sabbādīhi thā hoti. Sabbena pakārena sabbathā, yathā, tathā.</paragraph>
    <paragraph line="208" number="109"> Kathamitthaṃ.</paragraph>
    <paragraph line="209">Ete saddā nipaccante pakāre. Kimimehi thaṃ paccayo, kaita ca tesaṃ yathākkamaṃ, kathaṃ, itthaṃ.</paragraph>
    <paragraph line="210" number="110"> Dhā saṅkhyāhi.</paragraph>
    <paragraph line="211">Saṅkhyāvācīhi pakāre dhā parā hoti. Dvīhi pakārehi, dve vā pakāre karoti dvidhā karoti, bahudhā karoti, ekaṃ rāsiṃ pañcappakāraṃ karoti pañcadhā karoti, pañcappakāramekappakāraṃ karoti ekadhā karoti.</paragraph>
    <paragraph line="212" number="111"> Vekā jjhaṃ.</paragraph>
    <paragraph line="213">Ekasmā pakare jjhaṃ vā hoti. Ekajjhaṃ karoti, ekadhā, karoti.</paragraph>
    <paragraph line="214" number="112"> Dvitīhedhā.</paragraph>
    <paragraph line="215">Dvitīhi pakāre edhā vā hoti. Dvedhā, tedhā, dvidhā, tidhā.</paragraph>
    <paragraph line="216" number="113"> Tabbati jātiyo.</paragraph>
    <paragraph line="217">Pakāravati taṃsāmaññavācakā saddā jātiyo hoti, paṭujātiyo, mudujātiyo.</paragraph>
    <paragraph line="218" number="114"> Vārasaṅkhyāya kkhattuṃ.</paragraph>
    <paragraph line="219">Vārasambandhiniyā <pageBreak edition="Myanmar" number="0.0170" /> saṅkhyāya kkhattuṃ hoti. Dve vāre bhuñjati dvikkhattuṃ divasassa bhuñjati. Vāraggahaṇaṃ kiṃ? Pañca bhuñjati. Saṅkhyāyāti kiṃ? Pahūte vāre bhuñjati.</paragraph>
    <paragraph line="220" number="115"> Katimhā.</paragraph>
    <paragraph line="221">Vārasambandhiniyā katisaṅkhyāya kkhattuṃ hoti, kati vāre, bhuñjathi, katikkhattuṃ bhuñjati.</paragraph>
    <paragraph line="222" number="116"> Bahumhā dhā ca paccāsattiyaṃ.</paragraph>
    <paragraph line="223">Vārasambandhiniyā bahusaṅkhyāya dhā hoti kkhatthuṃ ca, vārānañce paccāsatti hoti, bahudhā divasassa bhuñjati bahukkhattuṃ bhuñjati. Paccāsattiyanti kiṃ? Bahuvāre māsassa bhuñjati.</paragraph>
    <paragraph line="224" number="117"> Sakiṃ vā.</paragraph>
    <paragraph line="225">Ekaṃ vāramiccasmiṃ atthe sakinti vā nipaccate. Ekavāraṃ bhuñjati sakiṃ bhuñjati, vāti kiṃ? Ekakkhattuṃ bhuñjati.</paragraph>
    <paragraph line="226" number="118"> So vīcchappakāresu.</paragraph>
    <paragraph line="227">Vīcchāyaṃ pakāre ca so hoti bahulaṃ. Vīcchāyaṃ-khaṇḍaso, bilaso. Pakāre-puthuso, sabbaso.</paragraph>
    <paragraph line="228" number="119"> Abhūtatabbhāve karāsabhūyoge vikārā cī.</paragraph>
    <paragraph line="229">Avatthāvato-vatthantarenābhūtassa tāyāvatthāya bhāvekarāsabhūhi sambandhe sati vikāravācakā cī hoti, adhavalaṃ dhavalaṃ <pageBreak edition="Myanmar" number="0.0171" /> karoti dhavalī karoti, adhavalo dhavalo siyā dhavalī siyā, adhavalo dhavalo bhavati dhavalī bhavati. Abhūta tabbhāveti kiṃ? Ghaṭaṃ karoti, dadhi atthi, ghaṭo bhavati. Karāsabhūyogeti kiṃ? Adhavalodhavalo jāyate. Vikārāti kiṃ? Pakatiyā māhotu, suvaṇṇaṃ kuṇḍalaṃ karoti.</paragraph>
    <paragraph line="230" number="120"> Dissantaññepi paccayā.</paragraph>
    <paragraph line="231">Vuttato-ññepi paccayā dissanti vuttāvuttatthesu. Vividhā mātaro vimātaro, tāsaṃ puttā vemātikā-rikaṇa. Pathaṃ gacchatīti pathāvino-āvī. Issā assa atthīti issukī-ukī. Dhuraṃ vahatīti dhorayho- yhaṇa.</paragraph>
    <paragraph line="232" number="121"> Aññasmiṃ.</paragraph>
    <paragraph line="233">Vuttato-ññasmimpi atthe vuttappaccayā dissanti. Magadhānaṃ issaro māgadho-dhaṇā. Kāsīti sahassaṃ, tamagghatīti kāsiyo iyo.</paragraph>
    <paragraph line="234" number="122"> Sakatthe.</paragraph>
    <paragraph line="235">Sakatthepi paccayā dissanti. Hīnako, potako, kiccayaṃ.</paragraph>
    <paragraph line="236" number="123"> Lopo.</paragraph>
    <paragraph line="237">Paccayānaṃ lopopi dissati. Buddhe ratanaṃ paṇītaṃ, cakkhuṃ suññaṃ attena vā attariyena vāti bhāvappaccayalopo.</paragraph>
    <paragraph line="238" number="124"> Sarānamādissāyuvaṇṇassāeo ṇānubandhe.</paragraph>
    <paragraph line="239">Sarānamādibhūtā <pageBreak edition="Myanmar" number="0.0172" /> ye akārivaṇṇuvaṇṇā, tesaṃ āeo honti yathākkamaṃṇānubandhe. Rāghavo, venateyyo, meniko, oḷumpiko, dobhaggaṃ. Ṇānubandheti kiṃ? Purātano.</paragraph>
    <paragraph line="240" number="125"> Saṃyoge kvaci.</paragraph>
    <paragraph line="241">Sarānamādibhūtā ye ayuvaṇṇā, tesaṃ āeo honti kvacideva saṃyogavisaye ṇānubandhe. Decco, koṇḍañño. Kvacīti kiṃ? Kattikeyyo.</paragraph>
    <paragraph line="242" number="126"> Majjhe.</paragraph>
    <paragraph line="243">Majjhe vattamānānampi ayuvaṇṇānaṃ ā e o honti kvaci. Aḍḍhateyyo, vāseṭṭho.</paragraph>
    <paragraph line="244" number="127"> Kosajjājjava pārisajja sohajja maddavārissāsabhājaññatheyya bāhusaccā.</paragraph>
    <paragraph line="245">Etesaddā nipaccanteṇānubandhe. Kusī tassa bhāvokosajjaṃ, ujuno bhāvo ajjavaṃ, parisāsu sādhu pārisajjo, suhadayova suhajjo, tassa pana bhāvo sohajjaṃ, muduno bhāvo maddavaṃ, isino idaṃ bhāvo vā ārissaṃ, usabhassa idaṃ bhāvo <pageBreak edition="Myanmar" number="0.0173" /> vā āsabhaṃ, ājānīyassa bhāvo so eva vā ājaññaṃ, thenassa bhāvo kammaṃ vā theyyaṃ, bahussatassa bhāvo bāhusaccaṃ, etesu yamalakkhaṇikaṃ, taṃ nipātanā.</paragraph>
    <paragraph line="246" number="128"> Manādīnaṃ saka.</paragraph>
    <paragraph line="247">Manādīnaṃ saka hoti ṇānubandhe. Manasi bhavaṃ mānasaṃ, dummanaso bhāvo domanassaṃ, somanassaṃ.</paragraph>
    <paragraph line="248" number="129"> Uvaṇṇassāvaṅa sare.</paragraph>
    <paragraph line="249">Sarādo ṇānubandhe uvaṇṇassāvaṅa hoti. Rāghavo, jambavaṃ.</paragraph>
    <paragraph line="250" number="130"> Yamhi gossa ca.</paragraph>
    <paragraph line="251">Yakārādo paccaye gossuvaṇṇassa ca avaṅa hoti. Gabyaṃ, bhātabyo.</paragraph>
    <paragraph line="252" number="131"> Lopo-vaṇṇivaṇṇānaṃ.</paragraph>
    <paragraph line="253">Yakārādo paccaye avaṇṇivaṇṇānaṃ lopo hoti. Dāyajjaṃ, kāruññaṃ, ādhipaccaṃ, deppaṃ. Bahulaṃvidhānā kvaci na hoti kiccayaṃ.</paragraph>
    <paragraph line="254" number="132"> Rānubandhe-nta sarādissa.</paragraph>
    <paragraph line="255">Anto saro ādimhi yassāvayavassa, tassa lopo hoti rānubandhe. Kittakaṃ, petteyyaṃ.</paragraph>
    <paragraph line="256" number="133"> Kisamahatamime kasa mahā.</paragraph>
    <paragraph line="257">Kisassa mahato ime kasamahā honti yathākkamaṃ, kasimā, mahimā.</paragraph>
    <paragraph line="258" number="134"> Āyussāyasa mantumhi.</paragraph>
    <paragraph line="259">Āyussa <pageBreak edition="Myanmar" number="0.0174" /> āyasādeso hoti mantumhi. Āyasmā.</paragraph>
    <paragraph line="260" number="135"> Jo vuddhassiyiṭṭhesu.</paragraph>
    <paragraph line="261">Vuddhassa jo hoti iyaiṭṭhesu, jeyyo, jeṭṭho.</paragraph>
    <paragraph line="262" number="136"> Bāḷhantikapasatthānaṃ sādha neda sā.</paragraph>
    <paragraph line="263">Iyaiṭṭhesu bāḷhantikapasatthānaṃ sādha neda sā honti yathākkamaṃ. Sādhiyo, sādhiṭṭho, nediyo, nediṭṭho, seyyo, seṭṭho.</paragraph>
    <paragraph line="264" number="137"> Kaṇakanāppayuvānaṃ.</paragraph>
    <paragraph line="265">Iyaiṭṭhesu appayuvānaṃ kaṇa kanā honti yathākkamaṃ. Kaṇiyo kaṇiṭṭho, kaniyo kaniṭṭho.</paragraph>
    <paragraph line="266" number="138"> Lopo vī mantu vantūnaṃ.</paragraph>
    <paragraph line="267">Vī mantu vantūnaṃ lopo hoti iyaiṭṭhesu. Atisayena medhāvī medhiyo, medhiṭṭho, atisayena satimā satiyo, satiṭṭho, atisayena guṇavā guṇiyo, guṇiṭṭho.</paragraph>
    <paragraph line="268" number="139"> Ḍe satissa tissa.</paragraph>
    <paragraph line="269">Ḍepare satyantassa tikārassa lopo hoti, vīsaṃ sataṃ, tiṃsaṃ sataṃ.</paragraph>
    <paragraph line="270" number="140"> Etasseṭa ttake.</paragraph>
    <paragraph line="271">Ttake pare etassa eṭa hoti. Ettakaṃ.</paragraph>
    <paragraph line="272" number="141"> Ṇikassiyo vā.</paragraph>
    <paragraph line="273">Ṇikassa <pageBreak edition="Myanmar" number="0.0175" /> vā iyo hoti, sakyaputtiyo, sakyaputtiko.</paragraph>
    <paragraph line="274" number="142"> Adhātussa kā-syādito ghe-ssi.</paragraph>
    <paragraph line="275">Ghe pare adhātussa yo kakāro, tato pubbassa akārassa bahulaṃ i hoti sace gho na syādito paro hoti. Bālikā, kārikā, adhātussāti kiṃ? Sakā, keti kiṃ? Nandanā, asyāditoti kiṃ? Bahuparibbājakā mathurā, bahucammikāti kakārena syādino byavahitattā siddhaṃ, gheti kiṃ? Bālako, assāti kiṃ? Bahukattukā sālā.</paragraph>
    <centered line="276">Iti moggallāne byākaraṇe vuttiyaṃ</centered>
    <centered line="277">Ṇādikaṇḍo catuttho.</centered>
  </content>
</document>