<?xml version="1.0"?>
<document>
<metadata>
<normativeSource>http://tipitaka.org/romn/cscd/e0801n.nrf3.xml</normativeSource>
<archivePath>roman/anya/byakarana gantha-sangaho/moggallanabyakaranam/(3) tatiyo kando (samaso).xml</archivePath>
<title>(3) Tatiyo kaṇḍo (samāso) - Moggallānabyākaraṇaṃ - Byākaraṇa gantha-saṅgaho - Anya</title>
</metadata>
<body>
<chapter line="1">(3) Tatiyo kaṇḍo (samāso)</chapter>
<paragraph line="2" number="1">Syādi syādinekatthaṃ.</paragraph>
<paragraph line="3">Syādyantaṃ syādyantena sahekatthaṃ hotīti idamadhikataṃ veditabbaṃ, so ca bhinnatthānamekatthībhāvo samāsoti vuccate.</paragraph>
<paragraph line="4" number="2">Asaṅkhyaṃvibhatti sampatti samīpa sākalyābhāva yathā pacchāyugapadatthe.</paragraph>
<paragraph line="5">Asaṅkhyaṃ <pageBreak edition="M" number="0.0118" />, syādyantaṃ vibhatyādīnamatthe vattamānaṃ syādyantena sahekatthaṃ bhavati, tattha vibhatyatthe tāva itthīsu kathā pavattā adhitthi. Sampatti dvidhā attasampatti samiddhi ca, sampannaṃ brahmaṃ sabrahmaṃ licchavīnaṃ, samiddhi bhikkhānaṃ subhikkhaṃ. Samīpe kumbhassa samīpamupakumbhaṃ. Sākalyesatiṇamajjhoharati, sāgyadhīte. Abhāvo sambandhibhedā bahuvidho, tatra iddhābhāve-vigatā iddhi saddikānaṃ dussaddikaṃ, atthābhāve-abhāvo makkhikānaṃ nimmakkhikaṃ, ahikkamābhāve-atigatāni tiṇāni nittiṇaṃ, sampatyābhāve-atigataṃ lahupāvuraṇaṃ atilahupāvuraṇaṃ, lahupāvuraṇassa nāyamupabhogakāloti attho. Yathā etthā-nekavidho, tatra yoggatāyaṃ-anurūpaṃ surūpovahati, vicchāyaṃ-anvaddhamāsaṃ, atthānativattiyaṃ-yathāsatti, sadisatte, sadiso kikhiyā sakikhi, ānupubbiye-anujeṭṭhaṃ, pacchādattheanurathaṃ, yugapadatthe-sacakkaṃ nidhehi.</paragraph>
<paragraph line="6" number="3">Yathā na tulye.</paragraph>
<paragraph line="7">Yathāsaddo tulyatthe vattamāno syādyantena sahekattho na bhavati, yathā devadatto tathā yaññadatto.</paragraph>
<paragraph line="8" number="4">Yāvāvadhāraṇe.</paragraph>
<paragraph line="9">Yāvasaddo-vadhāraṇe vattamāno syādyantena sahekattho bhavati, avadhāraṇa mettakatā paricchedo, yāvāmattaṃ brāhmaṇe āmantaya, yāvajīvaṃ, avadhāraṇeti kiṃ? Yāva dinnaṃ tāva bhuttaṃ, nāvadhārayāmi kittakaṃ mayā bhuttanti.</paragraph>
<paragraph line="10" number="5">Payyapā <pageBreak edition="M" number="0.0119" />bahi tiro pure pacchā vā pañcamyā.</paragraph>
<paragraph line="11">Pariādayo pañcamyantena sahekatthā honti vā, paripabbataṃ vassi devo paripabbatā, apapabbataṃ vassi devo apapabbatā, āpāṭaliputtaṃ vassi devo āpāṭaliputtā, bahigāmaṃ bahi gāmā, tiropabbataṃ tiropabbatā, purebhattaṃ purebhattā, pacchābhattaṃ pacchābhattā, vetādhikāro.</paragraph>
<paragraph line="12" number="6">Samīpāyāmesvanu.</paragraph>
<paragraph line="13">Anusaddo sāmīpye āyāme ca vattamāno syādyantena sahekattho hoti vā, anuvanamasani gatā, anugaṅgaṃ bārāṇasī, samīpāyāmesvīti kiṃ? Rakkhamanuvijjotate vijju.</paragraph>
<paragraph line="14" number="7">Tiṭṭhagvādīni.</paragraph>
<paragraph line="15">Tiṭṭhaguppabhutīni ekatthībhāvavisaye nipātīyante, tiṭṭhantī gāvo yasmiṃ kāle tiṭṭhagu kālo, vahaggu kālo. Āyatīgavaṃ, khaleyavaṃ, lūnayavaṃ lūyamānayavamiccādi, cyanto pettha kesā kesi, daṇḍā daṇḍi, tathā velāppabhāvanatthopi, pāto nahānaṃ pātarahānaṃ, sāyaṃ nayānaṃ sāyanahānaṃ, pātakālaṃ sāyakālaṃ, pātameghaṃ sāyameghaṃ, pātamaggaṃ sāyamaggaṃ.</paragraph>
<paragraph line="16" number="8">Ore pari paṭi pāre majjhe heṭṭhuddhādho-ntovāchaṭṭhiyā. Orādayo saddā chaṭṭhiyantena sahekatthā vā honti, ekārantattaṃ nipātanato, oregaṅgaṃ, parisikharaṃ, paṭisotaṃ, pāreyamunaṃ, majjhegaṅgaṃ, heṭṭhāpāsādaṃ, uddhagaṅgaṃ, adhogaṅgaṃ, anthopāsādaṃ, puna vāvidhānā ‘gaṅgāora’ miccādīpi honti.</paragraph>
<paragraph line="17" number="9">Taṃ napuṃsakaṃ.</paragraph>
<paragraph line="18">Yadetamatikkantamekatthaṃ <pageBreak edition="M" number="0.0120" />, taṃ napuṃsakaliṅgaṃ veditabbaṃ, tathā cevodāhaṭaṃ, vā kvaci bahulādhikārā, yathāparisaṃ yathāparisāya, sakāya sakāya parisāyāti attho.</paragraph>
<paragraph line="19" number="10">Amādi.</paragraph>
<paragraph line="20">Amādi syādyantaṃ syādyantena saha bahulamekatthaṃ hoti gāmaṃ gato gāmagato, muhuttaṃ sukhaṃ muhuttasukhaṃ, vuttiyevopapadasamāse kumbhakāro, sapāko, tantavāyo, varāharo. Ntamānaktavantūti vākyameva, dhammaṃ suṇanto, dhammaṃ suṇamāno, odanaṃ bhuttavā.</paragraph>
<paragraph line="21">Raññā hato rājahato, asinā chinno asicchinno, pitusadiso, pitusamo, sukhasahagataṃ, dadhinā upasittaṃ bhojanaṃ dadhibhojanaṃ, guḷena misso odano guḷodano, vuttipadenevopasittādikiriyāyākhyāpanato natthāyuttatthatā. Kvaci vuttiyeva urago, pādapo. Kvaci vākyameva pharasunā chinnavā, dassanena pahātabbā.</paragraph>
<paragraph line="22">Buddhassa deyyaṃ buddhadeyyaṃ, yūpāya dāru yūpādāru, rajanāya doṇi rajanadoṇi. Idha na hoti saṅghassa dātabbaṃ. Kathaṃ ‘etadattho etadatthā etadattha’nti? Aññapadatthe bhavissati.</paragraph>
<paragraph line="23">Savarehi bhayaṃ savarabhayaṃ, gāmaniggato, methunāpeto, kvaci vuttiyeva kammajaṃ, cittajaṃ, idha na hoti rukkhā patito.</paragraph>
<paragraph line="24">Rañño <pageBreak edition="M" number="0.0121" />puriso rājapuriso. Bahulādhikārā ntamānaniddhāriyapūraṇabhāvatittatthehi na hoti-mamānukubbaṃ, mamānukurumāno, gunnaṃ kaṇhā sampannakhīratamā, sissānaṃ pañcamo, paṭassa sukkatā, kvaci hoteva-vattamānasāmīpyaṃ, kathaṃ ‘brāhmaṇassa sukkā dantā’ti? Sāpekkhatāya na hoti. Idha pana hoteva ‘candanagandho, nadighoso, kaññārūpaṃ, kāyasamphasso, phalaraso’ti, phalānaṃ titto, phalānamāsito, phasānaṃ suhito.</paragraph>
<paragraph line="25">Brāhmaṇassa uccaṃ gehanti sāpekkhatāya na hoti, ‘rañño pāṭaliputtakassa dhana’nti dhanasambandhe chaṭṭhīti pāṭaliputtakena sambandhābhāvā na hessati, ‘rañño go ca asso ca puriso cā’ti bhinnatthatāya vākyameva, ‘rañño gavāssapurisā rājagavāssapurisā’ti vutti hotevekattibhāve.</paragraph>
<paragraph line="26">Dāne soṇḍo dānasoṇḍo, dhammarato, dānābhirato. Kvaci vuttiyeva kucchisayo, thalaṭṭho, paṅkajaṃ, saroruhaṃ. Idha na hoti bhojane mattaññutā, indriyesu guttadvāratā, āsane nisinno, āsane nisīditabbaṃ.</paragraph>
<paragraph line="27" number="11">Visesanamekatthena.</paragraph>
<paragraph line="28">Visesanaṃ syāntaṃ visessena syādyantena samānādhikaraṇena sahekatthaṃ hoti, nīlañca taṃ uppalañceti nīluppalaṃ, chinnañca taṃ paruḷhañceti chinnaparaḷhaṃ, satthīva satthī, satthī ca sā sāmā ceti satthisāmā, sīhova sīho, muni ca so sīho ceti munisīho, sīlameva dhanaṃ sīladhanaṃ.</paragraph>
<paragraph line="29">Kvaci <pageBreak edition="M" number="0.0122" />vākyameva puṇṇo mantāṇiputto, citto gahapati. Kvaci vuttiyeva kaṇhasappo, lohitasāli, visesananti kiṃ? Tacchako sappo, ekattheneti kiṃ? Kāḷamhā añño. Kathaṃ ‘pattajīviko, āpannajīviko, māsajāto’ti? Aññapadatthe bhavissati.</paragraph>
<paragraph line="30" number="12">Naña.</paragraph>
<paragraph line="31">Nañiccetaṃ syādyantaṃ syādyantena sahekatthaṃ hoti, na brāhmaṇo abrāhmaṇo, bahulādhikārato asamatthatthehi, kehici hoti ‘apunageyyā gāthā, anokāsaṃ kāretvā, amūlā mūlaṃ gantvā. Īsaṃkaḷāro, īsaṃpiṅgaloti ‘syādi syādine’ti samāso, vākyameva vātippasaṅgābhāvā.</paragraph>
<paragraph line="32" number="13">Kupādayo niccamasyādividhimhi.</paragraph>
<paragraph line="33">Kusaddo pādayo ca syādyantena sahekatthā honti niccaṃ syādividhivisayato-ñattha, kucchito brāhmaṇo kubrāhmaṇo, īsakaṃ uṇhaṃ kaduṇhaṃ, panāyako, abhiseko, pakaritvā, pakataṃ, duppuriso, dukkaṭaṃ, supuriso, sukataṃ, abhitthutaṃ, atitthutaṃ, ākaḷāro, ābaddho.</paragraph>
<paragraph line="34">(9) ‘‘Pādayo gatādyatthe paṭhamāya’’. Pagato ācariyo pācariyo, pantevāsī.</paragraph>
<paragraph line="35">(10) ‘‘Accādayo kantādyatthe dutiyāya’’. Atikkanto mañcamatimañco, atimālo.</paragraph>
<paragraph line="36">(11) ‘‘Avādayo <pageBreak edition="M" number="0.0123" />kuṭṭhādyatthe tatiyāya’’. Avakuṭṭhaṃ kokilāya vanaṃ avakokilaṃ, avamayūraṃ.</paragraph>
<paragraph line="37">(12) ‘‘Pariyādayo gilānādyatthe catutthiyā’’. Parigilāno ajjhenāya pariyajjheno.</paragraph>
<paragraph line="38">(13) ‘‘Nyādayo kantādyatthe pañcamiyā’’.</paragraph>
<paragraph line="39">Nikkhanto kosambiyā nikkosampi, asyādividhimhīti kiṃ? Rukkhaṃ pati vijjotate.</paragraph>
<paragraph line="40" number="14">Cī kriyatthehi.</paragraph>
<paragraph line="41">Cīppaccayanto kiriyatthehi syādyantehi sahekattho hoti, malinīkariya.</paragraph>
<paragraph line="42" number="15">Bhūsanādarānādaresvalaṃsāsā.</paragraph>
<paragraph line="43">Bhūsanādisvatthe svalamādayo saddā kiriyatthehi syādyantehi sahekatthā honti, alaṃkariya, sakkacca, asakkacca. Bhūsanādīsūti kiṃ? Alaṃbhutvā gato, sakkatvā gato, asakkatvā gato, pariyattaṃ sobhanamasobhananti attho.</paragraph>
<paragraph line="44" number="16">Aññe ca.</paragraph>
<paragraph line="45">Aññe ca saddā kiriyatthehi syādyantehi saha bahulamekatthā bhavanti, purobhūya, tirobhūya, tirokariya, urasikariya, manasikariya, majjhekariya, tuṇhībhūya.</paragraph>
<paragraph line="46" number="17">Vānekaññatthe.</paragraph>
<paragraph line="47">Anekaṃ <pageBreak edition="M" number="0.0124" />syādyantamaññassa padassatthe ekatthaṃ vā hoti, bahūni dhanāni yassa so bahudhano, lambā kaṇṇā yassa so lambakaṇṇo, vajiraṃ pāṇimhi yassa soyaṃ vajirapāṇi, mattā bahavo mātaṅgā ettha mattabahumātaṅgaṃ vanaṃ, āruḷho vānaro yaṃ rukkhaṃ so āruḷhavānaro, jitāni indriyāni yena so jitindriyo, dinnaṃ bhojanaṃ yassa so dinnabhojano, apagataṃ kāḷakaṃ yasmā paṭā so-yamapagatakāḷako, upagatā dasa yesaṃ te upadasā, āsannadasā, adūradasā, adhikadasā, tayo dasa parimāṇamesaṃ tidasā, kathaṃ dasasaddo saṅkhyāne vattate? Parimāṇasaddasannidhānā, yathā pañca parimāṇamesaṃ pañcakā sakunāti, dve vā tayo vā parimāṇamesaṃ dvattayo vāsaddatthe vā dve vā tayo vā dvattayo.</paragraph>
<paragraph line="48"><bold>Dakkhiṇassā</bold>ca pubbassā ca disāya yadantarāḷaṃ dakkhiṇapubbā disā, dakkhiṇā ca sā pubbā cāti vā, saha puttenāgato saputto, salomako vijjamānalomakoti attho, evaṃ sapakkhako, atthī khīrā brāhmaṇīti atthisaddo vijjamānatthe nipāto, kvaci gatatthatāya padantarānamappayogo, kaṇṭhaṭṭhā kāḷā assa kaṇṭhekāḷo, oṭṭhassa mukhamiva mukhamassa oṭṭhamukho, kesasaṅghāto cūḷā assa kesacūḷo, suvaṇṇavikāro alaṅkāro assa suvaṇṇālaṅkāro, papatitaṃ paṇṇamassa papatitapaṇṇo, papaṇṇo, avijjamānā puttā assa avijjamānaputto, na santi puttā assa aputte, kvaci na hoti pañca bhuttavanto assa bhātuno putto assa atthīti bahulādhikārato.</paragraph>
<paragraph line="49" number="18">Tattha gahetvā tena paharitvā yuddhe sarūpaṃ.</paragraph>
<paragraph line="50">Sattamyantaṃ <pageBreak edition="M" number="0.0125" />tatiyantañca sarūpamanekaṃ tattha gahetvā tena paharitvā yuddhe-ññapadatthe ekatthaṃ vā hoti, kesesu ca kesesu ca gahetvā yuddhaṃ pavattaṃ kesākesi, daṇḍehi ca daṇḍehi ca paharitvā yuddhaṃ pavattaṃ daṇḍādaṇḍi, muṭṭhāmuṭṭhi, ‘‘ci vītiyāre’’ (3-51) ti ci samāsanto, ‘‘cismiṃ’’ (3.66) ti akāro. Tattha teneti kiṃ? Kāyañca kāyañca gahetvā yuddhaṃ pavattaṃ. Gahetvā paharitvāti kiṃ? Rathe ca rathe ca ṭhatvā yuddhaṃ pavatti. Yuddheti kiṃ? Hatthe ca hatthe ca gahetvā sakhyaṃ pavattaṃ. Sarūpanti kiṃ? Daṇḍehi ca musalehi ca paharitvā yuddha pavattaṃ.</paragraph>
<paragraph line="51" number="19">Catthe.</paragraph>
<paragraph line="52">Anekaṃ syādyantaṃ catthe ekatthaṃ vā bhavati. Samuccayonvācayo itarītarayogo samāhāro ca ca saddatthā, tattha samuccayānvācayesu nekatthībhāvo sambhavati, tesu hi samuccayo aññamaññanirapekkhā namattappadhānānaṃ katthaci kiriyāvisese cīyamānatā, yathā ‘dhave ca khadire ca palāse ca chindā’ti. Anvācayo ca yattheko padhānabhāvena vidhīyate aparo ca guṇabhāvena, yathā ‘bhikkhañcara gāvo cānaye’ti. Itaradvaye tu sambhavati, tesu hi aññamaññasāpekkhānamavayavabhadānugato itarītarayogo, yathā ‘sāriputtamoggallānā’ti, assāvayavappadhānattā bahuvacanameva. Aññamaññasāpekkhānameva tirohitāvayavabhedo samudāyappadhāno samāhāro, yathā ‘chattupāhana’nti, assa pana samudāyappadhānattā ekavacanameva.</paragraph>
<paragraph line="53">Te <pageBreak edition="M" number="0.0126" />ca samāhārītarītarayogā bahulaṃ vidhānā niyatavisayāyeva honti, tatrāyaṃ visayavibhāgo nirutthipiṭakāgato-pāṇitūriyayoggasenaṅgānaṃ, niccaverīnaṃ, saṅkhyāparimāṇa-saññānaṃ, khuddajantukānaṃ, pacanacaṇḍālānaṃ, caraṇasādhāraṇānaṃ, ekajjhāyanapāvacanānaṃ, liṅgavisesānaṃ, vividhaviruddhānaṃ disānaṃ, nadīnañca niccaṃ samāhārekattaṃ bhavati, tiṇarukkhapasusakunadhanadhaññabyañjanajanappadānaṃ vā, aññesamitarītarayogova.</paragraph>
<paragraph line="54">Pāṇyaṅgānaṃ-cakkhusotaṃ, mukhanāsikaṃ, hanugīvaṃ, chavimaṃsalohitaṃ, nāmarūpaṃ, jarāmaraṇaṃ. Turiyaṅgānaṃ-alasatālambaraṃ, murajagomukhaṃ, saṅkhadeṇḍimaṃ, maddavikapāṇavikaṃ, gītavāditaṃ, sammatālaṃ. Yoggaṅgānaṃ phālapācanaṃ, yuganaṅgalaṃ. Senaṅgānaṃ-asisattitomarapiṇḍaṃ, asicammaṃ, dhanukalāpaṃ, paharaṇāvaraṇaṃ. Niccaverīnaṃ-ahinakulaṃ, bīḷālamūsikaṃ, kākolūkaṃ, nāgasupaṇṇaṃ. Saṅkhyāparimāṇa saññānaṃ-ekakadukaṃ, dukatikaṃ, tikacatukkaṃ, catukkapañcakaṃ, dasekādasakaṃ. Khuddajantukānaṃ kīṭapaṭaṅgaṃ, kunthakipillikaṃ, ḍaṃsamakasaṃ, makkhikakipillikaṃ. Pacanacaṇḍālānaṃ-orabbhikasūkarikaṃ, sākunti kamāgavikaṃ, sapākacaṇḍālaṃ, venarathakāraṃ, pukkusa chavaḍāhakaṃ. Caraṇasādhāraṇānaṃ-atisabhāradvājaṃ, kaṭhakalāpaṃ, sīlapaññāṇaṃ, samathavipassanaṃ, vijjācaraṇaṃ. Ekajjhāyanapāvacanānaṃ dīghamajjhimaṃ, ekuttarasaṃyuttakaṃ, khandhakavibhaṅgaṃ. Liṅgavisesānaṃ-itthipukhaṃ, dāsidāsaṃ, cīvarapiṇḍapātasenāsanagilānappaccayabhesajjaparikkhāraṃ, tiṇakaṭṭhasākhāpalāsaṃ, ‘lābhī hoti cīvarapiṇḍapātasenā- sanagilānappaccayabhesajjaparikkhārāna’ntipi dissati. Vividhaviruddhānaṃ kusalākusalaṃ <pageBreak edition="M" number="0.0127" />, sāvajjānavajjaṃ, hīnappaṇītaṃ, kaṇhasukkaṃ, chekapāpakaṃ. Disānaṃ pubbāparaṃ, dakkhiṇuttaraṃ, pubbadakkhiṇaṃ, pubbuttaraṃ, adharuttaraṃ, aparadakkhiṇaṃ, aparuttaraṃ. Nadīnaṃ-gaṅgāyamunaṃ, mahisarabhu.</paragraph>
<paragraph line="55">Tiṇavisesānaṃ-kāsakusaṃ kāsakusā, usīrabīraṇaṃ usīrabīraṇā, muñjapabbajaṃ muñjapabbajaṃ muñjapabbajā. Rukkhavisesānaṃ khadirapalāsaṃ khadirapalāsā, vossakaṇṇaṃ dhavāssakaṇṇā, pilakkhanigrodhaṃ pilakkhanigrodhā, assatthakapitthanaṃ assatthakapitthanā, sākasālaṃ sākasālā. Pasuvisesānaṃ-gajagavajaṃ gajagavajā, gomahisaṃ gomahisā, eṇeyyagomahisaṃ eṇeyyagomahisā, eṇeyyavarāhaṃ eṇeyyavarāhā, ajeḷakaṃ ajeḷakā, kukkurasūkaraṃ kukkurasūkarā, hatthigavāssavaḷavaṃ hatthigavāssavaḷavā. Sakunavisesānaṃ-haṃsabalāvaṃ haṃsabalāvā, kāraṇḍavacakkavākaṃ kāraṇḍavacakkavākā, bakabalākaṃ bakabalākā. Dhanānaṃ-hiraññasuvaṇṇaṃ hiraññasuvaṇṇā, maṇisaṅkhamuttāveḷuriyaṃ maṇisaṅkhamuttāveḷuriyā, jātarūparajataṃ jātarūparajatā. Dhaññānaṃ-sāliyavakaṃ sāliyavakā, tilamuggamāsaṃ tilamuggamāsā, nipphāvakulatthaṃ nipphāvakulatthā. Byañjanānaṃ-sākasuvaṃ sākasuvā, gabyamāhisaṃ gabyamāhisā, eṇeyyavārāhaṃ eṇeyyavārāhā, migamāyūraṃ migamāyūrā. Janapadānaṃ-kāsikosalaṃ kāsikosalā, vajjimallaṃ vajjimallā, cetivaṃsaṃ cetivaṃsā, macchasūrasenaṃ macchasūrasenā, kurupañcālaṃ kurupañcālā. Itarītarayogo yathā-candimasūriyā, samaṇabrāhmaṇā mātāpitaro iccādi.</paragraph>
<paragraph line="56">Etasmiṃ <pageBreak edition="M" number="0.0128" />ekatthībhāvakaṇḍe yaṃ vuttaṃ pubbaṃ, tadeva pubbaṃ nipatati kamātikkame payojanābhāvā. Kvaci vipallāsopi hoti bahulādhikārato, dantānaṃ rājā rājadanto, katthaci kamaṃ paccānādarā pubbakālassāpi paranipāto, littavāsito, naggamusito, sittasammaṭṭho, bhaṭṭhaluñcito. Catthe yadekatthaṃ tattha keci pubbapadaṃ bahudhā niyamenti, tadiha byabhicāradassāna na vuttanti daṭṭhabbaṃ.</paragraph>
<paragraph line="57" number="20">Samāhāre napuṃsakaṃ.</paragraph>
<paragraph line="58">Catthe samāhāre yadekatthaṃ, taṃ napuṃsakaliṅgaṃ bhavati, tathācevodāhaṭaṃ, katthaci na hoti ‘sabhāparisāyā’ti ñāpakā, ādhipaccaparivāro, chandapārisuddhi, paṭisandhipavattiyaṃ.</paragraph>
<paragraph line="59" number="21">Saṅkhyādi.</paragraph>
<paragraph line="60">Ekatthe samāhāre saṅkhyādi napuṃsakaliṅgaṃ bhavati, pañcagavaṃ, catuppathaṃ, samāhārassekattā ekavacanameva hoti, samāhāretveva pañcakāpālo pūvo, tiputto.</paragraph>
<paragraph line="61" number="22">Kvacekattañca chaṭṭhiyā.</paragraph>
<paragraph line="62">Chaṭṭhiyekatthe kvaci napuṃsakattaṃ hotekatthañca, salabhānaṃ chāyā salabhacchāyaṃ, evaṃ sakuntānaṃ chāyā sakuntacchāyaṃ, pāsādacchāyaṃ pāsādacchāyā, gharacchāyaṃ gharacchāyā, amanussasabhāya napuṃsakekattaṃ bhavati brahmasabhaṃ, devasabhaṃ, indasabhaṃ, yakkhasabhaṃ, sarabhasabhaṃ, manussasabhāyaṃ pana khattiyasabhā, rājasabhā iccevamādi, kvacīti kiṃ rājapuriso.</paragraph>
<paragraph line="63" number="23">Syādīsu rasso.</paragraph>
<paragraph line="64">Napuṃsake <pageBreak edition="M" number="0.0129" />vattamānassa rasso hoti syādīsu. Salabhacchāyaṃ, syādīsūti kiṃ? Salabhacchāye.</paragraph>
<paragraph line="65" number="24">Ghapassantassāppadhānassa.</paragraph>
<paragraph line="66">Antabhūtassa appadhānassa ghapassa syādīsu rasso hoti. Bahumālo poso, nikkosambi, ativāmoru, antassāti kiṃ? Rājā kaññāpiyo, appadhānassāti kiṃ? Rājakumārī brahmabandhū.</paragraph>
<paragraph line="67" number="25">Gossu.</paragraph>
<paragraph line="68">Antabhūtassa appadhānassa gossa syādīsu u hoti. Cittagu, appadhānassātveva? Sugo, antassātveva? Gokulaṃ.</paragraph>
<paragraph line="69" number="26">Itthiyamatvā.</paragraph>
<paragraph line="70">Itthiyaṃ vattamānato akārantato nāmasmā āpaccayo hoti. Dhammadinnā.</paragraph>
<paragraph line="71" number="37">Nadādito vī.</paragraph>
<paragraph line="72">Nadādīhi itthiyaṃ vīppaccayo hoti. Nadī, mahī, kumārī, taruṇī, vāruṇī, gotamī. (14) ‘‘Gotovā’’ gāvī go, ākatigaṇo-yaṃ, koro ‘‘ntantūnaṃ vīmhi to vā’’ (3-36) ti visesanattho.</paragraph>
<paragraph line="73" number="28">Yakkhāditinī ca.</paragraph>
<paragraph line="74">Yakkhādito <pageBreak edition="M" number="0.0130" />itthiyaṃ inī hoti vīca. Yakkhinī yakkhī, nāginī nāgī, sīhinī sīhī.</paragraph>
<paragraph line="75" number="26">Ārāmikādīhi.</paragraph>
<paragraph line="76">Ārāmikādito inī hotitthiyaṃ. Ārāmikinī, anantarāyikinī, rājinī (15) ‘‘saññāyaṃ mānuso’’ mānusinī, aññatra mānusī.</paragraph>
<paragraph line="77" number="30">Yuvaṇṇehi nī.</paragraph>
<paragraph line="78">Itthiyamivaṇṇuvaṇṇantehi nī hoti bahulaṃ. Sadāpayatapāṇinī, daṇḍinī, bhikkhunī, khattabandhunī, paracittavidunī, mātuādito kasmā na hoti? Itthippaccayaṃ vināpi itthattābhidhānato.</paragraph>
<paragraph line="79" number="31">Ktimhāññatthe.</paragraph>
<paragraph line="80">Ktimhāññattheyeva itthiyaṃ nī hoti bahulaṃ. Sāhaṃ ahiṃ sāratinī, tassā muṭṭhassatiniyā, sā gāvī vacchagiddhinī, aññattheti kiṃ? Dhammarati.</paragraph>
<paragraph line="81" number="32">Gharaṇyādayo.</paragraph>
<paragraph line="82">Gharaṇippabhutayo nīppaccantāsādhavo bhavanti. Gharaṇī, pokkharaṇī, īssa-ttaṃ nipātanā, (16) ‘‘ācariyā vā ya-lopo ca’’ ācarinī, ācariyā.</paragraph>
<paragraph line="83" number="33">Mātulāditvānī bhariyāyaṃ.</paragraph>
<paragraph line="84">Mātulādito <pageBreak edition="M" number="0.0131" />bhariyāyamānī hoti. Mātulānī, vāruṇānī, gahapatānī, ācariyānī, (17) ‘‘abhariyāyaṃ khattiyā vā’’ khattiyānī khattiyā, nadādipāṭhā bhariyāyantu khattiyī.</paragraph>
<paragraph line="85" number="34">Upamāsaṃhita sahita saññata saha saphavāma lakkhaṇāditūrutū.</paragraph>
<paragraph line="86">Ūrusaddā upamānādipubbā ittiyamū hoti. Karabhorū, saṃhitorū, sahitorū, saññatorū, sahorū, saphorū, vāmorū, lakkhaṇorū, ūtiyogavibhāgā ū brahmabandhū.</paragraph>
<paragraph line="87" number="35">Yuvā ti.</paragraph>
<paragraph line="88">Yuvasaddato ti hotitthiyaṃ. Yuvati.</paragraph>
<paragraph line="89" number="36">Ntantūnaṃ vīmhito vā.</paragraph>
<paragraph line="90">Vīmhi ntantūnaṃ to vā hoti. Gacchatī gacchantī, sīlavatī sīlavantī.</paragraph>
<paragraph line="91" number="37">Bhavato bhoto.</paragraph>
<paragraph line="92">Vīmhi bhavato bhotādeso hoti vā. Bhotī bhavantī.</paragraph>
<paragraph line="93" number="38">Gossāvaṅa.</paragraph>
<paragraph line="94">Gosaddassa vīmhāvaṅa hoti. Gāvī.</paragraph>
<paragraph line="95" number="39">Puthussa pathavaputhavā.</paragraph>
<paragraph line="96">Vīmhi <pageBreak edition="M" number="0.0132" />puthussa pathavaputhavā honti. Pathavī, puthavī, ṭhe pathavī.</paragraph>
<paragraph line="97" number="40">Samāsantva.</paragraph>
<paragraph line="98">Samāsantva iti cādhikarīyati.</paragraph>
<paragraph line="99" number="41">Pāpādīhi bhūmiyā.</paragraph>
<paragraph line="100">Pāpādīhī parā yā bhūmi tassā samāsanto a hoti. Pāpabhūmaṃ, jātibhūmaṃ.</paragraph>
<paragraph line="101" number="42">Saṅkhyāhi.</paragraph>
<paragraph line="102">Saṅkhyāhi parā yā bhūmi tassā samāsanto a hoti. Dvibhūmaṃ, tibhūmaṃ.</paragraph>
<paragraph line="103" number="43">Nadīgodāvarīnaṃ.</paragraph>
<paragraph line="104">Saṅkhyāhi parāsaṃ nadīgodāvarīnaṃ samāsanto a hoti, pañcanadaṃ, sattagodāvaraṃ, saṅkhyāhitveva? Mahānadī, nadīgodāvarīnanti kiṃ? Dasitthi.</paragraph>
<paragraph line="105" number="44">Asaṅkhyehi cāṅgulyānaññāsaṅkhyatthesu.</paragraph>
<paragraph line="106">Asaṅkhyehi saṅkhyāhi ca parāya aṅgulyā samāsanto a hoti no ce aññapadatthe asaṅkhyatthe ca samāso vattate. Niggatamaṅgulīhi niraṅgulaṃ, accaṅgulaṃ, dve aṅguliyo samāhaṭā dvaṅgulaṃ, anaññāsaṅkhyatthesūti kiṃ? Pañcaṅguli hattho, upaṅguli, kathaṃ <pageBreak edition="M" number="0.0133" />‘dve aṅgulīmānamassāti dvaṅgula’nti? Nātra samāsoññapadatthe vihito mattādīnaṃ lope kate tattha vattate. Aṅgulasaddo vā pamāṇavāci saddantaraṃ, yathā ‘senaṅgulappamāṇena aṅgulānaṃ sataṃ puṇṇaṃ catuddasa vā aṅgulānī’ti.</paragraph>
<paragraph line="107" number="45">Dīghāhovassekadesehi ca rattyā.</paragraph>
<paragraph line="108">Dīghādīhi asaṅkhyehi saṅkhyāhi ca paramasmā rattiyā samāsanto a hoti. Dīgharattaṃ, ahorattaṃ (tto), vassārattaṃ (tto), pubbarattaṃ, apararattaṃ, aḍḍhurattaṃ, atikkanto rattiṃ atiratto, dverattī samāhaṭā dirattaṃ (tto), vā kvaci bahulādhikārā ekarattaṃ (tto), ekaratti, anaññāsaṅkhyatthesutveva? Dīgharattihemanto, uparatti, kvaci hoteva bahulaṃ vidhānāyathārattaṃ.</paragraph>
<paragraph line="109" number="46">Gotvacatthe cālope.</paragraph>
<paragraph line="110">Gosaddā alopavisayā samāsanto a hoti na ce catthe samāso aññapadatthe asaṅkhyatthe ca, rājagavo, paramagavo, pañcagavadhano, dasagavaṃ, alopeti kiṃ? Pañcahi gohi kīto pañcagu, acattheti ki? Ajassagāvo, anaññāsaṅkhyatthesutveva? Cittagu, upagu.</paragraph>
<paragraph line="111" number="47">Rattindivadāragavacaturassā.</paragraph>
<paragraph line="112">Ete saddā aantā nipaccante. Ratto ca divā ca rattindivaṃ, ratti ca divā ca rattindivaṃ, dārā ca gāvo ca dāragavaṃ, catasso assiyo assa caturasso.</paragraph>
<paragraph line="113" number="48">Āyāmenugavaṃ.</paragraph>
<paragraph line="114">Anugavanti <pageBreak edition="M" number="0.0134" />nipaccate āyāme gamyamāne. Anugavaṃ sakaṭaṃ, āyāmeti kiṃ? Gunnaṃ pañchā anugu.</paragraph>
<paragraph line="115" number="49">Akkhismāññatthe. Akkhismā samāsanto a hoti aññatthe ce samādhasā. Visālakkho, visālakkhī.</paragraph>
<paragraph line="116" number="50">Dārumyaṅgulyā.</paragraph>
<paragraph line="117">Aṅgulantā aññapadatthe dārumhi samāsanto a hoti. Dvaṅgulaṃdāru, pañcaṅgulaṃ, aṅgulisadisāvayavaṃ dhaññādīnaṃ vikkhepakaṃ dāruṃ vuccate, pamāṇe tu pubbe viya siddhaṃ sakharājasaddā akārantāva, sissopi na dissati, gāṇḍī vadhanvāti pakatantarena siddhaṃ.</paragraph>
<paragraph line="118" number="51">Ci vītihāre.</paragraph>
<paragraph line="119">Oghābyatihāre gamyamāne aññapadatthe vattamānato ci hoti. Kesākesi daṇḍādaṇḍi, cakāro ‘‘cismi’’nti (3.66) visesanattho, sugandhi, duggantīti payogo na dissate.</paragraph>
<paragraph line="120" number="52">Ltvitthiyūhi ko.</paragraph>
<paragraph line="121">Ltuppaccayantehi, itthiyamīkārūkārantehi ca bahulaṃ kappaccayo hoti aññapadatthe. Bahukattuko, bahukumāriko, bahubrahmabandhuko, bahulaṃtveva? Subbhū.</paragraph>
<paragraph line="122" number="53">Vāññato.</paragraph>
<paragraph line="123">Aññehi <pageBreak edition="M" number="0.0135" />aññapadatthe ko vā bahulaṃ hoti. Bahumālako, bahumālo.</paragraph>
<paragraph line="124" number="54">Uttarapade. Etamadhikataṃ veditabbaṃ.</paragraph>
<paragraph line="125" number="55">Imassidaṃ.</paragraph>
<paragraph line="126">Uttarapade parato imassa idaṃ hoti. Idamaṭṭhitā, idappaccayatā, niggahītalopo passa ca dvibhāvo.</paragraph>
<paragraph line="127" number="56">Puṃ pumassa vā. Pumassa puṃ hotuttarapade vibhāsā. Pulliṅgaṃ, pumaliṅgaṃ.</paragraph>
<paragraph line="128" number="57">Ṭantantūnaṃ.</paragraph>
<paragraph line="129">Esaṃ ṭa hotuttarapade kvaci vā. Bhavampatiṭṭhāmayaṃ, bhagavaṃmūlakā no dhammā, bahulādhikārā tarādīsu ca pageva mahattarī, rattaññumahattaṃ.</paragraph>
<paragraph line="130" number="58">A. Esaṃ a hotuttarapade. Guṇavantapatiṭṭho-smi.</paragraph>
<paragraph line="131" number="59">Manādyāpādīnamo maye ca. Manādīnamāpādīnaṃ ca o hotuttarapade maye ca. Manoseṭṭhā, manomayā, rajojallaṃ, rajomayaṃ, āpogataṃ, āpomayaṃ, anuyanti disodisaṃ.</paragraph>
<paragraph line="132" number="60">Parassa saṅkhyāsu.</paragraph>
<paragraph line="133">Saṅkhyāsuttarapadesu <pageBreak edition="M" number="0.0136" />parassa o hoti. Parosataṃ, parosahassaṃ, saṅkhyāsūti kiṃ? Paradattūpajīvino.</paragraph>
<paragraph line="134" number="61">Jane puthassu.</paragraph>
<paragraph line="135">Jane uttarapade puthassa u hoti. Ariyehi puthagevāyaṃ janoti puthujjano.</paragraph>
<paragraph line="136" number="62">So chassāhāyatane vā.</paragraph>
<paragraph line="137">Ahe āyatane cuttarapade chassa so vā hoti. Sāhaṃ chāhaṃ, saḷāyatanaṃ, chaḷāyatanaṃ.</paragraph>
<paragraph line="138" number="63">Ltupitādīnamāraṅaraṅa.</paragraph>
<paragraph line="139">Ltuppaccayantānaṃ pitādīnañca yathākkamamāraṅaraṅa vā hontuttarapade, satthāradassanaṃ, kattāraniddeso, mātarapitaro, vātveva? Satthudassanaṃ, mātāpitaro.</paragraph>
<paragraph line="140" number="64">Vijjāyonisambandhānamā tatra catthe.</paragraph>
<paragraph line="141">Ltupitādīnaṃ vijjāsambandhīnaṃ yonisambandhīnaṃ ca tesveva ltupitādīsu vijjāyonisambandhisuttarapadesu catthavisaye ā hoti. Hotāpotaro mātāpitaro, ltupitādīnaṃ tveva? Puttabhātaro, tatreti kiṃ? Pitupitāmahā, cattheti kiṃ? Mātubhātā, vijjāyonisambandhānanti kiṃ? Dātubhattāro.</paragraph>
<paragraph line="142" number="65">Putte.</paragraph>
<paragraph line="143">Putte <pageBreak edition="M" number="0.0137" />uttarapade catthavisaye ltupitādīnaṃ vijjāyoni sambandhānamā hoti. Pitāputtā, mātāputtā.</paragraph>
<paragraph line="144" number="66">Cismiṃ.</paragraph>
<paragraph line="145">Cippaccayante uttarapade ā hoti. Kesākesi, muṭṭhāmuṭṭhi.</paragraph>
<paragraph line="146" number="67">Itthiyambhāsitapumitthī pumevekatthe.</paragraph>
<paragraph line="147">Itthiyaṃ vattamāne ekatthe samānādhikaraṇe uttarapade pare bhāsitapumā itthī pumeva hoti. Kumārabhariyo, dīghajaṅgho, yuvajāyo, itthiyanti kiṃ? Kalyāṇī padhānamesaṃ kalyāṇippadhānā, bhāsitapumeti kiṃ? Kaññābhariyo, itthīti kiṃ? Gāmaṇikulaṃ diṭṭhi assa gāmaṇidiṭṭhi, ekattheti kiṃ? Kalyāṇiyā mātā kalyāṇimātā.</paragraph>
<paragraph line="148" number="68">Kvaci paccaye.</paragraph>
<paragraph line="149">Bhāsitapumitthī paccaye kvaci pumeva moti. Byattatarā, byattatamā.</paragraph>
<paragraph line="150" number="69">Sabbādayo vuttimatte.</paragraph>
<paragraph line="151">Itthivācakā sabbādayo vuttimatte pumeva honti. Tassā mukhaṃ tammukhaṃ, tassaṃ tatra, tāya tato, tassaṃ velāyaṃ tadā.</paragraph>
<paragraph line="152" number="70">Jāyāya jayaṃ patimhi.</paragraph>
<paragraph line="153">Patimhi pare jāyāya jayaṃ hoti, jayampatī, ‘jānipatī’ti pakatantarena siddhaṃ, tathā ‘dampatī, jampatī’ti.</paragraph>
<paragraph line="154" number="71">Saññāyamudodakassa.</paragraph>
<paragraph line="155">Saññāyamudakassuttarapade <pageBreak edition="M" number="0.0138" />udādeso hoti. Udadhi, udapānaṃ.</paragraph>
<paragraph line="156" number="72">Kumbhādīsu vā.</paragraph>
<paragraph line="157">Kumbhādīsuttarapadesu udakassa udādeso vā hoti. Udakumbho udakakumbho, udapatto udakapatto, udabindhu udakabindhu, ākatigaṇo-yaṃ.</paragraph>
<paragraph line="158" number="73">Sotādīsūlopo.</paragraph>
<paragraph line="159">Sotādīsuttarapadesu udakassa ussa lopo hoti. Dakasotaṃ, dakarakkhaso.</paragraph>
<paragraph line="160" number="74">Ṭa naña ssa.</paragraph>
<paragraph line="161">Uttarapade naña saddassa ṭa hoti. Abrāhmaṇo, ñakāro kiṃ? Kevalassa mā hotu pāmanaputto.</paragraph>
<paragraph line="162" number="75">Ana sare.</paragraph>
<paragraph line="163">Sarādo uttarapade naña saddassa ana hoti. Anakkhātaṃ.</paragraph>
<paragraph line="164" number="76">Nakhādayo.</paragraph>
<paragraph line="165">Nakhādayo saddā anana ṭādesā nipaccante. Nāssa khamatthīti nakho, akhamaññaṃ, saññāsaddesu ca nipphattimattaṃ yathākathañci kattabbaṃnāssa kulamathīti nakulo, akulamaññaṃ, nakha nakula napuṃsakanakkhatta nāka evamādi.</paragraph>
<paragraph line="166" number="77">Nago vāppāṇini.</paragraph>
<paragraph line="167">Nagaiccappāṇini <pageBreak edition="M" number="0.0139" />vā nipaccate. Nago rukkho, nago pabbato, ago rukkho, ago pabbato, appāṇinīti kiṃ? Ago vasalo sītena.</paragraph>
<paragraph line="168" number="78">Sahassa so-ññatthe.</paragraph>
<paragraph line="169">Aññapadatthavutthimhi samāse uttarapade pare sahassa so vā hoti. Saputto, sahaputto, aññattheti kiṃ? Saha katvā, saha yujjhitvā.</paragraph>
<paragraph line="170" number="79">Saññāyaṃ.</paragraph>
<paragraph line="171">Sahassuttarapade so hoti saññāyaṃ. Sāssatthaṃ, sapalāsaṃ.</paragraph>
<paragraph line="172" number="80">Appaccakkhe.</paragraph>
<paragraph line="173">Appaccakkhe gamyamāne sahassa so hotuttarapade, sāggi kapoto, sapisācā vātamaṇḍalikā.</paragraph>
<paragraph line="174" number="81">Akāle sakatthe.</paragraph>
<paragraph line="175">Sakatthappadhānassa sahasaddassa akāle uttarapade so hoti. Sampannaṃ brahmaṃ sabrahmaṃ, sacakkaṃ nidhehi, sadhuraṃ pājehi, akāleti kiṃ? Saha pubbaṇhaṃ, sahāparaṇhaṃ.</paragraph>
<paragraph line="176" number="82">Ganthantādhikye.</paragraph>
<paragraph line="177">Ganthante <pageBreak edition="M" number="0.0140" />ādhikye ca vattamānassa sahassa so hotuttarapade. Sakalaṃ jotimadhīte samuhuttaṃ, kālattho ārambho, ādhikye-sadoṇā khārī, samāsako kahāpaṇo, niccatthoyamārambho.</paragraph>
<paragraph line="178" number="83">Samānassa pakkhādīsu vā.</paragraph>
<paragraph line="179">Pakkhādīsuttarapadesu samānassa so hoti vā. Sapakkho samānapakkho, sajoti samānajoti, pakkhādīsūti kiṃ? Samānasīlo, pakkha, joti, janapada, ratti, pattinī, pattī, nābhi, bandhu brahmacārī, nāma, gotta, rūpa, ṭhāna, vaṇṇa, vayo, vacana, dhamma, jātiya, ghacca.</paragraph>
<paragraph line="180" number="84">Udare iye.</paragraph>
<paragraph line="181">Udare iye pare parato samānassa so vā hoti. Sodariyo, samānodariyo, iyeti kiṃ? Samānodaratā.</paragraph>
<paragraph line="182" number="85">Rīrikkhakesu.</paragraph>
<paragraph line="183">Etesu samānassa so hoti. Sarī, sarikkho, sariso.</paragraph>
<paragraph line="184" number="86">Sabbādīnamā.</paragraph>
<paragraph line="185">Rīrikkhakesu sabbādīnamā hoti. Yādī, yādikkho, yādiso.</paragraph>
<paragraph line="186" number="87">Ntakimimānaṃ ṭākīṭī.</paragraph>
<paragraph line="187">Rīrikkhakesu <pageBreak edition="M" number="0.0141" />ntasadda kiṃsadda imasaddānaṃ ṭākīṭī honti yathākkamaṃ. Bhavādī, bhavādikkho, bhavādiso, kīdī, kīdikkho, kīdiso, īdī, īdikkho, īdiso.</paragraph>
<paragraph line="188" number="88">Tumhāmhānaṃ tāmekasmiṃ.</paragraph>
<paragraph line="189">Rīrikkhakesu tumhāmhānaṃ tāmā hontekasmiṃ yathākkamaṃ. Tādī, tādikkho, tādiso, mādī, mādikkho, mādiso. Ekasminti kiṃ? Tumhādī, amhādī, tumhādikkho, amhādikkho, tumhādiso, amhādiso.</paragraph>
<paragraph line="190" number="89">Taṃ mamaññatra.</paragraph>
<paragraph line="191">Rīrikkhakantato aññasmiṃ uttarapade tumhāmhānamekasmiṃ taṃmaṃ honti yathākkamaṃ, tandīpā, mandīpā, taṃsaraṇā, maṃsaraṇā, tayyogo, mayyogoti bindulopo.</paragraph>
<paragraph line="192" number="90">Vetasseṭa.</paragraph>
<paragraph line="193">Rīrikkhakesvetasseṭa vā hoti, edī, etādī, edikkho, etādikkho, ediso, etādiso.</paragraph>
<paragraph line="194" number="91">Vidhādīsu dvissa du.</paragraph>
<paragraph line="195">Dvissa du hoti vidhādīsu, duvidho, dupaṭṭaṃ evamādi.</paragraph>
<paragraph line="196" number="92">Di guṇādīsu.</paragraph>
<paragraph line="197">Guṇādīsu dvissa di hoti, dviguṇaṃ, diratti, digu evamādi.</paragraph>
<paragraph line="198" number="93">Tīsva.</paragraph>
<paragraph line="199">Tīsu <pageBreak edition="M" number="0.0142" />dvissa ahoti. Dvattikkhattuṃ, dvittipattapurā.</paragraph>
<paragraph line="200" number="94">Ā saṅkhyāyāsatādo-naññatthe.</paragraph>
<paragraph line="201">Saṅkhyāyamuttarapade dvissa ā hoti asatādo anaññadhattha. Dvādasa, dvāvīsati dvattiṃsa, saṅkhyāyanti kiṃ? Dirattaṃ, asatādoti kiṃ? Disataṃ, disahassaṃ. Anaññattheti kiṃ? Dvidasā.</paragraph>
<paragraph line="202" number="95">Tisse.</paragraph>
<paragraph line="203">Saṅkhyāyamuttarapade tissa e hoti asatādo anaññatthe, terasa, tevīsa, tettiṃsa, saṅkhyāyaṃtveva? Tirattaṃ, asatādotveva? Tisataṃ, anaññatthetveva? Ticatukā.</paragraph>
<paragraph line="204" number="96">Cattālīsādo vā.</paragraph>
<paragraph line="205">Tisse vā hoti cattālīsādo, tecattālāsaṃ ticattālīsaṃ, tepaññāsaṃ tipaññāsaṃ, tesaṭṭhi tisaṭṭhi, tesattati tisattati, teasīti tiyāsīti, tenavuti tinavuti, asatādotveva? Tisataṃ.</paragraph>
<paragraph line="206" number="97">Dvissā ca.</paragraph>
<paragraph line="207">Asatādo-naññatthe cattālīsādo dvisse vā hoti ā ca. Dvecattālīsaṃ, dvācattālīsaṃ dvicattālīsaṃ, dvepaññāsaṃ, dvāpaññāsaṃ dvipaññāsaṃ iccādi.</paragraph>
<paragraph line="208" number="98">Bācattālīsādo.</paragraph>
<paragraph line="209">Dvissa <pageBreak edition="M" number="0.0143" />bā vā hoti acattālīsādo-naññatthe. Bārasa dvādasa, bāvīsati dvāvīsati, battiṃsa dvattiṃsa, acattālīsādoti kiṃ? Dvicattālīsaṃ.</paragraph>
<paragraph line="210" number="99">Vīsatidasesu pañcassa paṇṇapannā.</paragraph>
<paragraph line="211">Vīsatidasesu paresu pañcassa paṇṇapannā honti vā yathākkamaṃ. Paṇṇavīsati pañcavīsati, pannarasva pañcadasa.</paragraph>
<paragraph line="212" number="100">Catussa cuco dase.</paragraph>
<paragraph line="213">Catussa cuco honti vā dasasadde pare. Cuddasa, coddasa, catuddasa.</paragraph>
<paragraph line="214" number="101">Chassa so.</paragraph>
<paragraph line="215">Chassa soiccayamādeso hoti dasasadde pare. Soḷasa.</paragraph>
<paragraph line="216" number="102">Ekaṭṭhānamā.</paragraph>
<paragraph line="217">Ekaaṭṭhānaṃ ā hoti dase pare. Ekādasa, aṭṭhārasa.</paragraph>
<paragraph line="218" number="103">Ra saṅkhyāto vā.</paragraph>
<paragraph line="219">Saṅkhyāto parassa dasassa ra hoti vibhāsā. Ekārasa ekādasa, bārasa dvādasa, pannarasa pañcadasa, sattarasa sattadasa, aṭṭhārasa aṭṭhādasa, pannabādesesu niccaṃ, idha na hoti catuddasa.</paragraph>
<paragraph line="220" number="104">Chatīhi ḷo ca.</paragraph>
<paragraph line="221">Chatīhi <pageBreak edition="M" number="0.0144" />parassa dasassa ḷo hoti ro ca, soḷasa sorasa, teḷasa terasa.</paragraph>
<paragraph line="222" number="105">Catuttha tatiyāna maḍḍhuḍḍhatiyā.</paragraph>
<paragraph line="223">Aḍḍhā paresaṃ catutthatatiyānaṃ uḍḍhatiyā honti yathākkamaṃ. Aḍḍhena catuttho aḍḍhuḍḍho, aḍḍhena tatiyo aḍḍhatiyo, kathaṃ aḍḍhateyyoti? Sakatthe ṇye uttarapadavuḍḍhi.</paragraph>
<paragraph line="224" number="106">Dutiyassa saha diyaḍḍhadivaḍḍhā.</paragraph>
<paragraph line="225">Aḍḍhā parassa dutiyassa saha aḍḍhasaddena diyaḍḍhadivaḍḍhā honti. Aḍḍhena dutiyo diyaḍḍho, divaḍḍho vā.</paragraph>
<paragraph line="226" number="107">Sare kada kussuttaratthe.</paragraph>
<paragraph line="227">Kussuttarapadatthe vattamānassa sarādo uttarapade kadādeso hoti. Kadannaṃ, kadasanaṃ, sareti kiṃ? Kuputto, uttarattheti kiṃ? Kuoḍḍho rājā.</paragraph>
<paragraph line="228" number="108">Kāppatthe.</paragraph>
<paragraph line="229">Appatthe vattamānassa kussa kā hoti uttarapadatthe, appakaṃ lavaṇaṃ kālavaṇaṃ.</paragraph>
<paragraph line="230" number="109">Purise vā.</paragraph>
<paragraph line="231">Kussa purise kā hoti vā. Kāpuriso kupuriso, ayamappattavibhāsā, appatthe tu pubbena niccaṃ hoti īsaṃ puriso kāpuriso.</paragraph>
<paragraph line="232" number="110">Pubbāparajjasāyamajjhehāhassa ṇho.</paragraph>
<paragraph line="233">Pubbādīhuttarapadassa <pageBreak edition="M" number="0.0145" />ahassa ṇhādeso hoti, pubbaṇho, aparaṇho, ajjaṇho, sāyaṇho, majjhaṇho (paṇho).</paragraph>
<centered line="234">Iti moggallāne byākaraṇe vuttiyaṃ</centered>
<centered line="235">Samāsakaṇḍo tatiyo.</centered>
</body>
</document>