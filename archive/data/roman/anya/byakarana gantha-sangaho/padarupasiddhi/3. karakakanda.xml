<?xml version="1.0"?>
<document>
<metadata>
<normativeSource>http://tipitaka.org/romn/cscd/e0805n.nrf2.xml</normativeSource>
<archivePath>roman/anya/byakarana gantha-sangaho/padarupasiddhi/3. karakakanda.xml</archivePath>
<title>3. Kārakakaṇḍa - Padarūpasiddhi - Byākaraṇa gantha-saṅgaho - Anya</title>
</metadata>
<body>
<chapter line="1">3. Kārakakaṇḍa</chapter>
<paragraph line="2">Atha <pageBreak edition="M" number="0.0137" />vibhattīnamatthabhedā vuccante.</paragraph>
<paragraph line="3">Tattha ekampi atthaṃ kammādivasena, ekattādivasena ca vibhajantīti <bold>vibhattiyo,</bold>syādayo. Tā pana paṭhamādibhedena sattavidhā.</paragraph>
<paragraph line="4">Tattha kasmiṃ atthe paṭhamā?</paragraph>
<paragraph line="5" number="283"><bold>Liṅgatthe paṭhamā</bold>.</paragraph>
<paragraph line="6">Liṅgatthābhidhānamatte paṭhamāvibhatti hoti.</paragraph>
<paragraph line="7">Liṅgassa attho <bold>liṅgattho</bold>. Ettha ca līnaṃ aṅganti liṅgaṃ, apākaṭo avayavo, purisotiādīnañhi pakatippaccayādivibhāgakappanāya nipphāditānaṃ saddappatirūpakānaṃ nāmikapadānaṃ paṭhamaṃ ṭhapetabbaṃ pakatirūpaṃ apākaṭattā, avayavattā ca liṅganti vuccati. Atha vā visadāvisadobhayarahitākāravohārasaṅkhātena tividhaliṅgena sahitatthassa, tabbinimuttassupasaggādīnamatthassa ca līnassa gamanato, liṅganato vā liṅganti anvatthanāmavasena vā ‘‘dhātuppaccayavibhattivajjitamatthavaṃ liṅga’’nti vacanato parasamaññāvasena vā liṅganti idha pāṭipadikāparanāmadheyyaṃ <bold>syā</bold>divibhatyantapadapakatirūpameva vuccatīti daṭṭhabbaṃ.</paragraph>
<paragraph line="8">Liṅgassattho nāma pabandhavisesākārena pavattamāne rūpādayo upādāya paññāpīyamāno tadaññānaññabhāvena anibbacanīyo samūhasantānādibhedo upādāpaññattisaṅkhāto ghaṭapaṭādivohārattho ca pathavīdhātuphassādīnaṃ sabhāvadhammānaṃ <pageBreak edition="M" number="0.0138" />kāladesādibhedabhinnānaṃ vijātiyavinivatto sajātiyasādhāraṇo yathāsaṅketamāropasiddho tajjāpaññattisaṅkhāto kakkhaḷattaphusanādisāmaññākāro ca.</paragraph>
<paragraph line="9">So pana kammādisaṃsaṭṭho, suddho cāti duvidho. Tattha kammādīsu dutiyādīnaṃ vidhīyamānattā kammādisaṃsaggarahito liṅgasaṅkhyāparimāṇayutto, tabbinimuttupasaggādipadatthabhūto ca suddho saddattho idha <bold>liṅgattho</bold>nāma.</paragraph>
<paragraph line="10">Yo pana ākhyātakitakataddhitasamāsehi vutto kammādisaṃsaṭṭho attho, sopi dutiyādīnaṃ puna attanā vattabbassa atthavisesassābhāvena avisayattā, liṅgatthamattassa sambhavato ca paṭhamāyeva visayo.</paragraph>
<paragraph line="11">Hoti cettha –</paragraph>
<gatha1 line="12">Paṭhamāvupasaggatthe, kesañcatthe nipātasaddānaṃ;</gatha1>
<gathalast line="13">Liṅgādike ca suddhe-bhihite kammādiatthepi.</gathalast>
<paragraph line="14">Saliṅge tāva – eso puriso, ete purisā, esā kaññā, etā kaññāyo, etaṃ cittaṃ, etāni cittāni.</paragraph>
<paragraph line="15">Sasaṅkhye – eko dve.</paragraph>
<paragraph line="16">Saparimāṇe – doṇo khārī āḷhakaṃ.</paragraph>
<paragraph line="17">Liṅgādivinimutte sattāmatte – ca vā ha ahaṃ atthi sakkālabbhā iccādi.</paragraph>
<paragraph line="18">‘‘Liṅgatthe paṭhamā’’ti adhikicca ‘‘ālapane cā’’ti ālapanatthe ca paṭhamā, abhimukhaṃ katvā lapanaṃ ālapanaṃ, āmantanaṃ avhānanti attho.</paragraph>
<paragraph line="19">Ettha ca āmantanaṃ nāma pageva laddhasarūpassa saddena abhimukhīkaraṇaṃ, katābhimukho pana ‘‘gacchā’’tiādinā nayena kriyāya <pageBreak edition="M" number="0.0139" />yojīyati, tasmā āmantanasamaye kriyāyogābhāvato idaṃ kārakavohāraṃ na labhati.</paragraph>
<paragraph line="20">Vuttañca</paragraph>
<gatha1 line="21">‘‘Saddenābhimukhīkāro, vijjamānassa vatthuno;</gatha1>
<gathalast line="22">Āmantanaṃ vidhātabbe, natthi ‘rājā bhave’tida’’nti.</gathalast>
<paragraph line="23">Bho purisa ehi, bho purisā vā, bhavanto purisā etha.</paragraph>
<paragraph line="24">Kasmiṃ atthe dutiyā?</paragraph>
<paragraph line="25" number="284"><bold>Kammatthe dutiyā</bold>.</paragraph>
<paragraph line="26">Kammatthe liṅgamhā dutiyāvibhatti hoti.</paragraph>
<paragraph line="27">Anabhihite evāyaṃ, ‘‘kammani dutiyāyaṃ tto’’ti vacanañcettha ñāpakaṃ.</paragraph>
<paragraph line="28">Kiṃ kammaṃ?</paragraph>
<paragraph line="29">‘‘Yena vā kayirate taṃ karaṇa’’nti ito ‘‘vā’’ti vattate.</paragraph>
<paragraph line="30" number="285"><bold>Yaṃ karoti taṃ kammaṃ</bold>.</paragraph>
<paragraph line="31">Yaṃ vā karoti, yaṃ vā vikaroti, yaṃ vā pāpuṇāti, taṃ kārakaṃ kammasaññaṃ hoti.</paragraph>
<paragraph line="32">Idha liṅgakālavacanamatantaṃ. Karīyatīti <bold>kammaṃ</bold>. Tattha kārakaṃ, sādhakaṃ kriyānipphattiyā kāraṇamuccate, taṃ pana <bold>kārakaṃ</bold>chabbidhaṃ kammaṃ kattā karaṇaṃ sampadānamapādānamokāso cāti. Tattha sabhāvato, parikappato vā kammādimhi satiyeva kriyābhāvato kammādīnaṃ channampi kārakavohāro siddhova hoti.</paragraph>
<paragraph line="33">Taṃ <pageBreak edition="M" number="0.0140" />pana <bold>kammaṃ</bold>tividhaṃ nibbattanīyaṃ vikaraṇīyaṃ pāpaṇīyañcāti. Yathā – mātā puttaṃ vijāyati, āhāro sukhaṃ janayati. Ghaṭaṃ karoti devadatto, kaṭṭhamaṅgāraṃ karoti, suvaṇṇaṃ keyūraṃ, kaṭakaṃ vā karoti, vīhayo lunāti. Devadatto nivesanaṃ pavisati, ādiccaṃ passati, dhammaṃ suṇāti, paṇḍite payirupāsati.</paragraph>
<paragraph line="34">Vuttañca</paragraph>
<gatha1 line="35">‘‘Nibbattivikatippatti-bhedena tividhaṃ mataṃ;</gatha1>
<gathalast line="36">Kattu kriyābhigammaṃ taṃ, sukhaṅgāraṃ nivesana’’nti.</gathalast>
<paragraph line="37">Ettha ca icchitānicchitakathitākathitādibhedamanapekkhitvā sabbasaṅgāhakavasena ‘‘yaṃ karoti taṃ kamma’’nti vuttattā, atthantaravikappanavādhikārato ca sabbattha imināva kammasaññā hoti.</paragraph>
<paragraph line="38">Tattha <bold>anicchitakammaṃ</bold>yathā – kaṇṭakaṃ maddati, visaṃ gilati, gāmaṃ gacchanto rukkhamūlaṃ upagacchati.</paragraph>
<paragraph line="39"><bold>Akathitakammaṃ</bold>yathā – yaññadattaṃ kambalaṃ yācate brāhmaṇo. Ettha hi ‘‘kambala’’miti kathitakammaṃ dvikammikāya yācanakriyāya pattumicchitatarattā. ‘‘Yaññadatta’’miti appadhānattā akathitakammaṃ. Tathā samiddhaṃ dhanaṃ bhikkhate, ajaṃ gāmaṃ nayati, parābhavantaṃ purisaṃ, mayaṃ pucchāma gotamaṃ, bhagavā bhikkhū etadavoca iccādi.</paragraph>
<paragraph line="40"><bold>Abhihitakamme</bold>pana na hoti, yathā – kaṭo karīyate devadattena, sugatena desito dhammo, yaññadatto kambalaṃ yācīyate brāhmaṇena iccādi.</paragraph>
<paragraph line="41">‘‘Dutiyā’’ti adhikāro.</paragraph>
<paragraph line="42" number="286"><bold>Gati <pageBreak edition="M" number="0.0141" />buddhi bhuja paṭha hara kara sayādīnaṃ kārite vā</bold>.</paragraph>
<paragraph line="43"><bold>Gamu sappa</bold>gatimhi, <bold>budha</bold>bodhane, <bold>budha</bold>avagamane vā, <bold>bhuja</bold>pālanabyavaharaṇesu, <bold>paṭha</bold>byattiyaṃ vācāyaṃ, <bold>hara</bold>haraṇe, <bold>kara</bold>karaṇe, <bold>si</bold>saye iccevamādīnaṃ dhātūnaṃ payoge kārite sati payojjakakattubhūte kammani liṅgamhā dutiyāvibhatti hoti vā. Niccasampatte vikappatthoyaṃ, tena tassa pakkhe tatiyā hoti.</paragraph>
<paragraph line="44">Yo koci puriso gāmaṃ gacchati, tamañño payojayati. Puriso purisaṃ gāmaṃ gamayati, purisena vā gāmaṃ gamayati. Evaṃ sissaṃ dhammaṃ bodheti ācariyo, mātā puttaṃ bhojanaṃ bhojayati, sissaṃ dhammaṃ pāṭheti ācariyo, puriso purisaṃ bhāraṃ hāreti, tathā puriso purisaṃ kammaṃ kārayati, purisena vā kammaṃ kārāpayati, puriso purisaṃ sayāpayati. Evaṃ sabbattha kārite kattukammani dutiyā.</paragraph>
<paragraph line="45"><bold>Kārite</bold>ti kiṃ? Puriso gāmaṃ gacchati.</paragraph>
<paragraph line="46">Abhihite na bhavati, purisena puriso gāmaṃ gamīyate, sisso dhammaṃ bodhīyate iccādi.</paragraph>
<paragraph line="47" number="287"><bold>Kāladdhānamaccantasaṃyoge</bold>.</paragraph>
<paragraph line="48">Accantaṃ nirantaraṃ saṃyogo<bold>accantasaṃyogo</bold>. Kāladdhānaṃ dabbaguṇakriyāhi accantasaṃyoge tehi kāladdhānavācīhi liṅgehi dutiyāvibhatti hoti.</paragraph>
<paragraph line="49"><bold>Kāle</bold>tāva – sattāhaṃ gavapānaṃ, māsaṃ maṃsodanaṃ, saradaṃ ramaṇīyā nadī, sabbakālaṃ ramaṇīyaṃ nandanaṃ, māsaṃ sajjhāyati, tayo māse abhidhammaṃ desesi.</paragraph>
<paragraph line="50"><bold>Addhāne</bold><pageBreak edition="M" number="0.0142" />– yojanaṃ vanarāji, yojanaṃ dīgho pabbato, kosaṃ sajjhāyati.</paragraph>
<paragraph line="51"><bold>Accantasaṃyoge</bold>ti kiṃ? Māse māse bhuñjati, yojane yojane vihāraṃ patiṭṭhāpesi.</paragraph>
<paragraph line="52" number="288"><bold>Kammappavacanīyayutte</bold>.</paragraph>
<paragraph line="53">Kammappavacanīyehi nipātopasaggehi yutte yoge sati liṅgamhā dutiyāvibhatti hoti.</paragraph>
<paragraph line="54">Kammaṃ pavacanīyaṃ yesaṃ te <bold>kammappavacanīyā,</bold>parasamaññāvasena vā anvādayo kammappavacanīyā.</paragraph>
<paragraph line="55">Tattha <bold>anu</bold>saddassa lakkhaṇe, sahatthe, hīne ca kammappavacanīyasaññā vuttā. Yathā – pabbajitamanu pabbajiṃsu, nadimanvavasitā bārāṇasī, nadiyā saha avabaddhāti attho, anu sāriputtaṃ paññavā.</paragraph>
<paragraph line="56">Lakkhaṇādīsu ‘‘lakkhaṇi’tthambhūtakkhānabhāga vicchāsu pati pari anavo’’ti pati pari anūnaṃ kammappavacanīyasaññā vuttā.</paragraph>
<paragraph line="57"><bold>Lakkhaṇe</bold>sūriyuggamanaṃ pati dibbā bhakkhā pātubhaveyyuṃ, rukkhaṃ pati vijjotate cando, rukkhaṃ pari, rukkhaṃ anu.</paragraph>
<paragraph line="58"><bold>Itthambhūtakkhāne</bold>sādhu devadatto mātaraṃ pati, mātaraṃ pari, mātaraṃ anu.</paragraph>
<paragraph line="59"><bold>Bhāge</bold>yadettha maṃ pati siyā, maṃ pari, maṃ anu, taṃ dīyatu.</paragraph>
<paragraph line="60"><bold>Vicchāyoge</bold><pageBreak edition="M" number="0.0143" />atthamatthaṃ pati saddo nivisati, rukkhaṃ rukkhaṃ pati vijjotate cando, rukkhaṃ rukkhaṃ pari, rukkhaṃ rukkhaṃ anu.</paragraph>
<paragraph line="61">‘‘Abhirabhāge’’ti abhissa bhāgavajjitesu lakkhaṇādīsu kammappavacanīyasaññā vuttā. Taṃ kho pana bhavantaṃ gotamaṃ evaṃ kalyāṇo kittisaddo abbhuggato, sādhu devadatto mātaraṃ abhi.</paragraph>
<paragraph line="62"><bold>Nipāte</bold>dhi brāhmaṇassa hantāra miccevamādi.</paragraph>
<paragraph line="63" number="289"><bold>Kvaci dutiyā chaṭṭhīnamatthe</bold>.</paragraph>
<paragraph line="64">Chaṭṭhīnaṃ atthe kvaci dutiyāvibhatti hoti. Antarāabhito parito pati paṭibhātiyoge ayaṃ. Antarā ca rājagahaṃ antarā ca nāḷandaṃ addhānamaggappaṭipanno, rājagahassa ca nāḷandāya ca majjheti attho. Abhito gāmaṃ vasati, parito gāmaṃ vasati, nadiṃ nerañjaraṃ pati, nerañjarāya nadiyā samīpeti attho. Paṭibhantu taṃ cunda bojjhaṅgā, upamā maṃ paṭibhāti, upamā mayhaṃ upaṭṭhahatīti attho.</paragraph>
<paragraph line="65">‘‘Kvaci dutiyā, atthe’’ti ca vattate.</paragraph>
<paragraph line="66" number="290"><bold>Tatiyāsattamīnañca</bold>.</paragraph>
<paragraph line="67">Tatiyāsattamīnamatthe ca kvaci liṅgamhā dutiyāvibhatti hoti.</paragraph>
<paragraph line="68"><bold>Tatiyatthe</bold>sace maṃ nālapissati, tvañca maṃ nābhibhāsasi, vinā saddhammaṃ kuto sukhaṃ, upāyamantarena na atthasiddhi.</paragraph>
<paragraph line="69"><bold>Sattamiyatthe</bold><pageBreak edition="M" number="0.0144" />– kāle, upānvajjhāvasassa payoge, adhisiṭṭhāvasānaṃ payoge, tappānacāre ca dutiyā.</paragraph>
<paragraph line="70"><bold>Kāle</bold>tāva – pubbaṇhasamayaṃ nivāsetvā, ekaṃ samayaṃ bhagavā. Imaṃ rattiṃ cattāro mahārājāno.</paragraph>
<paragraph line="71"><bold>Upā</bold>dipubbassa <bold>vasa</bold>dhātussa payoge – gāmaṃ upavasati, gāmaṃ anuvasati, vihāraṃ adhivasati, gāmaṃ āvasati, agāraṃ ajjhāvasati. Tathā pathaviṃ adhisessati, gāmaṃ adhitiṭṭhati, gāmaṃ ajjhāvasati.</paragraph>
<paragraph line="72"><bold>Tappānacāresu</bold>– nadiṃ pivati, gāmaṃ carati iccādi.</paragraph>
<paragraph line="73">Kasmiṃ atthe tatiyā?</paragraph>
<paragraph line="74" number="291"><bold>Karaṇe tatiyā</bold>.</paragraph>
<paragraph line="75">Karaṇakārake tatiyāvibhatti hoti.</paragraph>
<paragraph line="76">Kiṃ karaṇaṃ?</paragraph>
<paragraph line="77" number="292"><bold>Yena vā kayirate taṃ karaṇaṃ</bold>.</paragraph>
<paragraph line="78">Yena vā kattā upakaraṇabhūtena vatthunā kriyaṃ abyavadhānena karoti, yena vā vikaroti, yena vā pāpuṇāti, taṃ kārakaṃ karaṇasaññaṃ hoti.</paragraph>
<paragraph line="79">Karīyate anenāti <bold>karaṇaṃ,</bold>ettha ca satipi sabbakārakānaṃ kriyāsādhakatte ‘‘yena vā kayirate’’ti visesetvā vacanaṃ kattūpakaraṇabhūtesu kārakesu sādhakatamasseva gahaṇatthaṃ.</paragraph>
<paragraph line="80">Vuttañca <pageBreak edition="M" number="0.0145" /></paragraph>
<gatha1 line="81">‘‘Yassa sabbavisesena, kriyāsaṃsiddhihetutā;</gatha1>
<gathalast line="82">Sambhāvīyati taṃ vuttaṃ, karaṇaṃ nāma kāraka’’nti.</gathalast>
<paragraph line="83">Taṃ pana duvidhaṃ ajjhattika bāhiravasena.</paragraph>
<paragraph line="84">Yathā – hatthena kammaṃ karoti, cakkhunā rūpaṃ passati, manasā dhammaṃ viññāya. Dattena vīhayo lunāti, agginā kuṭiṃ jhāpeti.</paragraph>
<paragraph line="85">‘‘Tatiyā’’ti adhikāro.</paragraph>
<paragraph line="86" number="293"><bold>Kattari ca</bold>.</paragraph>
<paragraph line="87">Kattari ca kārake liṅgamhā tatiyāvibhatti hoti. Caggahaṇena itthambhūtalakkhaṇe, kriyāpavagge, pubbasadisasamūnattha kalaha nipuṇa missaka sakhilatthādiyoge, kāladdhānesu, paccattakammatthapañcamiyatthādīsu ca tatiyā.</paragraph>
<paragraph line="88">Ko ca kattā?</paragraph>
<paragraph line="89" number="294"><bold>Yo karoti sa kattā</bold>.</paragraph>
<paragraph line="90">Yo kriyaṃ attappadhāno hutvā karoti, so kattusañño hoti.</paragraph>
<paragraph line="91">So tividho suddhakattā hetukattā kammakattāti. Tattha yo sayameva kriyaṃ karoti, so <bold>suddhakattā</bold>. Yo aññaṃ kātuṃ samatthaṃ akarontaṃ kammaṃ niyojeti, so <bold>hetukattā,</bold>yathā – gantuṃ samattho devadatto, tamañño payojeti ‘‘gamayati devadatta’’nti.</paragraph>
<paragraph line="92">Yaṃ pana tattha tattha gacchati devadatto, tamañño payojayati ‘‘gamayati devadatta’’nti hetvatthanidassanaṃ, tampi sāmatthiyadassanavasena <pageBreak edition="M" number="0.0146" />vuttanti gahetabbaṃ. Aññathā yadi sayameva gacchati, kiṃ tattha payojakabyāpārena akarontaṃ balena kārayati, pāsāṇaṃ uṭṭhāpayatītiādikañca na sijjheyya.</paragraph>
<paragraph line="93">Ettha pana</paragraph>
<paragraph line="94">‘‘Kattā’’ti vattate.</paragraph>
<paragraph line="95" number="293"><bold>Yo kāreti sa hetu</bold>.</paragraph>
<paragraph line="96">Yo kattāraṃ kāreti, so hetusañño hoti, kattā cāti hetukattusaññā.</paragraph>
<paragraph line="97">Yo pana parassa kriyaṃ paṭicca kammabhūtopi sukarattā sayameva sijjhanto viya hoti, so <bold>kammakattā</bold>nāma, yathā – sayaṃ karīyate kaṭo, sayameva paccate odanoti.</paragraph>
<paragraph line="98">Vuttañca</paragraph>
<gatha1 line="99">‘‘Attappadhāno kiriyaṃ, yo nibbatteti kārako;</gatha1>
<gathalast line="100">Appayutto payutto vā, sa kattāti pavuccati.</gathalast>
<gatha1 line="101">Hetukattāti kathito,</gatha1>
<gatha2 line="102">Kattuno yo payojako;</gatha2>
<gatha3 line="103">Kammakattāti sukaro,</gatha3>
<gathalast line="104">Kammabhūto kathīyate’’ti.</gathalast>
<paragraph line="105">Nanu ca ‘‘saṃyogo jāyate’’tiādīsu kathaṃ pure asato jananakriyāya kattubhāvosiyāti? Vuccate – lokasaṅketasiddho hi saddappayogo, avijjamānampi hi loko saddābhidheyyatāya vijjamānaṃ viya gahetvā voharati <pageBreak edition="M" number="0.0147" />, vikappabuddhigahitākāroyeva hi saddenābhidhīyate, na tu vatthusabhāvo, aññathā sutamayañāṇenapi paccakkhena viya vatthusabhāvasacchikaraṇappasaṅgo ca musāvāda kudiṭṭhivādādīnamabhāvappasaṅgo ca siyā, tasmā buddhiparikappitapaññattivasenapi saddappavatti hotīti asato saṃyogādissapi hoteva jananakriyāya kattukārakatāti.</paragraph>
<paragraph line="106">Yathāha</paragraph>
<gatha1 line="107">‘‘Vohāravisayo saddo, nekantaparamatthiko;</gatha1>
<gathalast line="108">Buddhisaṅkappito attho, tassatthoti pavuccati.</gathalast>
<gatha1 line="109">Buddhiyā gahitattā hi, saṃyogo jāyate iti;</gatha1>
<gathalast line="110">Saṃyogo vijjamānova, kattā bhavati jātiyā’’ti.</gathalast>
<paragraph line="111">Tatra <bold>tatiyā</bold>jinena desito dhammo, buddhena jito māro, ahinā daṭṭho naro, buddhena bodhito loko, saddhehi kārito vihāro.</paragraph>
<paragraph line="112">Abhihite na bhavati. Kaṭaṃ karoti devadatto, kāreti vā.</paragraph>
<paragraph line="113"><bold>Itthambhūtassa lakkhaṇe</bold>– sā bhinnena sīsena paggharantena lohitena paṭivissakānaṃ ujjhāpesi, ūnapañcabandhanena pattena aññaṃ navaṃ pattaṃ cetāpeyya, tidaṇḍakena paribbājakamaddakkhi.</paragraph>
<paragraph line="114"><bold>Apavagge</bold>– ekāheneva bārāṇasiṃ pāyāsi, navahi māsehi vihāraṃ niṭṭhāpesi, yojanena adhītaṃ byākaraṇaṃ, <bold>kriyāpavaggo</bold>ti kriyāya āsuṃ pariniṭṭhāpanaṃ.</paragraph>
<paragraph line="115"><bold>Pubbādiyoge</bold><pageBreak edition="M" number="0.0148" />– māsena pubbo, pitarā sadiso, mātarā samo, kahāpaṇena ūno, dhanena vikalo, asinā kalaho, ācārena nipuṇo, vācāya nipuṇo, guḷena missakaṃ, tilena missakaṃ, vācāya sakhilo, maṇinā attho, dhanena attho, pitarā tulyo.</paragraph>
<paragraph line="116"><bold>Kāladdhānesu</bold>– māsena bhuñjati, yojanena gacchati.</paragraph>
<paragraph line="117"><bold>Paccatte</bold>– attanāva attānaṃ sammannati.</paragraph>
<paragraph line="118"><bold>Kammatthe</bold>– tilehi khette vapati.</paragraph>
<paragraph line="119"><bold>Pañcamiyatthe</bold>– sumuttā mayaṃ tena mahāsamaṇena.</paragraph>
<paragraph line="120" number="296"><bold>Sahādiyoge ca</bold>.</paragraph>
<paragraph line="121"><bold>Saha saddhiṃ samaṃ nānā vinā alaṃ ki</bold>miccevamādīhi yoge liṅgamhā tatiyāvibhatti hoti, <bold>ca</bold>saddena sahatthepi.</paragraph>
<paragraph line="122">Tattha <bold>saha</bold>saddena yogo kriyā guṇa dabba samavāye sambhavati. Yathā – vitakkena saha vattati, puttena saha thūlo, antevāsikasaddhivihārikehi saha ācariyupajjhāyānaṃ lābho, nisīdi bhagavā saddhiṃ bhikkhusaṅghena, sahassena samaṃ mitā, sabbehi me piyehi manāpehi nānābhāvo vinābhāvo, saṅgho vināpi gaggena uposathaṃ kareyya, alaṃ te idha vāsena, kiṃ me ekena tiṇṇena, purisena thāmadassinā, kiṃ te jaṭāhi dummedha, kiṃ te ajinasāṭiyā.</paragraph>
<paragraph line="123"><bold>Sahatthe</bold><pageBreak edition="M" number="0.0149" />– devadatto rājagahaṃ pāvisi kokālikena pacchāsamaṇena, dukkho bālehi saṃvāso.</paragraph>
<paragraph line="124" number="297"><bold>Hetvatthe ca</bold>.</paragraph>
<paragraph line="125"><bold>Yoga</bold>ggahaṇamihānuvattate, hetvatthe, hetvatthappayoge ca liṅgamhā tatiyāvibhatti hoti.</paragraph>
<paragraph line="126">Kismiñci phale diṭṭhasāmatthiyaṃ kāraṇaṃ hetu, soyeva attho, tasmiṃ hetvatthe, annena vasati, dhammena vasati, vijjāya vasati.</paragraph>
<gatha1 line="127">Na jaccāvasalo hoti,</gatha1>
<gatha2 line="128">Na jaccā hoti brāhmaṇo;</gatha2>
<gatha3 line="129">Kammunā vasalo hoti,</gatha3>
<gathalast line="130">Kammunā hoti brāhmaṇo.</gathalast>
<paragraph line="131">Dānena bhogavā, ācārena kulī.</paragraph>
<gatha1 line="132">Kena pāṇi kāmadado, kena pāṇi madhussavo;</gatha1>
<gathalast line="133">Kena te brahmacariyena, puññaṃ pāṇimhi ijjhati.</gathalast>
<paragraph line="134"><bold>Hetvatthappayoge</bold>– kena nimittena, kena payojanena, kenaṭṭhena, kena hetunā vasati.</paragraph>
<paragraph line="135" number="298"><bold>Sattamyatthe ca</bold>.</paragraph>
<paragraph line="136">Sattamyatthe ca liṅgamhā tatiyāvibhatti hoti.</paragraph>
<paragraph line="137">Kāladdhānadisādesādīsu cāyaṃ. Tena samayena, tena kālena, kālena dhammassavaṇaṃ, so vo mamaccayena satthā, māsena bhuñjati, yojanena dhāvati. Puratthimena dhataraṭṭho, dakkhiṇena virūḷhako, pacchimena virūpakkho, uttarena <pageBreak edition="M" number="0.0150" />kasivanto janoghamaparena ca, yena bhagavā tenupasaṅkami iccādi.</paragraph>
<paragraph line="138" number="299"><bold>Yenaṅgavikāro</bold>.</paragraph>
<paragraph line="139">Yena byādhimatā aṅgena aṅgino vikāro lakkhīyate, tattha tatiyāvibhatti hoti. Ettha ca aṅgamassa atthīti <bold>aṅgaṃ,</bold>sarīraṃ. Akkhinā kāṇo, hatthena kuṇī, pādena khañjo, piṭṭhiyā khujjo.</paragraph>
<paragraph line="140" number="300"><bold>Visesane ca</bold>.</paragraph>
<paragraph line="141">Visesīyati visesitabbaṃ anenāti <bold>visesanaṃ,</bold>gottādi. Tasmiṃ gottanāmajātisippavayoguṇasaṅkhāte visesanatthe tatiyāvibhatti hoti, <bold>ca</bold>saddena <bold>pakati</bold>ādīhi ca. Gottena gotamo nātho.</paragraph>
<gatha1 line="142">Sāriputtoti nāmena, vissuto paññavā ca so;</gatha1>
<gathalast line="143">Jātiyā khattiyo buddho, loke appaṭipuggalo.</gathalast>
<gatha1 line="144">Tadahu pabbajito santo, jātiyā sattavassiko;</gatha1>
<gathalast line="145">Sopi maṃ anusāseyya, sampaṭicchāmi matthake.</gathalast>
<paragraph line="146">Sippena naḷakāro so, ekūnatiṃso vayasā, vijjāya sādhu, paññāya sādhu, tapasā uttamo, suvaṇṇena abhirūpo.</paragraph>
<paragraph line="147"><bold>Pakati</bold>ādīsu – pakatiyā abhirūpo, yebhuyyena mattikā, samena dhāvati, visamena dhāvati, dvidoṇena dhaññaṃ kiṇāti, sahassena assake kiṇāti iccādi.</paragraph>
<paragraph line="148">Kasmiṃ atthe catutthī?</paragraph>
<paragraph line="149" number="301"><bold>Sampadāne</bold><pageBreak edition="M" number="0.0151" /><bold>catutthī</bold>.</paragraph>
<paragraph line="150">Sampadānakārake liṅgamhā catutthīvibhatti hoti.</paragraph>
<paragraph line="151">Kiñca sampadānaṃ?</paragraph>
<paragraph line="152" number="302"><bold>Yassa dātukāmo rocate dhārayate vā taṃ sampadānaṃ</bold>.</paragraph>
<paragraph line="153">Yassa vā dātukāmo, yassa vā rocate, yassa vā dhārayate, taṃ kārakaṃ sampadānasaññaṃ hoti. Sammā padīyate assāti <bold>sampadānaṃ,</bold>paṭiggāhako.</paragraph>
<paragraph line="154">Taṃ pana tividhaṃ diyyamānassānivāraṇajjhesanānumativasena. Yathā – buddhassa pupphaṃ yajati, bodhirukkhassa jalaṃ dadāti. <bold>Ajjhesane</bold>– yācakānaṃ dhanaṃ dadāti. <bold>Anumatiyaṃ</bold>– bhikkhūnaṃ dānaṃ deti.</paragraph>
<paragraph line="155">Yathāha</paragraph>
<gatha1 line="156">‘‘Anirākaraṇārādha-nābbhanuññavasena hi;</gatha1>
<gathalast line="157">Sampadānaṃ tidhā vuttaṃ, rukkha yācaka bhikkhavo’’ti.</gathalast>
<paragraph line="158"><bold>Dātukāmo</bold>ti kiṃ? Rañño daṇḍaṃ dadāti.</paragraph>
<paragraph line="159"><bold>Rocanā</bold>dīsu pana – samaṇassa rocate saccaṃ, māyasmantānampi saṅghabhedo ruccittha, yassāyasmato khamati, devadattassa suvaṇṇacchattaṃ dhārayate yaññadatto.</paragraph>
<paragraph line="160">‘‘Sampadānaṃ, vā’’ti ca vattate.</paragraph>
<paragraph line="161" number="303"><bold>Silāgha hanu ṭhā sapa dhāra piha kudha duhi ssāsūya rādhikkha paccāsuṇa anupatigiṇapubbakattārocanatthatadattha tumatthālamattha maññānādarappāṇini gatyatthakammani āsisattha sammuti bhiyyasattamyatthesu ca</bold>.</paragraph>
<paragraph line="162">Catuppadamidaṃ <pageBreak edition="M" number="0.0152" />. <bold>Silāgha</bold>katthane, <bold>hanu</bold>apanayane, <bold>ṭhā</bold>gatinivattimhi, <bold>sapa</bold>akkose, <bold>dhara</bold>dhāraṇe, <bold>piha</bold>icchāyaṃ iccetesaṃ dhātūnaṃ payoge, <bold>kudha</bold>kope, <bold>duha</bold>jighaṃsāyaṃ, <bold>issa</bold>issāyaṃ, <bold>usūya</bold>dosāvikaraṇe iccetesaṃ tadatthavācīnañca dhātūnaṃ payoge ca <bold>rādha</bold>hiṃsāsaṃrādhesu, <bold>ikkha</bold>dassanaṅkesūti imesaṃ payoge ca <bold>pati ā</bold>pubbassa <bold>su</bold>savaṇeti imassa ca <bold>anupati</bold>pubbassa <bold>ge</bold>saddeti imassa ca pubbakattā ca ārocanatthappayoge, tadatthe, tumatthe, alamatthappayoge ca maññatippayoge anādare appāṇini ca gatyatthānaṃ kammani ca āsisatthappayoge ca sammuti bhiyyappayogesu ca sattamyatthe cāti taṃ kammādikārakaṃ sampadānasaññaṃ hoti, <bold>ca</bold>saddaggahaṇena pahiṇatikappati pahoti upamāñjalikaraṇa phāsu atthaseyyappabhutiyoge ca pure viya catutthī.</paragraph>
<paragraph line="163"><bold>Silāghādippayoge</bold>tāva – buddhassa silāghate. Upajjhāyassa silāghate, thometīti attho.</paragraph>
<paragraph line="164">Hanute mayhameva, hanute tuyhameva, apalapatīti attho.</paragraph>
<paragraph line="165">Upatiṭṭheyya sakyaputtānaṃ vaḍḍhakī, ettha ca upaṭṭhānaṃ nāma upagamanaṃ. Bhikkhussa bhuñjamānassa pānīyena vā vidhūpanena vā upatiṭṭheyya.</paragraph>
<paragraph line="166">Tuyhaṃ sapate, mayhaṃ sapate, ettha ca <bold>sapanaṃ</bold>nāma saccakaraṇaṃ.</paragraph>
<paragraph line="167"><bold>Dhārayatippayoge</bold>dhanikoyeva sampadānaṃ, suvaṇṇaṃ te dhārayate, iṇaṃ dhārayatīti attho. Tassa rañño mayaṃ nāgaṃ dhārayāma.</paragraph>
<paragraph line="168"><bold>Pihappayoge</bold><pageBreak edition="M" number="0.0153" />icchitoyeva, devāpi tassa pihayanti tādino, devāpi tesaṃ pihayanti, sambuddhānaṃ satīmataṃ, patthentīti attho.</paragraph>
<paragraph line="169"><bold>Kodhādiatthānaṃ payoge</bold>yaṃ pati kopo, tassa kujjha mahāvīra, yadihaṃ tassa kuppeyyaṃ.</paragraph>
<paragraph line="170">Duhayati disānaṃ megho, yo mittānaṃ na dubbhati.</paragraph>
<paragraph line="171">Titthiyā issanti samaṇānaṃ.</paragraph>
<paragraph line="172">Dujjanā guṇavantānaṃ usūyanti, kā usūyā vijānataṃ.</paragraph>
<paragraph line="173"><bold>Rādhikkhappayoge</bold>yassa vipucchanaṃ kammavikhyāpanatthaṃ, <bold>vā</bold>dhikārato dutiyā ca. Ārādho me rañño, rañño aparajjhati, rājānaṃ vā aparajjhati, kyāhaṃ ayyānaṃ aparajjhāmi, kyāhaṃ ayye aparajjhāmi vā.</paragraph>
<paragraph line="174">Āyasmato upālittherassa upasampadāpekkho upatisso, āyasmantaṃ vā.</paragraph>
<paragraph line="175"><bold>Paccāsuṇa anupatigiṇānaṃ pubbakattā ca</bold>suṇotissa dhātussa paccāyoge, giṇassa ca anupatiyoge pubbassa kammuno yo kattā, so sampadānasañño hoti. Yathā – bhagavā bhikkhū etadavoca, ettha ‘‘bhikkhū’’ti akathitakammaṃ, ‘‘eta’’nti kathitakammaṃ, pubbassa vacanakammassa kattā bhagavā. Bhikkhū bhagavato paccassosuṃ, āsuṇanti buddhassa bhikkhū, tathā bhikkhu janaṃ dhammaṃ sāveti, tassa bhikkhuno jano anugiṇāti, tassa bhikkhuno jano patigiṇāti, sādhukāradānādinā taṃ ussāhayatīti attho.</paragraph>
<gatha1 line="176">Yo vadeti sa kattāti, vuttaṃ kammanti vuccati;</gatha1>
<gathalast line="177">Yo paṭiggāhako tassa, sampadānaṃ vijāniyāti.</gathalast>
<paragraph line="178"><bold>Ārocanatthappayoge</bold><pageBreak edition="M" number="0.0154" />yassa āroceti, taṃ sampadānaṃ. Ārocayāmi vo bhikkhave, paṭivedayāmi vo bhikkhave, āmantayāmi te mahārāja, āmanta kho taṃ gacchāmāti vā. Ettha ca <bold>ārocana</bold>saddassa kathanappakāratthattā desanatthādippayogepi catutthī. Dhammaṃ vo desessāmi, desetu bhante bhagavā dhammaṃ bhikkhūnaṃ, yathā no bhagavā byākareyya, niruttiṃ te pavakkhāmi iccādi.</paragraph>
<paragraph line="179"><bold>Tadatthe</bold>sampadānasaññā, catutthī ca.</paragraph>
<paragraph line="180">‘‘Ato, vā’’ti ca vattate.</paragraph>
<paragraph line="181" number="304"><bold>Āya catutthekavacanassa tu</bold>.</paragraph>
<paragraph line="182"><bold>A</bold>kārantato liṅgamhā parassa catutthekavacanassa <bold>āyā</bold>deso hoti vā, saralopādi.</paragraph>
<paragraph line="183">Buddhassatthāya dhammassatthāya saṅghassatthāya jīvitaṃ pariccajāmi, piṇḍapātaṃ paṭisevāmi neva davāya na madāya na maṇḍanāya na vibhūsanāya, ūnassa pāripūriyā, atthāya hitāya sukhāya saṃvattati.</paragraph>
<paragraph line="184"><bold>Tumatthe</bold>– lokānukampāya, lokamanukampitunti attho. Tathā phāsuvihārāya.</paragraph>
<paragraph line="185"><bold>Alaṃ</bold>saddassa atthā arahapaṭikkhepā. <bold>Arahatthe</bold>– alaṃ me rajjaṃ, alaṃ bhikkhu pattassa, akkhadhutto purisapuggalo nālaṃ dārabharaṇāya, alaṃ mallo mallassa, arahati mallo mallassa.</paragraph>
<paragraph line="186"><bold>Paṭikkhepe</bold><pageBreak edition="M" number="0.0155" />– alaṃ te idha vāsena, alaṃ me hiraññasuvaṇṇena, kiṃ me ekena tiṇṇena, kiṃ te jaṭāhi dummedha, kiṃ tettha catumaṭṭhassa.</paragraph>
<paragraph line="187"><bold>Maññatippayoge anādare appāṇini</bold>kammaniyeva – kaṭṭhassa tuvaṃ maññe, kaḷiṅgarassa tuvaṃ maññe, jīvitaṃ tiṇāyapi na maññamāno.</paragraph>
<paragraph line="188"><bold>Anādare</bold>ti kiṃ? Suvaṇṇaṃ taṃ maññe. <bold>Appāṇinī</bold>ti kiṃ? Gadrabhaṃ tuvaṃ maññe.</paragraph>
<paragraph line="189"><bold>Gatyatthakammani vā</bold>dhikārato dutiyā ca. Appo saggāya gacchati, appo saggaṃ gacchati, nibbānāya vajantiyā, mūlāya paṭikasseyya, mūlaṃ paṭikasseyya.</paragraph>
<paragraph line="190"><bold>Āsīsanatthe āyubhaddakusalā</bold>diyogeyeva, āyasmato dīghāyu hotu, ‘‘totitā sasmiṃnāsū’’ti <bold>ntu</bold>ssa savibhattissa <bold>to</bold>ādeso. Bhaddaṃ bhavato hotu, kusalaṃ bhavato hotu, anāmayaṃ bhavato hotu, sukhaṃ bhavato hotu, atthaṃ bhavato hotu, hitaṃ bhavato hotu, svāgataṃ bhavato hotu, sotthi hotu sabbasattānaṃ.</paragraph>
<paragraph line="191"><bold>Sammutippayoge</bold>– sādhu sammuti me tassa bhagavato dassanāya.</paragraph>
<paragraph line="192"><bold>Bhiyyappayoge</bold>bhiyyoso mattāya.</paragraph>
<paragraph line="193"><bold>Sattamiyatthe āvikaraṇa pātubhavanā</bold>diyoge – tuyhañcassa āvikaromi, tassa me sakko pāturahosi.</paragraph>
<paragraph line="194"><bold>Ca</bold>saddaggahaṇena <pageBreak edition="M" number="0.0156" />pahiṇādikriyāyoge, phāsuādināmapayoge ca – tassa pahiṇeyya, bhikkhūnaṃ dūtaṃ pāhesi, kappati samaṇānaṃ āyogo, ekassa dinnaṃ dvinnaṃ tiṇṇaṃ pahoti, upamaṃ te karissāmi, añjaliṃ te paggaṇhāmi. Tathā tassa phāsu hoti, lokassattho, maṇinā me attho, seyyo me attho iccādi.</paragraph>
<paragraph line="195">‘‘Catutthī’’ti vattate.</paragraph>
<paragraph line="196" number="305"><bold>Namoyogādīsvapi ca</bold>.</paragraph>
<paragraph line="197"><bold>Namo</bold>saddayoge, <bold>sotthisvāgatādī</bold>hi ca yoge liṅgamhā catutthīvibhatti hoti. Namo te buddha vīratthu, namo karohi nāgassa, namatthu buddhānaṃ, namatthu bodhiyā, sotthi pajānaṃ, svāgataṃ te mahārāja, atho te adurāgataṃ.</paragraph>
<paragraph line="198">‘‘Kāle, bhavissatī’’ti ca vattate.</paragraph>
<paragraph line="199" number="306"><bold>Bhāvavācimhi catutthī</bold>.</paragraph>
<paragraph line="200">Bhāvavācimhi catutthīvibhatti hoti bhavissatikāle. Bhavanaṃ <bold>bhāvo</bold>. Paccissate, pacanaṃ vā pāko, pākāya vajati, pacituṃ gacchatīti attho. Evaṃ bhogāya vajati iccādi.</paragraph>
<paragraph line="201">Kasmiṃ atthe pañcamī?</paragraph>
<paragraph line="202" number="307"><bold>Apādāne pañcamī</bold>.</paragraph>
<paragraph line="203">Kimapādānaṃ?</paragraph>
<paragraph line="204" number="308"><bold>Yasmādapeti</bold><pageBreak edition="M" number="0.0157" /><bold>bhayamādatte vā tadapādānaṃ</bold>.</paragraph>
<paragraph line="205">Yasmā vā avadhito apeti, yasmā vā bhayahetuto bhayaṃ bhavati, yasmā vā akkhātārā vijjaṃ ādadāti, taṃ kārakaṃ apādānasaññaṃ hoti. Apanetvā ito ādadātīti <bold>apādānaṃ</bold>.</paragraph>
<paragraph line="206">Taṃ pana tividhaṃ visayabhedena niddiṭṭhavisayaṃ, upāttavisayaṃ, anumeyyavisayañcāti.</paragraph>
<paragraph line="207">Apādānasaññāvisayassa kriyāvisesassa niddiṭṭhattā <bold>niddiṭṭhavisayaṃ</bold>. Yathā – gāmā apenti munayo, nagarā niggato rājā.</paragraph>
<paragraph line="208">Ettha ca ‘‘pāpā cittaṃ nivāraye, pāpā nivārentī’’tiādīsu yadipi kāyasaṃyogapubbakāpagamanaṃ natthi, tathāpi cittasaṃyogapubbakassa apagamanassa sambhavato iminā ca apādānasaññā.</paragraph>
<paragraph line="209">Yattha pana apagamanakriyaṃ upāttaṃ ajjhāhaṭaṃ visayaṃ katvā pavattati, taṃ <bold>upāttavisayaṃ</bold>. Yathā – valāhakā vijjotate vijju, kusūlato pacatīti. Ettha ca ‘‘valāhakā nikkhamma, kusūlato apanetvā’’ti ca pubbakriyā ajjhāharīyati.</paragraph>
<paragraph line="210"><bold>Anumeyyavisayaṃ</bold>yathā – māthurā pāṭaliputtakehi abhirūpā. Ettha hi kenaci guṇena ukkaṃsīyantīti anumeyyova kriyāviseso. Idha pana <bold>dūrantikā</bold>disutte <bold>vibhatta</bold>ggahaṇena apādānasaññā.</paragraph>
<paragraph line="211">Vuttañca</paragraph>
<gatha1 line="212">‘‘Niddiṭṭhavisayaṃ kiñci, upāttavisayaṃ tathā;</gatha1>
<gathalast line="213">Anumeyyavisayañcāti, apādānaṃ tidhā mata’’nti.</gathalast>
<paragraph line="214">Tadeva <pageBreak edition="M" number="0.0158" />calācalavasena duvidhampi hoti.</paragraph>
<paragraph line="215"><bold>Calaṃ</bold>yathā – dhāvatā hatthimhā patito aṅkusadhārī.</paragraph>
<paragraph line="216"><bold>Acalaṃ</bold>yathā – pabbatā otaranti vanacarā.</paragraph>
<paragraph line="217"><bold>Bhayahetumhi</bold>– corā bhayaṃ jāyati, taṇhāya jāyatī bhayaṃ, pāpato uttasati, <bold>akkhātari</bold>– upajjhāyā sikkhaṃ gaṇhāti, ācariyamhā adhīte, ācariyato suṇāti.</paragraph>
<paragraph line="218">‘‘Apādāna’’nti adhikāro.</paragraph>
<paragraph line="219" number="309"><bold>Dhātunāmānamupasaggayogādīsvapi ca</bold>.</paragraph>
<paragraph line="220">Dhātavo ca nāmāni ca <bold>dhātunāmāni,</bold>tesaṃ avihitalakkhaṇānaṃ dhātunāmānaṃ payoge, upasaggayoge ca <bold>ādi</bold>saddena nipātayoge ca taṃyuttaṃ kārakaṃ apādānasaññaṃ hoti.</paragraph>
<paragraph line="221"><bold>Dhātuppayoge</bold>tāva – <bold>parāji</bold>yoge yo asayho, pabhūyoge pabhavo, janiyoge jāyamānassa pakati ca. Yathā – buddhasmā parājenti aññatitthiyā. Himavatā pabhavanti pañca mahānadiyo, anavatattamhā mahāsarā pabhavanti, aciravatiyā pabhavanti kunnadiyo. Kāmato jāyatī soko, yasmā so jāyate gini, urasmā jāto putto, kammato jātaṃ indriyaṃ.</paragraph>
<paragraph line="222"><bold>Nāmappayoge aññatthitarā</bold>dīhi yutte – nāññatra dukkhā sambhoti, nāññaṃ dukkhā nirujjhati, tato aññena kammena, tato itaraṃ, ubhato sujāto putto iccādi.</paragraph>
<paragraph line="223"><bold>Upasaggayuttesu</bold><pageBreak edition="M" number="0.0159" /><bold>apaparī</bold>hi vajjanatthehi yoge, mariyādābhividhiatthe āyoge <bold>pati</bold>nā patinidhipatidānatthena yoge ca. Yathā – apasālāya āyanti vāṇijā, sālaṃ vajjetvāti attho. Tathā paripabbatā devo vassati, pabbataṃ vajjetvāti attho. <bold>Mariyādāyaṃ</bold>– āpabbatā khettaṃ. <bold>Abhividhimhi</bold>– ābrahmalokā saddo abbhuggacchati, brahmalokaṃ abhibyāpetvāti attho. <bold>Patinidhimhi</bold>– buddhasmā pati sāriputto dhammadesanāya ālapati temāsaṃ. <bold>Patidāne</bold>– ghatamassa telasmā pati dadāti, kanakamassa hiraññasmā pati dadāti.</paragraph>
<paragraph line="224"><bold>Nipātayuttesu rite nānā vinā</bold>dīhi yoge – rite saddhammā kuto sukhaṃ labhati. Te bhikkhū nānākulā pabbajitā. Vinā saddhammā natthañño koci nātho loke vijjati. Ariyehi puthagevāyaṃ jano, yāva brahmalokā saddo abbhuggacchati.</paragraph>
<paragraph line="225"><bold>Api</bold>ggahaṇena kammāpādānakārakamajjhepi pañcamī kāladdhānehi, pakkhasmā vijjhati migaṃ luddako, ito pakkhasmā migaṃ vijjhatīti vuttaṃ hoti. Evaṃ māsasmā bhuñjati bhojanaṃ, kosā vijjhati kuñjaraṃ.</paragraph>
<paragraph line="226"><bold>Ca</bold>saddaggahaṇena <bold>pabhutyā</bold>diatthe, tadatthappayoge ca – yatohaṃ bhagini ariyāya jātiyā jāto, yato sarāmi attānaṃ, yato pattosmi viññutaṃ, yatvādhikaraṇamenaṃ, yato pabhuti, yato paṭṭhāya, tato paṭṭhāya iccādi.</paragraph>
<paragraph line="227" number="310"><bold>Rakkhaṇatthānamicchitaṃ</bold><pageBreak edition="M" number="0.0160" />.</paragraph>
<paragraph line="228">Rakkhaṇatthānaṃ dhātūnaṃ payoge yaṃ icchitaṃ, taṃ kārakaṃ apādānasaññaṃ hoti, <bold>ca</bold>kārādhikārato anicchitañca. Rakkhaṇañcettha nivāraṇaṃ, tāyanañca. Kāke rakkhanti taṇḍulā, yavā paṭisedhenti gāvo.</paragraph>
<paragraph line="229"><bold>Anicchitaṃ</bold>yathā – pāpā cittaṃ <bold>ni</bold>vāraye, pāpānivārenti, rājato vā corato vā aggito vā udakato vā nānābhayato vā nānārogato vā nānāupaddavato vā ārakkhaṃ gaṇhantu.</paragraph>
<paragraph line="230">‘‘Icchita’’miti vattate.</paragraph>
<paragraph line="231" number="311"><bold>Yena vā’dassanaṃ</bold>.</paragraph>
<paragraph line="232">Yena adassanamicchitaṃ antaradhāyantena, taṃ kārakaṃ apādānasaññaṃ hoti vā, antaradhānevāyaṃ. Upajjhāyā antaradhāyati sisso, nilīyatīti attho. Mātāpitūhi antaradhāyati putto.</paragraph>
<paragraph line="233"><bold>Vā</bold>ti kiṃ? Jetavane antarahito. <bold>Yenā</bold>ti kiṃ? Yakkho tattheva antaradhāyati.</paragraph>
<paragraph line="234" number="312"><bold>Dūrantikaddhakālanimmānatvālopadisāyogavibhattārappayoga suddhappamocana hetu vivittappamāṇa pubbayoga bandhana guṇavacana pañha kathanathokākattūsu ca</bold>.</paragraph>
<paragraph line="235">Dūratthe, antikatthe, addhanimmāne, kālanimmāne, tvālope, disāyoge, vibhatte, āratippayoge, suddhatthappayoge, pamocanatthappayoge, hetvatthe, vivittatthappayoge, pamāṇatthe, pubbayoge, bandhanatthappayoge, guṇavacane <pageBreak edition="M" number="0.0161" />, pañhe, kathane, thokatthe, akattari ca yadavadhibhūtaṃ, hetukammādibhūtañca, taṃ kārakaṃ apādānasaññaṃ hoti, <bold>ca</bold>saddena yathāyogaṃ dutiyā, tatiyā, chaṭṭhī ca.</paragraph>
<paragraph line="236"><bold>E</bold>ttha ca dūrantikañca dūrantikatthañcāti <bold>dūrantika</bold>nti sarūpekasesaṃ katvā vuttanti daṭṭhabbaṃ, tena dūrantikatthappayoge, tadatthe ca apādānasañño hoti.</paragraph>
<paragraph line="237"><bold>Dūratthappayoge</bold>tāva – kīvadūro ito naḷakāragāmo, tato have dūrataraṃ vadanti, gāmato nātidūre. Ārakā te moghapurisā imasmā dhammavinayā, ārakā tehi bhagavā. <bold>Dūratthe</bold>– dūratova namassanti, addasa dūratova āgacchantaṃ.</paragraph>
<paragraph line="238"><bold>Antikatthappayoge</bold>– antikaṃ gāmā, āsannaṃ gāmā, samīpaṃ gāmā, gāmassa samīpanti attho.</paragraph>
<paragraph line="239">Dutiyā, tatiyā ca, dūraṃ gāmaṃ āgato, dūrena gāmena āgato, dūrato gāmā āgatoti attho. Dūraṃ gāmena vā. Antikaṃ gāmaṃ āgato, antikaṃ gāmena vā, āsannaṃ gāmaṃ, āsannaṃ gāmena vā iccādi.</paragraph>
<paragraph line="240"><bold>Addhakālanimmāne</bold>nimmānaṃ nāma parimāṇaṃ, tasmiṃ gamyamāne – ito mathurāya catūsu yojanesu saṅkassaṃ, rājagahato pañcacattālīsayojanamatthake sāvatthi.</paragraph>
<paragraph line="241"><bold>Kālanimmāne</bold>– ito ekanavutikappamatthake vipassī bhagavā loke udapādi, ito vassasahassaccayena buddho loke uppajjissati.</paragraph>
<paragraph line="242"><bold>Tvāpaccayantassa lopo</bold>nāma tadatthasambhavepi avijjamānatā, tasmiṃ tvālope kammādhikaraṇesu – pāsādā saṅkameyya, pāsādaṃ abhiruhitvā saṅkameyyāti attho <pageBreak edition="M" number="0.0162" />. Tathā hatthikkhandhā saṅkameyya, abhidhammā pucchanti, abhidhammaṃ sutvā vā, abhidhammā kathayanti, abhidhammaṃ paṭhitvā vā, āsanā vuṭṭhaheyya, āsane nisīditvā vā.</paragraph>
<paragraph line="243"><bold>Disatthavācīhi yoge, disatthe</bold>ca – ito sā purimā disā, ito sā dakkhiṇā disā, ito sā pacchimā disā, ito sā uttarā disā, avīcito uparibhavaggā, uddhaṃ pādatalā, adho kesamatthakā iccādi. <bold>Disatthe</bold>– puratthimato dakkhiṇatotiādi. Ettha pana sattamiyatthe <bold>to</bold>paccayopi bhavissati.</paragraph>
<paragraph line="244"><bold>Vibhattaṃ</bold>nāma sayaṃ vibhattasseva tadaññato guṇena vibhajanaṃ, tasmiṃ vibhatte – yato paṇītataro vā visiṭṭhataro vā natthi, attadanto tato varaṃ. Kiñcāpi dānato sīlameva varaṃ, tato mayā sutā assutameva bahutaraṃ, sīlameva sutā seyyo. Chaṭṭhī ca, channavutīnaṃ pāsaṇḍānaṃ pavaraṃ yadidaṃ sugatavinayo.</paragraph>
<paragraph line="245"><bold>Āratippayogo</bold>nāma viramaṇatthasaddappayogo. Tattha – asaddhammā ārati, virati pāpā, pāṇātipātā veramaṇī, adinnādānā paṭivirato, appaṭivirato musāvādā.</paragraph>
<paragraph line="246"><bold>Suddhatthappayoge</bold>– lobhanīyehi dhammehi suddho asaṃsaṭṭho, mātito ca pitito ca suddho anupakkuṭṭho agarahito.</paragraph>
<paragraph line="247"><bold>Pamocanatthappayoge</bold><pageBreak edition="M" number="0.0163" />– parimutto dukkhasmāti vadāmi, mutto mārabandhanā, na te muccanti maccunā, muttohaṃ sabbapāsehi.</paragraph>
<paragraph line="248"><bold>Hetvatthe,</bold>sarūpekasesassa gahitattā hetvatthappayoge ca sabbanāmato – kasmā nu tumhaṃ daharā na mīyare, kasmā idheva maraṇaṃ bhavissati, kasmā hetunā, yasmā ca kammāni karonti, yasmā tiha bhikkhave, tasmā tiha bhikkhave evaṃ sikkhitabbaṃ, tasmā buddhosmi brāhmaṇa, yasmā kāraṇā, tasmā kāraṇā, kiṃ kāraṇā. Dutiyā, chaṭṭhī ca, kiṃ kāraṇaṃ, taṃ kissa hetu, kissa tumhe kilamatha.</paragraph>
<paragraph line="249">Kena hetunā, kena kāraṇena, yena midhekacce sattā, tena nimittena, tena vuttamiccādīsu ‘‘hetvatthe cā’’ti tatiyā.</paragraph>
<paragraph line="250"><bold>Vivittaṃ</bold>nāma vivecanaṃ, tadatthappayoge – vivitto pāpakā dhammā, vivicceva kāmehi, vivicca akusalehi dhammehi.</paragraph>
<paragraph line="251"><bold>Pamāṇatthe</bold>tatiyā ca, āyāmato ca vitthārato ca yojanaṃ, gambhīrato ca puthulato ca yojanaṃ candabhāgāya parimāṇaṃ, parikkhepato navayojanasataparimāṇo majjhimapadeso.</paragraph>
<paragraph line="252">Dīghaso nava vidatthiyo sugatavidatthiyā pamāṇikā kāretabbā.</paragraph>
<paragraph line="253">Ettha ca ‘‘smāhismiṃna’’miccādito ‘‘smā’’ti ca ‘‘so, vā’’ti ca vattamāne</paragraph>
<paragraph line="254" number="313"><bold>Dīghorehi</bold><pageBreak edition="M" number="0.0164" />.</paragraph>
<paragraph line="255"><bold>Dīgha ora</bold>icceteti <bold>smā</bold>vacanassa <bold>so</bold>ādeso hoti vā.</paragraph>
<paragraph line="256">Dīghaso, dīghamhā vā, [oraso, oramhā vā] tatiyā ca, yojanaṃ āyāmena, yojanaṃ vitthārena, yojanaṃ ubbedhena sāsaparāsi.</paragraph>
<paragraph line="257">Paṭhamatthavācakena <bold>pubba</bold>saddena yogo <bold>pubbayogo,</bold>ettha ca <bold>pubba</bold>ggahaṇaṃ adisatthavuttino <bold>pubbā</bold>diggahaṇassupalakkhaṇanti daṭṭhabbaṃ, tena <bold>parā</bold>diyogepi. Yathā – pubbeva me bhikkhave sambodhā, ito pubbenāhosi, tato paraṃ paccantimā janapadā, dhātuliṅgehi parā paccayā, tato aparena samayena, tato uttarimpi iccādi.</paragraph>
<paragraph line="258"><bold>Bandhanatthappayoge</bold>bandhanahetumhi iṇe pañcamī, tatiyā ca hoti, satasmā baddho naro raññā, satena vā baddho naro.</paragraph>
<paragraph line="259">Phalasādhanahetubhūtassa guṇassa vacanaṃ <bold>guṇavacanaṃ,</bold>tasmiṃ guṇavacane pañcamī, tatiyā ca, issariyā janaṃ rakkhati rājā, issariyena vā, sīlato naṃ pasaṃsanti, sīlena vā, paññāya vimuttimano iccādi.</paragraph>
<paragraph line="260"><bold>Pañhakathanesu</bold>– kutosi tvaṃ, kuto bhavaṃ, pāṭaliputtato. Ettha ca <bold>kathanaṃ</bold>nāma vissajjanaṃ.</paragraph>
<paragraph line="261"><bold>Thokatthe asatvavacane</bold>karaṇe tatiyā ca, thokā muccati, thokena muccati vā, appamattakā muccati, appamattakena vā, kicchā muccati, kicchena vā.</paragraph>
<paragraph line="262"><bold>Akattari</bold><pageBreak edition="M" number="0.0165" /><bold>akārake ñāpakahetumhi</bold>– kammassa katattā upacitattā ussannattā vipulattā uppannaṃ hoti cakkhuviññāṇa, <bold>na</bold>tāvidaṃ nāmarūpaṃ ahetukaṃ sabbattha sabbadā sabbesañca ekasadisabhāvāpattito.</paragraph>
<gatha1 line="263">Hutvā abhāvato niccā, udayabbayapīḷanā;</gatha1>
<gathalast line="264">Dukkhā avasavattittā, anattāti tilakkhaṇaṃ.</gathalast>
<paragraph line="265">‘‘Pañcamī’’ti vattate.</paragraph>
<paragraph line="266" number="314"><bold>Kāraṇatthe ca</bold>.</paragraph>
<paragraph line="267">Karoti attano phalanti <bold>kāraṇaṃ,</bold>kārakahetu [janakahetu], tasmiṃ kāraṇatthe ca pañcamīvibhatti hoti, vikappenāyaṃ, hetvatthe tatiyāya ca vihitattā, ananubodhā appaṭivedhā catunnaṃ ariyasaccānaṃ yathābhūtaṃ adassanā evamidaṃ dīghamaddhānaṃ sandhāvitaṃ saṃsaritaṃ, avijjāpaccayā saṅkhārā, saṅkhārapaccayā viññāṇaṃ, avijjāya tveva asesavirāganirodhā saṅkhāranirodho, saṅkhāranirodhā viññāṇanirodho, viññāṇanirodhā iccādi.</paragraph>
<paragraph line="268">Kasmiṃ atthe chaṭṭhī?</paragraph>
<paragraph line="269" number="315"><bold>Sāmismiṃ chaṭṭhī</bold>.</paragraph>
<paragraph line="270">Ko ca sāmī?</paragraph>
<paragraph line="271" number="316"><bold>Yassa vā pariggaho taṃ sāmī</bold>.</paragraph>
<paragraph line="272">Pariggayhatīti <bold>pariggaho,</bold>yo yassa pariggaho āyatto sambandhī, taṃ pati so attho sāmisañño hoti. <bold>Vā</bold>ggahaṇena sāmitabba rujādiyogepi.</paragraph>
<paragraph line="273">Ettha <pageBreak edition="M" number="0.0166" />ca kriyābhisambandhābhāvā na kārakatā sambhavati. Sāmibhāvo hi kriyākārakabhāvassa phalabhāvena gahito, tathā hi ‘‘rañño puriso’’ti vutte yasmā rājā dadāti, puriso ca patiggaṇhāti, tasmā ‘‘rājapuriso’’ti viññāyati. Evaṃ yo yassa āyatto sevakādibhāvena vā bhaṇḍabhāvena vā samīpa samūhāvayavavikāra kāriyaavatthā jāti guṇa kriyādivasena vā, tassa sabbassāpi so sambandhādhārabhūto visesanaṭṭhānī āgamīvasena tividhopi attho <bold>sāmī</bold>nāmāti gahetabbo.</paragraph>
<paragraph line="274">Vuttañca</paragraph>
<gatha1 line="275">‘‘Kriyākārakasañjāto,</gatha1>
<gatha2 line="276">Assedaṃ bhāvahetuko;</gatha2>
<gatha3 line="277">Sambandho nāma so attho,</gatha3>
<gathalast line="278">Tattha chaṭṭhī vidhīyate.</gathalast>
<gatha1 line="279">Pāratantyañhi sambandho,</gatha1>
<gatha2 line="280">Tattha chaṭṭhī bhavetito;</gatha2>
<gatha3 line="281">Upādhiṭṭhānā gamito,</gatha3>
<gathalast line="282">Na visesyādito tito’’ti.</gathalast>
<paragraph line="283"><bold>Visesanato</bold>tāva – rañño purisoti, ettha ca rājā purisaṃ aññasāmito viseseti nivattetīti <bold>visesanaṃ,</bold>puriso tena visesīyatīti <bold>visesitabbo,</bold>evaṃ sabbattha visesitabbayoge visesanatova chaṭṭhī.</paragraph>
<paragraph line="284"><bold>Bhaṇḍena sambandhe</bold>– pahūtaṃ me dhanaṃ sakka, etassa paṭivīso, bhikkhussa pattacīvaraṃ.</paragraph>
<paragraph line="285"><bold>Samīpasambandhe</bold>– ambavanassa avidūre, nibbānasseva santike.</paragraph>
<paragraph line="286"><bold>Samūhasambandhe</bold><pageBreak edition="M" number="0.0167" />– suvaṇṇassa rāsi, bhikkhūnaṃ samūho.</paragraph>
<paragraph line="287"><bold>Avayavasambandhe</bold>– manussasseva te sīsaṃ, rukkhassa sākhā.</paragraph>
<paragraph line="288"><bold>Vikārasambandhe</bold>– suvaṇṇassa vikati, bhaṭṭhadhaññānaṃ sattu.</paragraph>
<paragraph line="289"><bold>Kāriyasambandhe</bold>– yavassa aṅkuro, meghassa saddo, puttāpi tassa bahavo, kammānaṃ phalaṃ vipāko.</paragraph>
<paragraph line="290"><bold>Avatthāsambandhe</bold>– khandhānaṃ pātubhāvo, khandhānaṃ jarā, khandhānaṃ bhedo.</paragraph>
<paragraph line="291"><bold>Jātisambandhe</bold>– manussassa bhāvo, manussānaṃ jāti.</paragraph>
<paragraph line="292"><bold>Guṇasambandhe</bold>– suvaṇṇassa vaṇṇo, vaṇṇo na khīyetha tathāgatassa, buddhassa guṇaghoso, pupphānaṃ gandho, phalānaṃ raso, cittassa phusanā, sippikānaṃ sataṃ natthi, tilānaṃ muṭṭhi, tesaṃ samāyogo, sandhino vimokkho, tathāgatassa paññāpāramiṃ ārabbha, pubbacariyaṃ vā, sukhaṃ te, dukkhaṃ te, cetaso parivitakko udapādi, paññāya paṭubhāvo, rūpassa lahutā, rūpassa mudutā, rūpassa upacayo.</paragraph>
<paragraph line="293"><bold>Kriyāsambandhe</bold>– pādassa ukkhipanaṃ, pādassa avakkhepanaṃ vā, hatthassa samiñjanaṃ, pādānaṃ pasāraṇaṃ, dhātūnaṃ gamanaṃ, dhātūnaṃyeva ṭhānaṃ, nisajjā, sayanaṃ vā. Tathā tassa nāmagottādi, tassa kāraṇaṃ, tassa mātāpitaro, tassa purato pāturahosi, tassa pacchato, nagarassa dakkhiṇato, vassānaṃ tatiye māse, na tassa upamā, kuverassa bali iccādi.</paragraph>
<paragraph line="294"><bold>Ṭhānito</bold><pageBreak edition="M" number="0.0168" />– yamedantassādeso, o avassa.</paragraph>
<paragraph line="295"><bold>Āgamito</bold>– puthassāgamo iccādi.</paragraph>
<paragraph line="296"><bold>Sāmiyoge</bold>– devānamindo, migānaṃ rājā.</paragraph>
<paragraph line="297"><bold>Tabba rujādiyoge</bold>– mahāsenāpatīnaṃ ujjhāpetabbaṃ vikanditabbaṃ viravitabbaṃ, devadattassa rujati, tassa rogo uppajjati, rajakassa vatthaṃ dadāti, musāvādassa ottappaṃ iccādi.</paragraph>
<paragraph line="298">‘‘Kvaci, tatiyāsattamīna’’nti ca vattate.</paragraph>
<paragraph line="299" number="317"><bold>Chaṭṭhī ca</bold>.</paragraph>
<paragraph line="300">Tatiyāsattamīnamatthe kvaci chaṭṭhīvibhatti hoti.</paragraph>
<paragraph line="301"><bold>Yajassa karaṇe</bold>– pupphassa buddhaṃ yajati, pupphena vā, ghatassa aggiṃ juhoti.</paragraph>
<paragraph line="302"><bold>Suhitatthayoge</bold>– pattaṃ odanassa pūretvā, odanenāti attho. Imameva kāyaṃ pūraṃ nānappakārassa asucino paccavekkhati, pūraṃ hiraññasuvaṇṇassa, pūrati bālo pāpassa.</paragraph>
<paragraph line="303"><bold>Tulyatthakimalamādiyoge</bold>– pitussa tulyo, pitarā vā tulyo, mātu sadiso, mātarā sadiso vā, kiṃ tassa ca tuṭṭhassa, kiṃ tena tuṭṭhenāti attho. Alaṃ tassa ca tuṭṭhassa.</paragraph>
<paragraph line="304"><bold>Kattari kitappaccayayoge</bold>– sobhanā kaccāyanassa kati, kaccāyanena vā, rañño sammato, raññā vā, evaṃ rañño <pageBreak edition="M" number="0.0169" />pūjito, rañño sakkato, rañño apacito, rañño mānito, amataṃ tesaṃ bhikkhave aparibhuttaṃ, yesaṃ kāyagatāsati aparibhuttā iccādi.</paragraph>
<paragraph line="305"><bold>Sattamiyatthe kusalādiyoge</bold>– kusalā naccagītassa sikkhitā cāturitthiyo, kusalo tvaṃ rathassa aṅgapaccaṅgānaṃ, kusalo maggassa, kusalo amaggassa, santi hi bhante uḷārā yakkhā bhagavato pasannā, divasassa tikkhattuṃ, divase tikkhattuṃ vā, māsassa dvikkhattuṃ iccādi.</paragraph>
<paragraph line="306">‘‘Kvaci, chaṭṭhī’’ti ca vattate.</paragraph>
<paragraph line="307" number="318"><bold>Dutiyāpañcamīnañca</bold>.</paragraph>
<paragraph line="308">Dutiyāpañcamīnamatthe ca kvaci chaṭṭhīvibhatti hoti.</paragraph>
<paragraph line="309"><bold>Dutiyatthe kammani kitakayoge</bold>– tassa bhavanti vattāro, sahasā kammassa kattāro, amatassa dātā, bhinnānaṃ sandhātā, sahitānaṃ anuppadātā, bodhetā pajāya, kammassa kārako natthi, vipākassa ca vedako, avisaṃvādako lokassa, pāpānaṃ akaraṇaṃ sukhaṃ, catunnaṃ mahābhūtānaṃ upādāya pasādo, acchariyo arajakena vatthānaṃ rāgo, acchariyo agopālakena gāvīnaṃ doho.</paragraph>
<paragraph line="310"><bold>Tathā saricchādīnaṃ kammani</bold>– mātu sarati, mātaraṃ sarati, na tesaṃ koci sarati, sattānaṃ kammappaccayā, puttassa icchati, puttamicchati.</paragraph>
<paragraph line="311"><bold>Karotissa</bold><pageBreak edition="M" number="0.0170" /><bold>patiyatane ca</bold>– patiyatanaṃ abhisaṅkhāro, udakassa patikurute, udakaṃ patikurute, kaṇḍassa patikurute, kaṇḍaṃ patikurute.</paragraph>
<paragraph line="312"><bold>Pañcamiyatthe parihānibhayatthayoge</bold>– assavanatā dhammassa parihāyanti, kiṃ nu kho ahaṃ tassa sukhassa bhāyāmi, sabbe tasanti daṇḍassa, sabbe bhāyanti maccuno, bhīto catunnaṃ āsivisānaṃ iccādi.</paragraph>
<paragraph line="313"><bold>Kvacī</bold>ti kiṃ? Gambhīrañca kathaṃ kattā, kālena dhammiṃ kathaṃ bhāsitā hoti, paresaṃ puññāni anumoditā, bujjhitā saccāni, kaṭaṃ kārako, pasavo ghātako.</paragraph>
<paragraph line="314">Tathā <bold>na niṭṭhādīsu ca</bold>– sukhakāmī vihāraṃ kato, rathaṃ katavanto, rathaṃ katāvī, kaṭaṃ katvā, kaṭaṃ karonto, kaṭaṃ karāno, kaṭaṃ kurumāno iccādi.</paragraph>
<paragraph line="315">Kasmiṃ atthe sattamī?</paragraph>
<paragraph line="316" number="319"><bold>Okāse sattamī</bold>.</paragraph>
<paragraph line="317">Okāsakārake sattamīvibhatti hoti.</paragraph>
<paragraph line="318">Ko ca okāso?</paragraph>
<paragraph line="319" number="320"><bold>Yodhāro tamokāsaṃ</bold>.</paragraph>
<paragraph line="320">Ādhārīyati asminti <bold>ādhāro,</bold>adhikaraṇaṃ. Kattukammasamavetānaṃ nisajjapacanādikriyānaṃ patiṭṭhānaṭṭhena yo ādhāro, taṃ kārakaṃ okāsasaññaṃ hoti.</paragraph>
<paragraph line="321">Kaṭe <pageBreak edition="M" number="0.0171" />nisīdati devadatto, thāliyaṃ odanaṃ pacati. Ettha hi devadattataṇḍulānaṃ kattukammānaṃ dhāraṇato taṃsamavetaṃ āsanapacanasaṅkhātaṃ kriyaṃ dhāreti nāma.</paragraph>
<paragraph line="322">So panāyamokāso catubbidho byāpiko opasilesiko sāmīpiko vesayikoti.</paragraph>
<paragraph line="323">Tattha <bold>byāpiko</bold>nāma yattha sakalopi ādhārabhūto attho ādheyyena patthaṭo hoti, yasmiñca ādheyyabhūtaṃ kiñci byāpetvā tiṭṭhati, taṃ yathā – tilesu telaṃ atthi, khīlesu jalaṃ, dadhimhi sappīti.</paragraph>
<paragraph line="324"><bold>Opasilesiko</bold>nāma paccekasiddhānaṃ bhāvānaṃ yattha upasilesena upagamo hoti, yasmiñca ādheyyo upasilissati allīyitvā tiṭṭhati, taṃ yathā – āsane nisinno saṅgho, thāliyaṃ odanaṃ pacati, ghaṭesu udakaṃ atthi, dūre ṭhito, samīpe ṭhitoti.</paragraph>
<paragraph line="325"><bold>Sāmīpiko</bold>nāma yattha samīpe samīpivohāraṃ katvā tadāyattavuttitādīpanatthaṃ ādhārabhāvo vikappīyati, taṃ yathā – gaṅgāyaṃ ghoso vasati, gaṅgāya samīpe vajo vasatīti attho. Bhagavā sāvatthiyaṃ viharati jetavane, sāvatthiyā samīpeti attho.</paragraph>
<paragraph line="326"><bold>Vesayiko</bold>nāma yattha aññatthābhāvavasena, desantarāvacchedavasena vā ādhārabhāvo parikappo, taṃ yathā – ākāse sakuṇā pakkhanti, bhūmīsu manussā caranti, jalesu macchā, pādesu patito, pāpasmiṃ ramatī mano, pasanno buddhasāsane, paññāya sādhu, vinaye nipuṇo, mātari sādhu, pitari nipuṇo iccādi.</paragraph>
<paragraph line="327">Sabbopi <pageBreak edition="M" number="0.0172" />cāyamādhāro padhānavasena vā parikappitavasena vā kriyāya patiṭṭhā bhavatīti <bold>okāso</bold>tveva vuttoti veditabbo.</paragraph>
<paragraph line="328">Vuttañcetaṃ</paragraph>
<gatha1 line="329">‘‘Kiriyā kattukammānaṃ,</gatha1>
<gatha2 line="330">Yattha hoti patiṭṭhitā;</gatha2>
<gatha3 line="331">‘Okāso’ti pavutto so,</gatha3>
<gathalast line="332">Catudhā byāpikādito.</gathalast>
<gatha1 line="333">Byāpiko tilakhīrādi,</gatha1>
<gatha2 line="334">Kaṭo opasilesiko;</gatha2>
<gatha3 line="335">Sāmīpiko tu gaṅgādi,</gatha3>
<gathalast line="336">Ākāso visayo mato’’ti.</gathalast>
<paragraph line="337">‘‘Chaṭṭhī, sattamī’’ti ca adhikāro.</paragraph>
<paragraph line="338" number="321"><bold>Sāmissarādhipatidāyādasakkhīpatibhūpasūtakusalehi ca</bold>.</paragraph>
<paragraph line="339">Sāmī issara adhipati dāyāda sakkhipatibhū pasūta kusalaiccetehi yoge chaṭṭhīvibhatti hoti, sattamī ca. Ubhayatthaṃ vacanaṃ.</paragraph>
<paragraph line="340">Gavaṃ sāmi, gosu sāmi, gavaṃ issaro, gosu issaro, gavaṃ adhipati, gosu adhipati, gavaṃ dāyādo, gosu dāyādo, gavaṃ sakkhi, gosu sakkhi, gavaṃ patibhū, gosu patibhū, gavaṃ pasūto, gosu pasūto, gavaṃ kusalo, gosu kusalo.</paragraph>
<paragraph line="341" number="322"><bold>Niddhāraṇe ca</bold>.</paragraph>
<paragraph line="342">Nīharitvā dhāraṇaṃ <bold>niddhāraṇaṃ,</bold>jāti guṇa kriyā nāmehi samudāyato ekadesassa puthakkaraṇaṃ, tasmiṃ niddhāraṇatthe gamyamāne <pageBreak edition="M" number="0.0173" />tato samudāyavāciliṅgamhā chaṭṭhīvibhatti hoti, sattamī ca.</paragraph>
<paragraph line="343">Manussānaṃ khattiyo sūratamo, manussesu khattiyo sūratamo, kaṇhā gāvīnaṃ sampannakhīratamā, kaṇhā gāvīsu sampannakhīratamā, addhikānaṃ dhāvanto sīghatamo, addhikesu dhāvanto sīghatamo, āyasmā ānando arahataṃ aññataro ahosi, arahantesu vā iccādi.</paragraph>
<paragraph line="344" number="323"><bold>Anādare ca</bold>.</paragraph>
<paragraph line="345">Anādare gamyamāne bhāvavatā liṅgamhā chaṭṭhīvibhatti hoti, sattamī ca. Akāmakānaṃ mātāpitūnaṃ rudantānaṃ pabbaji, mātāpitūsu rudantesu pabbaji.</paragraph>
<gatha1 line="346">Ākoṭayanto so neti,</gatha1>
<gatha2 line="347">Sivirājassa pekkhato;</gatha2>
<gatha3 line="348">Maccu gacchati ādāya,</gatha3>
<gathalast line="349">Pekkhamāne mahājane.</gathalast>
<paragraph line="350" number="324"><bold>Kammakaraṇanimittatthesu sattamī</bold>.</paragraph>
<paragraph line="351">Kammakaraṇanimittaiccetesvatthesu liṅgamhā sattamīvibhatti hoti.</paragraph>
<paragraph line="352"><bold>Kammatthe</bold>– bhikkhūsu abhivādenti, muddhani cumbitvā, purisassa bāhāsu gahetvā.</paragraph>
<paragraph line="353"><bold>Karaṇatthe</bold>– hatthesu piṇḍāya caranti, pattesu piṇḍāya caranti, pathesu gacchanti, sopi maṃ anusāseyya, sampaṭicchāmi matthake.</paragraph>
<paragraph line="354"><bold>Nimittatthe</bold><pageBreak edition="M" number="0.0174" />– dīpi cammesu haññate, kuñjaro dantesu haññate, aṇumattesu vajjesu bhayadassāvī, sampajānamusāvāde pācittiyaṃ, musāvādanimittaṃ musāvādappaccayāti attho.</paragraph>
<paragraph line="355">‘‘Sattamī’’ti adhikāro.</paragraph>
<paragraph line="356" number="325"><bold>Sampadāne ca</bold>.</paragraph>
<paragraph line="357">Sampadānatthe ca liṅgamhā sattamīvibhatti hoti. Saṅghe dinnaṃ mahapphalaṃ, saṅghe gotami dehi, saṅghe te dinne ahañceva pūjito bhavissāmi.</paragraph>
<gatha1 line="358">Yā palālamayaṃ mālaṃ, nārī datvāna cetiye;</gatha1>
<gathalast line="359">Alattha kañcanamayaṃ, mālaṃ bojjhaṅgikañca sā.</gathalast>
<paragraph line="360" number="326"><bold>Pañcamyatthe ca</bold>.</paragraph>
<paragraph line="361">Pañcamyatthe ca liṅgamhā sattamīvibhatti hoti. Kadalīsu gaje rakkhanti.</paragraph>
<paragraph line="362" number="327"><bold>Kālabhāvesu ca</bold>.</paragraph>
<paragraph line="363"><bold>Kālo</bold>nāma nimesa khaṇa laya muhutta pubbaṇhādiko, <bold>bhāvo</bold>nāma kriyā, sā cettha kriyantarūpalakkhaṇāva adhippetā, tasmiṃ kālatthe ca bhāvalakkhaṇe bhāvatthe ca liṅgamhā sattamīvibhatti hoti.</paragraph>
<paragraph line="364"><bold>Kāle</bold>– pubbaṇhasamaye gato, sāyanhasamaye āgato, akāle vassati tassa, kāle tassa na vassati, phussamāsamhā tīsu māsesu vesākhamāso, ito satasahassamhi, kappe uppajji cakkhumā.</paragraph>
<paragraph line="365"><bold>Bhāvenabhāvalakkhaṇe</bold><pageBreak edition="M" number="0.0175" />– bhikkhusaṅghesu bhojīyamānesu gato, bhuttesu āgato, gosu duyhamānāsu gato, duddhāsu āgato, jāyamāne kho sāriputta bodhisatte ayaṃ dasasahassilokadhātu saṃkampi sampakampi sampavedhi.</paragraph>
<gatha1 line="366">Pāsāṇā sakkharā ceva, kaṭhalā khāṇukaṇṭakā;</gatha1>
<gathalast line="367">Sabbe maggā vivajjenti, gacchante lokanāyake.</gathalast>
<paragraph line="368">Imasmiṃ sati idaṃ hoti iccādi.</paragraph>
<paragraph line="369" number="328"><bold>Upājhādhikissaravacane</bold>.</paragraph>
<paragraph line="370">Dvipadamidaṃ. Adhikatthe, issaratthe ca vattamānehi <bold>upaadhi</bold>iccetehi yoge adhikissaravacane gamyamāne liṅgamhā sattamīvibhatti hoti.</paragraph>
<paragraph line="371"><bold>Adhikavacane</bold>– upa khāriyaṃ doṇo, khāriyā doṇo adhikoti attho. Tathā upa nikkhe kahāpaṇaṃ, adhi devesu buddho, sammutiupapattivisuddhidevasaṅkhātehi tividhehipi devehi sabbaññū buddhova adhikoti attho.</paragraph>
<paragraph line="372"><bold>Issaravacane</bold>– adhi brahmadatte pañcālā, brahmadattissarā pañcālāti attho.</paragraph>
<paragraph line="373" number="329"><bold>Maṇḍitussukkesu tatiyā ca</bold>.</paragraph>
<paragraph line="374">Maṇḍitaussukkaiccetesvatthesu gamyamānesu liṅgamhā tatiyāvibhatti hoti, sattamī ca. <bold>Maṇḍita</bold>saddo panettha pasannatthavācako, <bold>ussukka</bold>saddo saīhattho. Ñāṇena pasanno, ñāṇasmiṃ pasanno, ñāṇena ussukko, ñāṇasmiṃ ussukko sappuriso.</paragraph>
<gatha1 line="375">Kārakaṃ <pageBreak edition="M" number="0.0176" />chabbidhaṃ saññā-vasā chabbīsatīvidhaṃ;</gatha1>
<gathalast line="376">Pabhedā sattadhā kammaṃ, kattā pañcavidho bhave.</gathalast>
<gatha1 line="377">Karaṇaṃ duvidhaṃ hoti, sampadānaṃ tidhā mataṃ;</gatha1>
<gathalast line="378">Apādānaṃ pañcavidhaṃ, ādhāro tu catubbidho.</gathalast>
<paragraph line="379">Vibhattiyo pana paccattavacanādivasena aṭṭhavidhā bhavanti. Yathāha</paragraph>
<gatha1 line="380">‘‘Paccattamupayogañca, karaṇaṃ sampadāniyaṃ;</gatha1>
<gathalast line="381">Nissakkaṃ sāmivacanaṃ, bhummālapanamaṭṭhama’’nti.</gathalast>
<centered line="382">Iti padarūpasiddhiyaṃ kārakakaṇḍo</centered>
<centered line="383">Tatiyo.</centered>
</body>
</document>