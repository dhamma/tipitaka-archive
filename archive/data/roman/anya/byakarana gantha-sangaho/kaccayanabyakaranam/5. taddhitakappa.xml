<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0802n.nrf5.xml</normativeSource>
    <archivePath>roman/anya/byakarana gantha-sangaho/kaccayanabyakaranam/5. taddhitakappa.xml</archivePath>
    <baseFileName>5. taddhitakappa</baseFileName>
    <titlePath>5. Taddhitakappa - Kaccāyanabyākaraṇaṃ - Byākaraṇa gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">5. Taddhitakappa</chapter>
    <subhead line="2">Aṭṭhamakaṇḍa</subhead>
    <paragraph line="3" number="344">, 361<bold>Vāṇa’pacce</bold><pageBreak edition="M" number="0.0183" />.</paragraph>
    <paragraph line="4"><bold>Ṇa</bold>paccayo hoti vā ‘‘tassāpacca’’ miccetasmiṃ atthe.</paragraph>
    <paragraph line="5">Vasiṭṭhassa apaccaṃ vāsiṭṭho, vasiṭṭhassa apaccaṃ vā, vasiṭṭhassa apaccaṃ vāsiṭṭhī, vasiṭṭhassa apaccaṃ vāsiṭṭhaṃ. Evaṃ bhāradvājo, bhāradvājī, bhāradvājaṃ. Gotamo, gotamī, gotamaṃ. Vāsudevo, vāsudevī, vāsudevaṃ. Bāladevo, bāladevī, bāladevaṃ. Vesāmitto, vesāmittī vesāmittaṃ.</paragraph>
    <paragraph line="6" number="345">, 366<bold>Ṇāyana ṇāna vacchādito</bold>.</paragraph>
    <paragraph line="7">Tasmā <bold>vacchā</bold>dito gottagaṇato <bold>ṇāyanaṇāna</bold>paccayā honti vā ‘‘tassāpacca’’miccetasmiṃ atthe.</paragraph>
    <paragraph line="8">Vacchassa apaccaṃvacchāyano, vacchāno, vacchassa apaccaṃ vā, vacchassa apaccaṃ vacchāyanī, vacchānī, vacchassa apaccaṃ vacchāyanaṃ, vacchānaṃ. Sakaṭassa apaccaṃ sākaṭāyano, sākaṭāno <pageBreak edition="M" number="0.0184" />, sakaṭassa apaccaṃ vā, sākaṭāyanī, sā kaṭānī, sākaṭāyanaṃ, sākaṭānaṃ. Evaṃ kaṇhāyano, kaṇhāno, kaṇhassa apaccaṃ vā. Kaṇhāyanī, kaṇhānī, kaṇhāyanaṃ, kaṇhānaṃ. Aggivessāyano, aggivessāno, aggivessāyanī, aggivessānī, aggivessāyanaṃ, aggivessānaṃ. Gacchāyano, gacchāno, gacchāyanī, gacchānī, gacchāyanaṃ, gacchānaṃ. Kappāyano, kappāno, kappāyanī, kappānī, kappāyanaṃ, kappānaṃ. Moggallāyano, moggallāno, moggallāyanī, moggallānī, moggallāyanaṃ, moggallānaṃ. Muñcāyano, muñcāno, muñcāyanī, muñcānī, muñcāyanaṃ, muñcānaṃ. Saṅghāyano, saṅghāno, saṅghāyanī, saṅghānī, saṅghāyanaṃ, saṅghānaṃ. Lomāyano, lomāno, lomāyanī, lomānī, lomāyanaṃ, lomānaṃ, sākamāyano, sākamāno, sākamāyanī, sākamānī, sākamāyanaṃ, sākamānaṃ. Nārāyano, nārāno, nārāyanī, nārānī, nārāyanaṃ, nārānaṃ. Corāyanocorāno, corāyanī, corānī, corāyanaṃ, corānaṃ, āvasālāyano, āvasālāno, āvasālāyanī, āvasālānī, āvasālāyanaṃ, āvasālānaṃ. Dvepāyano, dvepāno, dvepāyanī, dvepānī, dvepāyanaṃ, dvepānaṃ. Kuñcāyano, kuñcāno, kuñcāyanī, kuñcānī, kuñcāyanaṃ, kuñcānaṃ. Kaccāyano, kaccāno, kaccāyanī, kaccānī, kaccāyanaṃ, kaccānaṃ.</paragraph>
    <paragraph line="9" number="346">, 367<bold>Ṇeyyo</bold><pageBreak edition="M" number="0.0185" /><bold>kattikādīhi</bold>.</paragraph>
    <paragraph line="10">Tehi gottagaṇehi <bold>kattikā</bold>dīhi <bold>ṇeyya</bold>paccayo hoti vā ‘‘tassāpacca’’miccetasmiṃ atthe.</paragraph>
    <paragraph line="11">Kattikāya apaccaṃ kattikeyyo, kattikāya apaccaṃ vā. Evaṃ venateyyo, rohiṇeyyo, gaṅgeyyo, kaddameyyo, nādeyyo, āleyyo, āheyo, kāmeyyo, suciyā apaccaṃ soceyyo, sāleyyo, bāleyyo, māleyyo, kāleyyo.</paragraph>
    <paragraph line="12" number="347">, 368<bold>Ato ṇi vā</bold>.</paragraph>
    <paragraph line="13">Tasmā <bold>a</bold>kārato <bold>ṇi</bold>paccayo hoti vā ‘‘tassāpacca’’miccetasmiṃ atthe.</paragraph>
    <paragraph line="14">Dakkhassa apaccaṃ dakkhi, dakkhassa apaccaṃ vā. Duṇassa apaccaṃ doṇi, duṇassa apaccaṃ vā, evaṃ vāsavi, sakyaputti, nāṭaputti, dāsaputti, dāsavi, vāruṇi, gaṇḍi, bāladevi, pāvaki, jenadatti, buddhi, dhammi, saṅghi, kappi, anuruddhi.</paragraph>
    <paragraph line="15"><bold>Vāti vikappanatthena ṇika</bold>paccayo hoti ‘‘tassāpacca’’miccetasmiṃ atthe. Sakyaputtassa apaccaṃ sakyaputtiko. Evaṃ nāṭaputtiko, jenadattiko.</paragraph>
    <paragraph line="16" number="148">, 371<bold>Ṇavo’</bold><pageBreak edition="M" number="0.0186" /><bold>pakvādīhi</bold>.</paragraph>
    <paragraph line="17"><bold>Upaku</bold>iccevamādīhi <bold>ṇava</bold>paccayo hoti vā ‘‘tassāpacca’’miccetasmiṃ atthe.</paragraph>
    <paragraph line="18">Upakussa apaccaṃ opakavo, upakussa apaccaṃ vā. Manuno apaccaṃ mānavo, manuno apaccaṃ vā. Bhaggussa apaccaṃ bhaggavo, bhaggussa apaccaṃ vā, paṇḍussa apaccaṃ paṇḍavo, paṇḍussa apaccaṃ vā, bahussa apaccaṃ bāhavo, bahussa apaccaṃ vā.</paragraph>
    <paragraph line="19" number="349">, 372<bold>Ṇera vidhavādito</bold>.</paragraph>
    <paragraph line="20">Tasmā <bold>vidhavā</bold>dito <bold>ṇera</bold>paccayo hoti vā ‘‘tassāpacca’’miccetasmiṃ atthe.</paragraph>
    <paragraph line="21">Vidhavāya apaccaṃ vedhavero, vidhavāya apaccaṃ vā. Bandhukiyā apaccaṃ bandhukero, bandhukiyā apaccaṃ vā. Samaṇassa apaccaṃ sāmaṇero, samaṇassa apaccaṃ vā. Evaṃ sāmaṇerī, sāmaṇeraṃ, nāḷikero, nāḷikerī, nāḷikeraṃ.</paragraph>
    <paragraph line="22" number="350">, 373<bold>Yena vā saṃsaṭṭhaṃ tarati carati vahati ṇiko</bold>.</paragraph>
    <paragraph line="23">Yena vā saṃsaṭṭhaṃ, yena vā tarati, yena vā carati, yena vā vahati iccetesvatthesu <bold>ṇika</bold>paccayo hoti vā.</paragraph>
    <paragraph line="24">Tilena <pageBreak edition="M" number="0.0187" /> saṃsaṭṭhaṃ bhojanaṃ telikaṃ, tilena saṃsaṭṭhaṃ vā. Evaṃ goḷikaṃ, ghātikaṃ.</paragraph>
    <paragraph line="25">Nāvāya taratīti nāviko, nāvāya tarati vā. Evaṃ oḷumpiko.</paragraph>
    <paragraph line="26">Sakaṭena caratīti sākaṭiko, sakaṭena carati vā. Evaṃ pattiko, daṇḍiko, dhammiko, pādiko.</paragraph>
    <paragraph line="27">Sīsena vahatīti sīsiko, sīsena vahati vā. Aṃsena vahatīti aṃsiko, aṃsena vahati vā. Evaṃ khandhiko, aṅguliko.</paragraph>
    <paragraph line="28"><bold>Vāti vikappanatthena</bold> aññesupi <bold>ṇika</bold>paccayo hoti. Rājagahe vasatīti rājagahiko, rājagahe vasati vā. Rājagahe jāto rājagahiko, rājagahe jāto vā. Evaṃ māgadhiko, sāvatthiko, kāpila vatthiko, pāṭaliputtiko, vesāliko.</paragraph>
    <paragraph line="29" number="351">, 374<bold>Tamadhīte tenakatādi sannidhāna niyoga sippa bhaṇḍa jīvikatthesu ca</bold>.</paragraph>
    <paragraph line="30">Tamadhīte, tenakatādiatthe, tamhi sannidhānā, tattha niyutto, tamassa sippaṃ, tamassa bhaṇḍaṃ, tamassa jīvikaṃ iccetesvatthesu ca <bold>ṇika</bold>paccayo hoti vā.</paragraph>
    <paragraph line="31">Vinayamadhīte <pageBreak edition="M" number="0.0188" /> venayiko, vinayamadhīte vā. Evaṃ suttantiko, ābhidhammiko, veyyākaraṇiko.</paragraph>
    <paragraph line="32">Kāyena kataṃ kammaṃ kāyikaṃ, kāyena kataṃ kammaṃ vā. Evaṃ vācasikaṃ, mānasikaṃ.</paragraph>
    <paragraph line="33">Sarīre sannidhānā vedanā sārīrikā, sarīre sannidhānā vā, evaṃ mānasikā.</paragraph>
    <paragraph line="34">Dvāre niyutto dovāriko, dvāre niyutto vā. Evaṃ bhaṇḍāgāriko, nāgariko, nāvakammiko.</paragraph>
    <paragraph line="35">Vīṇā assa sippaṃ veṇiko, vīṇā assa sippaṃ vā. Evaṃ pāṇaviko, modiṅgiko, vaṃsiko.</paragraph>
    <paragraph line="36">Gandho assa bhaṇḍaṃ gandhiko, gandho assa bhaṇḍaṃ vā. Evaṃ teliko, goḷiko.</paragraph>
    <paragraph line="37">Urabbhaṃ hantvā jīvatīti orabbhiko, urabbhaṃ hantvā jīvati vā. Magaṃ hantvā jīvatīti māgaviko, magaṃ hantvā jīvati vā. Evaṃ sokariko, sākuṇiko.</paragraph>
    <paragraph line="38"><bold>Ādiggahaṇena</bold> aññatthāpi <bold>ṇika</bold> paccayo yojetabbo. Jālena hato jāliko, jālena hato vā.</paragraph>
    <paragraph line="39">Suttena bandho suttiko, suttena bandho vā.</paragraph>
    <paragraph line="40">Cāpo <pageBreak edition="M" number="0.0189" /> assa āvudho cāpiko, cāpo assa āvudho vā. Evaṃ tomariko, muggariko, mosaliko.</paragraph>
    <paragraph line="41">Vāto assa ābādho vātiko, vāto assa ābādho vā. Evaṃ semhiko, pittiko.</paragraph>
    <paragraph line="42">Buddhe pasanno buddhiko, buddhe pasanno vā. Evaṃ dhammiko, saṅghiko.</paragraph>
    <paragraph line="43">Buddhassa santakaṃ buddhikaṃ, buddhassa santakaṃ vā. Evaṃ dhammikaṃ, saṅghikaṃ.</paragraph>
    <paragraph line="44">Vatthena kītaṃ bhaṇḍaṃ vatthikaṃ, vatthena kītaṃ bhaṇḍaṃ vā. Evaṃ kumbhikaṃ, phālikaṃ, kiṃ kaṇikaṃ, sovaṇṇikaṃ.</paragraph>
    <paragraph line="45">Kumbho assa parimāṇaṃ kumbhikaṃ, kumbho assa parimāṇaṃ vā.</paragraph>
    <paragraph line="46">Kumbhassa rāsi kumbhikaṃ, kumbhassa rāsi vā.</paragraph>
    <paragraph line="47">Kumbhaṃ arahatīti kumbhiko, kumbhaṃ arahati vā.</paragraph>
    <paragraph line="48">Akkhena dibbatīti akkhiko, akkhena dibbati vā. Evaṃ sālākiko, tindukiko, ambaphaliko. Kapiṭṭhaphaliko, nāḷikeriko iccevamādi.</paragraph>
    <paragraph line="49" number="352">, 376<bold>Ṇa rāgā tasse damaññatthesu ca</bold>.</paragraph>
    <paragraph line="50"><bold>Ṇa</bold>paccayo hoti vā rāgamhā ‘‘tena rattaṃ’’ iccetasmiṃ atthe, ‘‘tassedaṃ’’ aññatthesu ca.</paragraph>
    <paragraph line="51">Kasāvena <pageBreak edition="M" number="0.0190" /> rattaṃ vatthaṃ kāsāvaṃ, kasāvena rattaṃ vatthaṃ vā. Evaṃ kosumbhaṃ, hāliddaṃ, pāṭaṅgaṃ, rattaṅga, mañjiṭṭhaṃ, kuṅkumaṃ.</paragraph>
    <paragraph line="52">Sūkarassa idaṃ maṃsaṃ sokaraṃ, sūkarassa idaṃ maṃsaṃ vā. Evaṃ māhisaṃ.</paragraph>
    <paragraph line="53">Udumbarassa avidūre pavattaṃ vimānaṃ odumbaraṃ, udumbarassa avidūre pavattaṃ vimānaṃ vā.</paragraph>
    <paragraph line="54">Vidisāya avidūre nivāso vediso, vidisāya avidūre nivāso vā.</paragraph>
    <paragraph line="55">Mathurāya jāto māthuro, mathurāya jāto vā.</paragraph>
    <paragraph line="56">Mathurāya āgato māthuro, mathurāya āgato vā.</paragraph>
    <paragraph line="57">Kattikāya niyutto māso kattiko, kattikāya niyutto māso vā. Evaṃ māgasiro, phusso, māgho, phagguno, citto, vesākho, jeṭṭho, āsaḷho, sāvaṇo, bhaddo, assayujo.</paragraph>
    <paragraph line="58">Na vuddhi nīlapītādo, paccaye saṇakārake.</paragraph>
    <paragraph line="59"><bold>Pha</bold>kāro <bold>phussa</bold>saddassa, ‘‘siro’’ti sirasaṃ vade.</paragraph>
    <paragraph line="60">Sikkhānaṃ <pageBreak edition="M" number="0.0191" /> samūho sikkho, bhikkhānaṃ samūho bhikkho. Evaṃ kāpoto, māyūro, kokilo.</paragraph>
    <paragraph line="61">Buddhe, assa devatā buddho. Evaṃ bhaddo, māro, māhindo, vessavaṇo, yāmo, somo, nārāyaṇo.</paragraph>
    <paragraph line="62">Saṃvaccharamadhīte saṃvaccharo. Evaṃ mohutto, nemitto, aṅgavijjo, veyyākaraṇo, chando, bhāsso, cando.</paragraph>
    <paragraph line="63">Vasādānaṃ visayo deso vāsādo. Evaṃ kumbho, sākunto, ātisāro.</paragraph>
    <paragraph line="64">Udumbarā asmiṃ padese santīti odumbaro. Sāgarehi nibbatto sāgaro. Sāgalamassa nivāso sāgalo. Mathurā assa nivāso māthuro. Mathurāya issaro māthuro. Iccevamādayo yojetabbā.</paragraph>
    <paragraph line="65" number="353">, 378<bold>Jātādīnamimiyā ca</bold>.</paragraph>
    <paragraph line="66"><bold>Jāta</bold>iccevamādīnamatthe <bold>imaiya</bold>paccayā honti.</paragraph>
    <paragraph line="67">Pacchā jāto pacchimo. Evaṃ antimo, majjhimo, purimo, uparimo, heṭṭhimo, gopphimo. Bodhisattajātiyā jāto bodhisattajātiyo, evaṃ <pageBreak edition="M" number="0.0192" /> assajātiyo, hatthijātiyo, manussajātiyo.</paragraph>
    <paragraph line="68"><bold>Ādiggahaṇena</bold> niyuttatthāditopi tadassatthāditopi <bold>ima iya ika</bold> iccete paccayā honti. Anto niyutto antimo. Evaṃ antiyo, antiko.</paragraph>
    <paragraph line="69">Putto assa atthi, tasmiṃ vā vijjatīti puttimo. Evaṃ puttiyeva, puttiko, kappimo, kappiyo, kappiko.</paragraph>
    <paragraph line="70"><bold>Caggahaṇena kiya</bold>paccayo hoti niyuttatthe. Jātiyaṃ niyutto jātikiyo, andhe niyutto andhakiyo, jātiyā andho jaccandho, jaccandhe niyutto jaccandhakiyo.</paragraph>
    <paragraph line="71" number="354">, 379<bold>Samūhatthe kaṇa ṇā</bold>.</paragraph>
    <paragraph line="72">Samūhatthe <bold>kaṇa ṇa</bold>iccete paccayā honti.</paragraph>
    <paragraph line="73">Rājaputtānaṃ samūho rājaputtako. Evaṃ rājaputto, mānussako, mānusso, māyūrako, māyūro, māhiṃsako, māhiṃso.</paragraph>
    <paragraph line="74" number="355">, 380<bold>Gāma jana bandhu sahāyādīhitā</bold>.</paragraph>
    <paragraph line="75"><bold>Gāma jana bandhu sahāya</bold>iccevamādīhi <bold>tā</bold>paccayo hoti samūhatthe.</paragraph>
    <paragraph line="76">Gāmānaṃ <pageBreak edition="M" number="0.0193" /> samūho gāmatā. Evaṃ janatā, bandhutā, sahāyatā, nagaratā.</paragraph>
    <paragraph line="77" number="356">, 381<bold>Tadassa ṭhānamiyo ca</bold>.</paragraph>
    <paragraph line="78">‘‘Tadassa ṭhāna’’ miccetasmiṃ atthe <bold>iya</bold>paccayo hoti.</paragraph>
    <paragraph line="79">Madanassa ṭhānaṃ madaniyaṃ, bandhanassa ṭhānaṃ bandhaniyaṃ, mucchanassa ṭhānaṃ mucchaniyaṃ, evaṃ rajaniyaṃ, kamaniyaṃ, gamaniyaṃ, dussaniyaṃ, dassaniyaṃ.</paragraph>
    <paragraph line="80" number="357">, 382<bold>Upamatthāyitattaṃ</bold>.</paragraph>
    <paragraph line="81">Upamatthe <bold>āyitatta</bold>paccayo hoti.</paragraph>
    <paragraph line="82">Dhūmo viya dissati aduṃ vanaṃ tadidaṃ dhūmāyitattaṃ, timiraṃ viya dissati aduṃ vanaṃ tadidaṃ timirāyitattaṃ.</paragraph>
    <paragraph line="83" number="358">, 383<bold>Tannissitatthe lo</bold>.</paragraph>
    <paragraph line="84">‘‘Tannissitatthe, tadassa ṭhāna’’miccetasmiṃ atthe ca <bold>la</bold>paccayo hoti.</paragraph>
    <paragraph line="85">Duṭṭhu <pageBreak edition="M" number="0.0194" /> nissitaṃ duṭṭhullaṃ, vedaṃ nissitaṃ vedallaṃ, duṭṭhu ṭhānaṃ duṭṭhullaṃ, vedassa ṭhānaṃ vedallaṃ.</paragraph>
    <paragraph line="86" number="359">, 384<bold>Ālu tabbahule</bold>.</paragraph>
    <paragraph line="87"><bold>Ālu</bold>paccayo hoti tabbahulatthe.</paragraph>
    <paragraph line="88">Abhijjhā assa pakati abhijjhālu, abhijjhā assa bahulā vā abhijjhālu. Evaṃ sītālu, dhajālu, dayālu.</paragraph>
    <paragraph line="89" number="360">, 387<bold>Ṇya tta tā bhāve tu</bold>.</paragraph>
    <paragraph line="90"><bold>Ṇyattatā</bold>iccete paccayā honti bhāvatthe.</paragraph>
    <paragraph line="91">Alasassa bhāvo ālasyaṃ, arogassa bhāvo ārogyaṃ. Paṃsukūlikassa bhāvo paṃsukūlikattaṃ, anodarikassa bhāvo anodarikattaṃ. Saṅgaṇikārāmassa bhāvo saṅgaṇikārāmatā, niddārāmassa bhāvo niddārāmatā.</paragraph>
    <paragraph line="92"><bold>Tuggahaṇena ttana</bold>paccayo hoti. Puthujjanattanaṃ, vedanattanaṃ.</paragraph>
    <paragraph line="93" number="361">, 388<bold>Ṇa</bold><pageBreak edition="M" number="0.0195" /><bold>visamādīhi</bold>.</paragraph>
    <paragraph line="94"><bold>Ṇa</bold>paccayo hoti <bold>visamādī</bold>hi ‘‘tassa bhāvo’’iccetasmiṃ atthe.</paragraph>
    <paragraph line="95">Visamassa bhāvo vesamaṃ, sucissa bhāvo socaṃ.</paragraph>
    <paragraph line="96" number="362">, 389<bold>Ramaṇīyādito kaṇa</bold>.</paragraph>
    <paragraph line="97"><bold>Ramaṇīya</bold>iccevamādito <bold>kaṇa</bold> paccayo hoti ‘‘tassa bhāvo’’iccetasmiṃ atthe.</paragraph>
    <paragraph line="98">Ramaṇīyassa bhāvo rāmaṇīyakaṃ, manuññassa bhāvo mānuññakaṃ.</paragraph>
    <paragraph line="99" number="363">, 390<bold>Visese taratamisikiyiṭṭhā</bold>.</paragraph>
    <paragraph line="100">Visesatthe <bold>tara tama isika iya iṭṭha</bold>iccete paccayā honti.</paragraph>
    <paragraph line="101">Sabbe ime pāpā, ayamimesaṃ visesena pāpoti pāpataro. Evaṃ pāpatamo, pāpisiko, pāpiyo, pāpiṭṭho.</paragraph>
    <paragraph line="102" number="364">, 398<bold>Tadassatthīti vī ca</bold>.</paragraph>
    <paragraph line="103">‘‘Tadassatthi’’iccetasmiṃ atthe <bold>vī</bold>paccayo hoti.</paragraph>
    <paragraph line="104">Medhā <pageBreak edition="M" number="0.0196" /> yassa atthi, tasmiṃ vā vijjatītimedhāvī. Evaṃ māyāvī.</paragraph>
    <paragraph line="105"><bold>Caggahaṇena so</bold>paccayo hoti. Sumedhā yassa atthi, tasmiṃ vā vijjatīti sumedhaso.</paragraph>
    <paragraph line="106" number="365">, 399<bold>Tapādito sī</bold>.</paragraph>
    <paragraph line="107"><bold>Tapā</bold>dito <bold>sī</bold>paccayo hoti ‘‘tadassatthi’’iccetasmiṃ atthe.</paragraph>
    <paragraph line="108">Tapo yassa atthi tasmiṃ vā vijjatīti tapassī. Evaṃ yasassī, tejassī.</paragraph>
    <paragraph line="109" number="266">, 400<bold>Daṇḍādito ikaī</bold>.</paragraph>
    <paragraph line="110"><bold>Daṇḍā</bold>dito <bold>ika ī</bold>iccete paccayā honti ‘‘tadassatthi’’iccetasmiṃ atthe.</paragraph>
    <paragraph line="111">Daṇḍo yassa atthi, tasmiṃ vā vijjatīti daṇḍiko, daṇḍī. Evaṃ māliko, mālī.</paragraph>
    <paragraph line="112" number="367">, 401<bold>Madhvādito ro</bold>.</paragraph>
    <paragraph line="113"><bold>Madhu</bold>iccevamādito <bold>ra</bold>paccayo hoti ‘‘tadassatthi’’iccetasmiṃ atthe.</paragraph>
    <paragraph line="114">Madhu <pageBreak edition="M" number="0.0197" /> yassa atthi, tasmiṃ vā vijjatīti madhuro. Evaṃ kuñjaro, muggaro, mukharo, susiro, (sīsaro, sukaro, suṅkaro), subharo, suciro, ruciro.</paragraph>
    <paragraph line="115" number="368">, 402<bold>Guṇādito vantu</bold>.</paragraph>
    <paragraph line="116"><bold>Guṇa</bold>iccevamādito <bold>vantu</bold>paccayo hoti ‘‘tadassatthi’’iccetasmiṃ atthe.</paragraph>
    <paragraph line="117">Guṇo yassa atthi, tasmiṃ vā vijjatīti guṇavā. Evaṃ yasavā, dhanavā, paññavā, balavā, bhagavā.</paragraph>
    <paragraph line="118" number="369">, 403<bold>Satyādīhi mantu</bold>.</paragraph>
    <paragraph line="119"><bold>Sati</bold>iccevamādīhi <bold>mantu</bold>paccayohoti ‘‘tadassatthi’’ iccetasmiṃ atthe.</paragraph>
    <paragraph line="120">Sati yassa atthi, tasmiṃ vā vijjatīti satimā, evaṃ jutimā, rucimā, thutimā, dhitimā, matimā, bhāṇumā.</paragraph>
    <paragraph line="121" number="370">, 405<bold>Saddhāditoṇa</bold>.</paragraph>
    <paragraph line="122"><bold>Saddhā</bold>iccevamādito <bold>ṇa</bold> paccayo hoti ‘‘tadassatthi’’iccetasmiṃ atthe.</paragraph>
    <paragraph line="123">Saddhā <pageBreak edition="M" number="0.0198" /> yassa atthi, tasmiṃ vā vijjatībhi saddho, evaṃ pañño, amaccharo.</paragraph>
    <paragraph line="124" number="371">, 404<bold>Āyussukārāsa mantumhi</bold>.</paragraph>
    <paragraph line="125"><bold>Āyu</bold>ssa anto <bold>u</bold>kāro <bold>asā</bold>deso hoti<bold>mantumhi</bold> paccaye pare.</paragraph>
    <paragraph line="126">Āyu assa atthi, tasmiṃ vā vijjatīti āyasmā.</paragraph>
    <paragraph line="127" number="372">, 385<bold>Tappakativacane mayo</bold>.</paragraph>
    <paragraph line="128">Tappakativacanatthe <bold>maya</bold>paccayo hoti.</paragraph>
    <paragraph line="129">Suvaṇṇena pakataṃ kammaṃ sovaṇṇamayaṃ. Evaṃ rūpiyamayaṃ jatumayaṃ, rajatamayaṃ, iṭṭhakamayaṃ, ayomayaṃ, mattikā mayaṃ, dārumayaṃ, gomayaṃ.</paragraph>
    <paragraph line="130" number="373">, 406<bold>Saṅkhyāpūraṇe mo</bold>.</paragraph>
    <paragraph line="131">Saṅkhyāpūraṇatthe <bold>ma</bold>paccayo hoti.</paragraph>
    <paragraph line="132">Pañcannaṃ pūraṇo pañcamo, evaṃ sattamo, aṭṭhamo, navamo, dasamo.</paragraph>
    <paragraph line="133" number="374">, 408<bold>Sa</bold><pageBreak edition="M" number="0.0199" /><bold>chassavā</bold>.</paragraph>
    <paragraph line="134"><bold>Cha</bold>ssa sakārādeso hoti vā saṅkhyāpūraṇatthe.</paragraph>
    <paragraph line="135">Channaṃ pūraṇo saṭṭho, chaṭṭho vā.</paragraph>
    <paragraph line="136" number="375">, 412<bold>Ekādito dasassī</bold>.</paragraph>
    <paragraph line="137"><bold>Ekā</bold>dito <bold>dasa</bold>ssa ante <bold>ī</bold>paccayo hoti vā saṅkhyāpūraṇatthe.</paragraph>
    <paragraph line="138">Eko ca dasa ca ekādasa, ekādasannaṃ pūraṇī ekādasī. Pañcaca dasa ca pañcadasa, pañcadasannaṃ pūraṇī pañcadasī. Cattāro ca dasa ca catuddasa, catuddasannaṃ pūraṇī cātuddasī.</paragraph>
    <paragraph line="139"><bold>Pūraṇe</bold>ti kimatthaṃ? Ekādasa, pañcadasa.</paragraph>
    <paragraph line="140" number="376">, 257<bold>Dase so niccañca</bold>.</paragraph>
    <paragraph line="141"><bold>Dasa</bold>sadde pare niccaṃ <bold>cha</bold>ssa <bold>so</bold> hoti.</paragraph>
    <paragraph line="142">Soḷasa.</paragraph>
    <paragraph line="143" number="377">, 0<bold>Ante niggahitañca</bold>.</paragraph>
    <paragraph line="144">Tāsaṃ saṅkhyānaṃ ante niggahitāgamo hoti.</paragraph>
    <paragraph line="145">Pañcadasi, cātuddasi.</paragraph>
    <paragraph line="146" number="378">, 414<bold>Ti</bold><pageBreak edition="M" number="0.0200" /><bold>ca</bold>.</paragraph>
    <paragraph line="147">Tāsaṃ saṅkhyānaṃ ante <bold>ti</bold>kārāgamo hoti. Vīsati, tiṃsati.</paragraph>
    <paragraph line="148" number="379">, 258<bold>La darānaṃ</bold>.</paragraph>
    <paragraph line="149"><bold>Da</bold>kāra <bold>ra</bold>kārānaṃ saṅkhyānaṃ <bold>la</bold>kārādeso hoti. Soḷasa, cattālīsaṃ.</paragraph>
    <paragraph line="150" number="380">, 255<bold>Vīsati dasesu bā dvissa tu</bold>.</paragraph>
    <paragraph line="151"><bold>Vīsati dasa</bold>iccetesu <bold>dvissa bā</bold> hoti.</paragraph>
    <paragraph line="152">Bāvīsatindriyāni, bārasa manussā.</paragraph>
    <paragraph line="153"><bold>Tuggahaṇena dvissa du di do</bold> ādesā ca honti. Durattaṃ, dirattaṃ, diguṇaṃ, dohaḷinī.</paragraph>
    <paragraph line="154" number="381">, 254<bold>Ekādito dassa ra saṅkhyāne</bold>.</paragraph>
    <paragraph line="155"><bold>Ekā</bold>dito <bold>dasa</bold>ssa <bold>da</bold>kārassa <bold>ra</bold>kāro hoti vā saṅkhyāne.</paragraph>
    <paragraph line="156">Ekārasa, ekādasa, bārasa, dvādasa.</paragraph>
    <paragraph line="157"><bold>Saṅkhyāne</bold>ti kimatthaṃ? Dvādasāyatanāni.</paragraph>
    <paragraph line="158" number="382">, 259<bold>Aṭṭhādito</bold><pageBreak edition="M" number="0.0201" /><bold>ca</bold>.</paragraph>
    <paragraph line="159"><bold>Aṭṭha</bold>iccevamādito ca <bold>dasa</bold>saddassa <bold>da</bold>kārassa <bold>ra</bold>kārādeso hoti vā saṅkhyāne.</paragraph>
    <paragraph line="160">Aṭṭhārasa, aṭṭhadasa.</paragraph>
    <paragraph line="161"><bold>Aṭṭhādito</bold>ti kimatthaṃ? Pañcadasa, soḷasa.</paragraph>
    <paragraph line="162"><bold>Saṅkhyāne</bold>ti kimatthaṃ? Aṭṭhadasiko.</paragraph>
    <paragraph line="163" number="383">, 253<bold>Dvekaṭṭhānamākāro vā</bold>.</paragraph>
    <paragraph line="164"><bold>Dvi eka aṭṭha</bold>iccetesamanto <bold>ā</bold>kāro hoti vā saṅkhyāne.</paragraph>
    <paragraph line="165">Dvādasa, ekādasa, aṭṭhārasa.</paragraph>
    <paragraph line="166"><bold>Saṅkhyāne</bold>ti kimatthaṃ? Dvidanto, ekadanto, ekacchanno, aṭṭhatthambho.</paragraph>
    <paragraph line="167" number="384">, 407<bold>Catucchehī tha ṭhā</bold>.</paragraph>
    <paragraph line="168"><bold>Catu cha</bold>iccetehi <bold>tha ṭha</bold>iccete paccayā honti saṅkhyāpūraṇatthe.</paragraph>
    <paragraph line="169">Catuttho, chaṭṭho.</paragraph>
    <paragraph line="170" number="385">, 409<bold>Dvitīhi</bold><pageBreak edition="M" number="0.0202" /><bold>tiyo</bold>.</paragraph>
    <paragraph line="171"><bold>Dvi ti</bold>iccetehi <bold>tiya</bold>paccayo hoti saṅkhyāpūraṇatthe.</paragraph>
    <paragraph line="172">Dutiyo, tatiyo.</paragraph>
    <paragraph line="173" number="386">, 410<bold>Tiye dutāpi ca</bold>.</paragraph>
    <paragraph line="174"><bold>Dvi ti</bold>iccetesaṃ <bold>du ta</bold>iccete ādesā honti <bold>tiya</bold>paccaye pare.</paragraph>
    <paragraph line="175">Dutiyo, tatiyo.</paragraph>
    <paragraph line="176"><bold>Apiggahaṇena</bold> aññesupi <bold>dvi</bold>iccetassa <bold>du</bold>ādeso hoti. Durattaṃ.</paragraph>
    <paragraph line="177"><bold>Caggahaṇena dvi</bold>iccetassa <bold>di</bold>kāro hoti. Dirattaṃ, diguṇaṃ saṅghāṭiṃ pārupetvā.</paragraph>
    <paragraph line="178" number="387">, 411<bold>Tesamaḍḍhūpapadena aḍḍhuḍḍha divaḍḍha diyaḍḍhaḍḍhatiyā</bold>.</paragraph>
    <paragraph line="179">Tesaṃ <pageBreak edition="M" number="0.0203" /><bold>catuttha dutiya tatiyānaṃ</bold> aḍḍhūpapadānaṃ <bold>aḍḍhaḍḍhudivaḍḍha diyaḍḍha aḍḍhatiyā</bold>desā honti, <bold>aḍḍhū</bold>papadena sahanippajjante.</paragraph>
    <paragraph line="180">Aḍḍhena catuttho aḍḍhuḍḍho, aḍḍhena dutiyo divaḍḍho, aḍḍhena dutiyo diyaḍḍho, aḍḍhena tatiyo aḍḍhatiyo.</paragraph>
    <paragraph line="181" number="388">, 68<bold>Sarūpānamekasesvasakiṃ</bold>.</paragraph>
    <paragraph line="182">Sarūpānaṃ padabyañjanānaṃ ekaseso hoti asakiṃ. Puriso ca puriso ca purisā.</paragraph>
    <paragraph line="183"><bold>Sarūpāna</bold>miti kimatthaṃ? Hatthī ca asso ca ratho ca pattiko ca hatthiassarathapattikā,</paragraph>
    <paragraph line="184"><bold>Asaki</bold>nti kimatthaṃ? Puriso.</paragraph>
    <paragraph line="185" number="389">, 413<bold>Gaṇane dasassa dviticatupañcachasattaaṭṭhanavakānaṃ vī ti cattāra paññā cha sattāsanavā yosu, yonañcīsamāsaṃ ṭhi ri tī tuti</bold>.</paragraph>
    <paragraph line="186">Gaṇane <bold>dasa</bold>ssa dvika tika catukka pañcaka chakka sattakaaṭṭhaka navakānaṃ sarūpānaṃ katekasesānaṃ yathāsaṅkhyaṃ <bold>vī ti cattāra paññā cha satta asa nava</bold>iccādesā honti asakiṃ <bold>yo</bold>su, <bold>yo</bold>nañca <bold>īsaṃ āsaṃ ṭhi ri ti īti uti</bold>iccādesā honti. Pacchā puna nippajjante.</paragraph>
    <paragraph line="187">Vīsaṃ <pageBreak edition="M" number="0.0204" />, tiṃsaṃ, cattālīsaṃ, paññāsaṃ, saṭṭhi, sattari, sattati, asīti, navuti.</paragraph>
    <paragraph line="188"><bold>Asaki</bold>nti kimatthaṃ? Dasa.</paragraph>
    <paragraph line="189"><bold>Gaṇane</bold>ti kimatthaṃ? Dasadasakā purisā.</paragraph>
    <paragraph line="190" number="390">, 256<bold>Catūpapadassa lopo tuttarapadādicassa cucopi navā</bold>.</paragraph>
    <paragraph line="191"><bold>Catū</bold>papadassa gaṇane pariyāpannassa <bold>tu</bold>kārassa lopo hoti, uttarapadādi<bold>ca</bold>kārassa <bold>cuco</bold>pi ādesā honti navā.</paragraph>
    <paragraph line="192">Cuddasa, coddasa, catuddasa.</paragraph>
    <paragraph line="193"><bold>Apiggahaṇena</bold> anupapadassāpi padādi<bold>ca</bold>kārassa. Lopohoti navā, <bold>ca</bold>ssa <bold>cuco</bold>pi honti. Tālīsaṃ, cattālīsaṃ, cuttālīsaṃ, cottālīsaṃ.</paragraph>
    <paragraph line="194" number="391">, 423<bold>Yadanupapannā nipātanā sijjhanti</bold>.</paragraph>
    <paragraph line="195">Ye saddā aniddiṭṭhalakkhaṇā, akkharapadabyañjanato, itthipumanapuṃsakaliṅgato <pageBreak edition="M" number="0.0205" />, nāmupasagganipātato, abyayībhāvasamāsataddhitākhyātato, gaṇanasaṅkhyākālakārakappayogasaññāto, sandhipakativuddhilopāgamavikāraviparitato, vibhattivibhajanato ca, te nipātanā sijjhanti.</paragraph>
    <paragraph line="196" number="392">, 418<bold>Dvādito ko’nekattheca</bold>.</paragraph>
    <paragraph line="197">Dviiccevamādito <bold>ka</bold>paccayo hoti anekatthe ca, nipātanā sijjhanti.</paragraph>
    <paragraph line="198">Satassa dvikaṃ dvisataṃ, satassa tikaṃ tisataṃ, satassa catukkaṃ catusataṃ, satassa pañcakaṃ pañcasataṃ, satassa chakkaṃ chasataṃ, satassa sattakaṃ sattasataṃ, satassa aṭṭhakaṃ aṭṭhasataṃ, satassa navakaṃ navasataṃ, satassa dasakaṃ dasasataṃ, sahassaṃ hoti.</paragraph>
    <paragraph line="199" number="393">, 415<bold>Dasadasakaṃ sataṃ dasakānaṃ sataṃ sahassañca yomhi</bold>.</paragraph>
    <paragraph line="200">Gaṇane pariyāpannassa <bold>dasa</bold>dasakassa <bold>sataṃ</bold> hoti, <bold>sata</bold>dasakassa <bold>sahassaṃ</bold> hoti <bold>yo</bold>mhi pare.</paragraph>
    <paragraph line="201">Sataṃ, sahassaṃ.</paragraph>
    <paragraph line="202">Dvikādīnaṃ taduttarapadānañca nippajjante yathāsaṅkhyaṃ. Satassa dvikaṃ (tadidaṃ hoti) dvisataṃ, evaṃ tisataṃ, catusataṃ <pageBreak edition="M" number="0.0206" />, pañcasataṃ, chasataṃ, sattasataṃ, aṭṭhasataṃ, navasataṃ, dasasataṃ, sahassaṃ hoti.</paragraph>
    <paragraph line="203" number="394">, 416<bold>Yāva taduttari dasaguṇitañca</bold>.</paragraph>
    <paragraph line="204">Yāva tāsaṃ saṅkhyānaṃ uttari dasaguṇitañca kātabbaṃ.</paragraph>
    <paragraph line="205">Taṃ yathā? Dasassa gaṇanassa dasaguṇitaṃ katvā sataṃ hoti, satassa dasaguṇitaṃ katvā sahassaṃ hoti, sahassassa dasaguṇitaṃ katvā dasasahassaṃ hoti, dasasahassassa dasaguṇitaṃ katvāsatasahassaṃ hoti, satasahassassa dasaguṇitaṃ katvādasasatasahassaṃ hoti, dasasatasahassassadasaguṇitaṃ katvā koṭi hoti, koṭisatasahassassa sataguṇitaṃ katvā pakoṭi hoti. Evaṃ sesāpi yojetabbā.</paragraph>
    <paragraph line="206"><bold>Caggahaṇaṃ</bold> visesanatthaṃ.</paragraph>
    <paragraph line="207" number="395">, 417<bold>Sakanāmehi</bold>.</paragraph>
    <paragraph line="208">Yāsaṃ pana saṅkhyānaṃ aniddiṭṭhanāmadheyyānaṃ sakehi sakehi nāmehi nippajjante.</paragraph>
    <paragraph line="209">Satasahassānaṃ sataṃ koṭi, koṭisatasahassānaṃ sataṃ pakoṭi, pakoṭisatasahassānaṃ sataṃ koṭipakoṭi <pageBreak edition="M" number="0.0207" />, koṭipakoṭisatasahassānaṃ sataṃ nahutaṃ, nahutasatasahassānaṃ sataṃ ninnahutaṃ, ninnahutasatasahassānaṃ sataṃ akkhobhiṇī. Tathā bindu, abbudaṃ, nirabbudaṃ, ahahaṃ, ababaṃ, aṭaṭaṃ, sogandhikaṃ, uppalaṃ, kumudaṃ, padumaṃ, puṇḍarikaṃ, kathānaṃ, mahākathānaṃ, asaṅkhyeyyaṃ.</paragraph>
    <paragraph line="210" number="396">, 363<bold>Tesaṃ ṇo lopaṃ</bold>.</paragraph>
    <paragraph line="211">Tesaṃ paccayānaṃ <bold>ṇo</bold> lopamāpajjate.</paragraph>
    <paragraph line="212">Gotamassa apaccaṃ gotamo. Evaṃ vāsiṭṭho. Venateyyo, ālasyaṃ, ārogyaṃ.</paragraph>
    <paragraph line="213" number="397">, 420<bold>Vibhāge dhā ca</bold>.</paragraph>
    <paragraph line="214">Vibhāgatthe ca <bold>dhā</bold>paccayo hoti.</paragraph>
    <paragraph line="215">Ekena vibhāgena ekadhā. Evaṃ dvidhā, tidhā, catudhā, pañcadhā, chadhā.</paragraph>
    <paragraph line="216"><bold>Ce</bold>ti kimatthaṃ? <bold>So</bold>paccayo hoti. Suttaso, byañjanaso, padaso.</paragraph>
    <paragraph line="217" number="398">, 421<bold>Sabbanāmehi</bold><pageBreak edition="M" number="0.0208" /><bold>pakāravacane tu thā</bold>.</paragraph>
    <paragraph line="218">Sabbanāmehi pakāravacanatthe <bold>thā</bold>paccayo hoti.</paragraph>
    <paragraph line="219">So pakāro tathā, taṃ pakāraṃ tathā, tena pakārena tathā, tassa pakārassa tathā, tasmā pakārā tathā, tassa pakārassa tathā, tasmiṃ pakāre tathā. Evaṃ yathā, sabbathā, aññathā, itarathā.</paragraph>
    <paragraph line="220"><bold>Tuggahaṇaṃ</bold> kimatthaṃ? <bold>Tatthā</bold>paccayo hoti. So pakāro tathatthā. Evaṃ yathatthā. Sabbathatthā, aññathatthā, itarathatthā.</paragraph>
    <paragraph line="221" number="399">, 422<bold>Kimimehi thaṃ</bold>.</paragraph>
    <paragraph line="222"><bold>Kiṃ ima</bold>iccetehi thaṃpaccayo hoti pakāravacanatthe.</paragraph>
    <paragraph line="223">Ko pakāro kathaṃ, kaṃ pakāraṃ kathaṃ, kena pakārena kathaṃ, kassa pakārassa kathaṃ, kasmā pakārā kathaṃ. Kassa pakārassa kathaṃ, kasmiṃ pakāre kathaṃ, ayaṃ pakāro itthaṃ, imaṃ pakāraṃ itthaṃ, iminā pakārena itthaṃ, imassa pakārassa itthaṃ, imasmā pakārā itthaṃ, imassa pakārassa itthaṃ, <bold>i</bold>masmiṃ pakāre itthaṃ.</paragraph>
    <paragraph line="224" number="400">, 364<bold>Vuddhādisarassa</bold><pageBreak edition="M" number="0.0209" /><bold>vā’saṃyogantassa saṇe ca</bold>.</paragraph>
    <paragraph line="225">Ādisarassa vā asaṃyogantassa ādibyañjanassa vā sarassa vuddhi hoti saṇakārake paccaye pare.</paragraph>
    <paragraph line="226">Ābhidhammiko, venateyyo, vāsiṭṭho, ālasyaṃ, ārogyaṃ.</paragraph>
    <paragraph line="227"><bold>Asaṃyogantasse</bold>ti kimatthaṃ? Bhaggavo, manteyyo, kunteyyo.</paragraph>
    <paragraph line="228" number="401">, 375<bold>Māyūnamāgamo ṭhāne</bold>.</paragraph>
    <paragraph line="229"><bold>Iu</bold>iccetesaṃ ādibhūtānaṃ mā vuddhi hoti. Tesu ca <bold>e o</bold> vuddhāgamo hoti ṭhāne.</paragraph>
    <paragraph line="230">Byākaraṇamadhīte veyyākaraṇiko, nyāyamadhīte neyyāyiko, byāvacchassa apaccaṃ veyyāvaccho, dvāre niyutto dovāriko.</paragraph>
    <paragraph line="231" number="402">, 377<bold>Āttañca</bold><pageBreak edition="M" number="0.0210" />.</paragraph>
    <paragraph line="232"><bold>Iu</bold>iccetesaṃ <bold>ā</bold>ttañca hoti, <bold>ri</bold>kārāgamo ca ṭhāne.</paragraph>
    <paragraph line="233">Isissa bhāvo ārisyaṃ, iṇassa bhāvo āṇyaṃ, usabhassa bhāvo āsabhaṃ, ujuno bhāvo ajjavaṃ, iccevamādī yojetabbā.</paragraph>
    <paragraph line="234"><bold>Yūna</bold>miti kimatthaṃ? Apāyesu jāto āpāyi ko.</paragraph>
    <paragraph line="235"><bold>Ṭhāne</bold>ti kimatthaṃ? Vematiko, opanayiko, opamāyiko, opāyiko.</paragraph>
    <paragraph line="236" number="403">, 354<bold>Kvacādimajjhuttarānaṃ dīgharassā paccayesu ca</bold>.</paragraph>
    <paragraph line="237">Kvaci ādimajjhauttaraiccetesaṃ dīgharassā honti paccayesu ca apaccayesu ca.</paragraph>
    <paragraph line="238"><bold>Ādidīgho</bold> tāva – pākāro, nīvāro, pāsādo, pākaṭo, pātimokkho, pāṭikaṅkho iccevamādi.</paragraph>
    <paragraph line="239"><bold>Majjhedīgho</bold><pageBreak edition="M" number="0.0211" /> tāva – aṅgamāgadhiko, orabbhamāgavīko iccevamādi.</paragraph>
    <paragraph line="240"><bold>Uttaradīgho</bold> tāva – khantī paramaṃ tapo titikkhā, añjanā giri, koṭarā vanaṃ, aṅgulī iccevamādi.</paragraph>
    <paragraph line="241"><bold>Ādirasso</bold> tāva – pageva iccevamādi.</paragraph>
    <paragraph line="242"><bold>Majjherasso</bold> tāva – sumedhaso suvaṇṇadharehi iccevamādi.</paragraph>
    <paragraph line="243"><bold>Uttararasso</bold> tāva – bhovādi nāma so hoti, yathābhāvi guṇena so iccevamādi. Aññepi yathājinavacanānuparodhena yojetabbā.</paragraph>
    <paragraph line="244"><bold>Caggahaṇena</bold> apaccayesu cāti atthaṃ samucceti,</paragraph>
    <paragraph line="245" number="404">, 370<bold>Tesu vuddhilopāgamavikāraviparītādesā ca</bold>.</paragraph>
    <paragraph line="246">Tesu ādimajjhuttaresu yathājinavacanānuparodhena kvaci vuddhi hoti, kvaci lopo hoti, kvaci āgamo hoti, kvaci vikāro hoti, kvaci viparīto hoti, kvaci ādeso hoti.</paragraph>
    <paragraph line="247"><bold>Ādivuddhi</bold> tāva – ābhidhammiko, venateyyo iccevamādi.</paragraph>
    <paragraph line="248"><bold>Majjhevuddhi</bold><pageBreak edition="M" number="0.0212" /> tāva – sukhaseyyaṃ, sukhakāri dānaṃ, sukhakāri sīlaṃ iccevamādi.</paragraph>
    <paragraph line="249"><bold>Uttaravuddhi</bold> tāva – kāliṅgo, māgadhiko, paccakkhadhammā iccevamādi.</paragraph>
    <paragraph line="250"><bold>Ādilopo</bold> tāva – tālīsaṃ iccevamādi.</paragraph>
    <paragraph line="251"><bold>Majjhelopo</bold> tāva – kattukāmo, kumbhakāraputto, vedallaṃ iccevamādi.</paragraph>
    <paragraph line="252"><bold>Uttaralopo</bold> tāva – bhikkhu, bhikkhunī iccevamādi.</paragraph>
    <paragraph line="253"><bold>Ādiāgamo</bold> tāva – vutto bhagavatā iccevamādi.</paragraph>
    <paragraph line="254"><bold>Majjheāgamo</bold> tāva – sasīlavā, sapaññavāiccevamādi.</paragraph>
    <paragraph line="255"><bold>Uttaraāgamo</bold> tāva – vedallaṃ iccevamādi.</paragraph>
    <paragraph line="256"><bold>Ādivikāro</bold> tāva – ārisyaṃ, āṇyaṃ, āsabhaṃ, ajjavaṃ iccevamādi.</paragraph>
    <paragraph line="257"><bold>Majjhevikāro</bold> tāva – varārisyaṃ, parārisyaṃ iccevamādi.</paragraph>
    <paragraph line="258"><bold>Uttaravikāro</bold> tāva – yāni, tāni, sukhāni iccevamādi.</paragraph>
    <paragraph line="259"><bold>Ādiviparīto</bold><pageBreak edition="M" number="0.0213" /> tāva – uggate sūriye uggacchati iccevamādi.</paragraph>
    <paragraph line="260"><bold>Majjheviparīto</bold> tāva – samuggacchati, samuggate sūriye iccevamādi.</paragraph>
    <paragraph line="261"><bold>Uttaraviparīto</bold> tāva – digu, diguṇaṃ iccevamādi.</paragraph>
    <paragraph line="262"><bold>Ādiādeso</bold> tāva – yūnaṃ iccevamādi.</paragraph>
    <paragraph line="263"><bold>Majjheādeso</bold> tāva – nyāyogā iccevamādi.</paragraph>
    <paragraph line="264"><bold>Uttaraādeso</bold> tāva – sabbaseyyo, sabbaseṭṭho, cittaṃ iccevamādi. Evaṃ yathājinavacanānuparodhena sabbattha yojetabbā.</paragraph>
    <paragraph line="265" number="405">, 365<bold>Ayuvaṇṇānañcāyo vuddhi</bold>.</paragraph>
    <paragraph line="266"><bold>A i</bold>ti akāro, <bold>i ī</bold>iti ivaṇṇo, <bold>u ū</bold>iti uvaṇṇo, tesaṃ akāraivaṇṇuvaṇṇānaṃ <bold>ā e o</bold>vuddhiyo honti yathāsaṅkhyaṃ, <bold>ā ī ū</bold>vuddhi ca.</paragraph>
    <paragraph line="267">Ābhidhammiko, venateyyo, oḷumpiko.</paragraph>
    <paragraph line="268">Puna <bold>vuddhi</bold>ggahaṇaṃ kimatthaṃ? Uttarapadavuddhibhāvatthaṃ, aṅgamagadhehi āgatāti aṅgamāgadhikā. Nigamajanapadesu jātāti <pageBreak edition="M" number="0.0214" /> negamajānapadā. Purimajanapadesu jātāti porimajānapadā. Sattāhe niyuttoti sattāhikā, catuvijje niyuttoti cātuvijjikā. Iccevamādī yojetabbā.</paragraph>
    <paragraph line="269"><bold>Vuddhi</bold>iccanena kvattho? Vuddhādisarassa vā’saṃyogantassa saṇe ca.</paragraph>
    <centered line="270">Iti nāmakappe taddhitakappo aṭṭhamo kaṇḍo.</centered>
    <centered line="271">Taddhitakappo niṭṭhito.</centered>
  </content>
</document>