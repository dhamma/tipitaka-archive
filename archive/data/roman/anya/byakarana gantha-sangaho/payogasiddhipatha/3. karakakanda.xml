<?xml version="1.0"?>
<document>
<metadata>
<normativeSource>http://tipitaka.org/romn/cscd/e0807n.nrf2.xml</normativeSource>
<archivePath>roman/anya/byakarana gantha-sangaho/payogasiddhipatha/3. karakakanda.xml</archivePath>
<title>3. Kārakakaṇḍa - Payogasiddhipāṭha - Byākaraṇa gantha-saṅgaho - Anya</title>
</metadata>
<body>
<chapter line="1">3. Kārakakaṇḍa</chapter>
<paragraph line="2">Atha <pageBreak edition="M" number="0.0108" />vibhattīna+matthabhedā vuccante.</paragraph>
<paragraph line="3">Tattha ekampi atthaṃ kammādivasena ekattādivasena ca vibhajantīti vibhattiyo, syādayo. Tā pana paṭhamādibhedena sattavidhā. Tā yathā ‘‘paṭhamā+tthamatte’’ti paṭhamāvibhatti hoti. Sissa okāra+lopa+a-mādesesu naro itthī napuṃsakaṃ.</paragraph>
<gatha1 line="4">Sakattha+dabba+liṅgāni, saṃkhyā+kammādipañcakaṃ;</gatha1>
<gathalast line="5">Nāmattho tassa sāmañña-matthamatthaṃ pavuccate.</gathalast>
<paragraph line="6">So nāmattho ca –</paragraph>
<gatha1 line="7">Jāti kriyā guṇo dabbaṃ, tathā nāmanti pañcadhā;</gatha1>
<gathalast line="8">Saddassa+ttho sa saddopi, pañcadhāva+tra bhijjate.</gathalast>
<paragraph line="9">Kathaṃ jātisaddo guṇasaddotyādinā.</paragraph>
<gatha1 line="10">Bhinnesva+bhinnadhī+saddā, sabalādīsu yabbalā;</gatha1>
<gathalast line="11">Vattante jāti esā+ssa, mālā sutta+mivā+nvitā.</gathalast>
<gatha1 line="12">Adabbabhūtaṃ kattādi-kārakaggāmasādhiyaṃ;</gatha1>
<gathalast line="13">Padatthaṃ kattukammaṭṭhaṃ, kriya+micchanti tabbidū.</gathalast>
<gatha1 line="14">Dabbassito tato bhinno, nimitto tappatītiyā;</gatha1>
<gathalast line="15">Vinassanasabhāvo ca, nigguṇova guṇo+ccate.</gathalast>
<paragraph line="16">Ettha <pageBreak edition="M" number="0.0109" />paṭo sukkoti vinassanasabhāvo ca casaddena vipulo ākāsoti avinassanasabhāvo ca attani visuṃ guṇarahito guṇo+ccate tyattho.</paragraph>
<gatha1 line="17">Yaṃ yaṃ visessate kiñci, taṃ taṃ dabba+miho+ccate;</gatha1>
<gathalast line="18">Jātyādinopya+to tādi, dabbattaṃ parikappate.</gathalast>
<paragraph line="19">Ettha gojāti assajātīti vutte jāti dabbaṃ. Nīlo guṇoti ca guṇo dabbaṃ. Pacanakriyāti ca gamanādikriyāto visesiyatīti kriyāva dabbaṃ.</paragraph>
<gatha1 line="20">Nāmarūpena sadabbe, kvaci saññī kathīyate;</gatha1>
<gathalast line="21">Nāmanti taṃ yathā citto, saññā saddo tu taddhanī.</gathalast>
<paragraph line="22">Nāmassa dabbattepi cittotyādi nāmeneva pasijjhati, no ghaṭa+paṭādayova dabbattena, tasmā nāma+miti saññī kathīyate, taṃvācakattā tabbatī cittādi saññāsaddoti nicchiyateyya+dhippāyo.</paragraph>
<paragraph line="23">Ayaṃ pañcavidhopi attho saddattho ceva sāmatthiyā gamyamānattho cāti dubbidho. Tathā hi ‘‘pīno divā na bhuñjeyya’’miti bhuttinirākati saddattho. Rattibhutti tu sāmatthiyā+vagamyate. Tene+taṃ vuccati –</paragraph>
<gatha1 line="24">Atthappatītiyaṃ sadda-byāpāro tividho bhave;</gatha1>
<gathalast line="25">Mukhyo lakkhaṇa+byañjana-sabhāvo cāti ettha tu.</gathalast>
<gatha1 line="26">Mukhyo tu nirantaratthe, lakkhaṇo tu tirohite;</gatha1>
<gathalast line="27">Atthe+taro tu vākyassa, attheyeva pavattati.</gathalast>
<paragraph line="28">‘‘Mañce’’ti <pageBreak edition="M" number="0.0110" />nirantaratthe vattamāno mukhyo, ‘‘mañcā ugghosantī’’ti tirohitatthe vattamāno lakkhaṇo, gāthādisakalavākyassa+tthe vattamāno byañjanasabhāvo.</paragraph>
<gatha1 line="29">Byāpārassa pabhedena, tidhā saddopi vācako;</gatha1>
<gathalast line="30">Lakkhaṇiko byañjakoti, tadatthopi tidhā mato.</gathalast>
<gatha1 line="31">Vacco lakkhaṇiko byaṅgyo, cevaṃ saddo suvācako;</gatha1>
<gathalast line="32">Vuttakamena jātyādi-bhedena pañcadhā bhaveti.</gathalast>
<subhead line="33">38. Āmantaṇe –</subhead>
<paragraph line="34">Ti āmantaṇādhike atthamatte paṭhamāvibhatti hoti. Bho nara, bho itthi, bho napuṃsaka.</paragraph>
<gatha1 line="35">Saddenā+bhimukhīkāro, vijjamānassa vatthuno;</gatha1>
<gathalast line="36">Āmantaṇaṃ vidhātabbe, natthi ‘‘rājā bhave’’ti+daṃ.</gathalast>
<paragraph line="37">Kriyā nimittaṃ kārakantu kamma, kattu, karaṇa, sampadāna, avadhi, ādhārabhedena chabbidhaṃ, taṃ yathā –</paragraph>
<subhead line="38">2,2. Kamme dutiyā</subhead>
<paragraph line="39">Karīyati kattukiriyāya sambandhīyatīti kammaṃ, tasmiṃ kammakārake dutiyāvibhatti hoti. Taṃ tividhaṃ nibbatti, vikati, patti bhedena, tattha nibbattikamme mātā puttaṃ vijāyati, āhāro sukhaṃ janayati, kaṭaṃ karoti datto. Vikatiyaṃ kaṭṭha+maṅgāraṃ karoti, suvaṇṇaṃ kaṭakaṃ karoti, vīhayo lunāti. Pattiyaṃ datto gharaṃ pavisati, ādiccaṃ passati, dhammaṃ suṇāti, paṇḍite payirupāsati.</paragraph>
<paragraph line="40">Vuttañca <pageBreak edition="M" number="0.0111" />–</paragraph>
<gatha1 line="41">Nibbatti+vikati+patti-bhedā kammaṃ tidhā mataṃ;</gatha1>
<gathalast line="42">Kattukriyābhigammantaṃ, sukha+maṅgāraṃ+gharaṃ yathāti.</gathalast>
<paragraph line="43">Kaṭaṃ karoti vipulaṃ dassanīyanti attheva guṇayuttassa kammatā, vipulaṃ karoti, dassanīyaṃ karotīti kriyāya sambandhiyamānattā. Odano paccateti odanasaddato kammatā nappatīyate, kiñcarahi ākhyātato.</paragraph>
<paragraph line="44">Icchitakammaṃ yathā-gāvuṃ payo dohati, gomantaṃ gāvaṃ yācati, gāva+mava rundhati vajaṃ, māṇavakaṃ maggaṃ pucchati, gomantaṃ gāvaṃ bhikkhate, rukkha+mavacināti phalāni, rukkhātyattho. Sissaṃ dhammaṃ brūte. Ettha payo, gāvaṃ iccādi icchitaṃ, gāvuṃ, gomanta+miccādi anicchitaṃ. Eva+manicchitepi kaṇṭakaṃ maddati, visaṃ gilati. Yaṃ nevi+cchitaṃ, nāpi anicchitaṃ, tatrāpi gāmaṃ gacchanto rukkhamūla+mupasappati.</paragraph>
<paragraph line="45">Ādhāre adhisi+ṭhā+sānaṃ payoge ca, pathaviṃ adhisessati, gāma+madhitiṭṭhati, rukkha+majjhāsateti. Ettha pathavinti pathaviyanti attho. Eva+mabhi, nipubbavisassāpi, dhamma+mabhinivisate, dhamme vā. Tathā upa, nva+jjhā+pubbavasatissa, gāma+mupavasati, gāma+manuvasati, vihāra+madhivasati, gāma+māvasati, agāraṃ ajjhavasati, ettha gāmanti gāmetyattho. Tathā tappānā+cārepi, nadiṃ pibati, gāmaṃ carati, nadiyaṃtyattho. Sace maṃ nālapissatīti mayā saddhiṃtyattho. Vihitāva paṭi-yogepi dutiyā, paṭibhantu taṃ cunda bojjhaṅgā, tampaṭi bojjhaṅgā bhāsantūti attho. Upamā maṃ patibhāti <pageBreak edition="M" number="0.0112" />, upamā maṃ upaṭṭhātityattho. Dhātunāyutte ‘‘tassa nappaṭibhātī’’ti chaṭṭhī.</paragraph>
<subhead line="46">3. Kāladdhāna+maccantasaṃyoge</subhead>
<paragraph line="47">Kāladdhānaṃ dabba+guṇa+kriyāhi accantasaṃyoge tehi kāladdhānavācīhi dutiyā hoti. Kāle-sattāhaṃ gavapānaṃ, māsaṃ maṃsodanaṃ, saradaṃ ramaṇīyā nadī, sabbakālaṃ ramaṇīyaṃ nandanaṃ, tayo māse abhidhammaṃ deseti. Addhani-yojanaṃ vanarāji, yojanaṃ dīgho pabbato, kosaṃ sajjhāyati.</paragraph>
<paragraph line="48">Pubbanhasamayaṃ nivāsetvā, ekaṃ samayaṃ bhagavā, imaṃ rattiṃ cattāro mahārājānoti evamādīsu kālavācīhi accantasaṃyoge dutiyā, bahulaṃvidhānā vibhattivipallāso vā. Māsenā+nuvāko+dhīto, kosenā+nuvāko+dhītoti karaṇatthe tatiyā.</paragraph>
<subhead line="49">4. Gatibodhāhārasaddatthākammakabhajjādīnaṃ payojje</subhead>
<paragraph line="50">Gatyatthānaṃ bodhatthānaṃ āhāratthānaṃ saddatthāna+makammakānaṃ bhajjādīnañca payojje kattari dutiyā hoti. Datto gamayati māṇavakaṃ gāmaṃ, yāpayati vā. Guru bodhayati māṇavakaṃ dhammaṃ, vedayati vā. Mātā bhojayati putta+modanaṃ, āsayati vā. Guru ajjhāpayati sissaṃ vedaṃ, pāṭhayati vā. Payojjato+ññatra kamme dutiyā. Poso āsayati dattaṃ, sāyayati vā. Poso aññaṃ bhajjāpeti, aññaṃ koṭṭāpeti, aññaṃ santharāpeti.</paragraph>
<subhead line="51">5. Harādīnaṃ vā</subhead>
<paragraph line="52">Harādīnaṃ <pageBreak edition="M" number="0.0113" />payojje kattari dutiyā hoti vā. Poso hāreti bhāraṃ dattaṃ, datteneti vā. Dassayate janaṃ rājā, janeneti vā. Abhivādayate guruṃ dattaṃ, datteneti vā. Ajjhohāreti sattuṃ dattaṃ, datteneti vā. Kāreti datto dattaṃ, datteneti vā. Pakkhe sabbatra kattari tatiyā.</paragraph>
<subhead line="53">6. Na khādādīnaṃ</subhead>
<paragraph line="54">Khādādīnaṃ payojje kattari dutiyā na hoti. Gatyatthādīsu kvaci paṭisedhattha+midaṃ. Khādayati datto dattena, ādayati dattena, avhāpayati datthena, saddāyayati dattena, nāyayati dattena, kandayati dattena.</paragraph>
<subhead line="55">7. Jhādīhi yuttā</subhead>
<paragraph line="56">Dhiādīhi yuttato dutiyā hoti. Dhi+ratthu+maṃ putikāyaṃ, antarā ca rājagahaṃ antarā ca nālandaṃ, rājagahassa ca nālandassa ca vivarabhūte majjheti attho. Samādhāna+mantarena, mucalinda+mabhito saraṃ. Chaṭṭhyatthe+yaṃ dutiyā.</paragraph>
<subhead line="57">8. Lakkhaṇitthambhūtavicchāsva+bhinā</subhead>
<paragraph line="58">Lakkhaṇādīsva+tthesu abhinā yuttamhā dutiyā hoti. Rukkha+mabhivijjotate cando, ettha rukkho lakkhaṇaṃ, cando lakkhitabbo, tatra abhinā rukkhassa lakkhaṇavuttitā pakāsīyatīti rukkho abhinā yutto nāma. Sādhu devadatto mātara+mabhi, mātari sādhuttaṃ pattotyattho. Rukkhaṃ rukkhaṃabhi vijjotate cando, rukkhe rukkhetyattho.</paragraph>
<subhead line="59">9. Patiparīhi bhāge ca</subhead>
<paragraph line="60">Patiparīhi <pageBreak edition="M" number="0.0114" />yuttato lakkhaṇādīsu bhāge ca+tthe dutiyā hoti. Rukkhaṃpati vijjotate, sādhu devadatto mātaraṃpati, rukkhaṃ rukkhaṃpati tiṭṭhati, ya+dettha maṃ pati siyā, yo mama bhāgo, so dīyatutyattho. Evaṃ rukkhaṃparityādipi.</paragraph>
<subhead line="61">10. Anunāti</subhead>
<paragraph line="62">Lakkhaṇādīsu dutiyā. Rukkhamanu vijjotate, saccakiriya+manu vassi, hetu ca lakkhaṇaṃ bhavati, sādhu devadatto mātara+manu, rukkhaṃ rukkha+manu vijjotate, yadettha maṃanu siyā.</paragraph>
<subhead line="63">11. Sahatthe</subhead>
<paragraph line="64">Sahatthe anunā yuttamhā dutiyā. Pabbata+manu tiṭṭhati, pabbatena saha tyattho.</paragraph>
<subhead line="65">12. Hīne</subhead>
<paragraph line="66">Hīnatthe anunā yuttamhā dutiyā. Anusāriputtaṃ paññavanto bhikkhū, sāriputtato paññāya hīnātyattho.</paragraph>
<subhead line="67">13. Upena</subhead>
<paragraph line="68">Hīnatthe upena yuttamhā dutiyā. Upasāriputtaṃ paññavanto.</paragraph>
<subhead line="69">16. Kattukaraṇesu tatiyā</subhead>
<paragraph line="70">Kattari karaṇe ca kārake tatiyā hoti. Jinena desito dhammo, buddhena jito māro, ahinā daṭṭho naro. Yattha <pageBreak edition="M" number="0.0115" />kāraṇakāraṇampi kāraṇavasena vuccati, tatthāpi tatiyā, corehi gāmo daḍḍho, tiṇehi bhattaṃ siddhaṃ, saddhehi kāritā vihārā.</paragraph>
<gatha1 line="71">Attapadhāno kiriyaṃ, yo nibbatteti kārako;</gatha1>
<gathalast line="72">Apayutto payutto vā, sa kattāti pavuccati.</gathalast>
<paragraph line="73">Karaṇe-taṃ pana duvidhaṃ ajjhattikabāhiravasena, yathā hatthena kammaṃ karoti, cakkhunā rūpaṃ passati, manasā dhammaṃ viññāyati. Dattena vihayo lunāti, agginā kuṭiṃ jhāpeti.</paragraph>
<gatha1 line="74">Bāhirañca tathā+jjhattaṃ, karaṇaṃ duvidhaṃ yathā;</gatha1>
<gathalast line="75">Vīhiṃ lunāti dattena, nettena canda+mikkhate.</gathalast>
<paragraph line="76">Pakatiyā abhirūpo, gottena gotamo iccādi bhūdhātussa sambhavā karaṇe tatiyā. Tathā sāriputtoti nāmena vissuto, jātiyā khattiyo buddho, jātiyā sattavassiko, sippena naḷakāro so, ekūnatiṃso vayasā, evaṃ samena dhāvati, visamena dhāvati, dvidoṇena dhaññaṃ kiṇāti.</paragraph>
<subhead line="77">17. Sahatthena</subhead>
<paragraph line="78">Sahatthena yoge tatiyā siyā. Tatiyāpi chaṭṭhīva appadhāne eva bhavati. Puttena sahā+gato, puttena saddhiṃ āgato, vitakkena saha vattati, puttena saha thūlo, nisīdi bhagavā saddhiṃ bhikkhusaṅghena, sahassena samaṃ mitā, sabbehi me piyehi manāpehi nānābhāvo.</paragraph>
<subhead line="79">18. Lakkhaṇe</subhead>
<paragraph line="80">Lakkhaṇe <pageBreak edition="M" number="0.0116" />vattamānato tatiyā. Bhinnena sīsena paggharantena lohitena paṭīvissake ujjhāpesi, ūnapañcabandhanena pattena aññaṃ navaṃ pattaṃ cetāpeyya, tidaṇḍakena paribbājaka+maddakkhi, akkhinā kāṇo, hatthena kuṇī, pādena khañjo, piṭṭhiyā khujjo. Tena hi vikalaṅgena vikalaṅgino vikāro lakkhiyate.</paragraph>
<subhead line="81">19. Hetumhi</subhead>
<paragraph line="82">Vāsādilakkhaṇakriyāya hetuto tatiyā. Annena vasati, vijjāya vasati, na jaccā vasalo hoti, kammunā vasalo hoti, dānena bhogavā, ācārena kulaṃ, tena pāṇi kāmadado.</paragraph>
<subhead line="83">20. Pañcamī+ṇe vā</subhead>
<paragraph line="84">Iṇe hetumhi pañcamī vā. Satasmā baddho, satena vā.</paragraph>
<subhead line="85">21. Guṇe</subhead>
<paragraph line="86">Paraṅgabhūte hetumhi pañcamī hoti vā. Jaḷattā baddho, jaḷattenavā, paññāya mutto, hutvā abhāvato aniccā, saṅkhāranirodhā viññāṇanirodho. Bahulaṃvidhānā sattamyatthehipi, tena samayena, kālena dhammasākacchā, puratthimena dhataraṭṭho, dakkhiṇena virūḷhako, uttarena kapilavatthu, yena bhagavā, tenupasaṅkami, so vo mama+ccayena satthāti. Māsena bhuñjati, ekāheneva bārāṇasiṃ pāvisi, navahi māsehi vihāraṃ kārāpesi <pageBreak edition="M" number="0.0117" />, kahāpaṇena ūno, dhanena vikalo, asinā kalaho, ācārena nipuṇo, guḷena missakaṃ, vācāya sakhilo, maṇinā attho, dhanena attho, yojanena gacchati iccādi hetumhi karaṇe vā tatiyā. Attanāva attānaṃ sammannatīti paccatte bahulaṃvidhānā kattari tatiyā. Evaṃ tilehi khette vapatīti kammatthe, sumuttā mayaṃ tena mahāsamaṇenāti pañcamyatthe ca.</paragraph>
<subhead line="87">24. Catutthī sampadāne</subhead>
<paragraph line="88">Acetanaṃ sacetanaṃ vā paṭiggāhakabhāvenā+pekkhitaṃ, taṃ sampadānaṃ, tañca dā-dāneti dhātuto byappena yuttameva, tattha catutthī hoti. Tañca dīyamānassa vatthuno anivāraṇa+jjhesanā+numatito tividho, yathā buddhassa pupphaṃ deti, bodhirukkhassa jalaṃ deti, yācakassa dhanaṃ deti, bhikkhūnaṃ dānaṃ deti.</paragraph>
<gatha1 line="89">Anirākaraṇā+rādha-na+bbhanuññavasena hi;</gatha1>
<gathalast line="90">Sampadānaṃ tidhā vuttaṃ, rukkha+yācaka+bhikkhavo.</gathalast>
<paragraph line="91">Ādhāravivakkhāyaṃ sattamīpi, saṅghe gotami dehi, saṅghe dinne ahañceva pūjito bhavissāmi, yā palālamayaṃ mālaṃ, nārī datvāna cetiyeti.</paragraph>
<subhead line="92">25. Tādatthye</subhead>
<paragraph line="93">Tādatthye catutthī siyā. Tadatthassa bhāve, tādatthyaṃ, tasmiṃ tadatthabhāve jotanīyeva catutthī siyā. Tadatthassa bhāvoti nimittanimittīsambandhe <pageBreak edition="M" number="0.0118" />chaṭṭhī, tasmā chaṭṭhāpavādo+yaṃ. Samepi nimittanimittīnaṃ sambandhe nimittabhūtayūpatova catutthī, no nimittībhūtadāruto. Yūpāya dāru, pākāya vajati, buddhassatthāya jīvitaṃ pariccajāmi, neva davāya, na madāya, ūnassa pāripūriyā, atthāya hitāya sukhāya saṃvattati, lokānukampāya, phāsu vihārāya.</paragraph>
<paragraph line="94">Iccāyaṃ kaccāyane upari vakkhamānassa catutthīti sādhitattā idha chaṭṭhīti dīpanatthaṃ vuccate –</paragraph>
<paragraph line="95">Kassa sādu naruccati, mā ayasmantānampi saṅghabhedo ruccittha, khamati saṅghassa, bhatta+massa nacchādetīti chaṭṭhī sambandhavacanicchāyaṃ, na ce+vaṃ virodho siyā, sadisarūpattā, evaṃvidhesu ca sambandhassa saddikānumatattā. Tathā hi bhāgavuttiyā ‘‘upapadavibhatti chaṭṭhiyā+pavādā’’ti vuttaṃ, saddantare vihitā vibhatti upapadavibhatti.</paragraph>
<paragraph line="96">Kassa vā tvaṃ dhammaṃ rocesīti atthamatte paṭhamā, kassa vā tuyhanti avatvā kassa vā tvaṃ dhammaṃ rocesīti atthamatte paṭhamāvasena byabhicāradassanā. Eva+maññāpi viññeyyā, paratopi yathāgamaṃ.</paragraph>
<paragraph line="97">Rañño sataṃ dhāreti rañño chattaṃ dhāretīti sambandhe chaṭṭhīva. Silāgha=kathane, evaṃ rañño silāghate iccādi, thutiṃ karotītyattho. Hanu=apanayane, rañño hanute, vañcetītyattho. Upatiṭṭheyya sakyaputtānaṃ vaḍḍhakī, upagaccheyyātyattho. Sapa=akkose, mayhaṃ sapate, saccaṃ kurutetyattho <pageBreak edition="M" number="0.0119" />. Dhara=dhāraṇe, suvaṇṇaṃ te dhārayate, iṇaṃ te dhārayati, assa rañño nāgaṃ dhārayāma. Piha=icchāyaṃ, devāpi tassa pihayanti tādino, tesaṃ pihayanti sambuddhānaṃ satīmataṃ, pihayanti=patthenti. Tassa kujjha mahāvīra, yadi+haṃ tassa pakuppeyyaṃ, dubhayati disānaṃ megho, yo mittānaṃ na dūbhati, yo appaduṭṭhassa narassa dussati. Issa=issāyaṃ, titthiyā issayanti samaṇānaṃ. Usūya=dosāvikaraṇe, dujjanā guṇavantānaṃ ussūyanti, kā usuyā vijānataṃ. Idha+sidha+rādha+sādha=saṃsiddhiyaṃ, ārādho me rañño, rañño bhāgya+mārajjhati, kyā+haṃ ayyānaṃ aparajjhāmi, āyasmato upālittherassa upasampadāpekkho upatisso. Bhikkhū bhagavato paccassosuṃ, āsuṇanti buddhassa bhikkhū, tassa bhikkhuno janoanugiṇāti, patigiṇāti, sādhukāradānādinā taṃ ussahatītyattho. Ārocayāmi vo bhikkhave, paṭivedayāmi vo, āmantayāmi te mahārāja, dhammaṃ te desissāmi, desetu bhante bhagavā dhammaṃ bhikkhūnaṃ, yathā no bhagavā byākareyya, niruttiṃ te pavakkhāmi, alaṃ me rajjaṃ, alaṃ bhikkhu pattassa, alaṃ mallo mallassa, arahati mallo mallassa, alaṃ te idha vāsena, kiṃ me ekena tiṇṇenāti sabbattha sambandhe chaṭṭhī.</paragraph>
<paragraph line="98">Evaṃ āyu bhoto hotu, ciraṃ jīvitaṃ, bhaddaṃ, kalyāṇaṃ, atthaṃ, payojanaṃ, kusalaṃ, anāmayaṃ, hitaṃ, patthaṃ, sukhaṃ, sātaṃ, bhoto hotu, sādhu sammuti me tassa, puttassā+vikareyya guyha+matthaṃ, tassa me sakko pāturahosi, tassa pahiṇeyya, bhikkhūnaṃ dūtaṃ pāhesi, kappati samaṇānaṃ āyogo <pageBreak edition="M" number="0.0120" />, ekassa dvinnaṃ tiṇṇaṃ vā pahoti, upamaṃ te karissāmi, añjaliṃte paggaṇhāmi, tassa phāsu, lokassa+ttho, namo te purisājañña, sotthi tassa, samattho mallo mallassa, tassa hitaṃ, tassa sukhaṃ, svāgataṃ te mahārājāti sabbattha sambandhe chaṭṭhī.</paragraph>
<subhead line="99">26. Pañcamya+vadhismā</subhead>
<paragraph line="100">Padatthāvadhismā pañcamīvibhatti hoti.</paragraph>
<gatha1 line="101">Samepya+pagame dvinnaṃ, pubbarūpā ya+daccutaṃ;</gatha1>
<gatha2 line="102">Vuccate ta+dapādānaṃ, taṃ calācalato dvidhā;</gatha2>
<gathalast line="103">Yathā+ssā dhāvatā poso, pato, rukkhāphalanti ca.</gathalast>
<paragraph line="104">Tattha calāvadhi dhāvatā assā puriso patati, acalāvadhi pabbatā otaranti vanacārakāti.</paragraph>
<paragraph line="105">Tañca avadhi visayakriyāvisesassa niddiṭṭhattā niddiṭṭhavisayaṃ, yattha apa apagamanakriyaṃ upāttaṃ=ajjhāhaṭaṃ visayaṃ katvā pavattati, taṃ upāttaṃ. Yaṃ kenaci guṇena ukkaṃsiyati, taṃ anumeyyaṃ. Yathā gāmā apenti munayo, nagarā niggato rājā, pāpā cittaṃ nivārenti. Valāhakā vijjotate, kusulato pacatīti. Ettha ca vaḷāhakā nikkhamma, kusulato apanetvāti ca pubbakriyā ajjhāharīyati. Mathurā pāṭaliputtakehi abhirūpāti anumīyati. Vuttañhi –</paragraph>
<gatha1 line="106">Niddiṭṭhavisayaṃ kiñci, upāttavisayaṃ tathā;</gatha1>
<gathalast line="107">Anumeyyavisayañceti, tidhā+hu avadhiṃ budhāti.</gathalast>
<paragraph line="108">Bhayahetumhi-corā <pageBreak edition="M" number="0.0121" />bhayaṃ jāyati, taṇhāya jāyati bhayaṃ, pāpato uttasati, natthi soko kuto bhayaṃ. Akkhātari-upajjhāyā sikkhaṃ gaṇhāti, ācariyamhā adhīto suṇāti vā. Buddhasmā parājenti aññatitthiyā, parājitā bhavantītyattho. Himavatā pabhavati gaṅgā, aciravatiyā pabhavanti kunnadiyo. Urasmā jāto putto, kammato jātaṃ indriyaṃ, upajjhāyā antaradhāyati sisso, mātāpitūhi antaradhārayati putto, nilīyatītyattho. Dūratthayogekīvadūro ito naḷakāragāmo, tato have dūrataraṃ vadanti, gāmato nātidūre, ārakā te moghapurisā imasmā dhammavinayā, ārakā tehi bhagavā dūratova namassanti, addasa dūratova āgacchantaṃ. Antikatthayoge-antikaṃ gāmā, āsannaṃ gāmā, samīpaṃ gāmā. Parimāṇe-ito mathurāya catūsu yojanesu saṃkassaṃ, rājagahato pañcacattālīsayojanamatthake sāvatthi. Kālaparimāṇe-ito ekanavutikappamatthake, ito vassasatasahassassa accayena buddho loke uppajjissati. Pāsādā saṃkameyya, pāsādaṃ abhiruhitvā saṃkameyyāti attho, tathā hatthikkhandhā saṃkameyya, abhidhammā pucchanti, abhidhammaṃ sutvāti attho, āsanā vuṭṭhaheyya. Disatthavācīhi yoge-ito sā purimā disā, ito sā dakkhiṇā disā, avīcito yāva bhavaggaṃ, uddhaṃ pādatalā, adho kesamatthakā. Vibhajane-yato paṇītataro vā visiṭṭhataro vā natthi, attadanto tato varaṃ, kiñcāpi dānato sīlaṃ varaṃ, tato mayā bahutaraṃ sutaṃ, sīlameva sutā seyyo. Āratippayoge-ārati virati pāpā, pāṇātipātā <pageBreak edition="M" number="0.0122" />veramaṇi, adinnādānā paṭivirato, appaṭiviratā musāvādā. Suddhatthayoge-lobhanīyehi dhammehi suddho, mātuto ca pituto ca suddho anupakkuṭṭho. Pamocanatthayoge-parimutto dukkhasmāti vadāmi, mutto+smi mārabandhanā, na te muccanti maccunā, mutto+haṃ+sabbapāsehi. Vivecane-vivicceva kāmehi, vivicca akusalehi dhammehi. Pamāṇatthe-āyāmato ca vitthārato ca yojanaṃ, gambhīrato ca puthulato ca yojanaṃ candabhāgāya parimāṇaṃ, parikkhepato navayojanasataparimāṇo majjhimadeso. Pubbādiyoge-pubbeva me bhikkhave sambodhā, ito pubbe nāhosi, tato paraṃ paccantimā janapadā, tato aparena samayena. Pañhe-kuto+si tvaṃ, kuto bhavaṃ, pāṭaliputtato. Kicchā laddhanti guṇe pañcamī, kicchena me adhigatanti hetumhi karaṇe vā tatiyā, evaṃ thokā mutto, thokena muttoti.</paragraph>
<paragraph line="109">Kathaṃ ‘‘thokaṃ calatī’’ti, kriyāvisesane kammani dutiyā, thokaṃ calanaṃ karotītyattho, thokanti calanakriyāya visesanattā kriyāvisesanaṃ.</paragraph>
<gatha1 line="110">Kriyāvisesanaṃ nāma, kammatte+kattasaṇṭhitā;</gatha1>
<gathalast line="111">Nyāyasiddhaṃ yato tasmā, tadatthaṃ na visuṃ vidhi.</gathalast>
<paragraph line="112">Nyāyasiddhaṃva=calananti yasmā bhāve ano, tasmā bhāvasse+kattā ekavacananti ñāyā ekattañca, bhāve anattā napuṃsakattañca, karotikriyāya sambandhena kammattañca sijjhatīti. Kara+bhūdhātavo ca –</paragraph>
<gatha1 line="113">Kāriyarūpābhidhātvatthā <pageBreak edition="M" number="0.0123" />, sabbe sattāya yujjare;</gatha1>
<gathalast line="114">Tato kriyā ca bhāvo ca, sāmaññaṃ tesu gamyate –</gathalast>
<unindented line="115">Ti vuttattā yujjanti.</unindented>
<paragraph line="116">Thokatthe-thokā muccati. Sabbattha savisaye pañcamī. Ettha ‘‘vivakkhā lokikā sā ca, na sakkā anivattituṃ’’ti vuttattā aniṭṭhappasaṅgo na siyā. Mariyādāyaṃ-āpabbatā khettaṃ. Abhividhimhi-ābrahmalokā saddo abbhuggacchati, pabbataṃ vajjetvā, brahmalokamhi byāpetvāti ca attho. Ettha vajjamānasīmā mariyādā, gayhamānasīmā abhividhi.</paragraph>
<subhead line="117">27. Apaparīhi vajjane</subhead>
<paragraph line="118">Vajjane vattamānehī apaparīhi yoge pañcamī hoti. Apasālāya āyanti vāṇijā, parisālāya āyanti vāṇijā, sālaṃ vajjetvāti attho.</paragraph>
<subhead line="119">28. Paṭinidhipatidānesu patinā</subhead>
<paragraph line="120">Paṭinidhimhi patidāne ca vattamānena patinā yoge nāmasmā pañcamī hoti. Buddhasmā pati sāriputto, ghata+massa telasmā pati dadāti.</paragraph>
<subhead line="121">29. Rite dutiyā ca</subhead>
<paragraph line="122">Ritesaddayoge nāmasmā dutiyā hoti pañcamī ca. Rite saddhammā, rite saddhammaṃ.</paragraph>
<subhead line="123">30. Vinā+ññatra tatiyā ca</subhead>
<paragraph line="124">Vinā+ññatrayoge <pageBreak edition="M" number="0.0124" />nāmasmā tatiyā dutiyā pañcamī ca. Vinā vātena, vinā vātaṃ, vinā vātasmā. Aññatra ekena piṇḍapātanīhārakena, aññatra dhammaṃ, aññatra dhammā.</paragraph>
<subhead line="125">31. Puthanānāhi</subhead>
<paragraph line="126">Etehi yoge tatiyā hoti pañcamī ca. Bhinnayogakaraṇaṃ dutiyānivattanatthaṃ. Puthageva janena, puthageva janasmā, janena nānā, janasmā nānā.</paragraph>
<subhead line="127">39. Chaṭṭhī sambandhe</subhead>
<paragraph line="128">Sambandhe chaṭṭhī hoti. Rañño purisoti vutte yasmā rājā dadāti, puriso gaṇhāti, tasmā rājapurisoti viññāyati. Evameva yo yassa āyatto sevakādibhāvena bhaṇḍabhāvena vā samīpa+samūhā+vayava+vikāra+kāriya+avatthā+jāti+guṇa+kriyādivasena vā, ṭhānīvasena vā, āgamīvasena vā, so tividhopi attho sambandho nāma. Vuttañhi –</paragraph>
<gatha1 line="129">Kriyākārakasañjāto, asse+daṃbhāvahetuko;</gatha1>
<gathalast line="130">Sambandho nāma so attho, tattha chaṭṭhī vidhīyate.</gathalast>
<gatha1 line="131">Pāratantyañhi sambandho, tattha chaṭṭhī bhave tito;</gatha1>
<gathalast line="132">Upādhi+ṭhānyā+gamito, na visessādito titoti.</gathalast>
<paragraph line="133">Upādhisaṅkhātavisesanato tāva-rañño puriso. Ettha ca brāhmaṇādisāmito nivattetīti rājā visesanaṃ, puriso tena <pageBreak edition="M" number="0.0125" />visesiyatīti visesso. Bhaṇḍasambandhato-pahutaṃ me dhanaṃ sakka, ekassa paṭivīso, bhikkhussa pattacīvaraṃ. Samīpato-ambavanassa avidūre, nibbānasseva santike. Samūhe-suvaṇṇassa rāsi, bhikkhūnaṃ samūho. Avayave-manussasseva te sīsaṃ, rukkhassa sākhā. Vikāre-suvaṇṇassa vikati, bhaṭṭhadhaññānaṃ sattu. Kāriye-yavassa aṅkuro, meghassa saddo, puttāpi tassa bahavo, kammānaṃ phalaṃ vipāko. Avatthāyaṃ-khandhānaṃ pātubhāvo, jarā, bhedo vā. Jātiyaṃ-manussassa bhāvo, manussānaṃ jāti. Guṇe-suvaṇṇassa vaṇṇo, vaṇṇo na khīyetha tathāgatassa buddhassa guṇaghoso, pupphānaṃ gandho, phalānaṃ raso, cittassa phusanā, sippikānaṃ sataṃ natthi, tilānaṃ muṭṭhi, tesaṃ samāyogo, sandhino vimokkho, tathāgatassa paññāpāramiṃ ārabbha, sukhaṃ te, dukkhaṃ te, cetaso parivitakko udapādi, paññāya paṭubhāvo, rūpassa lahutā, mudutā vā, upacayo vā. Kriyāsambandhe-pādassa ukkhepanaṃ, avakkhepanaṃ vā, hatthassa samiñjanaṃ, dānaṃ, pasāraṇaṃ, dhātūnaṃ gamanaṃ, ṭhānaṃ, nisajjā, sayanaṃ vā, tathāgatassa nāmagottādi, tassa kāraṇaṃ, tassa mātāpitaro, tassa purato pāturahosi, nagarassa dakkhiṇato, vassānaṃ tatiye māse, na tassa upamā, kuverassa bali iccādi. Api ca –</paragraph>
<gatha1 line="134">Gāvassa jāti, dhavalo, gati, siṅgaṃ, nāmanti+dha;</gatha1>
<gathalast line="135">Dabbassāpi ca jātyādi, visessā honti kāmato.</gathalast>
<gatha1 line="136">Gottañca <pageBreak edition="M" number="0.0126" />sabalodissa, pāka+mannassa sukkatā;</gatha1>
<gathalast line="137">Paṭassa, siṅgaṃmeṇḍassa, nā+ññesaṃti visessate.</gathalast>
<paragraph line="138">Ṭhānito-yuvaṇṇāna+meo luttā. Āgamito-suña sassa. Sāmiyoge-devāna+mindo, migānaṃ rājā. Rujādiyoge-devadattassa rujati, tassa rogo uppajji, mahāsenāpatīnaṃ ujjhāpetabbaṃ, rajakassa vatthaṃ dadāti, musāvādassa ottappaṃ iccādi. Yajassa yoge-pupphassa buddhassa yajati, pupphenātyattho. Evaṃ ghatassa aggiṃ juhati. Suhitatthe-pattaṃ odanassa pūretvā, pūraṃ nānāpakārassa asucino, pūraṃ hiraññasuvaṇṇassa, pūrati bālo pāpassa. Kitakappayoge-bahulaṃvidhānā chaṭṭhī, rañño sammato, pūjito, sakkato, apacito, mānito vā, amataṃ tesaṃ bhikkhave aparibhuttaṃ, yesaṃ kāyagatā sati aparibhuttā, sādhusammato bahujanassa, suppaṭividdhā buddhānaṃ dhammadhātu, dhammassa gutto medhāvī. Kammatthe-tassa bhavanti vattāro, sahasā kammassa kattāro, amatassa dātā, bhinnānaṃ sandhātā, sahitānaṃ anuppadātā, bodhetā pajāya, kammassa kārako natthi, vipākassa ca vedako, avisaṃvādako lokassa, catunnaṃ mahābhūtānaṃ upādāya pasādo. Sarati+cchāyoge-mātu sarati, na tesaṃ koci sarati, sattānaṃ kammapaccayā, puttassa icchati. Karotissa (yoge) – udakassa patikurute, kaṇḍassa patikurute, abhisaṅkharotītyattho. Pañcamiyatthe parihānibhayatthayogepi chaṭṭhī, assavanatāya dhammassa pariyāyanti, kinnu kho ahaṃ tassa sukhassa bhāyāmi, sabbe tasanti daṇḍassa, sabbe bhāyanti <pageBreak edition="M" number="0.0127" />maccuno, bhīto catunnaṃ āsīvisānaṃ ghoravisānaṃ iccādi.</paragraph>
<subhead line="139">40. Tulyatthena vā tatiyā</subhead>
<paragraph line="140">Tulyatthena yoge vā chaṭṭhī hoti tatiyā ca. Pitu tulyo, pitarā vā, mātu tulyo, mātarā vā.</paragraph>
<subhead line="141">32. Sattamyā+dhāre</subhead>
<paragraph line="142">Kattukammaṭṭhānaṃ nisajja+pacanādikriyānaṃ yo ādhāro, taṃ ādhārakārakaṃ nāma. Kathaṃ kaṭe nisīdati devadatto, thāliyaṃ odanaṃ pacati, devadatta+taṇḍulānaṃ kattu+kammānaṃ dhāraṇato tadaṭṭhaāsana+pacanakriyaṃ kaṭa+thāliyo dhārenti nāma, tasmiṃ sattamīvibhatti hoti.</paragraph>
<paragraph line="143">So byāpiko, opasilesiko, vesayiko, sāmīpikoti catubbidho. Tattha yo ādheyyassa nissesādhārabhūto, so byāpiko, yathā tilesu telaṃ atthi, khīresu jalaṃ, dadhimhi sappi. Paccekasiddhānaṃ bhāvānaṃ yaṃ ādheyyabhāvena upasilesanaṃ allīyanaṃ atthi, so opasilesiko. Yathā āsane nisinno saṅgho, thāliyaṃ odanaṃ pacati, ghaṭe udaka+matthi, dūre ṭhito, samīpe ṭhito. Yattha samīpe samīpīvohāraṃ katvā tadāyattatādīpanatthaṃ ādhārabhāvo upacarīyati, taṃ sāmīpikaṃ, yathā gaṅgāyaṃ ghoso, gaṅgāya samīpe vajotyattho. Sāvatthiyaṃ viharati jetavane. Yattha aññathābhāvavasena desantarāvacchedavasena vā ādhāraparikappo <pageBreak edition="M" number="0.0128" />, so vesayito. Yathā ākāse sakuṇā caranti, bhūmiyaṃ manussā, jale macchā, pāsādesu patito, pāpasmiṃ ramatī mano, pasanno buddhasāsane, paññāya sādhu, vinaye nipuṇo, mātari sādhu, pitari nipuṇo.</paragraph>
<gatha1 line="144">Kiriyā kattu+kammaṭṭhā, ādhārīyati yena so;</gatha1>
<gathalast line="145">Ādhāro catudhā vutto, byāpakādippabhedato.</gathalast>
<gatha1 line="146">Byāpako tilakhīrādi, kaṭo opasilesiko;</gatha1>
<gathalast line="147">Sāmīpiko tu gaṅgādi, ākāso visayo mato.</gathalast>
<subhead line="148">33. Nimitte</subhead>
<paragraph line="149">Nimittatthe sattamī hoti. Ajinamhi haññate dīpi, kuñjaro dantesu haññate, aṇumattesu vajjesu bhayadassāvī, sampajānamusāvāde pācittiyaṃ. Sabbattha nimityattho.</paragraph>
<subhead line="150">34. Yabbhāvo bhāvalakkhaṇaṃ</subhead>
<paragraph line="151">Yassa bhāvo bhāvantarassa lakkhaṇaṃ bhavati, tato sattamī. Kāle gāvīsu duyhamānāsugato, duddhāsu āgato. Etthagamanakriyāya dohanakriyācihanaṃ, āgamanakriyāya duddhākriyācihanaṃ, eva+muparipi. Pubbaṇhasamaye gato, sāyanhasamaye āgato, jāyamāne kho sāriputta bodhisatte ayaṃ dasasahassī lokadhātu sampakampi.</paragraph>
<gatha1 line="152">Pāsāṇā sakkharā ceva, kaṭhalā khāṇukaṇṭakā;</gatha1>
<gathalast line="153">Sabbe maggā vivajjanti, gacchante lokanāyake.</gathalast>
<unindented line="154">Imasmiṃ <pageBreak edition="M" number="0.0129" />sati idaṃ hoti iccādi. ‘‘Akāle vassatī tassa, kāle tassa na vassatī’’ti visayasattamī.</unindented>
<subhead line="155">35. Chaṭṭhī cā+nādare</subhead>
<paragraph line="156">Yassa bhāvo bhāvantarassa lakkhaṇaṃ bhavati, tato chaṭṭhī hoti sattamī cā+nādare gamyamāne. Akāmakānaṃ mātāpitūnaṃ rudantānaṃ pabbaji, mātāpitūsu rudantesu vā. ‘‘Ākoṭayanto so neti, sivirājassa pekkhate’’, ‘‘maccu ādāya gacchati, pekkhamāne mahājane’’.</paragraph>
<paragraph line="157">Gunnaṃ sāmīti sambandhe chaṭṭhī, gosu sāmīti visayasattamī. Evaṃ gunnamissaro, gosvi+ssaro, gunnaṃ adhipati, gosu adhipati, gunnaṃ dāyādo, gosu dāyādo, gunnaṃ sakkhī, gosu sakkhī, gunnaṃ patibhū, gosu patibhū, gunnaṃ pasuto, gosu pasuto, kusalā naccagītassa, kusalā naccagīte, āyutto kaṭakaraṇassa, āyutto kaṭakaraṇe. Tathā ādhāravacanicchāyaṃ sattamī, bhikkhūsu abhivādenti, muddhani cumbitvā, bāhāsu gahetvā, hatthesu piṇḍāya caranti, kadalīsu gaje rakkhanti, ñāṇasmiṃ pasanno, ñāṇasmiṃ ussukkoti visayasattamī.</paragraph>
<subhead line="158">36. Yato niddhāraṇaṃ</subhead>
<paragraph line="159">Jātiguṇakriyāhi samudāyate+kadesassa puthakkaraṇaṃ niddhāraṇaṃ, yato taṃ karīyati, tato chaṭṭhīsattamiyo honti. Sālayo sūkadhaññānaṃ pathyatamā, sūkadhaññesu sālayo pathyatamā. Kaṇhā gāvīnaṃ sampannakhīratamā, kaṇhā gāvīsu <pageBreak edition="M" number="0.0130" />sampannakhīratamā. Gacchataṃ dhāvanto sīghatamā, gacchantesu dhāvanto sīghatamā.</paragraph>
<subhead line="160">14. Sattamyā+dhikye</subhead>
<paragraph line="161">Ādhikye atthe upena yuttamhā sattamī hoti. Upakhāriyaṃ doṇo, khāriyā doṇo adhikotyattho. Tathā upanikkhe kahāpaṇaṃ.</paragraph>
<subhead line="162">15. Sāmitthe+dhinā</subhead>
<paragraph line="163">Sāmibhāvatthe adhinā yuttamhā sattamī hoti. Adhibrahmadatte pañcālā, adhipañcālesu brahmadatto, brahmadattissarā pañcālāti attho. Adhidevesu buddho, sammutidevādīhi buddho adhikotyattho.</paragraph>
<paragraph line="164">Ettha ca yathāvuttesu atthesu ayaṃ bhedo –</paragraph>
<paragraph line="165">Kārakaṃ sādhakaṃ nibbattakaṃ kriyānimittanti atthato ekameva, tañca daṇḍo, dhavalo, pacanaṃ, citto, goti dabba+guṇa+kriyā+nāma+jātibhedena pañcavidhampi kamma+kattādivasena chabbidhaṃ, taṃ sattikārakaṃ, tadādhārabhūtadabbādayo tatraṭṭhakārakaṃ, na mukhyato. Mukhyato ce honti, tesaṃ sattidabbānaṃ aññamaññabyāvaṭarūpattā yo ādhāro, so ādhāroyeva, kismiñcikāle karaṇaṃ vā katturūpabhūto vā na hoti, tasmā thāli pacati, thāliyā pacati, thāliyaṃ pacatītyādinā ekassa vatthuno kattu+karaṇā+dhārabhedo na siyā. Sattipakkhe pana dabbādīnaṃ anekasattiyā ādhārattā sattiyā dabbādayo vivakkhitā taṃ taṃ kārakaṃ hotīti dabbādīnaṃ abhedepi kārakabhedo yujjate. Vuttañhi –</paragraph>
<gatha1 line="166">Vicittakattuādīhi <pageBreak edition="M" number="0.0131" />, saṃyogā ekavatthuno;</gatha1>
<gathalast line="167">Nānāttaṃ yujjate nāṭya-bhedena naṭakassi+vāti.</gathalast>
<paragraph line="168">Thāli vatthuto ekā cedapi sattikārakabhūtakattu+karaṇā+dhārādīnaṃ bhedena bheda+mupayāti, kimiva rāma+rāvaṇādivesadhārīnaṭako tesaṃ nāmavasena rāmo, rāvaṇoti bheda+mupayāti, ta+mivāti adhippāyo.</paragraph>
<paragraph line="169">Puna+rapi –</paragraph>
<gatha1 line="170">Yathe+kopi paṭo sutta, pītādiguṇasaṃyuto;</gatha1>
<gathalast line="171">Sukko paṭoti pītoti, bhedaṃ yātye+vameva+yaṃ.</gathalast>
<paragraph line="172">Ettha ca sattibhūtakattādayo mukhyakārakaṃ, taṃyogena dabbabhūtathālī guṇakārakaṃ, te ca kathaṃ kriyāya kārakā honti. Kattā attanā patiṭṭhitāya hasati+naccaticcādikriyāya nimittaṃ hoti. Kammañca attanā patiṭṭhitakriyāya tadatthabhūtaindhanādīni pavattentaṃ ‘‘odanaṃ pacatī’’tyādo nimittaṃ. ‘Kaṭṭhehi paccatī’tyādo kaṭṭhāni jalanakriyāya sādhetabbapākassa aṅgabhāvena nimittaṃ. ‘Pharasunā chindatī’tyādo pharasu ca kaṭṭhānaṃ dvidhāpavattiyā nimittaṃ. Kammañca kriyāya sambandhīyamānabyāpye sati nimittabhāvena kriyāya nimittaṃ. Tathā sampadānā+vadhi+ādhārānaṃ ‘gāvo dadāti’ ‘gāmasmā apanayati’ ‘thāliyaṃ pacatī’tyādīsu godānā+panayana+pacanakriyānaṃ nimittattā kriyāya nimittāni honti. Tesaṃ yathāsakaṃ kriyāya pavattako kattā, tasmā sa eva padhāno kattāti vohāraṃ <pageBreak edition="M" number="0.0132" />labhati, aññesaṃ karaṇādīnaṃ kattubhāve satipi appadhānattā taṃ na labhati.</paragraph>
<paragraph line="173">Codakena vuttañhi –</paragraph>
<gatha1 line="174">Nanu sāmagyamīnāyaṃ, kriyāsiddhi kathaṃ vada;</gatha1>
<gathalast line="175">Ekassa kattuno eva, sabbesaṃ kattutaṃ vinā.</gathalast>
<gatha1 line="176">Sabbesaṃ karaṇādīnaṃ, kattutāya viyogato;</gatha1>
<gathalast line="177">Karaṇādīnaṃ abhāvattā, kārakaṃ na hi chabbidhanti.</gathalast>
<paragraph line="178">Vuccate –</paragraph>
<gatha1 line="179">Yadyapya+tthi hi kattuttaṃ, sabhāvā karaṇādisu;</gatha1>
<gathalast line="180">Kriyāsiddhyā tathāpye+ta+mappadhānaṃ paraṅgato.</gathalast>
<paragraph line="181">Etaṃ sabhāvato upalabbhamānaṃ karaṇādīsu kattuttaṃ paresaṃ karaṇādīnaṃ jalana+dhāraṇādikriyāya aṅgaṃ upāyati appadhānanti adhippāyo.</paragraph>
<gatha1 line="182">Kārakaṃ chabbidhaṃ saññā-vasā chabbīsatividhaṃ;</gatha1>
<gathalast line="183">Pabhedā sattadhā kammaṃ, kattā pañcavidho bhave.</gathalast>
<gatha1 line="184">Karaṇaṃ duvidhaṃ hoti, sampadānaṃ tidhā mataṃ;</gatha1>
<gathalast line="185">Apādānaṃ pañcavidhaṃ, ādhāro tu catubbidho.</gathalast>
<paragraph line="186">Vibhattiyo pana –</paragraph>
<gatha1 line="187">Paccatta+mupayogañca, karaṇaṃ sampadāniyaṃ;</gatha1>
<gathalast line="188">Nissakkaṃ sāmivacanaṃ, bhumma+mālapana+ṭṭhamaṃti.</gathalast>
<centered line="189">Iti payogasiddhiyaṃ kārakakaṇḍo tatiyo.</centered>
</body>
</document>