<?xml version="1.0"?>
<document>
<metadata>
<normativeSource>http://tipitaka.org/romn/cscd/e0803n.nrf4.xml</normativeSource>
<archivePath>roman/anya/byakarana gantha-sangaho/saddanitippakaranam (padamala)/4. bhudhatumayanamikarupavibhaga.xml</archivePath>
<titlePath>4. Bhūdhātumayanāmikarūpavibhāga - Saddanītippakaraṇaṃ (padamālā) - Byākaraṇa gantha-saṅgaho - Anya</titlePath>
</metadata>
<body>
<chapter line="1">4. Bhūdhātumayanāmikarūpavibhāga</chapter>
<gatha1 line="2">‘‘Bhū sattāya’’nti dhātussa, rūpamākhyātasaññitaṃ;</gatha1>
<gathalast line="3">Tyādyantaṃ lapitaṃ nāna-ppakārehi anākulaṃ.</gathalast>
<gatha1 line="4">Syādyantaṃ, dāni tasseva, rūpaṃ nāmikasavhayaṃ;</gatha1>
<gathalast line="5">Bhāsissaṃ bhāsitatthesu, paṭubhāvāya sotunaṃ.</gathalast>
<gatha1 line="6">Yadatthe’ttani nāmeti, para’matthesu vā sayaṃ;</gatha1>
<gathalast line="7">Namatīti tadāhaṃsu, <bold>nāmaṃ</bold> iti vibhāvino.</gathalast>
<gatha1 line="8"><bold>Nāmaṃ nāmika</bold>miccatra, ekamevetthato bhave;</gatha1>
<gathalast line="9">Tadevaṃ nāmikaṃ ñe yyaṃ, saliṅgaṃ savibhattikaṃ.</gathalast>
<gatha1 line="10">Satvābhidhānaṃ liṅganti, itthipumanapuṃsakaṃ;</gatha1>
<gathalast line="11">Vibhattītidha satteva, tattha caṭṭha pavuccare.</gathalast>
<gatha1 line="12">Paṭhamā dutiyā tatiyā, catutthī pañcamī tathā;</gatha1>
<gathalast line="13">Chaṭṭhī ca sattamī cāti, honti satta vibhattiyo.</gathalast>
<gatha1 line="14">Liṅgatthe paṭhamā sāyaṃ, bhinnā dvedhā <bold>siyo</bold> iti;</gatha1>
<gathalast line="15">Kammatthe dutiyā sāpi, bhinnā <bold>aṃ yo</bold> iti dvidhā.</gathalast>
<gatha1 line="16">Karaṇe <pageBreak edition="M" number="0.0082" /> tatiyā sāpi, bhinnā <bold>nā hi</bold> iti dvidhā;</gatha1>
<gathalast line="17">Sampadāne catutthī sā, bhinnā dvedhā <bold>sa naṃ</bold> iti.</gathalast>
<gatha1 line="18">Apādāne pañcamī sā, bhinnā dvedhā <bold>smā hi</bold> iti;</gatha1>
<gathalast line="19">Chaṭṭhī sāmimhi sā cāpi, bhinnā dvedhā <bold>sa naṃ</bold> iti.</gathalast>
<gatha1 line="20">Okāse sattamī sāpi, bhinnā dvedhā <bold>smiṃsu</bold> iti;</gatha1>
<gathalast line="21">Āmantanaṭṭhamī sāyaṃ, <bold>siyo</bold>yevāti cuddasa.</gathalast>
<gatha1 line="22">Vacanadvayasaṃyuttā, ekekā tā vibhattiyo;</gatha1>
<gathalast line="23">Satvamitiha viññeyyo, attho so dabbasaññito.</gathalast>
<gatha1 line="24">Yo karotisa <bold>kattā</bold>tu, taṃ <bold>kammaṃ</bold> yaṃ karoti vā;</gatha1>
<gathalast line="25">Kubbate yena vā tantu, <bold>karaṇaṃ</bold> iti saññitaṃ.</gathalast>
<gatha1 line="26">Deti rocati vā yassa, <bold>sampadāna</bold>nti taṃ mataṃ;</gatha1>
<gathalast line="27">Yatopeti bhayaṃ vā taṃ, <bold>apādāna</bold>nti kittitaṃ.</gathalast>
<gatha1 line="28">Yassāyatto samūhovā, taṃ ve <bold>sāmī</bold>ti desitaṃ;</gatha1>
<gathalast line="29">Yasmiṃ karoti kiriyaṃ, ta<bold>dokāsa</bold>nti sadditaṃ.</gathalast>
<gatha1 line="30">Yadālapati taṃ vatthu, <bold>āmantana</bold>mudīritaṃ;</gatha1>
<gathalast line="31">Saddenābhimukhīkāro, vijjamānassa vā pana.</gathalast>
<paragraph line="32">Vinā ālapanatthaṃ liṅgatthādīsu paṭhamādivibhattuppatti upalakkhaṇavasena vuttāti daṭṭhabbaṃ.</paragraph>
<paragraph line="33">Idamettha niruttilakkhaṇaṃ daṭṭhabbaṃ – paccattavacane paṭhamā vibhatti bhavati, upayogavacane dutiyā vibhatti bhavati, karaṇavacane tatiyā vibhatti bhavati, sampadānavacane catutthī vibhatti bhavati, nissakkavacane pañcamī vibhatti bhavati, sāmivacane chaṭṭhī vibhatti bhavati, bhummavacane sattamī vibhatti bhavati, āmantanavacane aṭṭhamī vibhatti bhavati. Tatruddānaṃ –</paragraph>
<gatha1 line="34">Paccattamupayogañca, karaṇaṃ sampadāniyaṃ;</gatha1>
<gathalast line="35">Nissakkaṃ sāmivacanaṃ, bhummamālapanaṭṭhamaṃ.</gathalast>
<paragraph line="36">Tatra <pageBreak edition="M" number="0.0083" /><bold>paccattavacanaṃ</bold> nāma tividhaliṅgavavatthānagatānaṃ itthipumanapuṃsakānaṃ paccattasabhāvaniddesattho. <bold>Upayogavacanaṃ</bold> nāma yo yaṃ karoti, tena tadupayuttaparidīpanattho. <bold>Karaṇavacanaṃ</bold> nāma tajjāpakatanibbattakaparidīpanattho. <bold>Sampadānavacanaṃ</bold> nāma tappadānaparidīpanattho. <bold>Nissakkavacanaṃ</bold> nāma tannissaṭatadapagamaparidīpanattho. <bold>Sāmivacanaṃ</bold> nāma tadissaraparidīpanattho. <bold>Bhummavacanaṃ</bold> nāma tappatiṭṭhāparidīpanattho. <bold>Āmantanavacanaṃ</bold> nāma tadāmantanaparidīpanattho. Evaṃ ñatvā payogāni asammuyhantena yojetabbāni.</paragraph>
<paragraph line="37">Bhūto, bhāvako, bhavo, abhavo, bhāvo, abhāvo, sabhāvo, sabbhāvo, sambhavo, pabhavo, pabhāvo, anubhavo, ānubhāvo, parābhavo, vibhavo, pātubhāvo, āvibhāvo, tirobhāvo, vinābhāvo, sotthibhāvo, atthibhāvo, natthibhāvoti <bold>o</bold>kārantapulliṅgaṃ.</paragraph>
<paragraph line="38">Abhibhavitā, paribhavitā, anubhavitā, samanubhavitā, bhāvitā, paccanubhavitāti <bold>ā</bold>kārantapulliṅgaṃ.</paragraph>
<paragraph line="39">Bhavaṃ, parābhavaṃ, paribhavaṃ, abhibhavaṃ, anubhavaṃ, samanubhavaṃ, paccanubhavaṃ, pabhavaṃ, appabhavanti niggahītantapulliṅgaṃ.</paragraph>
<paragraph line="40">Dhanabhūti, siribhūti, sotthibhūti, suvatthibhūtīti <bold>i</bold>kārantapulliṅgaṃ.</paragraph>
<paragraph line="41">Bhāvī, vibhāvī, sambhāvī, paribhāvīti <bold>ī</bold>kārantapulliṅgaṃ.</paragraph>
<paragraph line="42">Sayambhū, pabhū, abhibhū, vibhū, adhibhū, patibhū, gotrabhū, vatrabhū, parābhibhū, rūpābhibhū, saddābhibhū, gandhābhibhū, rasābhibhū, phoṭṭhabbābhibhū, dhammābhibhū, sabbābhibhūti <bold>ū</bold>kārantapulliṅgaṃ.</paragraph>
<paragraph line="43">Imānettha chabbidhāni pulliṅgāni <bold>bhū</bold>dhātumayāni uddiṭṭhāni.</paragraph>
<paragraph line="44"><bold>U</bold>kārantaṃ <pageBreak edition="M" number="0.0084" /> pulliṅgaṃtu <bold>bhū</bold>dhātumayamappasiddhaṃ, aññadhātumayaṃ panukārantapulliṅgaṃ pasiddhaṃ ‘‘bhikkhu, hetu’’iti. Tena saddhiṃ sattavidhāni pulliṅgāni honti, sabbānetāni sabhāvatoyeva pulliṅgānīti daṭṭhabbāni. Ettha sattoti atthavācako <bold>bhūta</bold>saddoyeva niyogā pulliṅgantipi daṭṭhabbo.</paragraph>
<paragraph line="45">Ye pana ‘‘yo dhammo bhūto, yā dhammajāti bhūtā, yaṃ dhammajātaṃ bhūta’’nti evaṃ liṅgattaye yojanārahattā aniyataliṅgā aññepi <bold>bhūtaparābhūtasambhūta</bold>saddādayo sandissanti pāvacanavare, tepi nānopasagganipātapadehi yojanavasena saddaracanāyaṃ sukhumatthaggahaṇe ca viññūnaṃ kosallajananatthaṃ niyatapulliṅgesu pakkhipitvā dassessāma.</paragraph>
<paragraph line="46">Seyyathidaṃ? Bhūto, parābhūto, sambhūto, vibhūto, pātubhūto, āvibhūto, tirobhūto, vinābhūto, bhabbo, paribhūto, abhibhūto, adhibhūto, addhabhūto, anubhūto, samanubhūto, paccanubhūto, bhāvito, sambhāvito, vibhāvito, paribhāvito, anuparibhūto, paribhavitabbo, paribhotabbo, paribhavanīyo, abhibhavitabbo, abhibhotabbo, abhibhavanīyo, adhibhavitabbo, adhibhotabbo, adhibhavanīyo, anubhavitabbo, anubhotabbo, anubhavanīyo, samanubhavitabbo, samanubhotabbo, samanubhavanīyo, paccanubhavitabbo, paccanubhotabbo, paccanubhavanīyo, bhāvetabbo, bhāvanīyo, sambhāvetabbo, sambhāvanīyo, vibhāvetabbo, vibhāvanīyo, paribhāvetabbo, paribhāvanīyo, bhavamāno, vibhavamāno, paribhavamāno, abhibhavamāno, anubhavamāno, samanubhavamāno, paccanubhavamāno, anubhonto, samanubhonto, paccanubhonto, sambhonto, abhisambhonto, bhāvento, sambhāvento, vibhāvento <pageBreak edition="M" number="0.0085" />, paribhāvento, paribhaviyamāno, paribhuyyamāno, abhibhaviyamāno, abhibhūyamāno, anubhaviyamāno, anubhuyyamāno, samanubhaviyamāno, samanubhuyyamāno, paccanubhaviyamāno, paccanubhuyyamānoti imāni niyatapulliṅgesu pakkhittaliṅgāni. Eva<bold>mo</bold>kārantādivasena chabbidhāni pulliṅgāni <bold>bhū</bold>dhātumayāni pakāsitāni. Ayaṃ tāva pulliṅgavasena udāharaṇuddeso.</paragraph>
<paragraph line="47">Bhāvikā, bhāvanā, vibhāvanā, sambhāvanā, paribhāvanāti <bold>ā</bold>kārantaitthiliṅgaṃ.</paragraph>
<paragraph line="48">Bhūmi, bhūti, vibhūti. <bold>I</bold>kārantaitthiliṅgaṃ.</paragraph>
<paragraph line="49">Bhūrī, bhūtī, bhotī, vibhāvinī, parivibhāvinī, sambhāvinī, pātubhavantī, pātubhontī, paribhavantī, paribhontī, abhibhavantī, abhibhontī, adhibhavantī, adhibhontī, anubhavantī, anubhontī, samanubhavantī, samanubhontī, paccanubhavantī, paccanubhontī, abhisambhavantī, abhisambhontīti <bold>ī</bold>kārantaitthiliṅgaṃ.</paragraph>
<paragraph line="50">Bhū, abhū. <bold>Ū</bold>kārantaitthiliṅgaṃ.</paragraph>
<paragraph line="51">Imānettha catubbidhāni itthiliṅgāni <bold>bhū</bold>dhātumayāni uddiṭṭhāni.</paragraph>
<paragraph line="52"><bold>U</bold>kārantitthiliṅgaṃ <bold>bhū</bold>dhātumayamappasiddhaṃ, aññadhātumayaṃ pana <bold>u</bold>kārantitthiliṅgaṃ pasiddhaṃ ‘‘dhātu, dhenu’’iti. Tena saddhiṃ pañcavidhāni itthiliṅgāni honti, okārantassa vā <bold>go</bold>saddassa itthiliṅgabhāve tena saddhiṃ chabbidhānipi honti, sabbānetāni sabhāvatoyevitthiliṅgānīti daṭṭhabbāni. Etthāpi aniyataliṅgā <bold>bhūtaparābhūtasambhūta</bold>saddādayo itthiliṅgavasena yujjante.</paragraph>
<paragraph line="53">Kathaṃ? Bhūtā, parābhūtā, sambhūtāti sabbaṃ vitthārato gahetabbaṃ ‘‘anubhonto samanubhonto’’tiādīni nava padāni <pageBreak edition="M" number="0.0086" /> vajjetvā. Tāni hi <bold>ī</bold>kārantavasena yojitāni. Imāni niyataliṅgesu pakkhittaliṅgāni. Evaṃ <bold>ā</bold>kārantādivasena catubbidhāni itthiliṅgāni <bold>bhū</bold>dhātumayāni pakāsitāni. Ayaṃ itthiliṅgavasena udāharaṇuddeso.</paragraph>
<paragraph line="54">Bhūtaṃ, mahābhūtaṃ, bhavittaṃ, bhūnaṃ, bhavanaṃ, parābhavanaṃ, sambhavanaṃ, vibhavanaṃ, pātubhavanaṃ, āvibhavanaṃ, tirobhavanaṃ, vinābhavanaṃ, sotthibhavanaṃ, paribhavanaṃ, abhibhavanaṃ, adhibhavanaṃ, anubhavanaṃ, samanubhavanaṃ, paccanubhavananti niggahītantanapuṃsakaliṅgaṃ.</paragraph>
<paragraph line="55">Atthavibhāvi, dhammavibhāvi. <bold>I</bold>kārantanapuṃsakaliṅgaṃ.</paragraph>
<paragraph line="56">Gotrabhu, cittasahabhu, nacittasahabhu. <bold>U</bold>kārantanapuṃsakaliṅgaṃ.</paragraph>
<paragraph line="57">Sabbānetāni sabhāvatoyeva napuṃsakaliṅgānīti daṭṭhabbāni. Ettha sattabhūtarūpavācako <bold>bhūta</bold>saddoyeva niyogā napuṃsakaliṅgotipi daṭṭhabbaṃ. Etthāpi aniyataliṅgā <bold>bhūta parābhūta sambhūta</bold>saddādayo napuṃsakaliṅgavasena yujjante.</paragraph>
<paragraph line="58">Kathaṃ? Bhūtaṃ, parābhūtaṃ, sambhūtaṃ, vibhūtaṃ. <bold>Peyyālo</bold>. Samanubhavamānaṃ, paccanubhavamānaṃ, anubhontaṃ, anubhavantaṃ, samanubhontaṃ, samanubhavantaṃ, paccanubhontaṃ, paccanubhavantaṃ, sambhontaṃ, sambhavantaṃ, abhisambhontaṃ, abhisambhavantaṃ, pātubhontaṃ, pātubhavantaṃ, paribhontaṃ, paribhavantaṃ, abhibhontaṃ, abhibhavantaṃ, adhibhontaṃ, adhibhavantaṃ, bhāventaṃ, sambhāventaṃ, vibhāventaṃ, paribhāventaṃ, paribhāviyamānaṃ, paribhuyyamānaṃ, <bold>peyyālo</bold>. Paccanubhaviyamānaṃ, paccanubhuyyamānanti imāni niyatanapuṃsakaliṅgesu pakkhittaliṅgāni. Evaṃ niggahītantādivasena tividhāni napuṃsakaliṅgāni <bold>bhū</bold>dhātumayāni pakāsitāni <pageBreak edition="M" number="0.0087" />. Ayaṃ napuṃsakaliṅgavasena udāharaṇuddeso, evaṃ pulliṅgādivasena liṅgattayaṃ <bold>bhū</bold>dhātumayamuddiṭṭhaṃ.</paragraph>
<gatha1 line="59">Ettha me appasiddhāti, ye ye saddā pakāsitā;</gatha1>
<gathalast line="60">Te te pāḷippadesesu, maggitabbā vibhāvinā.</gathalast>
<gatha1 line="61">O, ā, bindu, i, ī, u, ū-antime sattadhā ṭhitā;</gatha1>
<gathalast line="62">Ñe yyā pulliṅgabhedāti, niruttaññūhi bhāsitā.</gathalast>
<gatha1 line="63"><bold>Ā i</bold>vaṇṇo <bold>cu</bold>vaṇṇo ca, pañca antā sarūpato;</gatha1>
<gathalast line="64">Itthibhedāti viññeyyā, <bold>o</bold>kārantena chāpi vā.</gathalast>
<gatha1 line="65">Bindu, i, u-ime antā, tayo ñeyyā vibhāvinā;</gatha1>
<gathalast line="66">Napuṃsakappabhedāti, niruttaññūhi bhāsitā.</gathalast>
<gatha1 line="67">Antā satteva pulliṅge, itthiyaṃ pañca vā cha vā;</gatha1>
<gathalast line="68">Napuṃsake tayo evaṃ, dasa pañcahi chabbidhā.</gathalast>
<paragraph line="69">Yasmā panettha ‘‘bhūto’’tiādayo saddā nibbacanābhidheyyakathanatthasādhakavacanapariyāyavacanatthuddhāravasena vuccamānā pākaṭā honti suviññeyyā ca, tasmā imesaṃ nibbacanādīni yathāsambhavaṃ vakkhāma viññūnaṃ tuṭṭhijananatthañceva sotārānamatthesu paṭutarabuddhipaṭilābhāya ca. Tatra <bold>bhūto</bold>ti khandhapātubhāvena bhavatīti bhūto, idaṃ tāva nibbacanaṃ. ‘‘Bhūto’’ti sabbasaṅgāhakavasena satto vuccati, idamabhidheyyakathanaṃ. ‘‘Yo ca kālaghaso bhūto. Sabbeva nikkhipissanti, bhūtā loke samussaya’’nti ca idametassa atthassa sādhakavacanaṃ. Atha vā <bold>bhūto</bold>ti evaṃnāmako amanussajātiyo sattaviseso, idamabhidheyyakathanaṃ. ‘‘Bhūtavijjā, bhūtavejjo, bhūtaviggahito’’ti ca idametassa atthassa sādhakavacanaṃ. Yañca pana ‘‘satto macco pajā’’tiādikaṃ tattha tattha āgataṃ vacanaṃ, idaṃ sattoti <pageBreak edition="M" number="0.0088" /> atthavācakassa <bold>bhūta</bold>saddassa pariyāyavacanaṃ. Yañca <bold>niddesapāḷiyaṃ</bold> ‘‘maccoti satto naro mānavo poso puggalo jīvo jagu jantu hindagu manujo’’ti āgataṃ, idampi pariyāyavacanameva. Tāni sabbāni piṇḍetvā vuccante –</paragraph>
<gatha1 line="70">Satto macco jano bhūto, pāṇo hindagu puggalo;</gatha1>
<gathalast line="71">Jantu jīvo jagu yakkho, pāṇī dehī tathāgato.</gathalast>
<gatha1 line="72">Sattavo mātiyo loko, manujo mānavo naro;</gatha1>
<gathalast line="73">Poso sarīrīti pume, bhūtamiti napuṃsake.</gathalast>
<gatha1 line="74">Pajāti itthiyaṃ vutto, liṅgato, na ca atthato;</gatha1>
<gathalast line="75">Evaṃ tiliṅgikā honti, saddā sattābhidhānakā.</gathalast>
<gatha1 line="76">Yo so jaṅghāya ulati, so satto jaṅghalo idha;</gatha1>
<gathalast line="77">Pāṇadehābhidhānehi, sattanāmaṃ papañcitaṃ.</gathalast>
<paragraph line="78">Imasmiṃ pakaraṇe ‘‘pariyāyavacana’’nti ca ‘‘abhidhāna’’nti ca ‘‘saṅkhā’’tiādīni ca ekatthāni adhippetāni, atthuddhāravasena pana <bold>bhūta</bold>saddo pañcakkhandhāmanussadhātusassatavijjamānakhīṇāsavasattarukkhādīsu dissati, tappayogo upari atthattikavibhāge āvibhavissati. <bold>Bhāvako</bold>ti bhāvetīti bhāvako, idaṃ nibbacanaṃ. Yo bhāvanaṃ karoti, so bhāvako. Idamabhidheyyakathanaṃ. ‘‘Bhāvako nipako dhīro’’ti idametassa atthassa sādhakavacanaṃ. ‘‘Bhāvako bhāvanāpasuto bhāvanāpayutto bhāvanāsampanno’’ti idaṃ pariyāyavacanaṃ. Imāni ‘‘bhūto bhāvako’’ti dve padāni suddhakattuhetukattuvasena vuttānīti. Ito paraṃ nayānusārena suviññeyyattā ‘‘idaṃ nibbacana’’nti ca ādīni <pageBreak edition="M" number="0.0089" /> avatvā katthaci atthasādhakavacanaṃ pariyāyavacanaṃ atthuddhārañca yathārahaṃ dassessāma. Tesu hi sabbattha dassitesu ganthavitthāro siyā, tasmā yesamattho uttāno, tesampi padānamabhidheyyaṃ na kathessāma, nibbacanamattameva nesaṃ kathessāma. Yesaṃ pana gambhīro attho, tesamabhidheyyaṃ kathessāma.</paragraph>
<paragraph line="79">Bhavanaṃ <bold>bhavo,</bold> bhavo vuccati vuddhi. <bold>Bhū</bold>saddassa atthātisayayogato vaḍḍhanepi dissamānattā bhavanaṃ vaḍḍhananti katvā. ‘‘Bhavo ca rañño abhavo ca rañño’’ti idaṃ vuddhiatthassa sādhakaṃ vacanaṃ. Atha vā bhavoti vuccati sassataṃ. ‘‘Sassato attā ca loko cā’’ti hi sassatavasena pavattā diṭṭhi sassatadiṭṭhi, tasmā bhavadiṭṭhī’’ti idametassatthassa sādhakaṃ vacanaṃ. Tathā bhavoti bhavadiṭṭhi, bhavati sassataṃ tiṭṭhatīti pavattanato sassatadiṭṭhi bhavadiṭṭhi nāma. Bhavadiṭṭhi hi uttarapadalopena bhavoti vuccati. ‘‘Bhavena bhavassa vippamokkhamāhaṃsū’’ti idametassatthassa sādhakaṃ vacanaṃ. Etthāyaṃ pāḷivacanattho – ekacce samaṇā vā brāhmaṇā vā bhavadiṭṭhiyā vā kāmabhavādinā vā sabbabhavato vimuttiṃ saṃsāravisuddhiṃ kathayiṃsūti. Atha vā bhavanti vaḍḍhanti sattā etenāti bhavoti atthena sampattipuññāni bhavoti ca vuccanti. ‘‘Itibhavābhavatañca vītivatto’’ti idametassatthassa sādhakaṃ vacanaṃ. Ettha panāyaṃ pāḷivacanattho – <bold>bhavo</bold>ti sampatti, <bold>abhavo</bold>ti vipatti. Tathā bhavoti vuddhi, abhavoti hāni. Bhavoti sassataṃ, abhavoti ucchedo. Bhavoti puññaṃ, abhavoti pāpaṃ, taṃ sabbaṃ vītivattoti.</paragraph>
<paragraph line="80">Sahokāsā <pageBreak edition="M" number="0.0090" /> khandhāpi bhavo. ‘‘Kāmabhavo rūpabhavo’’ iccevamādi etassatthassa sādhakaṃ vacanaṃ. Ettha pana khandhā ‘‘yo paññāyati, so sarūpaṃ labhatī’’ti katvā ‘‘bhavati avijjātaṇhādisamudayā nirantaraṃ samudetī’’ti atthena vā ‘‘bhavā’’ti vuccanti. Okāso pana ‘‘bhavanti jāyanti ettha sattā nāmarūpadhammā cā’’ti atthena ‘‘bhavo’’ti. Apica kammabhavopi bhavo, upapattibhavopi bhavo. ‘‘Upādānapaccayā bhavo duvidhena atthi kammabhavo, atthi upapattibhavo’’ti idametassatthassa sādhakaṃ vacanaṃ. Tattha kammameva bhavo kammabhavo. Tathā upapatti eva bhavo upapattibhavo. Etthūpapatti bhavatīti bhavo, kammaṃ pana yathā sukhakāraṇattā ‘‘sukho buddhānamuppādo’’ti vutto. Evaṃ bhavakāraṇattā phalavohārena bhavoti daṭṭhabbaṃ. Atha vā bhāvanalakkhaṇattā bhāvetīti bhavo. Kiṃ bhāveti? Upapattiṃ. Iti upapattiṃ bhāvetīti bhavoti vuccati. Bhāvetītimassa ca nibbattetīti hetukattuvasenattho. Atha vā ‘‘bhavapaccayā jātī’’ti vacanato bhavati etenāti bhavoti kammabhavo vuccati.</paragraph>
<gatha1 line="81">‘‘Khandhānañca paṭipāṭi, dhātuāyatanāna ca;</gatha1>
<gathalast line="82">Abbocchinnaṃ vattamānā, saṃsāroti pavuccatī’’ti</gathalast>
<unindented line="83">Vuttalakkhaṇo saṃsāropi bhavo. ‘‘Bhave dukkhaṃ bhavadukkhaṃ, bhave saṃsaranto’’ti imānetassatthassa sādhakāni vacanāni. Tatra kenaṭṭhena saṃsāro bhavoti kathīyati? Bhavati ettha sattasammuti khandhādipaṭipāṭisaṅkhāte dhammapuñjasminti atthena <pageBreak edition="M" number="0.0091" />. Idaṃ <bold>bhava</bold>saddassa bhāvakattukaraṇādhikaraṇasādhanavasenatthakathanaṃ.</unindented>
<paragraph line="84">Ettha <bold>bhava</bold>saddassa atthuddhāraṃ vadāma –</paragraph>
<gatha1 line="85">Vuddhisampattipuññāni, khandhā sokāsasaññitā;</gatha1>
<gathalast line="86">Saṃsāro sassatañcetaṃ, <bold>bhava</bold>saddena sadditaṃ.</gathalast>
<gatha1 line="87">Bhavataṇhā bhavadiṭṭhi, upapattibhavo tathā;</gatha1>
<gathalast line="88">Kammabhavo ca sabbantaṃ, <bold>bhava</bold>saddena sadditaṃ.</gathalast>
<gatha1 line="89">Bhavataṇhābhavadiṭṭhi-dvayaṃ katthaci pāḷiyaṃ;</gatha1>
<gathalast line="90">Uttarapadalopena, <bold>bhava</bold>saddena sadditaṃ.</gathalast>
<unindented line="91"><bold>Abhavo</bold>ti na bhavo abhavo.</unindented>
<gatha1 line="92">Vipatti hāni ucchedo, pāpañceva catubbidhā;</gatha1>
<gathalast line="93">Ime <bold>abhava</bold>saddena, atthā vuccanti sāsane.</gathalast>
<paragraph line="94"><bold>Bhāvo</bold>ti ajjhāsayo, yo ‘‘adhippāyo’’tipi vuccati. ‘‘Thīnaṃbhāvo durājāno. Nāmacco rājabhariyāsu, bhāvaṃ kubbetha paṇḍito. Hadayaṅgatabhāvaṃ pakāsetī’’ti evamādi etassatthassa sādhakaṃ vacanaṃ. Apica vatthudhammopi bhāvo. ‘‘Bhāvasaṅketasiddhīna’’nti idametassatthassa sādhakaṃ vacanaṃ, cittampi bhāvo. ‘‘Accāhitaṃ kammaṃ karosi luddaṃ, bhāve ca te kusalaṃ natthi kiñcī’’ti idametassatthassa sādhakaṃ vacanaṃ. Kriyāpibhāvo. ‘‘Bhāvalakkhaṇaṃ bhāvasattamī’’ti ca idametassatthassa sādhakaṃ vacanaṃ. Apica bhāvoti sattavevacananti bhaṇanti, dhātu vā etaṃ adhivacanaṃ. Tattha ajjhāsayo ca vatthudhammo ca cittañca satto cāti ime bhavatīti bhāvo. Tathā pana bhāvetīti bhāvo, kriyā <pageBreak edition="M" number="0.0092" /> tu bhavananti bhāvo. Sā ca bhavanagamanapacanādivasenānekavidhā. Apica bhāvarūpampi bhāvo, yaṃ itthibhāvo pumbhāvo itthindriyanti ca vuccati. Tatrāyaṃ vacanattho – ‘‘itthī’’ti vā ‘‘puriso’’ti vā bhavati etena cittaṃ abhidhānañcāti bhāvo.</paragraph>
<gatha1 line="95">Nattanomatiyā etaṃ, nibbacanamudāhaṭaṃ;</gatha1>
<gathalast line="96">Pubbācariyasīhānaṃ, mataṃ nissāya māhaṭaṃ.</gathalast>
<paragraph line="97">Vuttañhetaṃ porāṇehi ‘‘itthiyā bhāvo itthibhāvo, itthīti vā bhavati etena cittaṃ abhidhānañcāti itthibhāvo’’ti, tasmā pumbhāvoti etthāpi pumassa bhāvo pumbhāvo, pumāti vā bhavati etena cittaṃ abhidhānañcāti pumbhāvoti nibbacanaṃ samadhigantabbaṃ. Idaṃ <bold>bhāva</bold>saddassa kattubhāvakaraṇasādhanavasenatthakathanaṃ.</paragraph>
<paragraph line="98"><bold>Abhāvo</bold>ti na bhāvoti abhāvo, ko so? Suññatā natthitā. <bold>Sabhāvo</bold>ti attano bhāvo sabhāvo, attano pakati iccevattho. Atha vā sabhāvoti dhammānaṃ sati atthasambhave yo koci sarūpaṃ labhati, tassa bhāvo lakkhaṇamiti saññito namanaruppanakakkhaḷaphusanādiākāro iccevattho. ‘‘Sāmaññaṃ vā sabhāvo vā, dhammānaṃ lakkhaṇaṃ mata’’nti idametassatthassa sādhakaṃ vacanaṃ. Apica sabhāvoti salakkhaṇo paramatthadhammo. Kenaṭṭhena? Saha bhāvenāti atthena. <bold>Sabbhāvo</bold>ti sataṃ bhāvo sabbhāvo, sappurisadhammo iccevattho. Atha vā attano bhāvo sabbhāvo. ‘‘Gāhāpayanti sabbhāva’’nti idametassatthassa sādhakaṃ vacanaṃ. Saṃvijjamāno vā bhāvo sabbhāvo. ‘‘Evaṃ gahaṇasabbhāvo’’ti idametassatthassa sādhakaṃ <pageBreak edition="M" number="0.0093" /> vacanaṃ. Idaṃ <bold>sabhāva sabbhāva</bold>saddānaṃ bhāvasādhanavasenatthakathanaṃ.</paragraph>
<paragraph line="99"><bold>Sambhavo</bold>ti sambhavanaṃ sambhavo, sambhavanakriyā, yutti vā. Yutti hi sambhavoti vuccati ‘‘sambhavo gahaṇassa kāraṇa’’ntiādīsu. Atha vā sambhavati etasmāti sambhavo. Yato hi yaṃ kiñci sambhavati, so sambhavo. <bold>Pabhavo</bold>ti pabhavanaṃ pabhavo, acchinnatā, pabhavati etasmāti vā pabhavo. Yato hi yaṃ kiñci pabhavati, so pabhavo. Ime pana <bold>sambhavapabhava</bold>saddā katthaci samānatthā katthaci bhinnatthāti veditabbā. Kathaṃ? <bold>Sambhava</bold>saddo hi bhavanakriyampi vadati yuttimpi paññattimpi sambhavarūpampi paccayatthampi, <bold>pabhava</bold>saddo pana bhavanakriyampi vadati nadippabhavampi paccayatthampi, tasmā paccayatthaṃ vajjetvā bhinnatthāti gahetabbā, paccayatthena pana samānatthāti gahetabbā. Vuttañhetaṃ ‘‘paccayo hetu nidānaṃ kāraṇaṃ sambhavo pabhavotiādi atthato ekaṃ, byañjanato nāna’’nti.</paragraph>
<gatha1 line="100">‘‘Mūlaṃ hetu nidānañca, sambhavo pabhavo tathā;</gatha1>
<gathalast line="101">Samuṭṭhānāhārārammaṇaṃ, paccayo samudayena cā’’ti</gathalast>
<unindented line="102">Ayampi gāthā etassatthassa sādhikā. Idaṃ <bold>sambhavapabhava</bold>saddānaṃ bhāvāpādānasādhanavasenatthakathanaṃ.</unindented>
<paragraph line="103">Evamettha bhāvakattukammakaraṇāpādānādhikaraṇavasena cha sādhanāni pakāsitāni. Tāni sampadānasādhanena sattavidhāni bhavanti, taṃ pana uttari āvibhavissati ‘‘dhanamassa bhavatūti dhanabhūtī’’tiādinā. Iccevaṃ kitakavasena sabbathāpi sattavidhāni sādhanāni honti, yāni ‘‘kārakānī’’tipi vuccati, ito aññaṃ sādhanaṃ natthi. Idha payogesvatthesu ca viññūnaṃ <pageBreak edition="M" number="0.0094" /> pāṭavatthaṃ sādhananāmaṃ pakāsitaṃ. Tathā hi dunnikkhittasādhanehi padehi yojitā saddappayogā dubbodhatthā honti, sunikkhittasādhanehi pana padehi yojitā subodhatthā honti, tasmā payogāsādhanamūlakā, attho ca payogamūlako. Payogānurūpañhi aviparītaṃ katvā atthaṃ kathanasīlā ‘‘yācitova bahulaṃ cīvaraṃ paribhuñjati, appaṃ ayācito’’ti evamādīsu sādhanavasena gahetabbesu atthesu, aññesu catthesu paṭutarabuddhino paṇḍitāyeva ekantena bhagavato pariyattisāsanadharā nāma hontīti veditabbaṃ. Ito paraṃ nayānusārena suviññeyyattā ‘‘idaṃ nāma sādhana’’nti na vakkhāma, kevalamidha dassitesu payogesu viññūnaṃ bahumānuppādanatthañceva vividhavicittapāḷigatike vividhatthasāre jinavaravacane sotūnaṃ buddhivijambhanatthañca atthasādhakavacanāniyeva yathārahaṃ suttageyyaveyyākaraṇagāthādīsu tato tato āharitvā dassessāma.</paragraph>
<paragraph line="104"><bold>Pabhāvo</bold>ti pakārato bhavatīti pabhāvo, soyamānubhāvoyeva. ‘‘Pabhāvaṃ te na passāmi, yena tvaṃ mithilaṃ vaje’’ti idametassatthassa sādhakaṃ vacanaṃ. <bold>Anubhavo</bold>ti anubhavanaṃ anubhavo, kiṃ taṃ? Paribhuñjanaṃ. <bold>Ānubhāvo</bold>ti tejussāhamantapabhūsattiyo. ‘‘Tejasaṅkhato ussāhamantapabhūsattisaṅkhāto vā mahanto ānubhāvo etassāti mahānubhāvo’’ti idametassatthassa sādhakaṃ vacanaṃ.</paragraph>
<gatha1 line="105">Tejo ussāhamantā ca, pabhūsattīti pañcime;</gatha1>
<gathalast line="106">Ānubhāvāti vuccanti, pabhāvāti ca te vade.</gathalast>
<gatha1 line="107">Tejādivācakattamhi, <bold>ānubhāva</bold>padassa tu;</gatha1>
<gathalast line="108">Atthanibbacanaṃ dhīro, yathāsambhavamuddise.</gathalast>
<paragraph line="109">Atha <pageBreak edition="M" number="0.0095" /> vā <bold>ānubhāvo</bold>ti anubhavitabbaphalaṃ. ‘‘Anubhavitabbassa phalassa mahantatāya mahānubhāvo’’ti idametassatthassa sādhakaṃ vacanaṃ. <bold>Parābhavo</bold>ti parābhavanaṃ parābhavo, atha vā parābhavatīti parābhavo. ‘‘Suvijāno parābhavo’’ti idametassatthassa sādhakaṃ vacanaṃ. Apica ‘‘dhammadessī parābhavo’’ti pāṭhānurūpato parābhavissatīti parābhavoti anāgatakālavasenapi nibbacanaṃ daṭṭhabbaṃ. Atha vā parābhavanti etenāti parābhavo. Kiṃ taṃ? Dhammadessitādi. ‘‘Paṭhamo so parābhavo’’ti idametassatthassa sādhakaṃ vacanaṃ. <bold>Vibhavo</bold>ti nibbānaṃ. Tañhi bhavato vigatattā bhavato vigatoti vibhavo, bhavassa ca taṃhetu vigatattā vigato bhavo etasmāti vibhavo. Vibhavanti ucchijjanti vinassanti ito ariyadhanavilomakā kilesamahācorātipi vibhavo. <bold>Vibhava</bold>saddassa nibbānābhidhānatte ‘‘evaṃ bhave vijjamāne, vibhavo icchitabbako’’ti idamettha sādhakaṃ vacanaṃ. Imāni pana nibbānassa pariyāyavacanāni –</paragraph>
<gatha1 line="110">Nibbānaṃ vibhavo mokkho, nirodho amataṃ samaṃ;</gatha1>
<gathalast line="111">Saṅkhārūpasamo dukkha-nirodho accuta’kkhayo.</gathalast>
<gatha1 line="112">Vivaṭṭa’makataṃ atthaṃ, santipada’masaṅkhataṃ;</gatha1>
<gathalast line="113">Pāraṃ taṇhākkhayo dukkha-kkhayo saññojanakkhayo.</gathalast>
<gatha1 line="114">Yogakkhemo virāgo ca,</gatha1>
<gatha2 line="115">Lokanto ca bhavakkhayo;</gatha2>
<gatha3 line="116">Apavaggo visaṅkhāro,</gatha3>
<gathalast line="117">Sabbhi suddhi visuddhi ca.</gathalast>
<gatha1 line="118">Vimutyā’pacayo mutti, nibbuti upadhikkhayo;</gatha1>
<gathalast line="119">Santi asaṅkhatā dhātu, disā ca sabbatopabhaṃ.</gathalast>
<gatha1 line="120">Vināpetāni <pageBreak edition="M" number="0.0096" /> nāmāni, visesakapadaṃ idha;</gatha1>
<gathalast line="121">Nibbānavācakānīti, sallakkheyya sumedhaso.</gathalast>
<gatha1 line="122">‘‘Tāṇaṃ leṇa’’ntiādīni-pekkhikāni bhavanti hi;</gatha1>
<gathalast line="123">Visesakapadānanti, etthetāni pakāsaye.</gathalast>
<gatha1 line="124">Tāṇaṃ leṇa’marūpañca, santaṃ sacca’manālayaṃ;</gatha1>
<gathalast line="125">Sududdasaṃ saraṇañca, parāyaṇa’manītikaṃ.</gathalast>
<gatha1 line="126">Anāsavaṃ dhuvaṃ niccaṃ, viññāṇa’manidassanaṃ;</gatha1>
<gathalast line="127">Abyāpajjaṃ sivaṃ khemaṃ, nipuṇaṃ apalokikaṃ.</gathalast>
<gatha1 line="128">Ananta’makkharaṃ dīpo, accantaṃ kevalaṃ padaṃ;</gatha1>
<gathalast line="129">Paṇītaṃ accutañcāti, bahudhāpi vibhāvaye.</gathalast>
<gatha1 line="130"><bold>Gotrabhū</bold>ti padassatthaṃ, vadantehi garūhi tu;</gatha1>
<gathalast line="131">Gottaṃ vuccati nibbāna-miti gottanti bhāsitaṃ.</gathalast>
<paragraph line="132"><bold>Vibhavo</bold>ti vā vināsasampattidhanucchedadiṭṭhiyopi vuccanti. Tattha vināso vibhavanaṃ ucchijjanaṃ nassananti atthena vibhavo. ‘‘Vibhavo sabbadhammānaṃ, ittheke sato sattassa ucchedaṃ vināsaṃ vibhavaṃ paññapentī’’ti ca idametassatthassa sādhakaṃ vacanaṃ. Sampatti pana visesato bhavatīti vibhavo. ‘‘Rañño sirivibhavaṃ daṭṭhukāmā’’ti idametassatthassa sādhakaṃ vacanaṃ. Dhanaṃ pana bhavanti vaḍḍhanti vuddhiṃ virūḷhiṃ vepullaṃ āpajjanti sattā etenāti vibhavo. ‘‘Asītikoṭivibhavassa brāhmaṇassa putto hutvā nibbattī’’ti idametassatthassa sādhakaṃ vacanaṃ. Idaṃ pana pariyāyavacanaṃ –</paragraph>
<gatha1 line="133">Dhanaṃ saṃ vibhavo dabbaṃ, sāpateyyaṃ pariggaho;</gatha1>
<gathalast line="134">Oḍḍaṃ bhaṇḍaṃ sakaṃ attho, iccete dhanavācakā.</gathalast>
<paragraph line="135">Ucchedadiṭṭhi pana vibhavati ucchijjati ‘‘attā ca loko ca puna cutito uddhaṃ na jāyatī’’ti gahaṇato vibhavoti. ‘‘Vibhavataṇhā’’ti <pageBreak edition="M" number="0.0097" /> idametassatthassa sādhakaṃ vacanaṃ. Vibhavataṇhāti hi ucchedadiṭṭhisahagatāya taṇhāya nāmaṃ. Ettha atthuddhāro vuccati –</paragraph>
<gatha1 line="136">Dhananibbānasampatti-vināsucchedadiṭṭhiyo;</gatha1>
<gathalast line="137">Vuttā <bold>vibhava</bold>saddena, iti viññū vibhāvaye.</gathalast>
<paragraph line="138"><bold>Pātubhāvo</bold>ti pātubhavanaṃ pātubhāvo. <bold>Āvibhāvo</bold>ti āvibhavanaṃ āvibhāvo, ubhinnametesaṃ pākaṭatā iccevattho. <bold>Tirobhāvo</bold>ti tirobhavanaṃ tirobhāvo, paṭicchannabhāvo. <bold>Vinābhāvo</bold>ti vinābhavanaṃ vinābhāvo, viyogo. <bold>Sotthibhāvo</bold>ti sotthibhavanaṃ sotthibhāvo, suvatthibhāvo sukhassa atthitā, atthato pana nibbhayatā nirupaddavatā eva. <bold>Atthibhāvo</bold>ti atthitā vijjamānatā avivittatā. <bold>Natthibhāvo</bold>ti natthitā avijjamānatā vivittatā rittatā tucchatā suññatā. <bold>O</bold>kārantapulliṅganiddeso.</paragraph>
<paragraph line="139">Abhibhavatīti <bold>abhibhavitā,</bold> paraṃ abhibhavanto yo koci. Evaṃ <bold>paribhavitā,</bold> anubhavatīti <bold>anubhavitā,</bold> sukhaṃ vā dukkhaṃ vā adukkhamasukhaṃ vā anubhavanto yo koci. Evaṃ <bold>samanubhavitā. Paccanubhavitā,</bold> ettha pana yathā ‘‘amatassa dātā. Anuppannassa maggassa uppādetā’’tiādīsu ‘‘dātā’’ti padānaṃ kattuvācakānaṃ ‘‘amatassā’’tiādīhi padehi kammavācakehi chaṭṭhiyantehi saddhiṃ yojanā dissati, tathā imesampi padānaṃ ‘‘paccāmittassa abhibhavitā’’tiādinā yojanā kātabbā. Evaṃ aññesampi evarūpānaṃ padānaṃ. <bold>Ā</bold>kārantapulliṅganiddeso.</paragraph>
<paragraph line="140">Bhavatīti <bold>bhavaṃ</bold>. Bhavissatīti vā bhavaṃ, vaḍḍhamāno puggalo. ‘‘Suvijāno bhavaṃ hoti, suvijāno parābhavo. Dhammakāmo <pageBreak edition="M" number="0.0098" /> bhavaṃ hoti, dhammadessī parābhavo’’ti idametassatthassa sādhakaṃ vacanaṃ. Atha vā yena saddhiṃ katheti, so ‘‘bhava’’nti vattabbo, ‘‘bhavaṃ kaccāyano. Bhavaṃ ānando. Maññe bhavaṃ patthayati, rañño bhariyaṃ patibbata’’ntiādīsu. Ettha pana dhātuatthe ādaro na kātabbo, sammutiattheyevādaro kātabbo ‘‘saṅketavacanaṃ saccaṃ, lokasammutikāraṇa’’nti vacanato. Vohāravisayasmiñhi lokasammuti eva padhānā avilaṅghanīyā. Parābhavatīti <bold>parābhavaṃ</bold>. Evaṃ <bold>paribhavaṃ. Abhibhavaṃ. Anubhavaṃ</bold>. Pabhavati pahoti sakkotīti <bold>pabhavaṃ,</bold> pahonto yo koci. <bold>Na</bold> pabhavaṃ appabhavaṃ, ‘‘appabhava’’nti ca idaṃ jātake diṭṭhaṃ –</paragraph>
<gatha1 line="141">‘‘Chinnabbhamiva vātena, ruṇṇo rukkhamupāgamiṃ;</gatha1>
<gathalast line="142">Sohaṃ appabhavaṃ tattha, sākhaṃ hatthehi aggahi’’nti</gathalast>
<unindented line="143">Tattha sādhakavacanamidaṃ. Niggahītantapulliṅganiddeso.</unindented>
<paragraph line="144"><bold>Dhanabhūtī</bold>ti dhanamassa bhavatūti dhanabhūti. <bold>Siribhūtī</bold>ti sobhāya ceva paññāpuññānañca adhivacanaṃ. Sā assa bhavatūti siribhūti. Evaṃ <bold>sotthibhūti, suvatthibhūti. I</bold>kārantapulliṅganiddeso.</paragraph>
<paragraph line="145"><bold>Bhāvī</bold>ti bhavanasīlo bhāvī, bhavanadhammo bhāvī, bhavane sādhukārī bhāvī. Evaṃ <bold>vibhāvī. Sambhāvī. Paribhāvī</bold>ti. Tatra <bold>vibhāvī</bold>ti atthavibhāvane samattho paṇḍito vuccati. Ettha vidvā, vijjāgato, ñāṇītiādi pariyāyavacanaṃ daṭṭhabbaṃ. Bhavanti catra –</paragraph>
<gatha1 line="146">Vidvā vijjāgato ñāṇī, vibhāvī paṇḍito sudhī;</gatha1>
<gathalast line="147">Budho visārado viññū, dosaññū viddasu vidū.</gathalast>
<gatha1 line="148">Vipassī <pageBreak edition="M" number="0.0099" /> paṭibhāṇī ca, medhāvī nipako kavi;</gatha1>
<gathalast line="149">Kusalo viduro dhīmā, gatimā mutimā cayaṃ.</gathalast>
<gatha1 line="150">Cakkhumā kaṇṇavā dabbo, dhīro bhūri vicakkhaṇo;</gatha1>
<gathalast line="151">Sappañño buddhimā pañño, evaṃnāmā vibhāvinoti.</gathalast>
<centered line="152">Īkārantapulliṅganiddeso.</centered>
<paragraph line="153"><bold>Sayambhū</bold>ti sayameva bhavatīti sayambhū. Ko so? Antarena paropadesaṃ sāmaṃyeva sabbaṃ ñeyyadhammaṃ paṭivijjhitvā sabbaññutaṃ patto sakyamuni bhagavā. Vuttañhetaṃ bhagavatā –</paragraph>
<gatha1 line="154">‘‘Na me ācariyo atthi, sadiso me na vijjati;</gatha1>
<gathalast line="155">Sadevakasmiṃ lokasmiṃ, natthi me paṭipuggalo.</gathalast>
<gatha1 line="156">Ahañhi arahā loke, ahaṃ satthā anuttaro;</gatha1>
<gathalast line="157">Ekomhi sammāsambuddho, sītībhūtosmi nibbuto’’ti.</gathalast>
<paragraph line="158">Atthato pana pāramitāparibhāvito sayambhūñāṇena saha vāsanāya vigataviddhastaniravasesakileso mahākaruṇāsabbaññutaññāṇādiaparimeyyaguṇagaṇādhāro khandhasantāno sayambhū. So evaṃbhūto khandhasantāno loke aggapuggaloti vuccati. Vuttañhetaṃ bhagavatā ‘‘ekapuggalo bhikkhave loke uppajjamāno uppajjati acchariyamanusso, katamo ekapuggalo? Tathāgato bhikkhave arahaṃ sammāsambuddho’’ti. So ekapuggalo etarahi ‘‘sabbaññū, sugato’’tiādīhi yathābhuccaguṇādhigatanāmehi ca pasiddho, ‘‘gotamo ādiccabandhū’’ti gottato ca pasiddho, sakyaputto sakko sakyamuni sakyasīho sakyapuṅgavoti kulato ca pasiddho, suddhodanimāyādevīsutoti <pageBreak edition="M" number="0.0100" /> mātāpitito ca pasiddho, siddhatthoti gahitanāmena ca pasiddho. Bhavanti catra –</paragraph>
<gatha1 line="159">Yo ekapuggalo āsi, buddho so vadataṃ varo;</gatha1>
<gathalast line="160">Gottato gotamo nāma, tathevādiccabandhu ca.</gathalast>
<gatha1 line="161">Sakyakule pasūtattā, sakyaputtoti vissuto;</gatha1>
<gathalast line="162">Sakko iti ca avhito, tathā sakyamunīti ca.</gathalast>
<gatha1 line="163">Sabbattha seṭṭhabhāvena, sakye ca seṭṭhabhāvato;</gatha1>
<gathalast line="164">Sakyasīhoti so sakya-puṅgavoti ca sammato.</gathalast>
<gatha1 line="165">Suddhodanīti pitito, nabhe candova vissuto;</gatha1>
<gathalast line="166">Mātitopi ca saññāto, māyādevīsuto iti.</gathalast>
<gatha1 line="167">Sabbaññū sugato buddho, dhammarājā tathāgato;</gatha1>
<gathalast line="168">Samantabhaddo bhagavā, jino dasabalo muni.</gathalast>
<gatha1 line="169">Satthā vināyako nātho,</gatha1>
<gatha2 line="170">Munindo lokanāyako;</gatha2>
<gatha3 line="171">Narāsabho lokajino,</gatha3>
<gathalast line="172">Sambuddho dvipaduttamo.</gathalast>
<gatha1 line="173">Devadevo lokagaru, dhammassāmī mahāmuni;</gatha1>
<gathalast line="174">Samantacakkhu purisa-dammasārathi māraji.</gathalast>
<gatha1 line="175">Dhammissaro ca advejjha-vacano satthavāhako;</gatha1>
<gathalast line="176">Visuddhidevo devāti-devo ca samaṇissaro.</gathalast>
<gatha1 line="177">Bhūripañño’nadhivaro, narasīho ca cakkhumā;</gatha1>
<gathalast line="178">Munimuni naravaro, chaḷabhiñño jane suto.</gathalast>
<gatha1 line="179">Aṅgīraso yatirājā, lokabandhu’matandado;</gatha1>
<gathalast line="180">Vattā pavattā saddhamma-cakkavattī yatissaro.</gathalast>
<gatha1 line="181">Lokadīpo <pageBreak edition="M" number="0.0101" /> sirīghano, samaṇindo naruttamo;</gatha1>
<gathalast line="182">Lokattayavidū loka-pajjoto purisuttamo.</gathalast>
<gatha1 line="183">Saccadaso satapuñña-lakkhaṇo saccasavhayo;</gatha1>
<gathalast line="184">Ravibandhā’samasamo, pañcanetta’ggapuggalo.</gathalast>
<gatha1 line="185">Sabbābhibhū sabbavidū, saccanāmo ca pāragū;</gatha1>
<gathalast line="186">Purisātisayo sabba-dassāvī narasārathi.</gathalast>
<gatha1 line="187">Sammāsambuddho iti so, ñāto sattuttamoti ca;</gatha1>
<gathalast line="188">Tādī vibhajjavādīti, mahākāruṇikoti ca.</gathalast>
<gatha1 line="189">Cakkhubhūto dhammabhūto, ñāṇabhūtoti vaṇṇito;</gatha1>
<gathalast line="190">Brahmabhūtoti purisā-jañño iti ca thomito.</gathalast>
<gatha1 line="191">Lokajeṭṭho sayambhū ca, mahesi mārabhañjano;</gatha1>
<gathalast line="192">Amoghavacano dhamma-kāyo mārābhibhū iti.</gathalast>
<gatha1 line="193">Asaṅkhyeyyāni nāmāni, saguṇena mahesino;</gatha1>
<gathalast line="194">Nāmaṃ guṇehi nissitaṃ, ko kavindo kathessati.</gathalast>
<gatha1 line="195">Tatra sabbaññu iccādi-nāmaṃ sādhāraṇaṃ bhave;</gatha1>
<gathalast line="196">Sabbesānampi buddhānaṃ, gotamo itiādi na.</gathalast>
<gatha1 line="197">Buddho paccekabuddho ca, ‘‘sayambhū’’iti sāsane;</gatha1>
<gathalast line="198">Keci ‘‘brahmā sayambhū’’ti, sāsanāvacaraṃ na taṃ.</gathalast>
<gatha1 line="199">‘‘Buddho tathāgato satthā, bhagavā’’ti padāni tu;</gatha1>
<gathalast line="200">Ṭhānenekasahassamhi, sañcaranti abhiṇhaso.</gathalast>
<gatha1 line="201">Tatra cādipadaṃ anta-padañceva imāni tu;</gatha1>
<gathalast line="202">Ekatopi carantīti, vibhāveyya visārado.</gathalast>
<gatha1 line="203">Visesakapadānaṃ tu, apekkhakapadāni ca;</gatha1>
<gathalast line="204">Anapekkhapadānīti, padāni duvidhā siyuṃ.</gathalast>
<paragraph line="205">Tathā <pageBreak edition="M" number="0.0102" /> hi satthavāho naravaro chaḷabhiññoti evaṃpakārāni abhidhānapadāni visesakapadāpekkhakāni. Kathaṃ?</paragraph>
<gatha1 line="206">‘‘Evaṃ vijitasaṅgāmaṃ, satthavāhaṃ anuttaraṃ;</gatha1>
<gathalast line="207">Sāvakā payirupāsanti, tevijjā maccuhāyino.</gathalast>
<gatha1 line="208">Yaṃ loko pūjayate,</gatha1>
<gatha2 line="209">Salokapālo sadā namassati ca;</gatha2>
<gatha3 line="210">Tasseta sāsanavaraṃ,</gatha3>
<gathalast line="211">Vidūhi ñeyyaṃ naravarassā’’ti,</gathalast>
<unindented line="212">‘‘Chaḷabhiññassa sāsana’’nti ca evaṃ visesakapadāpekkhakāni bhavanti. Buddho jino bhagavāti evaṃpakārāni pana no visesakāpekkhānīti daṭṭhabbaṃ.</unindented>
<paragraph line="213">Keci panettha evaṃ vadeyyuṃ ‘‘munindo samaṇindo samaṇissaro yatissaro ādiccabandhu ravibandhūti evaṃpakārānaṃ idha vuttānamabhidhānānaṃ visesatthābhāvato punaruttidoso atthī’’ti. Tanna, abhidhānānaṃ abhisaṅkharaṇīyānabhisaṅkharaṇīyavasena abhisaṅkhatābhidhānāni anabhisaṅkhatābhidhānānīti dvedhā dissanato. Tathā hi katthaci keci ‘‘sakyasīho’’ti abhidhānaṃ paṭicca ‘‘sakyakesarī sakyamigādhipo’’tiādinā nānāvividhamabhidhānamabhisaṅkharonti, pāvacanepi hi ‘‘dviduggamavarahanutta’malatthā’’ti pāṭho dissati. Tathā keci ‘‘dhammarājā’’ti abhidhānaṃ paṭicca ‘‘dhammadisampatī’’tiādīni abhisaṅkharonti. ‘‘Sabbaññū’’ti abhidhānaṃ paṭicca ‘‘sabbadassāvī sabbadassī’’tiādīni abhisaṅkharonti, ‘‘sahassakkho’’ti abhidhānaṃ paṭicca ‘‘dasasatalocano’’tiādīni abhisaṅkharonti. ‘‘Ādiccabandhū’’ti abhidhānaṃ paṭicca ‘‘aravindasahāyabandhū’’tiādīni abhisaṅkharonti. ‘‘Ambuja’’nti abhidhānaṃ paṭicca ‘‘nīrajaṃ kuñja’’ntiādīni abhisaṅkharonti. Pāvacanepi hi <pageBreak edition="M" number="0.0103" /> yaṃ padumaṃ, taṃ jalajaṃ nāmāti mantvā paṭisambhidāppattehi ariyehi desanāvilāsavasena vutto ‘‘padumuttaranāmino’’ti vattabbaṭṭhāne ‘‘jalajuttaranāmino’’ti pāṭho dissati. Evaṃ abhisaṅkhatābhidhānāni dissanti.</paragraph>
<paragraph line="214">‘‘Buddho bhagavā’’ti abhidhānāni pana anabhisaṅkhatābhidhānāni. Vuttañhetaṃ dhammasenāpatinā āyasmatā <bold>sāriputtena</bold> ‘‘buddhoti netaṃ nāmaṃ mātarā kataṃ, na pitarā kataṃ, na bhaginiyā kataṃ, na ñātisālohitehi kataṃ, na devatāhi kataṃ, vimokkhantikametaṃ buddhānaṃ bhagavantānaṃ bodhiyā mūle saha sabbaññutaññāṇappaṭilābhā sacchikā paññatti yadidaṃ buddho’’ti, tathā ‘‘bhagavāti netaṃ nāmaṃ mātarā kataṃ…pe… sacchikā paññatti yadidaṃ bhagavā’’ti. Evaṃ ‘‘buddho bhagavā’’ti abhidhānāni anabhisaṅkhatābhidhānāni. Na hi tāni abhidhānāni ceva ‘‘satthā sugato jino’’tiādīni ca aññaṃ kiñci abhidhānaṃ paṭicca abhisaṅkhatāni, nāpi aññāni abhidhānāni etāni paṭicca abhisaṅkhatāni dissanti. Tathā hi ‘‘buddho’’ti abhidhānaṃ paṭicca ‘‘bujjhitā bodhetā bodhako’’tiādīni nāmābhidhānāni na abhisaṅkharonti. Tathā ‘‘bhagavā satthā sugato’’tiādīni nāmābhidhānāni paṭicca ‘‘sampannabhago anusāsako sundaravacano’’tiādīni nāmābhidhānāni nābhisaṅkharonti. Evaṃ imaṃ vibhāgaṃ dassetuṃ ‘‘munindo samaṇindo samaṇissaro yatissaro ādiccabandhu ravibandhū’’tiādinā nayena punarutti amhehi katāti daṭṭhabbā. Evamaññatrāpi nayo netabbo. Atridaṃ vuccati –</paragraph>
<gatha1 line="215">‘‘Abhisaṅkhatanāmañca, nāmañcānabhisaṅkhataṃ;</gatha1>
<gathalast line="216">Dviduggamavaro buddho, iti nāmaṃ dvidhā bhave’’ti.</gathalast>
<paragraph line="217"><bold>Pabhū</bold>ti paraṃ pasayha bhavatīti pabhū, issaro. ‘‘Araññassa pabhū ayaṃ luddako’’ti idametassatthassa sādhakaṃ vacanaṃ. <bold>Abhibhū</bold>ti <pageBreak edition="M" number="0.0104" /> abhibhavatīti abhibhū, asaññasatto. Kiṃ so abhibhavi? Cattāro khandhe arūpino. Iti cattāro khandhe arūpino abhibhavīti abhibhū. So ca kho niccetanattā abhibhavanakriyāyāsati pubbevā’saññuppattito jhānalābhikāle attanā adhigatapañcamajjhānaṃ saññāvirāgavasena bhāvetvā cattāro arūpakkhandhe asaññibhave appavattikaraṇena abhibhavitumārabhi, tadabhibhavanakiccaṃ idāni siddhanti abhibhavīti abhibhūti vuccati. Apica niccetanabhāvena abhibhavanabyāpāre asatipi pubbe sacetanakāle sabyāpārattā sacetanassa viya niccetanassāpi sato tassa upacārena sabyāpāratāvacanaṃ yujjateva. Dissati hi loke sāsane ca sacetanassa viya acetanassapi upacārena sabyāpāratāvacanaṃ. Taṃ yathā? Kūlaṃ patitukāmaṃ, evaṃ loke. Sāsane pana –</paragraph>
<gatha1 line="218">‘‘Rodante dārake disvā, ubbiggā vipulā dumā;</gatha1>
<gathalast line="219">Sayamevonamitvāna, upagacchanti dārake’’ti ca</gathalast>
<unindented line="220">‘‘Aṅgārino dāni dumā bhadante, phalesino chadanaṃ vippahāyā’’ti ca ‘‘phalaṃ toseti kassaka’’nti ca ādi. <bold>Abhibhū</bold>saddassa asaññasattābhidhānatte ‘‘abhibhuṃ abhibhuto maññatī’’ti idamettha sādhakaṃ vacanaṃ. Atha vā abhibhavatīti abhibhū, paresamabhibhavitā yo koci. Visesato pana tathāgatoyeva abhibhū. Vuttañhetaṃ bhagavatā ‘‘tathāgato bhikkhave abhibhū anabhibhūto aññadatthudaso vasavattī’’ti. Keci pana ‘‘abhibhū nāma sahasso brahmā’’ti vadanti.</unindented>
<paragraph line="221"><bold>Vibhū</bold>ti visesabhūtoti vibhū, ‘‘bhavasotaṃ sace buddho, tiṇṇo lokantagū vibhū’’ti idametassatthassa sādhakaṃ <pageBreak edition="M" number="0.0105" /> vacanaṃ. <bold>Vibhū</bold>ti hettha rūpakāyadhammakāyasampattiyā visesabhūtoti attho. Āha ca –</paragraph>
<gatha1 line="222">‘‘Dissamānopi tāvassa, rūpakāyo acintiyo;</gatha1>
<gathalast line="223">Asādhāraṇañāṇaṭṭhe, dhammakāye kathāva kā’’ti.</gathalast>
<paragraph line="224"><bold>Adhibhū</bold>ti adhibhavatīti adhibhū, issaro.</paragraph>
<gatha1 line="225">‘‘Tadā maṃ tapatejena, santatto tidivādhibhū;</gatha1>
<gathalast line="226">Dhārento brāhmaṇaṃ vaṇṇaṃ, bhikkhāya maṃ upāgamī’’ti –</gathalast>
<unindented line="227">Idametassatthassa sādhakaṃ vacanaṃ. <bold>Patibhū</bold>ti patibhūtoti patibhū, ‘‘goṇassa patibhū’’ti idametassatthassa sādhakaṃ vacanaṃ. <bold>Gotrabhū</bold>ti gottasaṅkhātaṃ amatamahānibbānaṃ ārammaṇaṃ katvā bhūtoti gotrabhū, sotāpattimaggassa anantarapaccayena sikhāppattabalavavipassanācittena samannāgato puggalo. Vuttañhetaṃ bhagavatā ‘‘katamo ca puggalo gotrabhū? Yesaṃ dhammānaṃ samanantarā ariyadhammassa avakkanti hoti, tehi dhammehi samannāgato puggalo gotrabhū’’ti, idamevettha atthasādhakaṃ vacanaṃ. Apica samaṇoti gottamattamanubhavamāno kāsāvakaṇṭhasamaṇopi gotrabhū. So hi ‘‘samaṇo’’ti gottamattaṃ anubhavati vindati, na samaṇadhamme attani avijjamānattāti ‘‘gotrabhū’’ti vuccati, ‘‘bhavissanti kho panānanda anāgatamaddhānaṃ gotrabhuno kāsāvakaṇṭhā dussīlā pāpadhammā’’ti idametassatthassa sādhakaṃ vacanaṃ. <bold>Vatrabhū</bold>ti sakko. So hi mātāpitibharaṇādīhi sattahi vattehi sakkattaṃ labhitvā aññe deve vattena abhibhavatīti vatrabhū. <bold>Āgamaṭṭhakathāyaṃ</bold> pana <bold>bhū</bold>dhātumhi labbhamānaṃ pattiatthampi gahetvā ‘‘vattena aññe abhibhavitvā devissariyaṃ pattoti vatrabhū’’ti <pageBreak edition="M" number="0.0106" /> vuttaṃ, ‘‘vatranāmakaṃ vā asuraṃ abhibhavatīti vatrabhū’’ti ca, ‘‘vatrabhū jayataṃpitā’’ti idametassatthassa sādhakaṃ vacanaṃ. Ettha hi <bold>vatrabhū</bold>ti vatranāmakassa asurassa abhibhavitā. <bold>Jayataṃ pitā</bold>ti jayantānaṃ pitā. ‘‘Sakko indo purindado’’ iccādi pariyāyavacanaṃ. Idaṃ tu dhātādhikāre pakāsessāma. <bold>Parābhibhū</bold>ti paramabhibhavatīti parābhibhū. Evaṃ <bold>rūpābhibhū</bold>tiādīsupi. <bold>Sabbābhibhū</bold>ti sabbamabhibhavitabbaṃ abhibhavatīti sabbābhibhū. Sabbābhibhūti ca idaṃ nāmaṃ tathāgatasseva yujjati. Vuttañhetaṃ bhagavatā –</unindented>
<gatha1 line="228">‘‘Sabbābhibhū sabbavidūhamasmi,</gatha1>
<gatha2 line="229">Sabbesu dhammesu anūpalitto;</gatha2>
<gatha3 line="230">Sabbañjaho taṇhakkhaye vimutto,</gatha3>
<gathalast line="231">Sayaṃ abhiññāya kamuddiseyya’’nti.</gathalast>
<paragraph line="232"><bold>Ū</bold>kārantapulliṅganiddeso. Niyatapulliṅganiddesoyaṃ.</paragraph>
<paragraph line="233">Idāni aniyataliṅgānaṃ niyataliṅgesu pakkhittānaṃ <bold>bhūtaparābhūta sambhūta</bold>saddādīnaṃ niddeso vuccati. Tatra <bold>bhūto</bold>ti attano paccayehi abhavīti bhūto, bhūtoti jāto sañjāto nibbatto abhinibbatto pātubhūto, bhūtoti vā laddhasarūpo yo koci saviññāṇako vā aviññāṇako vā. Atha vā tathākārena bhavatīti bhūto, bhūtoti sacco tatho avitatho aviparīto yo koci, ettha yo <bold>bhūta</bold>saddo saccattho, tassa ‘‘bhūtaṭṭho’’ti idamettha sādhakaṃ vacanaṃ. <bold>Parābhūto</bold>ti parābhavīti parābhūto. Suṭṭhu bhūtoti <bold>sambhūto</bold>. Visesena bhūtoti <bold>vibhūto</bold>. Vissuto bhūtoti vā vibhūto, ‘‘vibhūtārammaṇa’’nti idametassatthassa sādhakaṃ vacanaṃ. Vibhavīti vā <bold>vibhūto,</bold> vinaṭṭhoti attho, ‘‘rūpe vibhūte na phusanti phassā’’ti <pageBreak edition="M" number="0.0107" /> idametassatthassa sādhakaṃ vacanaṃ. Pākaṭo bhūtoti <bold>pātubhūto</bold>. Āvi bhavatīti <bold>āvibhūto</bold>. Evaṃ <bold>tirobhūto. Vinābhūto</bold>. Bhavitumanucchavikoti <bold>bhabbo</bold>. Paribhaviyate soti <bold>paribhūto</bold>. Yena kenaci yo pīḷito hīḷito vā, so paribhūto. Gamyamānattho yathākāmacārī. Abhibhaviyyate soti <bold>abhibhūto</bold>. Adhibhaviyate soti <bold>adhibhūto</bold>. Evaṃ <bold>addhabhūto</bold>. Ettha <bold>adhi</bold>saddena samānattho <bold>addha</bold>saddo, ‘‘cakkhu bhikkhave addhabhūtaṃ, rūpā addhabhūtā, cakkhuviññāṇaṃ addhabhūta’’nti idametassatthassa sādhakaṃ vacanaṃ, tathā ‘‘idha bhikkhave bhikkhu na heva anaddhabhūtaṃ attānaṃ na addhabhāvetī’’ti padampi. Tattha <bold>anaddhabhūta</bold>nti dukkhena anadhibhūtaṃ. Dukkhena anadhibhūto nāma manussattabhāvo vuccati, taṃ na addhabhāveti nābhibhavatīti suttapadattho.</paragraph>
<paragraph line="234">Anubhaviyate soti <bold>anubhūto</bold>. Evaṃ <bold>samanubhūto. Paccanubhūto. Bhāvito</bold>. Ettha bhāvitoti iminā samānādhikaraṇaṃ ‘‘satisambojjhaṅgo kho kassapa mayā sammadakkhāto bhāvito’’tiādīsu guṇīvācakaṃ padhānapadaṃ sāsane daṭṭhabbaṃ. Titthiyasamaye pana bhāvitoti kāmaguṇo vuccati. Vuttañhetaṃ <bold>pāḷiyaṃ</bold> ‘‘na bhāvitamāsīsatī’’ti. Tatra bhāvitā nāma pañca kāmaguṇā, te na āsīsati na sevatīti suttapadattho. Sambhāviyate soti <bold>sambhāvito</bold>. Evaṃ <bold>vibhāvito. Paribhāvito. Anuparibhūto. Manaṃparibhūto</bold>ti manaṃ paribhaviyittha soti manaṃparibhūto. Ettha <bold>manaṃparibhūto</bold>ti īsakaṃ appattaparibhavano vuccati. <bold>Mana</bold>nti hi nipātapadaṃ. ‘‘Atipaṇḍitena puttena, manamhi upakūlito, devadattena attano abuddhabhāvena ceva khantimettādīnañca <pageBreak edition="M" number="0.0108" /> abhāvena kumārakassapatthero ca therī ca manaṃ nāsito, manaṃ vuḷho ahosī’’tiādīsu cassa payogo veditabbo. Atra <bold>manaṃ</bold>saddassa kiñci yuttiṃ vadāma.</paragraph>
<gatha1 line="235"><bold>Manaṃ</bold>saddo dvidhā bhinno, nāmaṃ nepātikañciti;</gatha1>
<gathalast line="236">Santaṃ tassa manaṃ hoti, manamhi upakūlitoti.</gathalast>
<paragraph line="237"><bold>Paribhavitabbo</bold>ti aññena paribhavituṃ sakkuṇeyyoti paribhavitabbo. Evaṃ <bold>paribhottabbo paribhavanīyo. Tabba</bold>paccayaṭṭhāne hi <bold>sakkuṇeyya</bold>padayojanā dissati ‘‘aladdhaṃ ārammaṇaṃ laddhabbaṃ labhanīyaṃ laddhuṃ vā sakkuṇeyya’’nti. Atha vā paribhavanamarahatīti paribhavitabbo. Evaṃ <bold>paribhottabbo paribhavanīyo</bold>. Tathā hi <bold>tabba</bold>paccayaṭṭhāne <bold>arahati</bold>padayojanā dissati ‘‘parisakkuṇeyyaṃ lābhamarahatīti laddhabba’’nti. Ettha pana <bold>paribhottabbo</bold>ti padassa atthibhāve ‘‘khattiyo kho mahārāja daharoti na uññātabbo na paribhottabbo’’ti pāḷi nidassanaṃ. <bold>Abhiadhi</bold>pubbā <bold>bhū</bold>dhātuyo samānatthā. Sesāni dukāni nayānusārena ñeyyāni. <bold>Bhamāno</bold>ti bhavatīti bhamāno, majjhe <bold>va</bold>kāralopo daṭṭhabbo. Atridaṃ vattabbaṃ –</paragraph>
<gatha1 line="238">‘‘Kiṃ so bhamāno saccako’’, iccatra pāḷiyaṃ pana;</gatha1>
<gathalast line="239">Rūpaṃ <bold>bhavati</bold>dhātussa, valopeneva dissati.</gathalast>
<paragraph line="240">Atrāyaṃ pāḷi ‘‘kiṃ so bhamāno saccako nigaṇṭhaputto, yo bhagavato vādaṃ āropessatī’’ti. <bold>Vibhavamāno</bold>ti vibhavatīti vibhavamāno. Evaṃ <bold>paribhavamāno</bold>tiādīsu. Tattha ‘‘abhisambhonto’’timassa karonto nipphādento iccevattho. ‘‘Sabbāni abhisambhonto, sa rājavasatiṃ vase’’ti idametassatthassa sādhakaṃ vacanaṃ. Yasmā panimāni <pageBreak edition="M" number="0.0109" /> ‘‘bhavamāno’’tiādīni vippakatapaccattavacanāni, tasmā saramāno rodati, gacchanto gaṇhāti, ‘‘gacchanto so bhāradvājo, addasa accutaṃ isi’’ntiādīni viya paripuṇṇuttarakriyāpadāni katvā rājā bhavamāno sampattimanubhavatītiādinā yojetabbāni. ‘‘Saramāno gacchanto’’tiādīni hi ‘‘yāto gato patto’’tiādīhi sadisāni na honti, uttarakriyāpadāpekkhakāni honti <bold>tvā</bold>paccayantapadāni viyāti.</paragraph>
<paragraph line="241"><bold>Paribhaviyamāno</bold>ti paribhaviyate soti paribhaviyamāno. Evaṃ <bold>paribhuyyamāno</bold>tiādīsupi. Imānipi vippakatapaccattavacanāni, tasmā ‘‘rājapurisehi nīyamāno coro evaṃ cintesī’’tiādīni viya paripuṇṇuttarakriyāpadāni katvā aññehi paribhaviyamāno tāṇaṃ gavesati. Bhogo puggalenānubhaviyamāno parikkhayaṃ gacchatītiādinā yojetabbāni. Evaṃ sabbatra īdisesu vippakatavacanesu yojetabbāni. Ayaṃ aniyataliṅgānaṃ niyataliṅgesu pakkhittānaṃ <bold>bhūta parābhūta sambhūta</bold>saddānaṃ niddeso. Iccevaṃ pulliṅgānaṃ <bold>bhū</bold>dhātumayānaṃ yathārahaṃ nibbacanādivasena niddeso vibhāvito.</paragraph>
<paragraph line="242">Idāni itthiliṅganiddeso vuccati – tatra <bold>bhāvikā</bold>ti bhāvetīti bhāvikā. Yā bhāvanaṃ karoti, sā bhāvikā. <bold>Bhāvanā</bold>ti vaḍḍhanā brūhanā phātikaraṇaṃ āsevanā bahulīkāro. <bold>Vibhāvanā</bold>ti pakāsanā sandassanā. Atha vā <bold>vibhāvanā</bold>ti abhāvanā antaradhāpanā. <bold>Sambhāvanā</bold>ti ukkaṃsanā thomanā. <bold>Paribhāvanā</bold>ti vāsanā, samantato vā vaḍḍhanā. <bold>Ā</bold>kārantitthiliṅganiddeso.</paragraph>
<paragraph line="243"><bold>Bhūmī</bold>ti sattāyamānā bhavatīti bhūmi, atha vā bhavanti jāyanti vaḍḍhanti cettha thāvarā ca jaṅgamā cāti bhūmi. Bhūmi vuccati <pageBreak edition="M" number="0.0110" /> pathavī. ‘‘Paṭhamāya bhūmiyā pattiyā’’tiādīsu pana lokuttaramaggo bhūmīti vuccati. Yā panandhabālamahājanena viññātā pathavī, tassimāni abhidhānāni –</paragraph>
<gatha1 line="244">‘‘Pathavī medanī bhūmi, bhūrī bhū puthuvī mahī;</gatha1>
<gatha2 line="245">Chamā vasumatī ubbī, avanī ku vasundharā;</gatha2>
<gathalast line="246">Jagatī khiti vasudhā, dharaṇī go dharā’’iti.</gathalast>
<paragraph line="247">Atra <bold>bhū ku go</bold>saddā pathavīpadatthe vattantīti kutra diṭṭhapubbāti ce?</paragraph>
<gatha1 line="248">Vidvā bhūpāla kumuda-gorakkhādipadesu ve;</gatha1>
<gathalast line="249"><bold>Bhū ku go</bold>iti pathavī, vuccatīti vibhāvaye.</gathalast>
<paragraph line="250"><bold>Bhūtī</bold>ti bhavanaṃ bhūti. <bold>Vibhūtī</bold>ti vināso, visesato bhavanaṃ vā, atha vā visesato bhavanti sattā etāyāti vibhūti, sampattiyeva, ‘‘rañño vibhūti. Pihanīyā vibhūtiyo’’ti ca idametassatthassa sādhakaṃ vacanaṃ. <bold>I</bold>kārantitthiliṅganiddeso.</paragraph>
<paragraph line="251"><bold>Bhūrī</bold>ti pathavī. Sā hi bhavanti etthāti bhūrīti vuccati, bhavati vā paññāyati vaḍḍhati cāti bhūrī, atha vā bhūtābhūtā tannissitā sattā ramanti etthāti bhūrī. Pathavīnissitā hi sattā pathaviyaṃyeva ramanti, tasmā sā imināpi atthena bhūrīti vuccati. <bold>Bhūrī</bold>saddassa pathavīvacane ‘‘bhūripañño’’ti atthasādhakaṃ vacanaṃ. Apica bhūrī viyāti bhūrī, paññā, bhūrīti pathavīsamāya vitthatāya paññāya nāmaṃ, ‘‘yogā ve jāyatī bhūrī, ayogā bhūrisaṅkhayo’’ti ettha aṭṭhakathāvacanaṃ imassatthassa sādhakaṃ. Atha vā bhūte atthe ramatīti bhūrī, paññāyetaṃ nāmaṃ, ‘‘bhūrī medhā pariṇāyikā’’ti ettha <pageBreak edition="M" number="0.0111" /> aṭṭhakathāvacanaṃ imassatthassa sādhakaṃ. Atha vā paññāyeva rāgādayo dhamme abhibhavatīti bhūrī, rāgādiarayo abhibhavatītipi bhūrī. Tathā hi <bold>paṭisambhidāmagge</bold> āyasmatā sāriputtena vuttaṃ ‘‘rāgaṃ abhibhūyatīti bhūrī, paññā. Dosaṃ mohaṃ…pe… rāgo ari, taṃ ariṃ maddatīti bhūrī, paññā. Doso. Moho…pe… sabbe bhavagāmino kammā ari, taṃ ariṃ maddatīti bhūrī, paññā’’. Ettha pana ‘‘gotrabhū’’ti padamiva ‘‘aribhū’’ti vattabbepi <bold>bhū</bold>saddaṃ pubbanipātaṃ katvā sandhivasena bhūrīti padamuccāritanti daṭṭhabbaṃ. Apica īdisesu nāmikapadesu vināpi upasaggena abhibhavanādiatthā labbhantiyeva, nākhyātikapadesūti daṭṭhabbaṃ. Idaṃ pana paññāya pariyāyavacanaṃ –</paragraph>
<gatha1 line="252">Paññā pajānanā cintā, vicayo upalakkhaṇā;</gatha1>
<gathalast line="253">Pavicayo ca paṇḍiccaṃ, dhammavicayameva ca.</gathalast>
<gatha1 line="254">Sallakkhaṇā ca kosallaṃ, bhūrī paccupalakkhaṇā;</gatha1>
<gathalast line="255">Nepuññañceva vebhabyā, medhā cupaparikkhakā.</gathalast>
<gatha1 line="256">Sampajaññañca pariṇā-yikā ceva vipassanā;</gatha1>
<gatha2 line="257">Paññindriyaṃ paññābalaṃ, amoho sammādiṭṭhi ca;</gatha2>
<gathalast line="258">Patodo <bold>cābhidhammasmā,</bold> imāni gahitāni me.</gathalast>
<gatha1 line="259">Ñāṇaṃ paññāṇamummaṅgo, sattho soto ca diṭṭhi ca;</gatha1>
<gathalast line="260">Mantā bodho buddhi buddhaṃ, paṭibhānañca bodhiti.</gathalast>
<gatha1 line="261">Dhammo vijjā gati monaṃ, nepakkaṃ go matī muti;</gatha1>
<gatha2 line="262">Vīmaṃsā yoni dhonā ca, paṇḍā paṇḍiccayampi ca;</gatha2>
<gathalast line="263">Vedo paṇḍitiyañceva, cikicchā miriyāpi ca.</gathalast>
<gatha1 line="264">‘‘Soto bodhī’’ti yaṃ vuttaṃ, ñāṇanāmadvayaṃ idaṃ;</gatha1>
<gathalast line="265">Buddhapaccekasambuddha-sāvakānampi rūhati.</gathalast>
<gatha1 line="266">‘‘Abhisambodhi <pageBreak edition="M" number="0.0112" /> sambodhi’’, iti nāmadvayaṃ pana;</gatha1>
<gathalast line="267">Paccekabuddhasabbaññu-buddhānaṃyeva rūhati.</gathalast>
<gatha1 line="268">Abhisambodhisaṅkhātā, <bold>paramo</bold>papadā pana;</gatha1>
<gathalast line="269">Ñāṇapaṇṇatti sabbaññu-sambuddhasseva rūhati.</gathalast>
<gatha1 line="270">Sammāsambodhisaṅkhātā, <bold>anuttara</bold>padādikā;</gatha1>
<gathalast line="271">Buddhā vā ñāṇapaṇṇatti, sabbaññusseva rūhati.</gathalast>
<gatha1 line="272">‘‘Sabbaññutā’’ti yaṃ vuttaṃ, ñāṇaṃ sabbaññunova taṃ;</gatha1>
<gathalast line="273">Yujjate avasesā tu, ñāṇapaññatti sabbagā.</gathalast>
<gatha1 line="274">Ñāṇabhāvamhi santepi, dhammacakkhādikaṃ pana;</gatha1>
<gathalast line="275">Payojanantarābhāvā, nātra sandassitaṃ mayāti.</gathalast>
<paragraph line="276"><bold>Bhūtī</bold>ti bhūtassa bhariyā. Yathā hi petassa bhariyā ‘‘petī’’ti vuccati, evameva bhūtassa bhariyā ‘‘bhūtī’’ti vuccati. <bold>Bhotī</bold>ti yāya saddhiṃ kathentena sā itthī ‘‘bhotī’’ iti vattabbā, tasmā iminā padena itthī vohariyatīti ca daṭṭhabbaṃ. Yathā hi purisena saddhiṃ kathentena puriso ‘‘bhavaṃ’’ iti vohariyati, evameva itthiyā saddhiṃ kathentena itthī ‘‘bhotī’’iti vohariyati. ‘‘Kuto nu bhavaṃ bhāradvājo, ime ānesi dārake’’ti, ‘‘ahaṃ bhotiṃ upaṭṭhissaṃ, mā bhotī kupitā ahū’’ti cettha nidassanaṃ. Atha vā idhekacco satto itthiliṅgavasena laddhanāmo, so ‘‘bhotī’’iti vattabbo, tasmā iminā padena itthīpi itthiliṅgena laddhanāmā anitthīpi vohariyatīti ca daṭṭhabbā. Tathā hi devaputtopi ‘‘devatā’’ti itthiliṅgavasena voharitabbattā <bold>devatā</bold>saddamapekkhitvā ‘‘bhotī’’iti voharito, pageva devadhītā. Tathā hi ‘‘bhotī carahi jānāti, taṃ me akkhāhi pucchitā’’ti ettha pana <bold>devatā</bold>saddamapekkhitvā ‘‘bhotī’’iti itthi liṅgavohāro kato. Atrāyaṃ <pageBreak edition="M" number="0.0113" /> suttapadattho ‘‘yadi so kuhako dhanatthiko tāpaso na jānāti, bhotī devatā pana jānāti ki’’nti. Apica –</paragraph>
<gatha1 line="277">‘‘Atthakāmosi me yakkha, hitakāmāsi devate;</gatha1>
<gathalast line="278">Karomi te taṃ vacanaṃ, tvaṃsi ācariyo mamā’’ti –</gathalast>
<unindented line="279">Maṭṭhakuṇḍalīvatthusmiṃ pulliṅga<bold>yakkha</bold>saddamapekkhitvā ‘‘atthakāmo’’ti pulliṅgavasena itthiliṅgañca <bold>devatā</bold>saddamapekkhitvā ‘‘hitakāmā’’ti itthiliṅgavasena purisabhūto maṭṭhakuṇḍalī voharito. Aññatrāpi <bold>devatā</bold>saddamapekkhitvā devaputto itthiliṅgavasena voharito –</unindented>
<gatha1 line="280">‘‘Na tvaṃ bāle vijānāsi, yathā arahataṃ vaco’’ti;</gatha1>
<gathalast line="281">‘‘Atthakāmāsi me amma, hitakāmāsi devate’’ti.</gathalast>
<paragraph line="282">Ettha pana ‘‘ehi bāle khamāpehi, kusarājaṃ mahabbala’’nti ettha ca itthīyeva itthiliṅgavasena voharitā, tasmā katthaci itthipurisapadatthasaṅkhātaṃ atthaṃ anapekkhitvā liṅgamattamevāpekkhitvā bhotī devatā, bhotī silā, bhotī jambū, bhotiṃ devatantiādīhi saddhiṃ paccattavacanādīni yojetabbāni. Katthaci pana liṅgañca atthañca apekkhitvā ‘‘bhotī itthī, bhotiṃ deva’’ntiādinā yojetabbāni. <bold>Vibhāvinī</bold>ti vibhāvetīti vibhāvinī. Evaṃ <bold>paribhāvinī</bold>tiādīsupi. <bold>Ī</bold>kārantitthiliṅganiddeso.</paragraph>
<paragraph line="283"><bold>Bhūti</bold> sattāyamānā bhavatīti bhū. Atha vā bhavanti jāyanti vaḍḍhanti cettha sattasaṅkhārāti bhū. Bhū vuccati pathavī. <bold>Abhū</bold>ti vaḍḍhivirahitā kathā, na bhūtapubbāti vā abhū, abhūtapubbā kathā. Na bhūtāti vā abhū, abhūtā kathā. ‘‘Abhuṃ me kathaṃ nu bhaṇasi, pāpakaṃ vata bhāsasī’’ti idametesamatthānaṃ <pageBreak edition="M" number="0.0114" /> sādhakaṃ vacanaṃ. <bold>Ū</bold>kārantitthiliṅganiddeso. Niyatitthiliṅganiddesoyaṃ.</paragraph>
<paragraph line="284">Aniyataliṅgānaṃ pana niyatitthiliṅgesu pakkhittānaṃ <bold>bhūtaparābhūtasambhūta</bold>saddādīnaṃ niddeso nayānusārena suviññeyyova. Iccevaṃ itthiliṅgānaṃ <bold>bhū</bold>dhātumayānaṃ yathārahaṃ nibbacanādivasena niddeso vibhāvito.</paragraph>
<paragraph line="285">Idāni napuṃsakaliṅganiddeso vuccati – tatra <bold>bhūta</bold>nti catubbidhaṃ pathavīdhātuādikaṃ mahābhūtarūpaṃ. Tañhi aññesaṃ nissayabhāvena bhavatīti bhūtaṃ, bhavati vā tasmiṃ tadadhīnavuttitāya upādārūpanti bhūtaṃ. Atha vā bhūtanti satto bhūtanāmako vā. Bhūtanti hi napuṃsakavasena sakalo satto evaṃnāmako ca yakkhādiko vuccati. ‘‘Kālo ghasati bhūtāni, sabbāneva sahattanā. Yānīdha bhūtāni samāgatāni, ujjhāpetvāna bhūtāni, tamhā ṭhānā apakkamī’’ti evamādīsu napuṃsakappayogo veditabbo. Gātābandhasukhatthaṃ liṅgavipallāsoti ce? Tanna, ‘‘yakkhādīni mahābhūtāni yaṃ gaṇhanti, neva tesaṃ tassa anto, na bahi ṭhānaṃ upalabbhatī’’ti cuṇṇiyapadaracanāyampi <bold>bhūta</bold>saddassa napuṃsakaliṅgattadassanatoti avagantabbaṃ. <bold>Mahābhūta</bold>nti vuttappakāraṃ catubbidhaṃ mahābhūtarūpaṃ. Tassa mahantapātubhāvādīhi kāraṇehi mahābhūtatā veditabbā. Kathaṃ? Mahantaṃ bhūtanti mahābhūtaṃ, māyākārasaṅkhātena mahābhūtena samantipi mahābhūtaṃ, yakkhādīhi mahābhūtehi samantipi mahābhūtaṃ, mahantehi ghāsacchādanādipaccayehi bhūtaṃ pavattantipi mahābhūtaṃ, mahāvikārabhūtantipi mahābhūtaṃ. Evaṃ mahantapātubhāvādīhi kāraṇehi mahābhūtatā veditabbā. Atridaṃ suṭṭhupalakkhitabbaṃ –</paragraph>
<gatha1 line="286">Punnapuṃsakaliṅgo <pageBreak edition="M" number="0.0115" /> ca, <bold>bhūta</bold>saddo pavattati;</gatha1>
<gathalast line="287">Paṇṇattiyaṃ guṇe ceva, guṇeyevitthiliṅgako.</gathalast>
<gatha1 line="288"><bold>Bhūta sambhūta</bold>saddādi-naye paṇṇattivācakā;</gatha1>
<gathalast line="289">Yojetabbā tiliṅge te, iti ñe yyaṃ visesato.</gathalast>
<gatha1 line="290">‘‘Bhūto tiṭṭhati, bhūtāni, tiṭṭhanti, samaṇo ayaṃ;</gatha1>
<gathalast line="291">Idāni bhūto, cittāni, bhūtāni vimalāni tu.</gathalast>
<gatha1 line="292">Vañjhā bhūtā vadhū esā’’, iccudāharaṇānime;</gatha1>
<gathalast line="293">Vuttāni suṭṭhu lakkheyya, sāsanatthagavesako.</gathalast>
<paragraph line="294"><bold>Bhavitta</bold>nti vaḍḍhitaṭṭhānaṃ. Tañhi bhavanti vaḍḍhanti etthāti bhavittanti vuccati, ‘‘janittaṃ me bhavittaṃ me, iti paṅke avassayi’’nti idametassatthassa sādhakaṃ vacanaṃ.</paragraph>
<gatha1 line="295">‘‘Bhavittaṃ’’ iti ‘‘bhāvitta’’-nti ca pāṭho dvidhā mayā;</gatha1>
<gathalast line="296">Rassattadīghabhāvena, diṭṭho bhaggavajātake.</gathalast>
<paragraph line="297"><bold>Bhūna</bold>nti bhavanaṃ bhūnaṃ vaddhi. ‘‘Ahameva dūsiyā bhūnahatā, rañño mahāpatāpassā’’ti, ‘‘bhūnahaccaṃ kataṃ mayā’’ti ca idametassatthassa sādhakaṃ vacanaṃ.</paragraph>
<paragraph line="298"><bold>Bhavana</bold>nti bhavanakriyā. Atha vā bhavanti vaḍḍhanti ettha sattā puttadhītāhi nānāsampattīhi cāti bhavanaṃ vuccati geho, ‘‘pettikaṃ bhavanaṃ mamā’’ti idametassatthassa sādhakaṃ vacanaṃ. ‘‘Geho gharañca āvāso, bhavanañca niketana’’nti idaṃ pariyāyavacanaṃ. <bold>Parābhavana</bold>nti avaddhimāpajjanaṃ. <bold>Sambhavana</bold>nti suṭṭhu bhavanaṃ. <bold>Vibhavana</bold>nti ucchedo vināso vā. <bold>Pātubhavana</bold>nti pākaṭatā sarūpalābho iccevattho. <bold>Āvibhavana</bold>nti paccakkhabhāvo. <bold>Tirobhavana</bold>nti paṭicchannabhāvo. <bold>Vinābhavana</bold>nti vinābhāvo. <bold>Sotthibhavana</bold>nti suvatthitā. <bold>Paribhavana</bold>nti pīḷanā hīḷanā vā. <bold>Abhibhavana</bold>nti vidhamanaṃ. <bold>Adhibhavana</bold>nti ajjhottharaṇaṃ <pageBreak edition="M" number="0.0116" />. <bold>Anubhavana</bold>nti paribhuñjanaṃ. <bold>Samanubhavana</bold>nti suṭṭhu paribhuñjanaṃ. <bold>Paccanubhavana</bold>nti adhipatibhāvenapi suṭṭhu paribhuñjanaṃ. Niggahītantanapuṃsakaliṅganiddeso.</paragraph>
<paragraph line="299"><bold>Atthavibhāvī</bold>ti atthassa vibhāvanasīlaṃ cittaṃ vā ñāṇaṃ vā kulaṃ vā atthavibhāvi. Evaṃ <bold>dhammavibhāvi. I</bold>kārantanapuṃsakaliṅganiddeso.</paragraph>
<paragraph line="300"><bold>Gotrabhū</bold>ti paññattārammaṇaṃ mahaggatārammaṇaṃ vā gotrabhucittaṃ. Tañhi kāmāvacaragottamabhibhavati, mahaggatagottañca bhāveti nibbattetīti ‘‘gotrabhū’’ti vuccati. Apica gotrabhūti nibbānārammaṇaṃ maggavīthiyaṃ pavattaṃ gotrabhuñāṇaṃ vā saṅkhārārammaṇaṃ vā phalasamāpattivīthiyaṃ pavattaṃ gotrabhuñāṇaṃ. Tesu hi paṭhamaṃ puthujjanagottamabhibhavati, ariyagottañca bhāveti, gottābhidhānā ca nibbānato ārammaṇakaraṇavasena bhavatīti ‘‘gotrabhū’’ti vuccati, dutiyaṃ pana saṅkhārārammaṇampi samānaṃ āsevanapaccayabhāvena sasampayuttāni phalacittāni gottābhidhāne nibbānamhi bhāvetīti ‘‘gotrabhū’’ti vuccati. Idaṃ pāḷivavatthānaṃ –</paragraph>
<gatha1 line="301">‘‘Gotrabhu’’iti rassatta-vasena kathitaṃ padaṃ;</gatha1>
<gathalast line="302">Napuṃsakanti viññeyyaṃ, ñāṇacittādipekkhakaṃ.</gathalast>
<gatha1 line="303">‘‘Gotrabhū’’iti dīghatta-vasena kathitaṃ pana;</gatha1>
<gathalast line="304">Pulliṅgamiti viññeyyaṃ, puggalādikapekkhakaṃ.</gathalast>
<gatha1 line="305">Dīghabhāvena vuttaṃ tu, napuṃsakanti no vade;</gatha1>
<gathalast line="306">Binduvantī’tare bhedā, tayo iti hi bhāsitā.</gathalast>
<gatha1 line="307"><bold>Ī</bold>kārantā ca <bold>ū</bold>dantā, rassattaṃ yanti sāsane;</gatha1>
<gathalast line="308">Napuṃsakattaṃ patvāna, sahabhu sīghayāyiti.</gathalast>
<paragraph line="309">Cittena saha bhavatīti <bold>cittasahabhu,</bold> cittena saha na bhavatīti <bold>nacittasahabhu,</bold> rūpaṃ. <bold>U</bold>kārantanapuṃsakaliṅganiddeso. Niyatanapuṃsakaliṅganiddesoyaṃ.</paragraph>
<paragraph line="310">Aniyataliṅgānaṃ <pageBreak edition="M" number="0.0117" /> niyatanapuṃsakaliṅgesu pakkhittānaṃ <bold>bhūtaparābhūta</bold>saddādīnaṃ niddeso nayānusārena suviññeyyova. Iccevaṃ napuṃsakaliṅgānaṃ <bold>bhū</bold>dhātumayānaṃ yathārahaṃ nibbacanādivasena niddeso vibhāvito. Iccevaṃ sabbathāpi liṅgattayaniddeso samatto.</paragraph>
<gatha1 line="311">Ulliṅganena vividhena nayena vuttaṃ,</gatha1>
<gatha2 line="312"><bold>Bhū</bold>dhātusaddamayaliṅgatikaṃ yadetaṃ;</gatha2>
<gatha3 line="313">Āliṅgiyaṃ piyatarañca sutaṃ suliṅgaṃ,</gatha3>
<gathalast line="314">Poso kare manasi liṅgaviduttamicchaṃ.</gathalast>
<centered line="315">Iti navaṅge sāṭṭhakathe piṭakattaye byappathagatīsu viññūnaṃ</centered>
<centered line="316">Kosallatthāya kate saddanītippakaraṇe</centered>
<centered line="317"><bold>Bhū</bold>dhātumayānaṃ tividhaliṅgikānaṃ nāmikarūpānaṃ vibhāgo</centered>
<centered line="318">Catuttho paricchedo.</centered>
</body>
</document>