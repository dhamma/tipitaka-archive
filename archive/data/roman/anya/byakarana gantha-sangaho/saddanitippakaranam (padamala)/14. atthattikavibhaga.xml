<?xml version="1.0"?>
<document>
<metadata>
<normativeSource>http://tipitaka.org/romn/cscd/e0803n.nrf14.xml</normativeSource>
<archivePath>roman/anya/byakarana gantha-sangaho/saddanitippakaranam (padamala)/14. atthattikavibhaga.xml</archivePath>
<titlePath>14. Atthattikavibhāga - Saddanītippakaraṇaṃ (padamālā) - Byākaraṇa gantha-saṅgaho - Anya</titlePath>
</metadata>
<body>
<chapter line="1">14. Atthattikavibhāga</chapter>
<gatha1 line="2"><bold>Bhū</bold>dhātu tāya nipphanna-rūpañcāti idaṃ dvayaṃ;</gatha1>
<gathalast line="3">Katvā padhānamamhehi, sabbametaṃ papañcitaṃ.</gathalast>
<gatha1 line="4"><bold>Bhavati</bold>ssa vasā dāni, vakkhāmatthattikaṃ varaṃ;</gatha1>
<gathalast line="5">Atthuddhāro <bold>tu</bold>mantañca, <bold>tvā</bold>diyantaṃ tikaṃ idha.</gathalast>
<paragraph line="6">Tasmā tāva <bold>bhū</bold>dhātuto pavattassa <bold>bhūta</bold>saddassa atthuddhāro nīyate –</paragraph>
<gatha1 line="7">Khandhasattāmanussesu, vijjamāne ca dhātuyaṃ;</gatha1>
<gathalast line="8">Khīṇāsave rukkhādimhi, <bold>bhūta</bold>saddo pavattati.</gathalast>
<gatha1 line="9">Uppāde cāpi viññeyyo, <bold>bhūta</bold>saddo vibhāvinā;</gatha1>
<gatha2 line="10">Vipule sopasaggoyaṃ, hīḷane vidhamepi ca;</gatha2>
<gathalast line="11">Parājaye vediyane, nāme pākaṭatāya ca.</gathalast>
<paragraph line="12">Vuttañhetaṃ – <bold>bhūta</bold>saddo pañcakkhandhāmanussadhātuvijjamānakhīṇāsavasattarukkhādīsu dissati. ‘‘Bhūtamidanti bhikkhave samanupassathā’’tiādīsu hi ayaṃ pañcakkhandhesu dissati. ‘‘Yānīdha <pageBreak edition="M" number="0.0411" /> bhūtāni samāgatānī’’ti ettha amanusse. ‘‘Cattāro kho bhikkhu mahābhūtā hetū’’ti ettha dhātūsu. ‘‘Bhūtasmiṃ pācittiya’’ntiādīsu vijjamāne. ‘‘Yo ca kālaghaso bhūto’’ti ettha khīṇāsave. ‘‘Sabbeva nikkhipissanti, bhūtā loke samussaya’’nti ettha satte. ‘‘Bhūtagāmapātabyatāyā’’ti ettha rukkhādīsūti. <bold>Mūlapariyāyasuttaṭṭhakathāya</bold> vacanaṃ idaṃ. <bold>Ṭīkāya</bold>mādisaddena uppādādīni gayhare. Vuttañhetaṃ – ‘‘jātaṃ bhūtaṃ saṅkhata’’ntiādīsu <bold>bhūta</bold>saddo uppāde dissati. Saupasaggo pana ‘‘pabhūtamariyo pakaroti puñña’’ntiādīsu vipule. ‘‘Yebhuyyena bhikkhūnaṃ paribhūtarūpo’’tiādīsu hīḷane. ‘‘Sambhūto sāṇavāsī’’tiādīsu paññattiyaṃ. ‘‘Abhibhūto māro vijito saṅgāmo’’tiādīsu vidhamane. ‘‘Parābhūtarūpokho ayaṃ acelo pāthikaputto’’tiādīsu parājaye. ‘‘Anubhūtaṃ sukhadukkha’’ntiādīsu vediyane. ‘‘Vibhūtaṃ paññāyā’’tiādīsu pākaṭīkaraṇe dissati, te sabbe ‘‘rukkhādīsū’’tiādisaddena saṅgahitāti daṭṭhabbāti.</paragraph>
<paragraph line="13">Idāni <bold>tu</bold>mantapadāni vuccante –</paragraph>
<paragraph line="14">Bhavituṃ, ubbhavituṃ, samubbhavituṃ, pabhavituṃ, parābhavituṃ, atibhavituṃ, sambhavituṃ, vibhavituṃ, bhotuṃ, sambhotuṃ, vibhotuṃ, pātubhavituṃ, pātubbhavituṃ vā, pātubhotuṃ. Imāni akammakāni <bold>tu</bold>mantapadāni.</paragraph>
<paragraph line="15">Paribhotuṃ <pageBreak edition="M" number="0.0412" /> paribhavituṃ, abhibhotuṃ abhibhavituṃ, adhibhotuṃ adhibhavituṃ, atibhotuṃ atibhavituṃ, anubhotuṃ anubhavituṃ, samanubhotuṃ samanubhavituṃ, abhisambhotuṃ abhisambhavituṃ. Imāni sakammakāni <bold>tu</bold>mantapadāni, sabbānetāni suddhakattari bhavanti.</paragraph>
<paragraph line="16">‘‘Bhāvetuṃ, pabhāvetuṃ, sambhāvetuṃ, vibhāvetuṃ, paribhāvetuṃ’’iccevamādīni hetukattari <bold>tu</bold>mantapadāni, sabbānipi hetukattari <bold>tu</bold>mantapadāni sakammakāniyeva bhavanti. Uddesoyaṃ.</paragraph>
<paragraph line="17">Tatra samānatthapadesu ekamevādipadaṃ gahetvā niddeso kātabbo – <bold>bhavitu</bold>nti hotuṃ vijjituṃ paññāyituṃ sarūpaṃ labhituṃ. Ettha vuttanayānusārena sesānampi <bold>tu</bold>mantānaṃ niddeso vitthāretabbo, sabbāni <bold>tu</bold>mantapadāni catutthiyatthe vattanti ‘‘tvaṃ mama cittamaññāya, nettaṃ yācitumāgato’’ti ettha viya. <bold>Yācitu</bold>nti hi yācanatthāyāti attho. Tasmā <bold>bhavitu</bold>ntiādīnampi ‘‘bhavanatthāyā’’ti vā ‘‘bhavanattha’’nti vā ‘‘bhavanāyā’’ti vā ādinā attho gahetabbo. Apica ‘‘nekkhammaṃ daṭṭhu khemato’’ti ettha ‘‘daṭṭhu’’nti padassa ‘‘disvā’’ti atthadassanato yathārahaṃ <bold>tu</bold>mantāni <bold>tvā</bold>saddantapadatthavasenapi gahetabbāni. Etāni ca nipātapadesu saṅgahaṃgacchanti. Vuttañhi <bold>niruttipiṭake</bold> nipātapadaparicchede ‘‘tuṃ iti catutthiyā’’ti. Tatrāyamattho ‘‘tuṃ iti etadanto nipāto catutthiyā atthe vattatī’’ti.</paragraph>
<centered line="18"><bold>Tu</bold>mantakathā samattā.</centered>
<paragraph line="19">Idāni <pageBreak edition="M" number="0.0413" /><bold>tvā</bold>diyantapadāni vuccante –</paragraph>
<paragraph line="20">Bhavitvā, bhavitvāna, bhavituna, bhaviya, bhaviyāna. Ubbhavitvā, ubbhavitvāna, ubbhavituna, ubbhaviya, ubbhaviyāna. Esa nayo ‘‘samubbhavitvā, parābhavitvā, sambhavitvā, vibhavitvā, pātubbhavitvā’’ti etthāpi. Imāni akammakāni ussukkanatthāni <bold>tvā</bold>diyantapadāni.</paragraph>
<paragraph line="21">Bhutvā, bhutvāna, paribhavitvā, paribhavitvāna, paribhavituna, paribhaviya, paribhaviyāna, paribhuyya. Abhibhavitvā, abhibhavitvāna, abhibhavituna, abhibhaviya, abhibhaviyāna, abhibhuyya. Esa nayo ‘‘adhibhavitvā, atibhavitvā, anubhavitvā’’ti etthāpi. Idañcettha nidassanaṃ. ‘‘Tamavoca rājā anubhaviyāna tampi, eyyāsi khippaṃ ahamapi pūjaṃ kassa’’nti. Anubhutvā, anubhutvāna. Adhibhotvā, adhibhotvāna.</paragraph>
<gatha1 line="22">‘‘Saṭṭhi kappasahassāni, devaloke ramissati;</gatha1>
<gathalast line="23">Aññe deve adhibhotvā, issaraṃ kārayissatī’’ti</gathalast>
<unindented line="24">Idamettha pāḷinidassanaṃ, imāni sakammakāni ussukkanatthāni <bold>tvā</bold>diyantapadāni. Imāni cattāri suddhakattariyeva bhavanti.</unindented>
<paragraph line="25">‘‘Bhāvetvā, bhāvetvāna. Pabhāvetvā, pabhāvetvāna. Sambhāvetvā, sambhāvetvāna. Vibhāvetvā, vibhāvetvāna. Paribhāvetvā, paribhāvetvāna’’iccevamādīni sakammakāni ussukkanatthāni <bold>tvā</bold>diyantapadāni hetukattariyeva bhavanti. Uddesoyaṃ.</paragraph>
<paragraph line="26">Tatra samānatthapadesu ekamevādipadaṃ gahetvā niddeso kātabbo – <bold>bhavitvā</bold>ti hutvā paññāyitvā sarūpaṃ labhitvā. Evaṃ vuttanayānusārena sesānampi <bold>tvā</bold>diyantapadānaṃ niddeso vitthāretabbo. Ayaṃ pana viseso <pageBreak edition="M" number="0.0414" /><bold>bhutvā</bold>ti sampattiṃ anubhutvāti sakammakavasena attho gahetabbo. <bold>Bhutvā anubhutvā</bold>ti imesañhi samānatthataṃ saddhammavidū icchanti. Atridaṃ vuccati –</paragraph>
<gatha1 line="27">‘‘Bhutvā bhutvāna’’iccete, ‘‘anubhutvā’’timassa hi;</gatha1>
<gathalast line="28">Atthaṃ sūcenti ‘‘hutvā’’ti, padassa pana neva te.</gathalast>
<gatha1 line="29">Keci ‘‘bhūtvā’’ti dīghattaṃ, tassa icchanti sāsane;</gatha1>
<gathalast line="30">Dīghatā rassatā ceva, dvayampetaṃ padissati.</gathalast>
<gatha1 line="31">Saddasatthe ca ‘‘bhūtvā’’ti, dīghattasañhitaṃ padaṃ;</gatha1>
<gathalast line="32">‘‘Bhavitvā’’ti padassatthaṃ, dīpeti na tu sāsane.</gathalast>
<gatha1 line="33">‘‘Hutvā’’iti padaṃyeva, dīpeti jinasāsane;</gatha1>
<gathalast line="34">‘‘Bhavitvā’’ti padassatthaṃ, natthi aññattha taṃ padaṃ.</gathalast>
<gatha1 line="35">Iccevaṃ savisesantu, vacanaṃ sāradassinā;</gatha1>
<gathalast line="36">Sāsane saddasatthe ca, viññunā pekkhitabbakaṃ.</gathalast>
<paragraph line="37">Evaṃ ussukkanatthe pavattāni <bold>tvā</bold>diyantapadānipi niddiṭṭhāni, sabbānetāni avibhattikānīti gahetabbāni. <bold>Niruttipiṭake</bold> hi nipātaparicchede avibhattikāni katvā <bold>tvā</bold>diyantapadāni vuttāni. Saddatthavidūnaṃ pana mate paṭhamādivibhattivasena savibhattikāni bhavanti.</paragraph>
<paragraph line="38">Imasmiñca pana <bold>tvā</bold>diyantādhikāre idañcupalakkhitabbaṃ – bhutvā gacchati, bhutvā gato, bhutvā gamissasi, kasitvā vapati. Umaṅgā nikkhamitvāna, vedeho nāvamāruhi. Bhutvāna bhikkhu bhikkhassu iccādī samānakattukānaṃ dhātūnaṃ <bold>pubbakāle tvā</bold>disaddappayogā. ‘‘Bhutvā gacchatī’’ti ettha hi ‘‘bhutvā’’ti idaṃ pubbakālakriyādīpakaṃ padaṃ. ‘‘Gacchatī’’ti idaṃ pana uttarakālakriyādīpakaṃ, samānakattukāni cetāni padāni ekakattukānaṃ kriyānaṃ vācakattā. Tathā hettha yo gamanakriyāya <pageBreak edition="M" number="0.0415" /> kattā, so eva bhuñjanakriyāya kattubhūto daṭṭhabbo. Ayaṃ nayo aññatrāpi īdisesu ṭhānesu netabbo.</paragraph>
<gatha1 line="39">‘‘Andhakāraṃ nihantvāna, uditoyaṃ divākaro;</gatha1>
<gathalast line="40">Vaṇṇaṃ paññāvabhāsehi, obhāsetvā samuggato’’</gathalast>
<unindented line="41">Iccādīnipi pana samānakattukānaṃ <bold>samānakāle tvā</bold>disaddappayogā. Ettha hi ‘‘nihantvānā’’ti padaṃ samānakālakriyādīpakaṃ padaṃ. ‘‘Udito’’ti idaṃ pana uttarakālakriyādīpakaṃ padanti na vattabbaṃ samānakālakriyāya idhādhippetattā. Tasmāyeva samānakālakriyādīpakaṃ padanti gahetabbaṃ. Ayaṃ nayo aññatrāpi īdisesu ṭhānesu netabbo.</unindented>
<paragraph line="42">Keci pana ‘‘mukhaṃ byādāya sayati, akkhiṃ parivattetvā passatī’’ti udāharanti. Apare ‘‘nisajja adhīte, ṭhatvā kathetī’’ti. Tattha byādānaparivattanuttarakālo byādānūpasamalakkhaṇaṃ passanakriyāya lakkhiyati. ‘‘Nisajja adhīte, ṭhatvā kathetī’’ti ca samānakālatāyapi ajjhenakathanehi pubbepi nisajjaṭṭhānāni hontīti sakkā pubbuttarakālatā sambhāvetuṃ, tasmā purimāniyeva udāharaṇāni yuttāni. Udayasamakālameva hi tannivattanīyanivattananti.</paragraph>
<paragraph line="43">‘‘Dvāramāvaritvā pavisati’’iccādi samānakattukānaṃ <bold>aparakāle tvā</bold>disaddappayogo. Yasmā panettha pavisanakriyā purimā, āvaraṇakriyā pana pacchimā, tasmā ‘‘āvaritvā’’ti idaṃ aparakālakriyādīpakaṃ padanti veditabbaṃ. ‘‘Pavisatī’’ti idaṃ pana pubbakālakriyādīpakaṃ padanti. Ayaṃ nayo <pageBreak edition="M" number="0.0416" /> aññatrāpi īdisesu ṭhānesu netabbo. Apare ‘‘dha’nti kacca patito daṇḍo’’ti udāharaṇanti. Abhighātabhūtasamāyoge pana abhighātajasaddassa samānakālatā ettha labbhatīti idhāpi purimāniyeva udāharaṇāni yuttānīti.</paragraph>
<paragraph line="44">‘‘Pisācaṃ disvā cassa bhayaṃ hoti. Paññāya cassa disvā āsavā parikkhīṇā’’iccādi <bold>asamāne</bold> kattari payogo. Ettha hi pisācaṃ disvā purisassa bhayaṃ hoti, paññāya disvā assa puggalassa āsavā parikkhīṇā. Evaṃ samānakattukatā dhātūnaṃ na labbhati dassanakriyāya purisesu pavattanato, bhavanādikriyāya ca bhayādīsu pavattanatoti daṭṭhabbaṃ. Ayaṃ nayo aññatrāpi īdisesu ṭhānesu netabbo.</paragraph>
<paragraph line="45">Idampi panettha upalakkhitabbaṃ ‘‘appatvā nadiṃ pabbato, atikkamma pabbataṃ nadī’’iccādi <bold>parāparayogo</bold>. ‘‘Sīhaṃ disvā bhayaṃ hoti, ghataṃ pivitvā balaṃ jāyate, ‘dha’nti katvā daṇḍo patito’’iccādi <bold>lakkhaṇahetuādippayogo</bold>. ‘‘Nhatvā gamanaṃ, bhutvā sayanaṃ. Upādāya rūpa’’miccāpi <bold>byattayena saddasiddhippayogo</bold>ti.</paragraph>
<paragraph line="46">Iccevaṃ sabbathāpi samānakattukānaṃ dhātūnaṃ pubbakāle <bold>tvā</bold>disaddappayogo, samānakattukānaṃ samānakāle <bold>tvā</bold>disaddappayogo, samānakattukānaṃ aparakāle <bold>tvā</bold>disaddappayogo, asamānakattukānaṃ <bold>tvā</bold>disaddappayogo, parāparayogo <pageBreak edition="M" number="0.0417" />, lakkhaṇahetuādippayogo, byattayena saddasiddhippayogoti sattadhā <bold>tvā</bold>diyantānaṃ padānaṃ payogo veditabbo.</paragraph>
<paragraph line="47">Yadi evaṃ kasmā <bold>kaccāyane</bold> ‘‘pubbakālekakattukānaṃ tuna tvāna tvā vā’’ti pubbakāleyeva ekakattukaggahaṇaṃ katanti? Yetuyyena <bold>tvā</bold>diyantānaṃ padānaṃ purimakālakriyādīpanato. Kaccāyane hi yebhuyyena pavattiṃ sandhāya ‘‘pubbakālekakattukāna’’nti vuttaṃ. Yasmā pana ‘‘iti katvā’’tiādīnaṃ padānaṃ hetuatthavasenapi pubbācariyehi attho saṃvaṇṇito, tasmā ‘‘bhavitvā’’tiādīnaṃ <bold>bhū</bold>dhātumayānaṃ <bold>tvā</bold>disaddantānaṃ padānaṃ aññesañca ‘‘pacitvā’’tiādīnaṃ yathāpayogaṃ ‘‘bhavanahetu pacanahetū’’tiādinā hetuatthopi gahetabbo. Atridaṃ vuccati –</paragraph>
<gatha1 line="48">Hetutthepi yato honti, saddā ussukkanatthakā;</gatha1>
<gathalast line="49">Tasmā hetuvasenāpi, vadeyyatthaṃ vicakkhaṇo.</gathalast>
<gatha1 line="50">‘‘Iti katvā’’ti saddassa, atthasaṃvaṇṇanāsu hi;</gatha1>
<gathalast line="51">‘‘Iti karaṇahetū’’ti, attho dhīrehi gayhati.</gathalast>
<gatha1 line="52">‘‘Gacchāmi dāni nibbānaṃ, yattha gantvā na socati’’;</gatha1>
<gathalast line="53">Iti pāṭhepi hetuttho, gayhate pubbaviññubhi.</gathalast>
<gatha1 line="54">‘‘Yasmiṃ nibbāne gamana-hetū’’ti hi kathīyate;</gatha1>
<gathalast line="55">Hetutthevaṃ yathāyoga-maññatrāpi ayaṃ nayo.</gathalast>
<paragraph line="56">Evaṃ <bold>bhūta</bold>saddassa atthuddhāro ca <bold>tu</bold>mantapadañca <bold>tvā</bold>diyantapadañcāti atthattikaṃ vibhattaṃ.</paragraph>
<gatha1 line="57">Yo <pageBreak edition="M" number="0.0418" /> imamatthatikaṃ suvibhattaṃ,</gatha1>
<gatha2 line="58">Kaṇṇarasāyanamāgamikānaṃ;</gatha2>
<gatha3 line="59">Dhārayate sa bhave gatakaṅkhā,</gatha3>
<gathalast line="60">Pāvacanamhi gate sukhumatthe.</gathalast>
<centered line="61">Iti navaṅge sāṭṭhakathe piṭakattaye byappathagatīsu viññūnaṃ</centered>
<centered line="62">Kosallatthāya kate saddanītippakaraṇe</centered>
<centered line="63">Atthattikavibhāgo nāma</centered>
<centered line="64">Cuddasamo paricchedo.</centered>
<centered line="65">Evaṃ nānappakārato <bold>bhū</bold>dhāturūpāni dassitāni.</centered>
<centered line="66">Padamālā niṭṭhitā.</centered>
</body>
</document>