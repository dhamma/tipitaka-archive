<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0803n.nrf12.xml</normativeSource>
    <source>roman/anya/byakarana gantha-sangaho/saddanitippakaranam (padamala)/12. sabbanamatamsadisanamanamikapadamala.xml</source>
    <script>roman</script>
    <directory>/anya/byakarana gantha-sangaho/saddanitippakaranam (padamala)</directory>
    <basename>12. sabbanamatamsadisanamanamikapadamala</basename>
    <titlePath>12. Sabbanāmataṃsadisanāmanāmikapadamālā - Saddanītippakaraṇaṃ (padamālā) - Byākaraṇa gantha-saṅgaho - Anya</titlePath>
  </metadata>
<content>
    <chapter line="1">12. Sabbanāmataṃsadisanāmanāmikapadamālā</chapter>
    <gatha1 line="2">Ito paraṃ pavakkhāmi, sabbanāmañca tassamaṃ;</gatha1>
    <gathalast line="3">Nāmañca yojitaṃ nānā-nāmeheva visesato.</gathalast>
    <gatha1 line="4">Yāni honti tiliṅgāni, anukūlāni yāni ca;</gatha1>
    <gathalast line="5">Tiliṅgānaṃ visesena, padānetāni nāmato.</gathalast>
    <gatha1 line="6">‘‘Sabbasādhāraṇakāni, nāmāni’’cceva atthato;</gatha1>
    <gathalast line="7"><bold>Sabbanāmāni</bold> vuccanti, sattavīsati saṅkhato.</gathalast>
    <gatha1 line="8">Tesu kānici rūpehi, sesāññehi ca yujjare;</gatha1>
    <gathalast line="9">Kānici pana saheva, etesaṃ lakkhaṇaṃ idaṃ.</gathalast>
    <gatha1 line="10">Etasmā lakkhaṇā muttaṃ, na padaṃ sabbanāmikaṃ;</gatha1>
    <gathalast line="11">Tasmā<bold>tītā</bold>dayo saddā, <bold>guṇanāmāni</bold> vuccare.</gathalast>
    <paragraph line="12">Sabbanāmāni nāma – sabba katara katama ubhaya itaraañña aññatara aññatama pubba para apara dakkhiṇa uttara adharayata eta ima amukiṃ eka ubha dviti catu tumha amha iccetāni sattavīsa.</paragraph>
    <paragraph line="13">Etesu <bold>sabba</bold>saddo sakalattho, so ca sabbasabbādivasena ñeyyo. <bold>Katara katama</bold>saddā pucchanatthā. <bold>Ubhaya</bold>saddo dviavayavasamudāyavacano. <bold>Itara</bold>saddo vuttapaṭiyogīvacano. <bold>Añña</bold>saddo adhigatāparavacano. <bold>Aññatara aññatama</bold>saddā aniyamatthā. <bold>Pubbā</bold>dayo <bold>uttara</bold>pariyantā disākālādivavatthāvacanā. Tathā hi <bold>pubba</bold><pageBreak edition="Myanmar" number="0.0353" /><bold>parā para dakkhiṇuttara</bold>saddā pulliṅgatte yathārahaṃ kāladesādivacanā, itthiliṅgatte disādivacanā, napuṃsakaliṅgatte ṭhānādivacanā. <bold>Adhara</bold>saddopi heṭṭhimatthavācako vavatthāvacanoyeva, so ca tiliṅgo ‘‘adharo patto. Adharā araṇī, adharaṃ bhājana’’miti, <bold>yaṃ</bold>saddo aniyamattho. <bold>Taṃ</bold>saddo parammukhāvacano. <bold>Eta</bold>saddo samīpavacano. <bold>Ima</bold>saddo accantasamīpavacano. <bold>Amu</bold>saddo dūravacano. <bold>Kiṃ</bold>saddo pucchanattho. <bold>Eka</bold>saddo saṅkhādivacano. Vuttañhi –</paragraph>
    <indent line="14"><bold>Eka</bold>saddo aññatthaseṭṭhaasahāyasaṅkhādīsu dissati. Tathā hesa ‘‘sassato attā ca loko ca, idameva saccaṃ moghamaññanti, ittheke abhivadantī’’tiādīsu aññatthe dissati. ‘‘Cetaso ekodibhāva’’ntiādīsu seṭṭhe. ‘‘Eko vūpakaṭṭho’’tiādīsu asahāye. ‘‘Ekova kho bhikkhave khaṇo ca samayo ca brahmacariyavāsāyā’’tiādīsu saṅkhāyanti.</indent>
    <paragraph line="15">Yatthesa saṅkhāvacano, tatthekavacanantova. <bold>Ubha</bold>saddo <bold>dvi</bold>saddapariyāyo. <bold>Dviticatu</bold>saddā saṅkhāvacanā, sabbakālaṃ bahuvacanantāva. <bold>Tumha</bold>saddo yena katheti, tasmiṃ vattabbavacanaṃ. <bold>Amha</bold>saddo attani vattabbavacanaṃ.</paragraph>
    <paragraph line="16">Idāni tesaṃ nāmikapadamālaṃ kathayāma –</paragraph>
    <paragraph line="17">Sabbo, sabbe. Sabbaṃ, sabbe. Sabbena, sabbehi, sabbebhi. Sabbassa, sabbesaṃ, sabbesānaṃ. Sabbasmā, sabbamhā, sabbehi, sabbebhi. Sabbassa, sabbesaṃ, sabbesānaṃ. Sabbasmiṃ, sabbamhi, sabbesu. Bho sabba, bhavanto sabbe.</paragraph>
    <paragraph line="18">Tatra <pageBreak edition="Myanmar" number="0.0354" /> ‘‘sabbo bhūto, sabbe bhūtā’’tiādinā, ‘‘sabbo puriso, sabbe purisā’’tiādinā ca nayena sabbāni pulliṅganāmehi saddhiṃ yojetabbāni. Yāni pana <bold>yamakamahātherena</bold> punnapuṃsakavisaye <bold>sabba katara katamā</bold>dīnaṃ aññānipi rūpāni vuttāni. Taṃ yathā?</paragraph>
    <gatha1 line="19">‘‘Sabbā’’ iccādikaṃ rūpaṃ, nissakke bhummake pana;</gatha1>
    <gathalast line="20">‘‘Sabbe’’ iccādikaṃ rūpaṃ, <bold>yamakena</bold> pakāsitaṃ.</gathalast>
    <gatha1 line="21">Tañce upaparikkhitvā, yuttaṃ gaṇhantu yogino;</gatha1>
    <gathalast line="22">Sabbanāmikarūpañhi, vividhaṃ dubbudhaṃ yato.</gathalast>
    <paragraph line="23">Sabbā, sabbā, sabbāyo. Sabbaṃ, sabbā, sabbāyo. Sabbāya, sabbassā, sabbāhi, sabbābhi. Sabbāya, sabbassā, sabbāsaṃ. Sabbāya, sabbassā, sabbāhi, sabbābhi. Sabbāya, sabbassā, sabbāsaṃ. Sabbāyaṃ, sabbassā, sabbassaṃ, sabbāsu. Bhoti sabbe, bhotiyo sabbā, sabbāyo. Itthiliṅgatte nāmikapadamālā.</paragraph>
    <paragraph line="24">Ettha ‘‘sabbā bhāvikā, sabbā bhāvikāyo’’ti, ‘‘sabbā kaññā, sabbā kaññāyo’’ti ca ādinā itthiliṅgasabbanāmāni sabbehi itthiliṅgehi saddhiṃ yojetabbāni. Ettha ca ‘‘sabbassā’’ti padaṃ tatiyācatutthīpañcamīchaṭṭhīsattamīvasena pañcadhā vibhattaṃ ‘‘tassā kumārikāya saddhi’’nti karaṇappayogādidassanato. Sabbassā kaññāya kataṃ. Sabbassā kaññāya deti. Ayaṃ kaññā sabbassā kaññāya hīnā virūpā. Ayaṃ kaññā sabbassā kaññāya uttamā abhirūpā. Sabbassā kaññāya apeti, sabbassā kaññāya dhanaṃ. Sabbassā kaññāya patiṭṭhitaṃ.</paragraph>
    <paragraph line="25">Sabbaṃ, sabbāni. Sabbaṃ, sabbāni. Sabbena, sabbehi, sabbebhi. Sabbassa, sabbesaṃ, sabbesānaṃ. Sabbasmā, sabbamhā, sabbehi, sabbebhi <pageBreak edition="Myanmar" number="0.0355" />. Sabbassa, sabbesaṃ, sabbesānaṃ. Sabbasmiṃ, sabbamhi, sabbesu. Bho sabba, bhavanto sabbāni. Napuṃsakaliṅgatte nāmikapadamālā.</paragraph>
    <paragraph line="26">Ettha ‘‘sabbaṃ bhūtaṃ, sabbāni bhūtāni. Sabbaṃ cittaṃ, sabbāni cittānī’’ti ca ādinā napuṃsakaliṅgasabbanāmāni sabbehi napuṃsakaliṅgehi saddhiṃ yojetabbāni. Evaṃ <bold>sabba</bold>saddassa liṅgattayavasena padamālā bhavati.</paragraph>
    <paragraph line="27">Idānissa parapadena saddhiṃ samāso veditabbo ‘‘sabbasādhāraṇo sabbaverī’’iti. Tattha sabbesaṃ sādhāraṇo <bold>sabbasādhāraṇo</bold>. Sabbesaṃ verī, sabbe vā verino yassa soyaṃ <bold>sabbaverī</bold>ti samāsaviggaho. Yathā pana <bold>sabba</bold>saddassa padamālā liṅgattayavasena yojitā, evaṃ <bold>katara</bold>saddādīnampi <bold>adhara</bold>saddapariyantānaṃ yojetabbā.</paragraph>
    <paragraph line="28">Tatrāyaṃ <bold>ubhaya</bold>saddavajjito pulliṅgapeyyālo –</paragraph>
    <paragraph line="29">Kataro, katare. Kataraṃ…pe… bho katara, bhavanto katare. Katamo, katame. Itaro, itare. Añño, aññe. Aññataro, aññatare. Aññatamo, aññatame. Pubbo, pubbe. Paro, pare. Aparo, apare. Dakkhiṇo, dakkhiṇe. Uttaro, uttare. Adharo, adhare…pe… bho adhara, bhavanto adhareti.</paragraph>
    <paragraph line="30">Ayaṃ pana <bold>ubhaya</bold>saddasahito napuṃsakaliṅgapeyyālo –</paragraph>
    <paragraph line="31">Kataraṃ, katarāni. Kataraṃ…pe… bho katara, bhavanto katarāni. Katamaṃ. Ubhayaṃ. Itaraṃ. Aññaṃ. Aññataraṃ. Aññatamaṃ. Pubbaṃ. Paraṃ. Aparaṃ. Dakkhiṇaṃ. Uttaraṃ. Adharaṃ, adharāni. Adharaṃ…pe… bho adhara, bhavanto adharānīti.</paragraph>
    <paragraph line="32">Idāni <pageBreak edition="Myanmar" number="0.0356" /> punnapuṃsakaliṅgānaṃ <bold>para</bold>saddādīnaṃ rūpantaraniddeso vuccati. <bold>Kaccāyana</bold>smiñhi ‘‘purisā’’ti viya ‘‘parā’’ti paṭhamābahuvacanaṃ dissati. Evarūpo nayo <bold>aparasabbakatarā</bold>dīsu <bold>aññatama</bold>pariyosānesu navasu appasiddho, labbhamāno <bold>pubbadakkhiṇuttarādharesu</bold> catūsu labbheyya. Tathā ‘‘purise’’ti viya pāḷiādīsu ‘‘pubbe’’ti saccasaṅkhepe ‘‘itare’’ti, <bold>kaccāyane</bold> ca ‘‘pare’’ti sattamīekavacanaṃ dissati. Evarūpo nayo <bold>sabba añña</bold>saddesu appasiddho, labbhamāno <bold>katarakatamā</bold>dīsu sesesu <bold>adhara</bold>pariyosānesu dvādasasu labbheyya. Tathā ‘‘purisā’’ti viya <bold>sabbā katarā</bold> iccādi pañcamīekavacananayo pāḷiādīsu appasiddho. Evaṃ santepi ayaṃ nayo punappunaṃ upaparikkhitvā yutto ce, gahetabbo.</paragraph>
    <paragraph line="33">Ayaṃ pana <bold>ubhaya</bold>saddasahito itthiliṅgapeyyālo –</paragraph>
    <paragraph line="34">Katarā, katarā, katarāyo. Kataraṃ…pe… bhoti katare, bhotiyo katarā, katarāyo. Katamā. Ubhayā. Itarā. Aññatarā. Aññatamā. Pubbā. Parā. Aparā. Dakkhiṇā. Uttarā. Adharā, adharā, adharāyo. Adharaṃ…pe… bhoti adhare, bhotiyo adharā, adharāyoti.</paragraph>
    <paragraph line="35">Yasmā panetesu <bold>itara añña aññatara aññatamā</bold>naṃ pāḷiyādīsu ‘‘itarissā’’tiādidassanato koci bhedo vattabbo <pageBreak edition="Myanmar" number="0.0357" />, tasmā catutthīchaṭṭhīnaṃ ekavacanaṭṭhāne ‘‘itarissā, itarāya, aññissā, aññāya. Aññatarissā, aññatarāya, aññatamissā, aññatamāyā’’ti yojetabbaṃ. Tathā tatiyāpañcamīnamekavacanaṭṭhāne ‘‘tassā kumārikāya saddhiṃ. Kassāhaṃ kena hāyāmī’’ti karaṇanissakkappayogadassanato sattamiyā panekavacanaṭṭhāne ‘‘itarissā, itarissaṃ, itarāya, itarāyaṃ, aññissā, aññissaṃ, aññāya, aññāyaṃ, aññatarissā, aññatarissaṃ, aññatarāya, aññatarāyaṃ, aññatamissā, aññatamissaṃ, aññatamāya, aññatamāya’’nti yojetabbaṃ ‘‘aññataro bhikkhu aññatarissā itthiyā paṭibaddhacitto hotī’’ti pāḷidassanato.</paragraph>
    <paragraph line="36">Tatra <bold>sabba</bold>saddo sabbasabbaṃ, padesasabbaṃ, āyatanasabbaṃ, sakkāyasabbanti catūsu visayesu diṭṭhappayogo. Tathā hesa ‘‘sabbe dhammā sabbākārena buddhassa bhagavato ñāṇamukhe āpāthamāgacchantī’’tiādīsu sabbasabbasmiṃ āgato. ‘‘Sabbesaṃ vo sāriputtā subhāsitaṃ pariyāyenā’’tiādīsu padesasabbasmiṃ. ‘‘Sabbaṃ vo bhikkhave desessāmi, taṃ suṇātha sādhukaṃ manasi karotha, bhāsissāmi…pe… katamañca bhikkhave sabbaṃ cakkhuñceva rūpā ca…pe… mano ceva dhammā cā’’ti ettha āyatanasabbasmiṃ. ‘‘Sabbaṃ sabbato sañjānātī’’tiādīsu sakkāyasabbasmiṃ. Tattha sabbasabbasmiṃ āgato nippadeso, itaresu tīsu sappadesoti veditabbo. Iccevaṃ –</paragraph>
    <gatha1 line="37">Sabbasabbapadesesu <pageBreak edition="Myanmar" number="0.0358" />, atho āyatanepi ca;</gatha1>
    <gathalast line="38">Sakkāye cāti catūsu, <bold>sabba</bold>saddo pavattati.</gathalast>
    <paragraph line="39"><bold>Katara katama</bold>saddesu <bold>katara</bold>saddo appesu ekaṃ vā dve vā tīṇi vā bhiyyo vā appamupādāya vattati. <bold>Katama</bold>saddo bahūsu ekaṃ vā dve vā tīṇi vā bahuṃ vā upādāya vattati. <bold>Katara</bold>saddo hi appavisayo, <bold>katama</bold>saddo bahuvisayo. Tatrime payogā ‘‘katarena maggena gantabbaṃ. Samuddo kataro ayaṃ. Katamo tasmiṃ samaye phasso hoti. Katame dhammā kusalā. Disā catasso vidisā catasso, uddhaṃ adho dasa disatā, imāyo, katamaṃ disaṃ tiṭṭhati nāgarājā’’. Iccevamādayo bhavanti. Ubhayo. Ubhayaṃ. Ubhayo. Ubhayena. Sesaṃ pulliṅge <bold>sabba</bold>saddasamaṃ. Ubhayo janā tiṭṭhanti. Ubhayo jane passati. Yathā ubho puttā. Ubho putteti. ‘‘Ubhayo’’ti hi padaṃ ‘‘ubho’’ti padamiva bahuvacanantabhāvena pasiddhaṃ, na tvekavacanantabhāvena. Ettha hi –</paragraph>
    <gatha1 line="40">‘‘Ekarattena ubhayo, tuvañca dhanusekha ca;</gatha1>
    <gathalast line="41">Annamevābhinandanti, ubhayo devamānusā’’</gathalast>
    <paragraph line="42">‘‘Ubhayo te pitābhātaro’’ti tadatthasādhakāni nidassanapadāni veditabbāni. Yadā panāyasmanto ‘‘ubhayo’’ti ekavacanantaṃ passeyyātha, tadā sādhukaṃ manasi karotha. Ko hi samattho anantanayapaṭimaṇḍite sāṭṭhakathe tepiṭake jinasāsane niravasesato nayaṃ daṭṭhuṃ <pageBreak edition="Myanmar" number="0.0359" /> dassetuñca aññatra āgamādhigamasampannena pabhinnapaṭisambhidena. Idañcetthupalakkhitabbaṃ –</paragraph>
    <gatha1 line="43"><bold>Añña</bold>saddo <bold>pubba</bold>saddo, <bold>dakkhiṇo cuttaro paro</bold>;</gatha1>
    <gathalast line="44">Sabbanāmesu gayhanti, asabbanāmikesupi.</gathalast>
    <paragraph line="45">Etesañhi sabbanāmesu saṅgaho vibhāvitova.</paragraph>
    <paragraph line="46">Idāni asabbanāmesu saṅgaho vuccate – tattha <bold>añña</bold>saddo tāva yadā bālavācako, tadā sabbanāmaṃ nāma na hoti. Asabbanāmattā ca sabbathāpi <bold>purisa kaññā citta</bold>nayeneva yojetabbo. Tathā hi na jānātīti añño, bālo puriso. Na jānātīti aññā, bālā itthī. Na jānātīti aññaṃ, bālaṃ kulanti vacanattho. Evaṃ viditvā pulliṅgaṭṭhāne ‘‘añño, aññā. Aññaṃ, aññe’’tiādinā <bold>purisa</bold>nayeneva nāmikapadamālā yojetabbā. Itthiliṅgaṭṭhāne ‘‘aññā, aññā, aññāyo’’tiādinā <bold>kaññā</bold>nayeneva, napuṃsakaliṅgaṭṭhāne ‘‘aññaṃ, aññānī’’tiādinā <bold>citta</bold>nayeneva yojetabbā.</paragraph>
    <paragraph line="47">Imasmiñhi atthavisese bālajane vattukāmena ‘‘aññā janā’’ti avatvā ‘‘aññe janā’’ti vutte tassa taṃ vacanaṃ adhippetatthaṃ na sādheti aññathā atthassa gahetabbattā. Tathā ‘‘aññānaṃ janāna’’nti avatvā ‘‘aññesaṃ janānaṃ, aññesānaṃ janāna’’nti vā vutte tassa taṃ vacanaṃ adhippetatthaṃ na sādheti. Tathā ‘‘aññānaṃ itthīna’’nti avatvā ‘‘aññāsaṃ itthīna’’nti vuttepi, ‘‘aññānaṃ kulāna’’nti avatvā ‘‘aññesaṃ kulānaṃ, aññesānaṃ kulāna’’nti vā vuttepi. Sabbanāmikavasena pana adhigatāparavacanicchāyaṃ ‘‘aññe janā’’tiādinā vattabbaṃ, na ‘‘aññā janā’’tiādinā. Tathā hi ‘‘aññā janā’’tiādinā vuttavacanaṃ adhippetatthaṃ na sādheti aññathā atthassa <pageBreak edition="Myanmar" number="0.0360" /> gahetabbattā. Iti yattha ‘‘aññā janā’’tiādivacanaṃ upapajjati, ‘‘aññe janā’’tiādivacanaṃ nupapajjati, yattha pana ‘‘aññe janā’’tiādivacanaṃ upapajjati, ‘‘aññā janā’’tiādivacanaṃ nupapajjati. Yā etasmiṃ atthavisese sallakkhaṇā paññā, ayaṃ nītiyā maggo yuttāyuttivicāraṇe hetuttā, lokasmiñhi yuttāyuttivicāraṇā <bold>nītī</bold>ti vuttā. Sā ca vinā paññāya na sijjhati. Evaṃ <bold>añña</bold>saddo asabbanāmikopi bhavati.</paragraph>
    <paragraph line="48"><bold>Pubba dakkhiṇuttara para</bold>saddesu <bold>pubba</bold>saddo yattha padhānavācako, yattha ca ‘‘semhaṃ pubbo’’tiādīsu lohitakopajavācako, tattha asabbanāmiko. Paṭhamatthe tiliṅgo, dutiyatthe ekaliṅgo. Uttamatthavācako pana <bold>uttara</bold>saddo ca <bold>para</bold>saddo ca asabbanāmiko tiliṅgoyeva. Tathā ‘‘dakkhiṇassā vahantima’’nti ettha viya susikkhitatthacaturatthavācako <bold>dakkhiṇa</bold>saddo. ‘‘Petānaṃ dakkhiṇaṃ dajjā’’tiādīsu pana deyyadhammavācako <bold>dakkhiṇā</bold>saddo niyogā itthiliṅgo asabbanāmikoyeva. Evaṃ <bold>añña pubba dakkhiṇuttara para</bold>saddā asabbanāmikāpi santīti tesaṃ sabbanāmesupi asabbanāmesupi saṅgaho veditabbo.</paragraph>
    <paragraph line="49">Idāni <bold>katara</bold>saddādīnaṃ parapadena saddhiṃ samāso nīyate ‘‘kataragāmavāsī katamagāmavāsī. Ubhayagāmavāsino, itaragāmavāsī aññataragāmavāsī, pubbadisā, parajano, dakkhiṇadisā, uttaradisā, adharapatto’’ti. Tatra ‘‘kataro gāmo kataragāmo, katamo gāmo katamagāmo, ubhayo gāmā ubhayagāmā’’tiādinā yathārahaṃ samāsaviggaho, <bold>katara</bold>saddassa pana <bold>katama</bold>saddena saddhiṃ samāsaṃ icchanti dvidhā ca rūpāni garū ‘‘kataro ca katamo ca katarakatame katarakatamā vā’’ti <pageBreak edition="Myanmar" number="0.0361" />. Tasmā sabbanāmikanayena suddhanāmikesu <bold>purisa</bold>nayena ca <bold>katara katama</bold>saddassa nāmikapadamālā yojetabbā, tenassa sampadānasāmivacanaṭṭhānesu ‘‘katarakatamesaṃ, katarakatamesānaṃ, katarakatamāna’’nti tīṇi rūpāni siyuṃ ‘‘katarā ca katamā ca katarakatamā’’ti evaṃ itthiliṅgavasena katasamāse pana sabbanāmikanayena, suddhanāmikesu <bold>kaññā</bold>nayena ca yojetabbā. ‘‘Katarañca katamañca katarakatamānī’’ti evaṃ napuṃsakaliṅgavasena katasamāse sabbanāmikanayena, suddhanāmikesu <bold>citta</bold>nayena ca yojetabbā.</paragraph>
    <paragraph line="50">Ayaṃ panettha visesopi veditabbo – <bold>pubbāparā</bold>disaddā dvandasamāsādividhiṃ patvā sehi rūpehi rūpavanto na honti, taṃ yathā? Pubbāparā, adharuttarā, māsapubbā purisā, diṭṭhapubbā purisā, tathāgataṃ diṭṭhapubbā sāvakā, idaṃ pulliṅgatte paṭhamābahuvacanarūpaṃ. E<bold>tthe</bold>kāro ādesabhūto na dissati. Pubbāparānaṃ adharuttarānaṃ, māsapubbānaṃ purisānaṃ, idaṃ pulliṅgatte catutthīchaṭṭhīnaṃ bahuvacanarūpaṃ. Ettha <bold>saṃ sāna</bold>miccete ādesabhūtā na dissanti. Tathāgataṃ diṭṭhapubbānaṃ sāvakānaṃ, tathāgataṃ diṭṭhapubbānaṃ sāvikānaṃ, kulānaṃ vā, idaṃ tiliṅgatte catutthīchaṭṭhīnaṃ bahuvacanarūpaṃ. Etthāpi <bold>saṃ sāna</bold>miccete ādesabhūtā na dissanti. Māsapubbāyaṃ māsapubbāya, piyapubbāyaṃ piyapubbāya, idamitthiliṅgatte sattamīcatutthīchaṭṭhīnaṃ ekavacanarūpaṃ. Etthādesabhūtā <bold>saṃ sā</bold> na dissanti. Māsapubbānaṃ itthīnaṃ, piyapubbānaṃ itthīnaṃ, idamitthiliṅgatte catutthīchaṭṭhībahuvacanarūpaṃ. Ettha panādesabhūto <bold>sa</bold>micceso na dissati. Aññānipi yathāsambhavaṃ yojetabbāni, <bold>pubbāparā</bold>dīnaṃ samāsaviggahaṃ samāsaparicchede pakāsessāma.</paragraph>
    <paragraph line="51">Idāni <pageBreak edition="Myanmar" number="0.0362" /><bold>yaṃ</bold>saddassa nāmikapadamālā vuccate –</paragraph>
    <paragraph line="52">Yo, ye. Yaṃ, ye. Yena, yehi, yebhi. Yassa, yesaṃ, yesānaṃ. Yasmā, yamhā, yehi, yebhi. Yassa, yesaṃ, yesānaṃ. Yasmiṃ, yamhi, yesu. Idaṃ pulliṅgaṃ. Yaṃ, yāni. Yaṃ, yāni. Yena. Sesaṃ pulliṅgasadisaṃ. Atha vā yaṃ, yāni, yā. Yaṃ, yāni, ye. Yena. Sesaṃ pulliṅgasadisaṃ. Katthaci hi <bold>ni</bold>kāralopo bhavati. Atha vā pana <bold>ni</bold>kārassa <bold>ā</bold>kā<bold>re</bold>kārādesāpi gāthāvisaye.</paragraph>
    <gatha1 line="53">‘‘Yā pubbe bodhisattānaṃ, pallaṅkavaramābhuje;</gatha1>
    <gathalast line="54">Nimittāni padissanti, tāni ajja padissare’’ti ca,</gathalast>
    <paragraph line="55">‘‘Kiṃ māṇavassa ratanāni atthi, ye taṃ jinanto hare akkhadhutto’’ti ca idamettha pāḷinidassanaṃ. Idaṃ napuṃsakaliṅgaṃ.</paragraph>
    <paragraph line="56">Yā, yā, yāyo. Yaṃ, yā, yāyo. Yāya, yāhi, yābhi. Yāya, yassā, yāsaṃ. Yāya, yāhi, yābhi. Yāya, yassā, yāsaṃ. Yassaṃ, yāyaṃ, yāsu. Itthiliṅgaṃ. Evaṃ <bold>yaṃ</bold>saddassa liṅgattayavasena padamālā bhavati. Etthālapanapadāni na labbhanti. Tathā <bold>taṃ</bold>saddādīnaṃ padamālādīsupi.</paragraph>
    <paragraph line="57">Ettha pana <bold>ya</bold>nti saddassa atthuddhāro vuccate – <bold>ya</bold>nti saddo ‘‘yaṃ me bhante devānaṃ tāvatiṃsānaṃ sammukhā sutaṃ sammukhā paṭiggahitaṃ, ārocemi taṃ bhante bhagavato’’tiādīsu paccattavacane dissati. ‘‘Yantaṃ apucchimha akittayī no, aññaṃ taṃ pucchāma tadiṅgha brūhī’’tiādīsu upayogavacane. ‘‘Aṭṭhā nametaṃ bhikkhave anavakāso, yaṃ ekissā lokadhātuyā’’tiādīsu karaṇavacane. ‘‘Yaṃ vipassī bhagavā arahaṃ sammāsambuddho <pageBreak edition="Myanmar" number="0.0363" /> loke udapādī’’tiādīsu bhummavacane dissati. Etthedaṃ vuccati –</paragraph>
    <gatha1 line="58">‘‘Paccatte upayoge ca, bhumme ca karaṇepi ca;</gatha1>
    <gathalast line="59">Catūsvetesu ṭhānesu, <bold>ya</bold>nti saddo pavattatī’’ti.</gathalast>
    <paragraph line="60">Parapadena saddhiṃ <bold>yaṃ</bold>saddassa samāsopi veditabbo ‘‘yaṃkhandhādi, yaṃguṇā, yagguṇā’’ti. Tattha yo khandhādi <bold>yaṃkhandhādi,</bold> ye guṇā <bold>yaṃguṇā</bold>ti samāsaviggaho. Tathā hi <bold>visuddhimagge</bold> ‘‘yaṃguṇanemittikañcetaṃ nāmaṃ, tesaṃ guṇānaṃ pakāsanatthaṃ imaṃ gāthaṃ vadantī’’ti etasmiṃ pade ‘‘ye guṇā yaṃguṇā, yaṃguṇā eva nimittaṃ yaṃguṇanimittaṃ, tato jātaṃ ‘bhagavā’ti idaṃ nāmanti <bold>yaṃguṇanemittika’’</bold>nti nibbacanamicchitabbaṃ. <bold>Yagguṇā</bold>ti ettha pana ‘‘yassa guṇā yagguṇā’’ti nibbacanaṃ. Tathā hi –</paragraph>
    <gatha1 line="61">‘‘Api sabbaññutā paññā, yagguṇantaṃ na jāniyā;</gatha1>
    <gathalast line="62">Atha kā tassa vijaññā, taṃ buddhaṃ bhūguṇaṃ name’’ti</gathalast>
    <unindented line="63">Porāṇakaviracanāyaṃ ‘‘yassa guṇā yagguṇā’’ti nibbacanamicchitabbaṃ.</unindented>
    <gatha1 line="64"><bold>Ya</bold>saddassa samāsamhi, saddhiṃ parapadehi ve;</gatha1>
    <gathalast line="65">Niggahītāgamo vātha, dvibhāvo vā siyā dvidhā.</gathalast>
    <unindented line="66">Evaṃ <bold>ya</bold>saddassa samāso sallakkhitabbo.</unindented>
    <paragraph line="67">Idāni <bold>ta</bold>saddassa nāmikapadamālā vuccate –</paragraph>
    <paragraph line="68">So, te. Naṃ, taṃ, ne, te. Nena, tena, nehi, tehi, nebhi, tebhi. Assa, nassa, tassa, ‘nesaṃ, tesaṃ (āsaṃ). Asmā, nasmā, tasmā, namhā, tamhā, nehi, tehi, nebhi, tebhi. Assa, nassa, tassa, nesaṃ, tesaṃ (āsaṃ). Asmiṃ, nasmiṃ, tasmiṃ, amhi, namhi, tamhi, tyamhi, nesu, tesu. Idaṃ pulliṅgaṃ. Ettha <pageBreak edition="Myanmar" number="0.0364" /> ca <bold>āsaṃ</bold>saddassa atthibhāve ‘‘nevāsaṃ kesā dissanti, hatthapādā ca jālino’’ti gāthā nidassanaṃ, so ca tiliṅgo daṭṭhabbo. <bold>Tyamhī</bold>ti padassa atthibhāve –</paragraph>
    <gatha1 line="69">‘‘Yadāssa sīlaṃ paññañca, soceyyañcādhigacchati;</gatha1>
    <gathalast line="70">Atha vissāsate tyamhi, guyhañcassa na rakkhatī’’ti</gathalast>
    <unindented line="71">Ayaṃ gāthā nidassanaṃ. Ayamettha rūpaviseso sallakkhitabbo – ariyavinayeti vā sappurisavinayeti vā. Ese se eke ekaṭṭheti pāḷippadese paccattekavacanakāna<bold>meta ta</bold>saddānaṃ ekārantaniddesopi dissatīti.</unindented>
    <paragraph line="72">Ettha pana <bold>te</bold>saddassa atthuddhāro vuccate – <bold>te</bold>saddo ‘‘na te sukhaṃ pajānanti, ye na passanti nandana’’ntiādīsu <bold>taṃ</bold>saddassa vasena paccattabahuvacane āgato, ‘‘te na passāmi dārake’’tiādīsu upayogabahuvacane. ‘‘Namo te purisājañña, namo te purisuttama. Namo te buddha vīratthū’’ti ca ādīsu <bold>tumha</bold>saddassa vasena sampadāne, tuyhanti atthoti vadanti. ‘‘Kinte diṭṭhaṃ kinti te diṭṭhaṃ, upadhī te samatikkantā, āsavā te padālitā’’ti ca ādīsu karaṇe. ‘‘Kinte vataṃ kiṃ pana brahmacariya’’ntiādīsu sāmiatthe, tavāti atthoti vadanti. Etthetaṃ vuccati –</paragraph>
    <gatha1 line="73">‘‘Paccatte upayoge ca, karaṇe sampadāniye;</gatha1>
    <gathalast line="74">Sāmimhi cāti <bold>te</bold>saddo, pañcasvatthesu dissatī’’ti.</gathalast>
    <paragraph line="75">Taṃ, tāni. Taṃ, tāni. Nena, tena iccādi. Sesaṃ pulliṅgasadisaṃ. Idaṃ napuṃsakaliṅgaṃ.</paragraph>
    <paragraph line="76">Sā <pageBreak edition="Myanmar" number="0.0365" />, tā, tāyo. Naṃ, taṃ, nā, tā, nāyo, tāyo. Nāya, tāya, nāhi, tāhi, nābhi, tābhi. Assā, nassā, (tissā,) tassā, nāya, tāya, nāsaṃ, tāsaṃ, sānaṃ, āsaṃ. Assā, nassā, tassā, nāya, tāya, nāhi, tāhi, nābhi, tābhi. Assā, nassā, (tissā,) tassā, nāya, tāya, nāsaṃ, tāsaṃ, sānaṃ, āsaṃ. Nāya, tāya, assaṃ, nassaṃ, tissaṃ, tassaṃ, nāyaṃ, tāyaṃ, nāsu, tāsu, tyāsu. Idaṃ itthiliṅgaṃ.</paragraph>
    <paragraph line="77">Ettha pana ‘‘abhikkamo sānaṃ paññāyati, nāsaṃ kujjhanti paṇḍitā. Khiḍḍā paṇihitā tyāsu, rati tyāsu patiṭṭhitā. Bījāni tyāsu ruhantī’’ti payogadassanato ‘‘sānaṃ āsaṃ tyāsū’’ti imāni vuttāni akkharacintakānaṃ ñāṇacakkhusammuyhanaṭṭhānabhūtāni. Evaṃ parammukhavacanassa <bold>taṃ</bold>saddassa nāmikapadamālā bhavati.</paragraph>
    <paragraph line="78">Ettha ca idaṃ vattabbaṃ –</paragraph>
    <gatha1 line="79">‘‘Taṃ tvaṃ gantvāna yācassu’’, iccādīsu padissare;</gatha1>
    <gathalast line="80">Ādo <bold>taṃ te</bold>tiādīni, <bold>na</bold>ntiādīni no tathā.</gathalast>
    <gatha1 line="81"><bold>Naṃ ne nenā</bold>tiādīni, <bold>vo no</bold>iccādayo viya;</gatha1>
    <gathalast line="82">Padato parabhāvamhi, diṭṭhāni jinasāsane.</gathalast>
    <gatha1 line="83">‘‘Atha naṃ atha ne āha, na ca naṃ paṭinandati’’;</gatha1>
    <gathalast line="84">Iccādīni payogāni, dassetabbāni viññunā.</gathalast>
    <paragraph line="85">Ko cettha vadeyya –</paragraph>
    <gatha1 line="86">‘‘Yathā nadī ca pantho ca, pānāgāraṃ sabhā papā;</gatha1>
    <gathalast line="87">Evaṃ lokitthiyo nāma, nāsaṃ kujjhanti paṇḍitā’’ti</gathalast>
    <paragraph line="88">Ettha <pageBreak edition="Myanmar" number="0.0366" /> –</paragraph>
    <gatha1 line="89">Padato aparattepi, <bold>nāsaṃ</bold>saddassa dassanā;</gatha1>
    <gathalast line="90">Ādopi icchitabbāva, <bold>naṃ ne</bold>iccādayo iti.</gathalast>
    <gatha1 line="91">So panevantu vattabbo, ‘‘tava vāde na labbhati;</gatha1>
    <gathalast line="92"><bold>Nāsaṃ</bold>saddo <bold>na</bold>saddo ca, <bold>āsaṃ</bold>saddo ca labbhare.</gathalast>
    <gatha1 line="93">Tasmā ‘āsaṃ na kujjhanti, itthīnaṃ paṇḍitā’iti;</gatha1>
    <gathalast line="94">Atthova bhavate evaṃ, suṭṭhu dhārehi paṇḍitā’’ti.</gathalast>
    <paragraph line="95">Atha vā yasmā <bold>niruttipiṭake ‘‘naṃ</bold> purisaṃ passati, ne purise passatī’’tiādinā padato aparattepi ‘‘naṃ, ne’’ iccādīni padāni vuttāni, tasmā tenāpi nayena padato aparānipi tāni kadāci siyuṃ. Mayaṃ pana pāḷinayānusārena tesaṃ pavattiṃ vadāma, idaṃ ṭhānaṃ suṭṭhu vicāretabbaṃ.</paragraph>
    <paragraph line="96">Ettha pana <bold>ta</bold>saddassa parapadehi saddhiṃ samāsopi veditabbo ‘‘taṃputto, taṃsadiso, tanninno, tappoṇo, tappabbhāro, tabbhūto, tagguṇo, tassadiso’’ti.</paragraph>
    <gatha1 line="97"><bold>Ta</bold>saddassa samāsamhi, saddhiṃ parapadehi ve;</gatha1>
    <gathalast line="98">Niggahītāgamo pubba-pade dvittantu pacchime.</gathalast>
    <unindented line="99">Evaṃ <bold>ta</bold>saddassa samāso sallakkhitabbo.</unindented>
    <paragraph line="100">Idāni <bold>eta</bold>saddassa nāmikapadamālā vuccate –</paragraph>
    <paragraph line="101">Eso, ete. Etaṃ, ete. Etena, etehi, etebhi. Etassa, etesaṃ, etesānaṃ. Etasmā, etamhā, etehi, etebhi. Etassa, etesaṃ, etesānaṃ. Etasmiṃ, etamhi, etesu. Idaṃ pulliṅgaṃ.</paragraph>
    <paragraph line="102">Etaṃ, etāni. Etaṃ, etāni. Sesaṃ pulliṅgasadisaṃ, idaṃ napuṃsakaliṅgaṃ.</paragraph>
    <paragraph line="103">Esā <pageBreak edition="Myanmar" number="0.0367" />, etā, etāyo. Etaṃ, etā, etāyo. Etāya, etāhi, etābhi. Etāya, etissā, etissāya, etāsaṃ. Etāya, etāhi, etābhi. Etāya, etissā, etissāya, etāsaṃ. Etāya, etissaṃ, etāsu. Idaṃ itthiliṅgaṃ. Evaṃ <bold>eta</bold>saddassa nāmikapadamālā bhavati.</paragraph>
    <paragraph line="104">Parapadenettha saddhiṃ samāsopissa veditabbo ‘‘etadatthāya lokasmiṃ, nidhi nāma nidhiyyati. Etapparamāyeva devatā sannipatitā ahesu’’ntiādīsu.</paragraph>
    <gatha1 line="105">Samāse <bold>eta</bold>saddassa, saddhiṃ parapadehi ve;</gatha1>
    <gathalast line="106">Niggahītāgamo pubba-pade hoti na hoti ca.</gathalast>
    <paragraph line="107">Idāni <bold>idaṃ</bold>saddassa nāmikapadamālā vuccate –</paragraph>
    <paragraph line="108">Ayaṃ, ime. Imaṃ, ime. Anena, iminā, ehi, ebhi, imehi, imebhi. Assa, imassa, esaṃ, esānaṃ, imesaṃ, imesānaṃ. Asmā, imasmā, imamhā, ehi, ebhi, imehi, imebhi. Assa, imassa, esaṃ, esānaṃ, imesaṃ, imesānaṃ. Asmiṃ, imasmiṃ, amhi, imamhi, esu, imesu. Idaṃ pulliṅgaṃ.</paragraph>
    <paragraph line="109">Idaṃ, imāni. Sesaṃ pulliṅgasadisaṃ. Idaṃ napuṃsakaliṅgaṃ.</paragraph>
    <paragraph line="110">Ayaṃ, imā, imāyo. Imaṃ, imā, imāyo. Imāya, imāhi, imābhi. Assā, assāya, imissā, imissāya, imāya, imāsaṃ. Assā, imissā, imāya, imāhi, imābhi. Assā, assāya, imissā, imissāya, imāya, imāsaṃ. Assaṃ, imissaṃ, imāya, imāyaṃ, imāsu. Idaṃ itthiliṅgaṃ. Evaṃ <bold>idaṃ</bold>saddassa nāmikapadamālā bhavati.</paragraph>
    <paragraph line="111"><bold>Kaccāyane</bold> tu ‘‘imassidamaṃsisu napuṃsake’’ti <bold>ima</bold>saddoyeva pakatibhāvena vutto, idha pana <bold>idaṃ</bold>saddoyeva ‘‘idappaccayatā’’ti ettha ‘‘ida’’nti pakatiyā dassanato. Tathā <pageBreak edition="Myanmar" number="0.0368" /> hi ‘‘imesaṃ paccayā idappaccayā, idappaccayā eva <bold>idappaccayatā,</bold> idappaccayānaṃ vā samūho idappaccayatā’’ti vuttaṃ. Ettha ca idappaccayā eva idappaccayatāti <bold>tā</bold>saddena padaṃ vaḍḍhitaṃ na kiñci atthantaraṃ yathā devo eva devatāti. Idappaccayānaṃ samūho idappaccayatāti samūhatthaṃ <bold>tā</bold>saddamāha yathā janānaṃ samūho janatāti. <bold>Cūḷaniruttiyaṃ niruttipiṭake</bold> ca <bold>idaṃ</bold>saddoyeva pakatibhāvena vutto.</paragraph>
    <gatha1 line="112">Samāse <bold>idaṃ</bold>saddassa, saddhiṃ parapadena ve;</gatha1>
    <gathalast line="113">Idappaccayatātveva, rūpaṃ dvittaṃ siyuttare.</gathalast>
    <paragraph line="114">Idāni <bold>amu</bold>saddassa nāmikapadamālā vuccate –</paragraph>
    <paragraph line="115">Asu, amu, amū. Amuṃ, amū. Amunā, amūhi, amūbhi. Amussa, dussa, amūsaṃ, amūsānaṃ. Amusmā, amumhā, amūhi, amūbhi. Amussa, dussa, amūsaṃ, amūsānaṃ. Amusmiṃ, amumhi, amūsu. Idaṃ pulliṅgaṃ.</paragraph>
    <paragraph line="116">Aduṃ, amūni. Sesaṃ pulliṅgasadisaṃ. Idaṃ napuṃsakaliṅgaṃ.</paragraph>
    <paragraph line="117">Asu, amu, amū, amuyo. Amūṃ, amū, amuyo. Amuyā, amūhi, amūbhi. Amussā, amuyā, amūsaṃ, amūsānaṃ. Amuyā, amūhi, amūbhi. Amussā, amuyā, amūsaṃ, amūsānaṃ. Amuyā, amuyaṃ, amussaṃ, amūsu. Idaṃ itthiliṅgaṃ. Evaṃ <bold>amu</bold>saddassa nāmikapadamālā bhavati, samāso pana appasiddho.</paragraph>
    <paragraph line="118">Tatra ‘‘dussa me khettapālassa, rattibhattaṃ apābhata’’nti payogadassanato ‘‘dussā’’ti padamamhehi ṭhapitaṃ. <bold>Ka</bold>kārāgamavasena aññānipi asabbanāmikarūpāni bhavanti. Tesaṃ <pageBreak edition="Myanmar" number="0.0369" /> vasena ayaṃ liṅgattayassa nāmikapadamālā vuccate –</paragraph>
    <paragraph line="119">‘‘Asuko, asukā. Asukaṃ, asuke’’tiādinā, ‘‘amuko, amukā. Amukaṃ, amuke’’tiādinā ca <bold>purisa</bold>nayopi labbhati. ‘‘Asukā, asukāyo’’tiādinā, ‘‘amukā, amukāyo’’tiādinā ca <bold>kaññā</bold>nayopi labbhati. ‘‘Asukaṃ, asukānī’’tiādinā, ‘‘amukaṃ, amukānī’’tiādinā ca <bold>citta</bold>nayopi labbhati. Imānettha padāni asabbanāmikānipi <bold>ka</bold>kārāgamavasena nānattadassanatthaṃ vuttāni.</paragraph>
    <paragraph line="120">Idāni <bold>kiṃ</bold>saddassa nāmikapadamālā vuccate –</paragraph>
    <paragraph line="121">Ko, ke. Kaṃ, ke. Kena, kehi, kebhi. Kassa, kissa, kesaṃ. Kasmā, kamhā, kehi, kebhi. Kassa, kissa, kesaṃ. Kasmiṃ, kismiṃ, kamhi, kimhi, kesu. Idaṃ pulliṅgaṃ.</paragraph>
    <paragraph line="122">Rūpavisesopettha veditabbo ‘‘ke gandhabbe ca rakkhase nāge, ke kimpurise ca mānuse, ke paṇḍite sabbakāmadade, dīghaṃ rattaṃ bhattā me bhavissati, ke ca chave pāthikaputte, kā ca tathāgatānaṃ arahantānaṃ sammāsambuddhānaṃ āsādanā’’ti pāḷidassanato. Yasmā pana ke gandhabbe ca rakkhase nāge itiādīsu pāḷīsu ‘‘ke’’ti paccattavacanaṃ <bold>e</bold>kārantampi dissati, tasmā ‘‘ke’’ti rūpabhedo cettha ñeyyo. Tathā ‘‘kissassa ekadhammassa, vadhaṃ rocesi gotama. Kismiṃ me sivayo kuddhā. Kamhi kāle tayā vīra, patthitā bodhimuttamā’’tiādīni ca nidassanapadāni ñeyyāni. Apica –</paragraph>
    <gatha1 line="123">‘‘Ko te balaṃ mahārāja’’, itiādīsu pāḷisu;</gatha1>
    <gathalast line="124">Kvasaddatthe vattatīti, ñeyyā <bold>ko</bold> iccayaṃ suti.</gathalast>
    <gatha1 line="125">Petaṃ <pageBreak edition="Myanmar" number="0.0370" /> taṃ sāmamaddakkhiṃ, ko nu tvaṃ sāma jīvasi;</gatha1>
    <gathalast line="126">Iti pāṭhe <bold>kathaṃ</bold>saddā-bhidheyye vattatīti ca.</gathalast>
    <gatha1 line="127">Etesu dvīsu atthesu, diṭṭho <bold>ko</bold> iccayaṃ ravo;</gatha1>
    <gathalast line="128">Nipātoti gahetabbo, sutisāmaññato ruto.</gathalast>
    <paragraph line="129">Napuṃsakaliṅge kaṃ, kāni. Kaṃ, kāni. Sesaṃ pulliṅgasadisaṃ yojetabbaṃ. Atha vā ‘‘kiṃ cittaṃ. Kiṃ rūpaṃ. Kiṃ parābhavato mukhaṃ. Kiṃ icchasī’’tiādipayogadassanato pana ‘‘kiṃ, kāni. Kiṃ, kānī’’ti vatvā sesaṃ pulliṅgasadisaṃ yojetabbaṃ. Ayaṃ nayo yuttataro, idaṃ napuṃsakaliṅgaṃ.</paragraph>
    <paragraph line="130">Kā, kā, kāyo. Kaṃ, kā, kāyo. Kāya, kāhi, kābhi. Kāya, kassā, kāsaṃ, kāsānaṃ. Kāya, kassā, kāhi, kābhi. Kāya, kassā, kāsaṃ kāsānaṃ. Kāya, kassā, kāyaṃ, kassaṃ, kāsu.</paragraph>
    <paragraph line="131">Ettha pana <bold>kāyo</bold>ti padassa atthibhāve ‘‘kāyo amoghā gacchantī’’ti nidassanaṃ daṭṭhabbaṃ. Idaṃ itthiliṅgaṃ. Evaṃ <bold>kiṃ</bold>saddassa nāmikapadamālā bhavati. Etthetassa atthuddhāro vuccate – <bold>kiṃ</bold> saddo ‘‘kiṃ rājā yo lokaṃ na rakkhati. Kiṃ nu kho nāma tumhe maṃ vattabbaṃ maññathā’’tiādīsu garahane āgato. ‘‘Yaṃ kiñci rūpaṃ atītānāgatapaccuppanna’’ntiādīsu aniyame. ‘‘Kinte vakkali iminā pūtikāyena diṭṭhena, yo kho vakkali dhammaṃ passati, so maṃ passatī’’tiādīsu nippayojanatāyaṃ. ‘‘Kiṃ na kāhāmi te vaco’’tiādīsu sampaṭicchane. ‘‘Kiṃsūdha vittaṃ purisassa seṭṭha’’ntiādīsu pucchāyaṃ, <bold>pucchā</bold> ca nāma kāraṇapucchādivasena <pageBreak edition="Myanmar" number="0.0371" /> anekavidhā, ato kāraṇapucchādivasenapi <bold>kiṃ</bold>saddassa pavatti vitthārato ñeyyā. Tathā hi ayaṃ ‘‘kiṃ nu santaramānova, kāsuṃ khaṇasi sārathi. Kiṃ nu jātiṃ na rocesi. Kena tetādiso vaṇṇo’’tiādīsu kāraṇapucchāyaṃ vattati. ‘‘Kiṃ kāsuyā karissatī’’tiādīsu kiccapucchāyaṃ. ‘‘Kiṃ sīlaṃ. Ko samādhī’’tiādīsu sarūpapucchāyaṃ. ‘‘Kiṃ khādasi. Kiṃ pivasī’’tiādīsu vatthupucchāyaṃ. ‘‘Khādasi kiṃ pivasi ki’’ntiādīsu kriyāpucchāyaṃ vattati. Adiṭṭhajotanāpucchāti evamādikā pana pañcavidhā pucchā <bold>kiṃ</bold>saddassa atthuddhāre anāharitabbattā anāgatāti daṭṭhabbaṃ. Etthetaṃ vuccati –</paragraph>
    <gatha1 line="132">Garahāyaṃ aniyame, nippayojanatāya ca;</gatha1>
    <gathalast line="133">Sampaṭicchanapucchāsu, <bold>kiṃ</bold>saddo sampavattati.</gathalast>
    <paragraph line="134">Parapadena saddhiṃ samāsopissa veditabbo ‘‘kiṃsamudayo, kiṃvedano, kiṃsaññojano’’ti. Ettha ‘‘ko, ke. Kā, kā, kāyo. Kiṃ, kānī’’ti evaṃ liṅgattayavasena vibhattāni <bold>kiṃ</bold>saddamayāni padāni samāsapadatte puna <bold>ki</bold>miti pakatibhāveneva tiṭṭhanti. <bold>Nāma</bold>saddena pana samāse tesaṃ dvidhā gati dissati <bold>‘‘kinnāmo, konāmo’’</bold>ti. Sabbāni panetāni itthinapuṃsakaliṅgavasena bahuvacanavasena ca yojetabbāni.</paragraph>
    <gatha1 line="135"><bold>Kiṃ</bold>saddassa samāsamhi, saddhiṃ <bold>nāma</bold>ravena ve;</gatha1>
    <gathalast line="136">‘‘Kinnāmo’’ iti ‘‘konāmo’’, iti cevaṃ gati dvidhā.</gathalast>
    <gatha1 line="137">‘‘Konāmo <pageBreak edition="Myanmar" number="0.0372" /> te upajjhāyo’’, iccādettha nidassanaṃ;</gatha1>
    <gathalast line="138">Sahaññena samāsamhi, ‘‘kiṃ kiṃ’’icceva suyyate.</gathalast>
    <paragraph line="139">Tathā hi ‘‘kiṃcitto tvaṃ bhikkhu. Kiṃkārapaṭissāvinī’’tiādīsu <bold>kiṃ</bold>saddo sarūpamavijahanto tiṭṭhati. Tattha hi kiṃcittaṃ yassa so <bold>kiṃcitto</bold>. ‘‘Kiṃ karomi sāmī’’ti evaṃ kinti kāro karaṇaṃ saddanicchāraṇaṃ kiṃkāro, taṃ paṭissāvetīti <bold>kiṃkārapaṭissāvinī</bold>tiādi nibbacanamicchitabbaṃ. ‘‘Kinnaro. Kiṃpakkamiva bhakkhita’’ntiādīsu pana nibbacanamappasiddhaṃ, <bold>kiṃ</bold>saddoyeva padāvayavabhāvena suto. Tathā hi so katthaci padāvayavabhāvena katthaci <bold>nu su nukho kāraṇā</bold>disaddehi sahacāribhāvena ca suyyati. Atrime payogā – esā te itthī kiṃ hoti. Ete manussā tumhākaṃ kiṃ honti. Kimpurisānuciṇṇo. Kiṃ nu bhītova tiṭṭhasi. Kiṃsuchetvā sukhaṃ seti. Kiṃ nukho kāraṇaṃ. Kiṃ kāraṇā amma tuvaṃ pamajjasi, kiñhi nāma cajantassa, vācāya adadamappakanti evamādayo. Atridaṃ vuccati –</paragraph>
    <gatha1 line="140">‘‘Visuṃ padāvayavo vā, hutvā <bold>nvā</bold>dīhi vā pana;</gatha1>
    <gathalast line="141">Yutto saddehi <bold>kiṃ</bold>saddo, diṭṭho sugatasāsane.</gathalast>
    <gatha1 line="142">Pāḷinayānusārena, sesānaṃ sambhavopi ca;</gatha1>
    <gathalast line="143">Ñeyyo viññūhi saddhamma-nayaññūhi pabhedato’’ti.</gathalast>
    <paragraph line="144">Idāni <pageBreak edition="Myanmar" number="0.0373" /> sabbanāmikabhāve ṭhitehi <bold>ko kaṃ</bold>saddehi samānasutikānaṃ aññesaṃ <bold>ko kaṃ</bold>saddānaṃ nāmikapadamālāviseso vattabbo siyā, so heṭṭhā liṅgattayamissakaparicchede vutto. Asabbanāmikattā pana <bold>purisa citta</bold>nayeneva vibhatto. Tathā hi yadā <bold>ko</bold>saddo brahmavātakāyatthavācako, <bold>kaṃ</bold>saddo pana sirojalasukhatthavācako, tadā tāni padāni asabbanāmikāni, kasmā? A<bold>kiṃ</bold>saddamayattā sabbanāmikarūpasaṅkhātehi asādhāraṇarūpehi virahitattā pucchatthato atthantaravācakattā ca. Ettha pana samānasutivasena atthantaraviññāpanatthaṃ <bold>ko</bold>saddo <bold>kaṃ</bold>saddoti ca vuttaṃ, ekantato pana sabbanāmikatte <bold>kiṃ</bold>saddoyeva, suddhanāmatte <bold>ka</bold>saddoyevāti gahetabbaṃ. Iccevaṃ –</paragraph>
    <gatha1 line="145">Kāye brahmani vāte ca, sīse jalasukhesu ca;</gatha1>
    <gathalast line="146"><bold>Ka</bold>saddo vattatī tīsu, pumā tīsu napuṃsako.</gathalast>
    <unindented line="147">Evaṃ sabbanāmabhūtānaṃ <bold>kiṃka</bold>saddānaṃ pavatti veditabbā.</unindented>
    <gatha1 line="148">Idha vuttappakārānaṃ, atthānaṃ dāni saṅgaho;</gatha1>
    <gathalast line="149">Paññāvepullakaraṇo, ekadesena vuccate.</gathalast>
    <gatha1 line="150">Kiṃ kiṃpakkena sadisaṃ, kāyo kiṃpabhavo vada;</gatha1>
    <gathalast line="151">Kiṃpakkasadiso kāmo, kāyo taṇhādisambhavo.</gathalast>
    <gatha1 line="152">Uṇhakāle ka’micchanti, ka’micchanti pipāsitā;</gatha1>
    <gathalast line="153">Paccāmittā ka’micchanti, ka’micchanti dukhaṭṭitā.</gathalast>
    <gatha1 line="154">Kāyassa kassa ko āyo,</gatha1>
    <gatha2 line="155">Ko nātho kassa bhūtale;</gatha2>
    <gatha3 line="156">Kassa kaṃ jhānajaṃ sātaṃ,</gatha3>
    <gathalast line="157">Kassaṅgesu ca kaṃ paranti.</gathalast>
    <paragraph line="158">Yā <pageBreak edition="Myanmar" number="0.0374" /> pana tā heṭṭhā amhehi liṅgattayavasena <bold>kiṃ</bold>saddassa sabbanāmikasaññitassa nāmikapadamālā vibhattā, etāsu pulliṅganapuṃsakaliṅgaṭṭhāne ‘‘kebhi, kissa, kasmā, kamhā, kamhī’’ti imāni padāni pahāya itthiliṅgaṭṭhāne ‘‘kāyo, kābhi, kāsānaṃ, kāyaṃ, kassa’’nti imāni ca padāni pahāya tato tato sesapadato yathāsambhavaṃ <bold>ci</bold>saddaṃ <bold>cana</bold>saddaṃ <bold>canaṃ</bold>saddañca nipātetvā evarūpāni rūpāni gahetabbāni. Seyyathidaṃ?</paragraph>
    <paragraph line="159">Koci, keci, kecana. Kiñci, kiñcanaṃ, keci, kecana. Kenaci, kehici. Kassaci, kesañci. Pañcamiyā ekavacanaṃ ūnaṃ pāḷiyaṃ anāgatattā. Kehici. Kassaci, kesañci. Kasmiñci, kismici, kesuci. Pulliṅganapuṃsakaliṅgavasena daṭṭhabbāni. Atra <bold>kismicī</bold>ti anusāralopavasena vuttaṃ.</paragraph>
    <paragraph line="160">Itthiliṅgavasena pana kāci itthī, kāci itthiyo. Kāci, kāci. Kiñci, kāci. Kāyaci, kāhici. Kāyaci, kassāci, kāsañci. Kāyaci, kāhici. Kāyaci, kassāci, kāsañci. Kāyaci, kāsucīti rūpāni.</paragraph>
    <paragraph line="161">Ettha ‘‘iti bhāsanti kecana, na naṃ hiṃsāmi kiñcana’’ntiādayo payogā veditabbā. Iti liṅgattayavasena vuttāni <bold>koci kāci kiñcī</bold>tiādīni appamattakānaṃ saṅgāhakavacanānīti veditabbāni.</paragraph>
    <paragraph line="162">Punetāniyeva yathārahaṃ <bold>yaṃ</bold>saddena yojetvā dassessāmi –</paragraph>
    <paragraph line="163">Yo koci, ye keci. Yaṃ kiñci, ye keci. Yena kenaci, yehi kehici. Yassa kassaci, yesaṃ kesañci. Yasmā kasmāci, yehi kehici. Yassa kassaci, yesaṃ kesañci. Yasmiṃ kasmiñci, yesu kesuci.</paragraph>
    <paragraph line="164">Ettha <pageBreak edition="Myanmar" number="0.0375" /> ‘‘yo koci maṃ aṭṭhi katvā suṇeyya. Ye kecime atthi rasā pathabyā, saccaṃ tesaṃ sādhutaraṃ rasāna’’ntiādayo payogā veditabbā. Pulliṅgarūpāni.</paragraph>
    <paragraph line="165">Yaṃ kiñci, yāni kānici. Yaṃ kiñci, yāni kānici. Sesaṃ pulliṅgasadisaṃ. Ettha ‘‘yaṃ kiñci ratanaṃ atthi, dhataraṭṭhanivesane. Yaṃ kiñci vittaṃ idha vā huraṃ vā. Yāni kānici rūpānī’’tiādayo payogā veditabbā. Napuṃsakaliṅgarūpāni.</paragraph>
    <paragraph line="166">Yā kāci itthī, yā kāci itthiyo. Yaṃ kiñci, yā kāci. Yāya kāyaci, yāhi kāhici. Yāya kāyaci, yāsaṃ kāsañci. Yāya kāyaci, yāhi kāhici. Yāya kāyaci, yāsaṃ kāsañci. Yāya kāyaci, yāsu kāsuci.</paragraph>
    <paragraph line="167">Ettha ‘‘yā kāci vedanā atītānāgatapaccuppannā’’tiādayo payogā veditabbā. Itthiliṅgarūpāni. Iti liṅgattayavasena vuttāni <bold>yo koci, yā kāci, yaṃ kiñcī</bold>tiādīni anavasesapariyādānavacanānīti veditabbāni. Sabbāni cetāni na nipātapadāni, nipātapatirūpakā saddagatiyoti veditabbāni. Yadi nipātapadāni siyuṃ, tīsu liṅgesu sattasu vibhattīsu ekākārena tiṭṭheyyuṃ, na ca tiṭṭhanti, tasmā na nipātapadāni, nipātapatirūpakā saddagatiyoyeva.</paragraph>
    <paragraph line="168">Apica <bold>ya ta kiṃ eta</bold>iccetehi sabbanāmehi liṅgānurūpato <bold>ttakattika</bold>paccaye katvā vatticchāyaṃ yāni padāni sijjhanti, tāni paricchedavacanāni asabbanāmikāniyeva bhavanti. Tesaṃ nāmikapadamālā <bold>purisa citta kaññā</bold>nayena yojetabbā. Taṃ yathā?</paragraph>
    <paragraph line="169">Yattako <pageBreak edition="Myanmar" number="0.0376" /> jano, yattakaṃ cittaṃ, yattikā itthī. Tattako, tattakaṃ, tattikā. Kittako, kittakaṃ, kittikā. Ettako, ettakaṃ, ettikāti. Imāni padāni asabbanāmikānipi paccayavasena sambhūtatthantaresu viññūnaṃ kosallatthaṃ vuttāni.</paragraph>
    <paragraph line="170">Idāni saṅkhādivacanassa <bold>eka</bold>saddassa nāmikapadamālā vuccate –</paragraph>
    <paragraph line="171"><bold>Eka</bold>saddo hi saṅkhāvacano ca hoti asadisavacano ca asahāyavacano ca ekaccavacano ca missībhūtavacano ca. Yadā saṅkhā’sadisā’sahāyavacano, tadā ekavacanako bhavati.</paragraph>
    <paragraph line="172">Eko, ekaṃ, ekena, ekassa, ekasmā, ekamhā, ekassa, ekasmiṃ, ekamhīti. Evaṃ saṅkhādivacano <bold>eka</bold>saddo ekavacanako. Tathā hi ‘‘eko dve tayo’’ti saṅkhāvisaye <bold>eka</bold>saddo ekavacanakova. ‘‘Ekomhi sammāsambuddho. Eko rāja nipajjāmī’’ti asadisāsahāyakathanepi ekavacanakova. Ayaṃ ekavacanikā sabbanāmikapadamālā.</paragraph>
    <paragraph line="173">Yadā pana saṅkhatthā ca asahāyā ca bahū vattabbā siyuṃ, tadā <bold>eka</bold>saddato <bold>ka</bold>kārāgamaṃ katvā ekakā, ekake, ekakehi, ekakebhi. <bold>Purisa</bold>naye bahuvacanavasena nāmikapadamālā yojetabbā. Tathā hi saṅkhatthāpi bahū honti. ‘‘Cattāro ekakā siyu’’nti hi vuttaṃ. Asahāyāpi bahū honti. Tathā hi ‘‘ayampi gahapati ekova āgato, ayampi ekova āgato’’ti vattabbe ‘‘ime gahapatayo ekakā āgatā’’ti vattabbatā dissati. Ayaṃ nayo sabbanāmikapakkhaṃ na bhajati asādhāraṇarūpābhāvato, atthantaraviññāpanatthaṃ pana vutto.</paragraph>
    <paragraph line="174">Yadā <pageBreak edition="Myanmar" number="0.0377" /> ekaccavacano, tadā ‘‘eke, eke, ekehi, ekebhi ekesaṃ, ekehi, ekebhi, ekesaṃ, ekesū’’ti vattabbaṃ. Ayampi bahuvacanikā sabbanāmikapadamālā. Ettha <bold>eke</bold>ti ekacce. Esa nayo sesesupi. Yadā pana missībhūtavacano, tadā ‘‘ekā, eke, ekehi, ekebhi, ekāna’’nti <bold>purisa</bold>naye bahuvacanavasena vattabbaṃ. ‘‘Pañcālo ca videho ca, ubho ekā bhavantu te’’ti pāḷi dissati. Ayaṃ nayo sabbanāmikapakkhaṃ na bhajati asādhāraṇarūpābhāvato, atthantaraviññāpanatthaṃ pana vutto. Tattha <bold>ekā bhavantū</bold>ti ekībhavantu missībhavantu, gaṅgodakena yamunodakaṃ viya aññadatthu saṃsandantu samentūti vacanattho.</paragraph>
    <paragraph line="175">Ācariyā pana evaṃ vibhāgaṃ adassetvā <bold>eka</bold>saddassa sabbanāmattameva gahetvā <bold>sabba</bold>saddassa viya nāmikapadamālaṃ yojenti. Kathaṃ?</paragraph>
    <paragraph line="176">Eko, eke. Ekaṃ, eke. Ekena, ekehi, ekebhi. Ekassa, ekesaṃ, ekesānaṃ. Ekasmā, ekamhā, ekehi, ekebhi. Ekassa, ekesaṃ, ekesānaṃ. Ekasmiṃ, ekamhi, ekesūti. Ayaṃ sabbanāmikapadamālāti veditabbā.</paragraph>
    <paragraph line="177">Keci <bold>‘‘eka</bold>saddo saṅkhyātulyāsahāyaññavacano. Yadā saṅkhyāvacano, tadā sabbatthekavacanantova, aññattha bahuvacanantopi, eko ekā ekaṃ iccādi sabbattha sabbasaddasamaṃ. Saṃsāsveva viseso’’ti liṅgattaye yojanānayaṃ vadanti. Evaṃ vadantā ca te vibhāgaṃ adassetvā vadanti. Mayaṃ pana sotūnaṃ payogesu kosalluppādanatthaṃ vibhāgaṃ dassetvā vadāma.</paragraph>
    <paragraph line="178">Apicettha <pageBreak edition="Myanmar" number="0.0378" /> ayaṃ visesopi sallakkhitabbo ‘‘eke ekaṭṭhe same samabhāge’ti pāḷippadese paccattekavacanassa <bold>eka</bold>saddassa <bold>e</bold>kārantaniddesopi dissatī’’ti. Pulliṅgarūpāni.</paragraph>
    <paragraph line="179">Ekaṃ, ekāni. Ekaṃ, ekāni. Sesaṃ pulliṅgasadisaṃ. Tattha <bold>ekānī</bold>ti ekaccāni. Esa nayo sesabahuvacanesupi, napuṃsakaliṅgarūpāni.</paragraph>
    <paragraph line="180">Ekā, ekā, ekāyo. Ekaṃ, ekā, ekāyo. Ekāya, ekāhi, ekābhi. Ekāya, ekissā, ekāsaṃ. Ekāya, ekāhi, ekābhi. Ekāya, ekissā, ekāsaṃ. Ekāya, ekāyaṃ, ekissaṃ, ekāsu. Ettha bahuvacanaṭṭhāne <bold>ekā</bold>ti ekaccā, <bold>ekāhī</bold>ti ekaccāhi, <bold>ekāsa</bold>nti ekaccānaṃ <bold>ekāsū</bold>ti ekaccāsu. Itthiliṅgarūpāni. Sabbānetāni sabbanāmāni ekavacanabahuvacanavasena vuttāni.</paragraph>
    <paragraph line="181">Apica <bold>eka</bold>sadde vicchāvasena vattabbe liṅgattayarūpāni ekavacanāneva bhavanti. Kathaṃ?</paragraph>
    <paragraph line="182">Ekeko, ekekaṃ, ekekena, ekekassa, ekekasmā, ekekamhā, ekekassa, ekekasmiṃ, ekekamhīti pulliṅgarūpāni.</paragraph>
    <paragraph line="183">Ekekaṃ, ekekaṃ. Sesaṃ pulliṅgasadisaṃ, napuṃsakaliṅgarūpāni. Ekekā, ekekaṃ, ekekāya, ekekissā, ekekāya, ekekissā, ekekāyaṃ, ekekissaṃ. Itthiliṅgarūpāni.</paragraph>
    <paragraph line="184">Sabbānetāni vicchāsabbanāmānīti vattuṃ vaṭṭati. Bahuvacanāni panettha na santi payogābhāvato. Iti imesu vicchāvasena vuttesu liṅgattayarūpesu samāsacintā na uppādetabbā anibbacanīyattā vicchāsaddānaṃ. Tathā hi ‘‘pabbaṃ pabbaṃ <pageBreak edition="Myanmar" number="0.0379" /> sandhi sandhi odhi odhi hutvā tattakapāle pakkhittatilā viya taṭataṭāyantā saṅkhārā bhijjantī’’tiādīsu <bold>pabbapabba</bold>saddādīnaṃ samāsakaraṇavasena nibbacanaṃ pubbācariyehi na dassitaṃ. Yasmā ca vicchāyaṃ vattamānānaṃ dvirutti lokato eva siddhā, na lakkhaṇato, tasmā tattha samāsacintā na uppādetabbā.</paragraph>
    <paragraph line="185">Idāni <bold>ekacca ekatiya ekacciya</bold>saddānaṃ nāmikapadamālāyo vuccante – pulliṅge tāva ekacco, ekacce. Ekaccaṃ, ekacce. Sesaṃ <bold>purisa</bold>saddasamaṃ. Ettha <bold>ekacce</bold>ti paccattabahuvacanameva sabbanāmikarūpasamaṃ asādhāraṇarūpattā. ‘‘Idhekacco kulaputto. Idhekacce moghapurisā’’ti nidassanapadāni.</paragraph>
    <paragraph line="186">Ekatiyo, ekatiye. Ekatiyaṃ, ekatiye. Sesaṃ <bold>purisa</bold>saddasamaṃ. Idhāpi <bold>ekatiye</bold>ti paccattabahuvacanameva sabbanāmikarūpasamaṃ asādhāraṇarūpattā. Ekatiye manussā.</paragraph>
    <gatha1 line="187">‘‘Na vissase ekatiyesu eva,</gatha1>
    <gatha2 line="188">Agārisu pabbajitesu cāpi;</gatha2>
    <gatha3 line="189">Sādhūpi hutvāna asādhu honti;</gatha3>
    <gathalast line="190">Asādhu hutvā puna sādhu hontī’’ti</gathalast>
    <unindented line="191">Nidassanapadāni. <bold>Ekacciya</bold>saddassa atthitāyaṃ pana –</unindented>
    <gatha1 line="192">‘‘Saccaṃ kirevamāhaṃsu, narā ekacciyā idha;</gatha1>
    <gathalast line="193">Kaṭṭhaṃ niplavitaṃ seyyo, na tvevekacciyo naro.</gathalast>
    <unindented line="194">Ekacciyaṃ āhāra’’nti nidassanapadāni. Ekacciyo, ekacciyā. Ekacciyaṃ, ekacciyeti sabbathāpi <bold>purisa</bold>nayo. Pulliṅgarūpāni.</unindented>
    <paragraph line="195">Ekaccaṃ <pageBreak edition="Myanmar" number="0.0380" />, ekaccāni. Ekaccaṃ, ekaccāni. Sesaṃ pulliṅgasadisaṃ. Ekatiyaṃ, ekatiyāni. Ekatiyaṃ, ekatiyāni. Sesaṃ pulliṅgasadisaṃ. Ekacciyaṃ, ekacciyāni. Ekacciyaṃ, ekacciyāni. Sesaṃ pulliṅgasadisaṃ. Napuṃsakaliṅgarūpāni.</paragraph>
    <paragraph line="196">‘‘Ekaccā, ekaccā, ekaccāyo’’ti <bold>kaññā</bold>nayena, tathā ‘‘ekatiyā, ekatiyā, ekatiyāyo. Ekatiya’’nti ca, ‘‘ekacciyā, ekacciyā, ekacciyāyo. Ekacciya’’nti ca <bold>kaññā</bold>nayena yojetabbaṃ. Itthiliṅgarūpāni.</paragraph>
    <paragraph line="197">Idāni <bold>ekākī ekākiya</bold>saddavasena nāmikapadamālā vuccante –</paragraph>
    <paragraph line="198">Ekākī, ekākī, ekākino. Ekākiṃ, ekākī, ekākino. <bold>Daṇḍī</bold>nayena ñeyyā. Ekākiyo, ekākiyā. Ekākiyaṃ, ekākiye. Ekākiyena. <bold>Purisa</bold>nayena ñeyyaṃ. Pulliṅgarūpāni.</paragraph>
    <paragraph line="199">Ekāki kulaṃ, ekākī, ekākīni. Ekākiṃ, ekākī, ekākīni. Sesaṃ pulliṅgasadisaṃ. Ekākiyaṃ, ekākiyāni. Ekākiyaṃ, ekākiyāni. Sesaṃ pulliṅgasadisaṃ. Napuṃsakaliṅgarūpāni.</paragraph>
    <paragraph line="200">Ekākinī, ekākinī, ekākiniyo. Ekākiniṃ, ekākinī, ekākiniyo. Ekākiniyāti <bold>itthī</bold>sadisaṃ. Ekākiyā, ekākiyā, ekākiyāyo. Ekākiyaṃ, ekākiyā, ekākiyāyo. Ekākiyāyāti <bold>kaññā</bold>sadisaṃ. Itthiliṅgarūpāni. Sabbāni panetāni asabbanāmikarūpāni atthantaraviññāpanatthaṃ vuttānīti daṭṭhabbāni.</paragraph>
    <paragraph line="201">Idāni <bold>dvi</bold>saddapariyāyassa sadā bahuvacanantassa sabbanāmikapadassa <bold>ubha</bold>saddassa nāmikapadamālā vuccate –</paragraph>
    <paragraph line="202">‘‘Ubho <pageBreak edition="Myanmar" number="0.0381" />, ubho, ubhohi, ubhobhi, ubhinnaṃ, ubhohi, ubhobhi, ubhinnaṃ, ubhosū’’ti ayaṃ pāḷinayānurūpena vuttapadamālā. Atrime payogā – ubho kumārā nikkītā. Ubho itthiyo tiṭṭhanti, ubho cittāni tiṭṭhanti, ubho putte adāsi. Ubho kaññāyo passati. Ubho pādāni bhinditvā, saññamissāmi vo ahaṃ. Ubhohi hatthehi. Ubhohi bāhāhi, ubhohi cittehi, ubhinnaṃ janānaṃ, ubhinnaṃ itthīnaṃ, ubhinnaṃ cittānaṃ, ubhosu purisesu, ubhosu itthīsu, ubhosu passesūti, ayamasmākaṃ ruci. Ācariyā pana ‘‘ubhehi, ubhebhi, ubhesū’’tipi icchanti. <bold>Kaccāyanepi</bold> hi ‘‘ubhe tappurisā’’ti vuttaṃ. Sabbānipi etāni manasi kātabbāniyeva. <bold>Ubha</bold>saddassa samāso appasiddho. Liṅgattayasādhāraṇarūpāni.</paragraph>
    <paragraph line="203">Idāni saṅkhāvacanānaṃ <bold>dviti catu</bold>saddānaṃ sadā bahuvacanantānaṃ sabbanāmānaṃ nāmikapadamālāyo vuccante –</paragraph>
    <paragraph line="204">Dve, dve, dvīhi, dvībhi, dvinnaṃ, duvinnaṃ, dvīhi, dvībhi, dvinnaṃ, duvinnaṃ, dvīsu. <bold>Cūḷaniruttiyaṃ</bold> pana ‘‘dvinnanna’’nti padamālā āgatā. Imāni <bold>ahaṃ</bold>saddādīni viya itthi liṅgādibhāvavinimuttānipi tīsu liṅgesu yujjante ‘‘dve purisā, dve itthiyo, dve cittāni’’iccevamādinā. Imānipi liṅgattayasādhāraṇāni rūpāni.</paragraph>
    <gatha1 line="205">‘‘Dve’’ti rūpaṃ <bold>dvi</bold>saddassa, yaṃ samāsamhi taṃ bhave;</gatha1>
    <gathalast line="206">Dvitippakatikaṃyeva, nānādesehi sā siyā.</gathalast>
    <gatha1 line="207">Dvibhāvo ceva dvebhāvo, dvirattañca duvassako;</gatha1>
    <gathalast line="208">Dohaḷinī dupattañca, taddhitatte dvayaṃ dvayaṃ.</gathalast>
    <paragraph line="209">Tayo <pageBreak edition="Myanmar" number="0.0382" />, tayo, tīhi, tībhi, tiṇṇaṃ, tiṇṇannaṃ, tīhi, tībhi, tiṇṇaṃ, tiṇṇannaṃ, tīsu. Imāni pulliṅgarūpāni.</paragraph>
    <paragraph line="210">Tisso, tisso, tīhi, tībhi, tissannaṃ, tīhi, tībhi, tissannaṃ, tīsu. Imāni itthiliṅgarūpāni. <bold>Cūḷaniruttiyaṃ</bold> ‘‘tissannanna’’nti catutthīchaṭṭhīnaṃ bahuvacanamāgataṃ, <bold>niruttipiṭake</bold> pana ‘‘tiṇṇanna’’nti. Tāni sāṭṭhakathe tepiṭake buddhavacane punappunaṃ upaparikkhitvā dissanti ce, gahetabbāni.</paragraph>
    <paragraph line="211">Tīṇi, tīṇi, tīhi, tībhi, tiṇṇaṃ, tiṇṇannaṃ, tīhi, tībhi, tiṇṇaṃ, tiṇṇannaṃ, tīsu. Imāni napuṃsakaliṅgarūpāni. Katthaci pana pāḷippadese <bold>tīṇi</bold>saddassa <bold>ṇi</bold>kāralopopi bhavati ‘‘dve vāti vā udakaphusitānī’’ti. ‘‘Tiṇṇannaṃ kho bhikkhave indriyānaṃ bhāvitattā bahulīkatattā piṇḍolabhāradvājena bhikkhunā aññā byākatā’’ti idaṃ ‘‘tiṇṇanna’’nti padassa atthibhāve nidassanaṃ.</paragraph>
    <gatha1 line="212">Yāni rūpāni vuttāni, ‘‘tisso tīṇi tayo’’iti;</gatha1>
    <gathalast line="213">Samāsavisaye tāni, <bold>ti</bold>tippakatikā siyuṃ.</gathalast>
    <gatha1 line="214">Yasmā <bold>ti</bold>ssa samāsamhi, saddhiṃ parapadena ve;</gatha1>
    <gathalast line="215">‘‘Tivedanaṃ ticitta’’nti, ‘‘tiloka’’nti ca niddise.</gathalast>
    <gatha1 line="216">Ettha napuṃsakattaṃva, pāsaṃsaṃ pāyavuttito;</gatha1>
    <gathalast line="217">Pumattampettha icchanti, ‘‘tibhavo khāyate’’iti.</gathalast>
    <paragraph line="218">Cattāro, caturo, cattāro, caturo, catūhi, catūbhi, catubbhi, catunnaṃ, catūhi, catūbhi, catubbhi, catunnaṃ, catūsu. Imāni pulliṅgarūpāni.</paragraph>
    <paragraph line="219">Catasso <pageBreak edition="Myanmar" number="0.0383" />, catasso, catūhi, catūbhi, catubbhi, catassannaṃ, catunnaṃ, catūhi, catūbhi, catubbhi, catassannaṃ, catunnaṃ, catūsu. Imāni itthiliṅgarūpāni. Itthiliṅgaṭṭhāne ‘‘catunna’’nti padaṃ <bold>cūḷaniruttiyaṃ niruttipiṭake pāḷiyaṃ aṭṭhakathāsu</bold> ca dassanato vuttaṃ. Tathā hi cūḷaniruttiyaṃ itthiliṅgaṭṭhāne ‘‘catunna’’nti āgataṃ, niruttipiṭake ‘‘catunnaṃ kaññāna’’nti āgataṃ. Pāḷiyaṃ pana soṇadantasuttādīsu ‘‘samaṇo gotamo catunnaṃ parisānaṃ piyo manāpo’’ti āgataṃ. Aṭṭhakathāsu ca pana suttantaṭṭhakathāyaṃ ‘‘catūhi acchariyabbhutadhammehi samannāgato catunnaṃ parisānaṃ piyo manāpo’’ti āgataṃ. Sattilaṅghajātakaṭṭhakathāyaṃ ‘‘ācariyo panassa catunnaṃ sattīnaṃ laṅghanaṃ sippaṃ jānātī’’ti āgataṃ.</paragraph>
    <paragraph line="220">Cattāri, cattāri, catūhi, catūbhi, catubbhi, catunnaṃ, catūhi, catūbhi, catubbhi, catunnaṃ, catūsu. Imāni napuṃsakaliṅgarūpāni.</paragraph>
    <gatha1 line="221">‘‘Cattāro’’ti ‘‘catasso’’ti, ‘‘cattārī’’ti ca sadditaṃ;</gatha1>
    <gathalast line="222">Rūpaṃ samāsabhāvamhi, <bold>catu</bold>ppakatikaṃ bhave.</gathalast>
    <gatha1 line="223">Nidassanapadānettha, kamato kamakovido;</gatha1>
    <gathalast line="224">‘‘Catubbidhaṃ catussālaṃ, catusacca’’nti niddise.</gathalast>
    <paragraph line="225">Imāni <bold>dve</bold>ādikāni sabbanāmikāni bahuvacanāniyeva bhavanti, na ekavacanāni. <bold>Cūḷaniruttiyaṃ</bold> pana tīsu liṅgesu ‘‘catassanna’’nti vuttaṃ, taṃ anijjhānakkhamaṃ viya dissati.</paragraph>
    <paragraph line="226">Idāni <bold>tumhaamha</bold>saddānaṃ nāmikapadamālā vuccante, tesu yena katheti, tassālapane <bold>tumha</bold>vacanāni bhavanti.</paragraph>
    <paragraph line="227">Tvaṃ, tuvaṃ, tumhe. Taṃ, tuvaṃ, tvaṃ, tavaṃ, tumhe. Tayā, tvayā, tumhehi, tumhebhi. Tuyhaṃ, tava, tumhaṃ, tumhākaṃ. Tayā, tvayā, tumhehi, tumhebhi. Tuyhaṃ, tava, tumhaṃ, tumhākaṃ. Tayi, tvayi, tumhesu <pageBreak edition="Myanmar" number="0.0384" />. Tatra ‘‘tvaṃ puriso, tvaṃ itthī, tvaṃ citta’’ntiādinā yojetabbāni.</paragraph>
    <paragraph line="228">Attayoge <bold>amha</bold>vacanāni bhavanti.</paragraph>
    <paragraph line="229">Ahaṃ, ahakaṃ, mayaṃ, amhe. Maṃ, mamaṃ, amhe. Mayā, amhehi, amhebhi. Mayhaṃ, mama, amhaṃ, amhākaṃ, asmākaṃ. Mayā, amhehi, amhebhi. Mayhaṃ, mama, amhaṃ, amhākaṃ, asmākaṃ. Mayi, amhesu, asmesu.</paragraph>
    <paragraph line="230">Ettha pana ‘‘kathaṃ amhe karomase’’ti pāḷidassanato ‘‘tumhe’’ti paccattavacanassa viya ‘‘amhe’’ti paccattavacanassapi atthitā veditabbā, ‘‘ahaka’’nti rūpantarampi icchitabbaṃ. Tassa atthibhāve ‘‘ahakañca cittavasānugā bhāsissa’’nti esā pāḷi nidassanaṃ. Ettha hi ahakanti ahaṃ iccevattho. Tatra ‘‘ahaṃ puriso, ahaṃ kaññā, ahaṃ citta’’ntiādinā yojetabbāni. Imānipi liṅgattayasādhāraṇarūpāni.</paragraph>
    <paragraph line="231"><bold>Kaccāyanacūḷaniruttiniruttipiṭakesu</bold> pana ‘‘tumhākaṃ amhāka’’nti ca dutiyābahuvacanaṃ vuttaṃ. Kaccāyane ‘‘tumhānaṃ amhāna’’nti ca paṭhamādutiyābahuvacanaṃ, ‘‘tumhaṃ amha’’nti ca catutthīchaṭṭhekavacanaṃ, paṭhamādutiyābahuvacanañca vuttaṃ, cūḷaniruttiniruttipiṭake pana ‘‘tumhaṃ amha’’nti ca dutiyekavacanaṃ vuttaṃ, ‘‘tumhe amhe’’ti ca catutthīchaṭṭhībahuvacanaṃ vuttaṃ. Etāni upaparikkhitvā sāṭṭhakathesu suttantesu dissanti ce, gahetabbāni.</paragraph>
    <paragraph line="232"><bold>Tumhaamha</bold>saddānaṃ pana parapadehi saddhiṃ samāse ‘‘maṃdīpā’’tiādayo payogā tathāgatādimukhato sambhavanti. ‘‘Ete gāmaṇi maṃdīpā maṃleṇā maṃsaraṇā’’ti hi tathāgatamukhato, ‘‘tayyogo mayyogo’’ti niruttaññumukhato, <bold>kābyādāse</bold> ca ‘‘tvaṃmukhaṃ kamaleneva, tulyaṃ nāññena <pageBreak edition="Myanmar" number="0.0385" /> kenacī’’ti ca ‘‘candena tvaṃmukhaṃ tulya’’nti ca kavimukhato.</paragraph>
    <paragraph line="233">Tattha hi ahaṃ dīpo etesanti <bold>maṃdīpā,</bold> ahaṃ leṇaṃ etesanti <bold>maṃleṇā,</bold> evaṃ <bold>maṃsaraṇā</bold>. Tumhena yogo <bold>tayyogo, tumha</bold>saddena yogo iccevattho. Amhena yogo <bold>mayyogo, amha</bold>saddena yogo iccevattho. Tava mukhaṃ <bold>tvaṃmukhaṃ</bold>. Bahuvacanavasenapi nibbacanīyaṃ ‘‘tumhākaṃ mukhaṃ tvaṃmukha’’nti. Ettha ca pāḷiyaṃ ‘‘maṃdīpā’’iccādidassanato ‘‘tvaṃdīpā’’tiādīni <bold>kābyādāse</bold> ca ‘‘tvaṃmukha’’nti dassanato <bold>tvaṃvaṇṇo, tvaṃsaro, maṃmukhaṃ, maṃvaṇṇo, maṃsaro</bold>ādīni gahetabbāni. Tattha tvaṃ dīpo etesanti <bold>tvaṃdīpā,</bold> tumhe vā dīpā etesanti <bold>tvaṃdīpā,</bold> tava vaṇṇo <bold>tvaṃvaṇṇo</bold>. Mama mukhaṃ <bold>maṃmukhaṃ,</bold> amhākaṃ vā mukhaṃ <bold>maṃmukha</bold>nti nibbacanāni. Esa nayo aññesupi īdisesu ṭhānesu.</paragraph>
    <gatha1 line="234">Samāse <bold>tumhaamhākaṃ,</bold> honti parapadehi ve;</gatha1>
    <gathalast line="235">‘‘Tvaṃmukha’’nti ca ‘‘maṃdīpā, tayyogo mayyogo’’ti ca.</gathalast>
    <paragraph line="236">Etthāha ‘‘kiṃ ettakameva <bold>tumhaamha</bold>saddānaṃ rūpaṃ, udāhu aññampi atthī’’ti? Atthi ‘‘te me’’ iccādīni. Yadi evaṃ kasmā padamālā visuṃ na vuttāti? Avacane kāraṇamatthi. Atridaṃ kāraṇaṃ –</paragraph>
    <gatha1 line="237">‘‘Te me vo no’’ti rūpāni, parāni padato yato;</gatha1>
    <gathalast line="238">Tato nāmikapantīsu, na tu vuttāni tāni me.</gathalast>
    <paragraph line="239">Ettha ca mayaṃ me vo nosaddānamatthuddhāro vuccate – <bold>te</bold>saddassa pana vuttova. Yasmā aṭṭhakathācariyā <bold>mayaṃ</bold>saddaṭṭhānepi <bold>mayā</bold>saddo, <bold>mayā</bold>saddaṭṭhānepi ca <bold>mayaṃ</bold>saddo icceva vadanti, tasmā mayampi tatheva vadāma. <bold>Mayaṃ</bold>saddo ‘‘anuññātapaṭiññātā, tevijjāmayamasmubho’’tiādīsu asmadatthe āgato <pageBreak edition="Myanmar" number="0.0386" />. ‘‘Mayaṃ nissāya hemāya, jātā mandosisūpagā’’ti ettha paññattiyaṃ. ‘‘Manomayā pītibhakkhā sayaṃpabhā’’tiādīsu nibbattiatthe. Bāhirena paccayena vinā manasāva nibbattāti manomayā. ‘‘Yaṃnūnāhaṃ sabbamattikāmayaṃ kuṭikaṃ kareyya’’ntiādīsu vikāratthe. ‘‘Dānamayaṃ sīlamaya’’ntiādīsu padapūraṇamatte. ‘‘Pīṭhaṃ te sovaṇṇamayaṃ uḷāra’’nti ettha vikāratthe padapūraṇamatte vā daṭṭhabbo. Yadā hi suvaṇṇameva sovaṇṇanti ayamattho, tadā suvaṇṇassa vikāro sovaṇṇamayanti vikāratthe <bold>maya</bold>saddo daṭṭhabbo. Nibbattiatthotipi vattuṃ vaṭṭati. Yadā pana suvaṇṇena nibbattaṃ sovaṇṇanti ayamattho, tadā sovaṇṇameva sovaṇṇamayanti padapūraṇamatte <bold>maya</bold>saddo daṭṭhabbo.</paragraph>
    <paragraph line="240"><bold>Me</bold>saddo ‘‘kicchena me adhigataṃ, halaṃ dāni pakāsitu’’ntiādīsu karaṇe āgato. Mayāti attho. ‘‘Tassa me bhante bhagavā saṃkhittena dhammaṃ desetū’’tiādīsu sampadāne, mayhanti atthoti vadanti. ‘‘Pubbeva me bhikkhave sambodhā anabhisambuddhassa bodhisattasseva sato’’tiādīsu sāmiatthe, mamāti atthoti ca vadanti. Etthetaṃ vuccati –</paragraph>
    <gatha1 line="241">Karaṇe sampadāne ca, sāmiatthe ca āgato;</gatha1>
    <gathalast line="242"><bold>Me</bold>saddo iti viññeyyo, viññunā nayadassinā.</gathalast>
    <paragraph line="243">Ettha <pageBreak edition="Myanmar" number="0.0387" /> pana ṭhatvā aṭṭhakathācariyehi kate <bold>te me</bold>saddānamatthavivaraṇe vinicchayaṃ brūma tesamadhippāyappakāsanavasena sotūnaṃ saṃsayasamugghāṭanatthaṃ. Tathā hi aṭṭhakathācariyā <bold>teme</bold>saddānaṃ sampadānatthavasena ‘‘tuyhaṃ mayha’’nti atthaṃ saṃvaṇṇesuṃ, sāmiatthavasena pana ‘‘tava mamā’’ti. Evaṃ yvāyaṃ tehi asaṅkarato niyamo dassito, so sāṭṭhakathe tepiṭake buddhavacane kuto labbhā. Tathā hi <bold>teme</bold>saddatthavācakā <bold>tuyhaṃ mayhaṃ</bold>saddā <bold>tava mama</bold>saddā ca sampadānasāmiatthesu aniyamato pavattanti.</paragraph>
    <paragraph line="244">Tatrime payogā – idaṃ tuyhaṃ dadāmi. Tuyhaṃ vikappemi. Tuyhaṃ maṃsena medena, matthakena ca brāhmaṇa, āhutiṃ paggahessāmi. Esa hi tuyhaṃ pitā narasīho. Tuyhaṃ pana mātā kahanti. Mayhameva dānaṃ dātabbaṃ, na aññesaṃ, mayhameva sāvakānaṃ dānaṃ dātabbaṃ, na aññesaṃ. Na mayhaṃ bhariyā esā. Assamo sukato mayhaṃ. Sabbaññutaṃ piyaṃ mayhaṃ. Tāta mayhaṃ mātu mukhaṃ aññādisaṃ, tumhākaṃ aññādisaṃ. Mayhaṃ sāmiko idāni marissati. Tava dīyate, tava silāghate, mama silāghate, pabbajjā mama ruccati. Tava putto. Ubho mātāpitā mamāti evaṃ aniyamato pavattanti.</paragraph>
    <paragraph line="245"><bold>Cūḷaniruttiyañhi yamakamahātherena</bold> catutthīchaṭṭhīnaṃ anaññarūpattaṃ vuttaṃ ‘‘catutthīchaṭṭhīnaṃ sabbattha anaññaṃ, tatiyāpañcamīnaṃ bahuvacanañcā’’ti <pageBreak edition="Myanmar" number="0.0388" />. Yadi evaṃ aṭṭhakathācariyā ‘‘namo te purisājañña. Namo te buddha vīratthū’tiādīsu <bold>tuyhaṃ</bold>saddassa vasena sampadāne, tuyhanti hi attho. ‘Kinte vataṃ kiṃ pana brahmacariya’ntiādīsu sāmiatthe, tavāti hi attho’’tiādīni vadantā ‘‘ayuttaṃ saṃvaṇṇanaṃ saṃvaṇṇesu’’ntipi, ‘‘passitabbaṃ na passiṃsū’’tipi āpajjantīti? Yuttaṃyeva te saṃvaṇṇayiṃsu, passitabbañca passiṃsu. Tathā hi te ‘‘saddasatthampi ekadesato sāsanānukūlaṃ hotī’’ti paresamanukampāya saddasatthato nayaṃ gahetvā sampadānatthavasena <bold>te me</bold>saddānaṃ ‘‘tuyhaṃ mayha’’nti atthaṃ saṃvaṇṇayiṃsu, sāmiatthavasena pana ‘‘tava mamā’’ti. Saddasatthe hi catutthīchaṭṭhīrūpāni sabbathā visadisāni, sāsane pana sadisāni. Tasmā sāsane sāmaññena pavattāni catutthīchaṭṭhīrūpāni saddasatthe visesena pavattehi catutthīchaṭṭhīrūpehi samānagatikāni katvā paresamanukampāya sampadānatthe <bold>tuyhaṃ mayhaṃ</bold>saddānaṃ pavattiniyamo, sāmiatthe ca <bold>tava mama</bold>saddānaṃ pavattiniyamo dassito. Yasmā pana paresamanukampāya ayaṃ niyamo, tasmā karuṇāyevāyaṃparādho, na aṭṭhakathācariyānaṃ. Tāya eva hi tehi evaṃ saṃvaṇṇanā katāti.</paragraph>
    <paragraph line="246">Keci panettha evaṃ vadeyyuṃ – nanu ca bho aṭṭhakathācariyehi saddanayaṃ nissāya <bold>te me</bold>saddānaṃ sāmiatthe vattamānānaṃ ‘‘tava mamā’’ti atthavacanena ‘‘tuyhaṃ maṃsena medena, na mayhaṃ bhariyā esā’’tiādīsu sāmivisayesu vibhattivipallāsanayo dassitoti sakkā vattuṃ, tathā saddanayaññeva nissāya <bold>te me</bold>saddānaṃ sampadānatthe vattamānānaṃ <pageBreak edition="Myanmar" number="0.0389" /> ‘‘tuyhaṃ mayha’’nti atthavacanena ‘‘bhattaṃ tava na ruccati. Pabbajjā mama ruccatī’’tiādīsupi sampadānavisayesu vibhattivipallāsanayo dassitoti sakkā vattunti? Na sakkā, gāthāsu viya cuṇṇiyapadaṭṭhānepi <bold>tuyhaṃ mayhaṃ tava mama</bold>saddānaṃ aniyamena dvīsu atthesu pavattanato. Na hi īdise ṭhāne gāthāyaṃ vā cuṇṇiyapadaṭṭhāne vā vibhattivipallāso icchitabbo. ‘‘Tassa rajjassahaṃ bhīto. Kiṃ nu kho ahaṃ tassa sukhassa bhāyāmī’’tiādīsuyeva pana ṭhānesu icchitabbo.</paragraph>
    <paragraph line="247">Yadi saddanayaṃ nissāya ‘‘tuyhaṃ maṃsena medenā’’tiādīsu vibhattivipallāso icchitabbo siyā, ‘‘brāhmaṇassa piyaputtadānaṃ adāsi. Brāhmaṇassa pitā adāsī’’tiādīsupi saddanayaṃ nissāya ‘‘brāhmaṇāyā’’tiādinā vibhattivipallāsattho vacanīyo siyā catutthīchaṭṭhīrūpānaṃ satthe visuṃ vacanato. Evañca sati ko dosoti ce? Attheva doso, yasmā <bold>dāna</bold>yoge vā <bold>namo</bold>yoge vā <bold>āyā</bold>desasahitāni catutthīchaṭṭhīrūpāni sāṭṭhakathe tepiṭake buddhavacane nupalabbhanti, tasmā ‘‘brāhmaṇāyā’’tiādinā vibhattivipallāsatthavacane ayaṃ doso yadidaṃ avijjamānaggahaṇaṃ. Yasmā pana īdisesu ṭhānesu vibhattivipallāsakaraṇaṃ sāvajjaṃ, tasmā ‘‘tuyhaṃ maṃsena medenā’’tiādīsupi vibhattivipallāso na icchitabbo.</paragraph>
    <paragraph line="248">Catutthīchaṭṭhīrūpāni hi anaññāni dissanti ‘‘purisassa adāsi, purisassa dhanaṃ brāhmaṇānaṃ adāsi, brāhmaṇānaṃ santaka’’nti. Tathā hi pāvacane <bold>sa naṃ</bold>saddā sampadānasāmiatthesu sāmaññena <pageBreak edition="Myanmar" number="0.0390" /> pavattanti, tappavatti ‘‘aggassa dātā medhāvī’’tiādīhi payogehi dīpetabbā. ‘‘Aggassa dātā medhāvī’’ti ettha hi ‘‘aggassā’’ti ayaṃ saddo yadā kriyāpaṭiggahaṇaṃ paṭicca sampadānatthe pavattati, tadā ‘‘aggassa ratanattayassa dātā’’ti atthavasena pavattati. Yadā pana kriyaṃ paṭicca kammabhūte sāmiatthe pavattati, tadā ‘‘aggassa deyyadhammassa dātā’’ti atthavasena pavattati. Evaṃ sabbathāpi vipallāso tumhākaṃ saraṇaṃ na hotīti. Tathā saddanayaṃ nissāya ‘‘sampadānavacana’’nti tumhehi daḷhaṃ gahitassa <bold>ma</bold>yhaṃsaddassa sāmiatthavasena paṇṇattiyaṃ dassanato vibhattivipallāso tumhākaṃ saraṇaṃ na hoteva. Tathā hi –</paragraph>
    <gatha1 line="249">‘‘Sakuṇo mayhako nāma, girisānudarīcaro;</gatha1>
    <gathalast line="250">Pakkaṃ pipphalimāruyha, ‘mayhaṃ mayha’nti kandatī’’ti</gathalast>
    <unindented line="251">Ettha <bold>mayhako</bold>ti ekāya sakuṇajātiyā nāmaṃ. So hi loluppacāritāya ‘‘idampi mayhaṃ, idampi mayha’’nti kāyati ravatīti mayhakoti vuccati <bold>mayha</bold>saddūpapadassa <bold>ke re ge</bold> saddeti dhātussa vasena.</unindented>
    <paragraph line="252">Atrāyaṃ padasodhanā – yadi <bold>tu</bold>yhaṃ mayhaṃsaddā dhuvaṃ sampadānatthe, <bold>tava mama</bold>saddā ca sāmiatthe bhaveyyuṃ, evaṃ sante lokavohārakusalena sabbaññunā tassa sakuṇassa ‘‘mayhako’’ti paṇṇatti na vattabbā siyā anantogadhasampadānatthattā, antogadhasāmyatthattā pana ‘‘mamako’’ icceva paññatti vattabbā siyā. Etthapi ‘‘mayhako’’ti idaṃ vibhattivipallāsavasena vuttanti ce? Na, paṇṇattivisaye vibhattivipariṇāmassa aṭṭhānattā anavakāsattā.</paragraph>
    <paragraph line="253">Apicettha <bold>ma</bold>yhaṃsaddo sarūpato vibhatyantabhāvena tiṭṭhati kasaddena ekapadattūpagamanato, evaṃ santepi ‘‘mayhako’’ti <pageBreak edition="Myanmar" number="0.0391" /> ayaṃ sakuṇavisesavācako saddo paccattavacanabhāve ṭhitoyeva īsakaṃ sāmiatthampi jotayati <bold>sujampati rājapurisa</bold>saddā viya. Imināpi kāraṇena vibhattivipallāso tumhākaṃ saraṇaṃ na hoti. Iti ‘‘mayhako’’ti paṇṇattiyaṃ vattamānassa padāvayavabhūtassa <bold>ma</bold>yhasaddassa avipallāsavacanalesena <bold>tuyhaṃ tava mama</bold>saddesupi vibhattivipallāso na icchitabboti siddhaṃ. Tasmā aṭṭhakathācariyehi sampadānasāmiatthesu sāmaññena pavattānampi samānānaṃ <bold>tuyhaṃ mayhaṃ tava mama</bold>saddānaṃ saddanayaññeva nissāya paresamanukampāya vuttappakāro niyamo dassitoti avagantabbaṃ. Iccevaṃ –</paragraph>
    <gatha1 line="254">‘‘Tuyhaṃ mayha’’ntime sadde, sampadāne garū vaduṃ;</gatha1>
    <gathalast line="255">‘‘Tava mamā’’ti sāmimhi, nayamādāya satthato.</gathalast>
    <gatha1 line="256">Evaṃ santepi etesaṃ, niyamo natthi pāḷiyaṃ;</gatha1>
    <gathalast line="257">Koci tesaṃ viseso ca, diṭṭho amhehi taṃ suṇa.</gathalast>
    <gatha1 line="258">Sāmyatthasampadānatthā, sambhavanti yahiṃ duve;</gatha1>
    <gathalast line="259">‘‘Tuyhaṃ mayha’’ntime saddā, te payogā na dullabhā.</gathalast>
    <gatha1 line="260">‘‘Tava mamā’’time saddā, pāyā sāmimhi vattare;</gatha1>
    <gathalast line="261">Sampadāne yahiṃ honti, te payogā panappakā.</gathalast>
    <gatha1 line="262"><bold>Tava</bold>to <bold>mama</bold>to <bold>tu</bold>yhaṃ-<bold>ma</bold>yhaṃsaddāva sāsane;</gatha1>
    <gathalast line="263">Pāṭhe nekasahassamhi, sāmiatthe pavattareti.</gathalast>
    <paragraph line="264">Sabbāpi imā nītiyo paramasukhumā sududdasā vīrajātinā sādhukaṃ manasi kātabbā.</paragraph>
    <paragraph line="265"><bold>Vo no</bold>saddesu pana <bold>vo</bold>saddo paccattaupayogakaraṇasampadānasāmivacanapadapūraṇesu dissati. ‘‘Kacci vo <pageBreak edition="Myanmar" number="0.0392" /> anuruddhā samaggā sammodamānā’’tiādīsu hi paccatte dissati. ‘‘Gacchatha bhikkhave paṇāmemi vo’’tiādīsu upayoge. ‘‘Na vo mama santike vatthabba’’ntiādīsu karaṇe. ‘‘Vanapatthapariyāyaṃ vo bhikkhave desessāmī’’tiādīsu sampadāne. ‘‘Sabbesaṃ vo sāriputtā subhāsita’’ntiādīsu sāmivacane. ‘‘Ye hi voariyā parisuddhā kāyakammantā’’tiādīsu padapūraṇamatte. Etthetaṃ vuccati –</paragraph>
    <gatha1 line="266">‘‘Paccatte upayoge ca, karaṇe sampadāniye;</gatha1>
    <gatha2 line="267">Sāmissa vacane ceva, tatheva padapūraṇe;</gatha2>
    <gathalast line="268">Imesu chasu ṭhānesu, <bold>vo</bold>saddo sampavattati’’.</gathalast>
    <paragraph line="269"><bold>No</bold>saddo paccattopayogakaraṇasampadānasāmivacanāvadhāraṇanusaddatthesu paṭisedhe nipātamatte ca vattati. Ayañhi ‘‘gāmaṃ no gaccheyyāmā’’ti ettha paccatte dissati. ‘‘Mā no ajja vikantiṃsu, rañño sūdā mahānase’’tiādīsu upayoge. ‘‘Na no vivāho nāgehi, katapubbo kudācana’’ntiādīsu karaṇe. ‘‘Saṃvibhajetha no rajjenā’’tiādīsu sampadāne. ‘‘Satthā no bhagavā anuppatto’’tiādīsu sāmivacane. ‘‘Na no samaṃ atthi tathāgatenā’’ti ettha avadhāraṇe. ‘‘Abhijānāsi no tvaṃ mahārājā’’tiādīsu <bold>nu</bold>saddatthe, pucchāyantipi vattuṃ vaṭṭati. ‘‘Subhāsitaññeva bhāseyya, no ca dubbhāsitaṃ bhaṇe’’tiādīsu paṭisedhe. ‘‘Na no sabhāyaṃ na karonti kiñcī’’tiādīsu nipātamatte. Etthetaṃ vuccati –</paragraph>
    <gatha1 line="270">Paccatte <pageBreak edition="Myanmar" number="0.0393" /> cupayoge ca, karaṇe sampadāniye;</gatha1>
    <gatha2 line="271">Sāmyāvadhāraṇe ceva, <bold>nu</bold>saddatthe nivāraṇe;</gatha2>
    <gathalast line="272">Tathā nipātamattamhi, <bold>no</bold>saddo sampavattati.</gathalast>
    <paragraph line="273">Idāni sabbanāmānaṃ yathārahaṃ saṃkhittena missakapadamālā vuccate –</paragraph>
    <paragraph line="274">Yo so, ye te. Yaṃ taṃ, ye te. Yena tena. Sesaṃ vitthāretabbaṃ. Yā sā, yā tā. Yaṃ taṃ, yā tā. Yāya tāya. Sesaṃ vitthāretabbaṃ. Yaṃ taṃ, yāni tāni. Sesaṃ vitthāretabbaṃ. Iminā nayena liṅgattayayojanā kātabbā.</paragraph>
    <paragraph line="275">‘‘Eso so, ete te. Ayaṃ so, ime te. So ayaṃ te ime’’tiādinā yathāpayogaṃ padamālā yojetabbā. Tathā hi ‘‘yo so bhagavā sayambhū anācariyako. Ete te bhikkhave ubho ante anupagamma majjhimā paṭipadā tathāgatena abhisambuddhā. Ayaṃ so sārathi etī’’ti evamādayo vicittappayogā dissanti. Iti sabbanāmikapadānaṃ missakapadamālā yojetabbā.</paragraph>
    <gatha1 line="276">Mayā sabbatthasiddhassa, sāsane sabbadassino;</gatha1>
    <gathalast line="277">Sabbattha sāsane suṭṭhu, kosallatthāya sotunaṃ.</gathalast>
    <gatha1 line="278">Asabbanāmanāmehi, sabbanāmapadehi ve;</gatha1>
    <gathalast line="279">Saha sabbāni vuttāni, sabbanāmāni pantito.</gathalast>
    <gatha1 line="280">Etesu katayogānaṃ, sukhumatthavijānanaṃ;</gatha1>
    <gathalast line="281">Akicchapaṭivedhena, bhavissati na saṃsayo.</gathalast>
    <centered line="282">Iti navaṅge sāṭṭhakathe piṭakattaye byappathagatīsu viññūnaṃ</centered>
    <centered line="283">Kosallatthāya kate saddanītippakaraṇe</centered>
    <centered line="284">Sabbanāmataṃsadisanāmānaṃ nāmikapadamālāvibhāgo nāma</centered>
    <centered line="285">Dvādasamo paricchedo.</centered>
  </content>
</document>