<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0803n.nrf1.xml</normativeSource>
    <archivePath>roman/anya/byakarana gantha-sangaho/saddanitippakaranam (padamala)/1. savikaranakhyatavibhaga.xml</archivePath>
    <baseFileName>1. savikaranakhyatavibhaga</baseFileName>
    <titlePath>1. Savikaraṇākhyātavibhāga - Saddanītippakaraṇaṃ (padamālā) - Byākaraṇa gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">1. Savikaraṇākhyātavibhāga</chapter>
    <paragraph line="2">Tattha <bold>dhātū</bold>ti kenaṭṭhena dhātu? Sakatthampi dhāretīti dhātu, atthātisayayogato paratthampi dhāretīti dhātu, vīsatiyā upasaggesu yena kenaci upasaggena atthavisesakāraṇena paṭibaddhā atthavisesampi dhāretīti dhātu, ‘‘ayaṃ imissā attho, ayamito paccayo paro’’tiādinā anekappakārena paṇḍitehi dhāriyati esātipi dhātu, vidahanti viduno etāya saddanipphattiṃ ayalohādimayaṃ <pageBreak edition="M" number="0.0003" /> ayalohādidhātūhi viyātipi dhātu. Evaṃ tāva <bold>dhātu</bold>saddassattho veditabbo.</paragraph>
    <gatha1 line="3"><bold>Dhātu</bold>saddo jinamate, itthiliṅgattane mato;</gatha1>
    <gathalast line="4">Satthe pulliṅgabhāvasmiṃ, kaccāyanamate dvisu.</gathalast>
    <paragraph line="5">Atha vā jinamate ‘‘tato gotamidhātūnī’’ti ettha <bold>dhātu</bold>saddo liṅgavipallāse vattati ‘‘pabbatāni vanāni cā’’ti ettha <bold>pabbata</bold>saddo viya, na panettha vattabbaṃ ‘‘aṭṭhivācakattā napuṃsakaniddeso’’ti aṭṭhivācakattepi ‘‘dhātuyo’’ti itthiliṅgadassanato. Bhūvādayo saddā dhātavo. Seyyathidaṃ? Bhū i ku ke takka taka taki sukaiccādayo. Gaṇato te aṭṭhavidhā bhūvādigaṇo rudhādigaṇo divādigaṇo svādigaṇo kiyādigaṇo gahādigaṇo tanādigaṇo curādigaṇo cāti. Idāni tesaṃ vikaraṇasaññite paccaye dassessāma. Anekavidhā hi paccayā nānappakāresu nāmanāma kitanāma samāsanāma taddhitanāmākhyātesu pavattanato. Saṅkhepato pana duvidhāva nāmapaccayo ākhyātapaccayo cāti. Tatrāpi ākhyātapaccayā duvidhā vikaraṇapaccayanovikaraṇapaccayavasena. Tattha vikaraṇapaccayo <bold>a</bold>kārādisattarasavidho aggahitaggahaṇena pannarasavidho ca. Novikaraṇapaccayo pana <bold>kha cha sā</bold>dinekavidho. Ye rūpanipphattiyā upakārakā atthavisesassa jotakā vā ajotakā vā lopanīyā vā alopanīyā vā, te saddā paccayā.</paragraph>
    <gatha1 line="6">Paṭicca kāraṇaṃ taṃ taṃ, entīti <bold>paccayā</bold>tha vā;</gatha1>
    <gathalast line="7">Paṭicca saddanipphatti, ito etīti paccayā.</gathalast>
    <gatha1 line="8">Nāmikappaccayānaṃ <pageBreak edition="M" number="0.0004" /> yo, vibhāgo āvi hessati;</gatha1>
    <gathalast line="9">Nāmakappe yato tasmā, na taṃ vitthārayāmase.</gathalast>
    <gatha1 line="10">Yo novikaraṇānaṃ tu, paccayānaṃ vibhāgato;</gatha1>
    <gathalast line="11">So panākhyātakappamhi, vitthārenā’gamissatīti.</gathalast>
    <paragraph line="12">Iccānekavidhesu paccayesu ‘‘vikaraṇapaccayā nāma ime’’ti sallakkhetabbā. Kathaṃ? Bhūvādigaṇato <bold>a</bold>paccayo hoti kattari, rudhādigaṇato <bold>akārivaṇṇekārokāra</bold>paccayā honti kattari, pubbamajjhaṭṭhāne niggahītāgamo ca, divādigaṇato <bold>ya</bold>paccayo hoti kattari, svādigaṇato <bold>ṇu ṇā uṇā</bold>paccayā honti kattari, kiyādigaṇato <bold>nā</bold>paccayo hoti kattari, gahādigaṇato <bold>ppa ṇhā</bold>paccayā honti kattari, tanādigaṇato <bold>o yira</bold>paccayā honti kattari, curādigaṇato <bold>ṇe ṇaya</bold>paccayā honti kattari.</paragraph>
    <gatha1 line="13"><bold>A</bold>kāro ca <bold>i</bold>vaṇṇo ca, <bold>e</bold> okārā ca <bold>yo</bold> tathā;</gatha1>
    <gathalast line="14"><bold>Ṇu ṇā uṇā</bold> ca <bold>nā ppa ṇhā-yirā ṇe ṇaya</bold>paccayā.</gathalast>
    <gatha1 line="15">Aggahitaggahaṇena, evaṃ pannarase’ritā;</gatha1>
    <gathalast line="16">Vikaraṇavhayā ete, paccayāti vibhāvaye.</gathalast>
    <paragraph line="17">Ye evaṃ niddiṭṭhehi vikaraṇapaccayehi tadaññehi ca sappaccayā aṭṭhavidhā dhātugaṇā suttantesu bahūpakārā, tesvāyaṃ <bold>bhūvādigaṇo. Bhū</bold> sattāyaṃ, <bold>bhū</bold>dhātu vijjamānatāyaṃ vattati. Sakammikākammikāsu dhātūsu ayaṃ akammikā dhātu, na pana ‘‘dhammabhūto’’tiādīsu pattiatthavācikā aparā <bold>bhū</bold>dhātu viya sakammikā. Esā hi <bold>pariabhi</bold>ādīhi upasaggehi yuttāyeva sakammikā bhavati, na <bold>upa parā pātu</bold>ādīhi upasagganipātehi yuttāpi. Ato imissā siddhāni rūpāni dvidhā ñeyyāni akammakapadāni sakammakapadāni cāti.</paragraph>
    <subhead line="18">Suddhakattukriyāpadaniddesa</subhead>
    <paragraph line="19">Tatra <pageBreak edition="M" number="0.0005" /> bhavati ubbhavati samubbhavati pabhavati parābhavati sambhavati vibhavati, bhoti sambhoti vibhoti pātubhavati pātubbhavati pātubhoti, imāni akammakapadāni. Ettha <bold>pātu</bold>iti nipāto, so ‘‘āvibhavati tirobhavatī’’tiādīsu <bold>āvi tiro</bold>nipātā viya <bold>bhū</bold>dhātuto nipphannākhyātasaddassa neva visesakaro, na ca sakammakattasādhako. <bold>U</bold>iccādayo upasaggā, te pana visesakarā, na sakammakattasādhakā. Yesamattho kammena sambandhanīyo na hoti, tāni padāni <bold>akammakāni</bold>. Akammakapadānaṃ yathārahaṃ sakammakākammakavasena attho kathetabbo. Paribhoti paribhavati, abhibhoti abhibhavati, adhibhoti adhibhavati, atibhoti atibhavati, anubhoti anubhavati, samanubhoti samanubhavati, abhisambhoti abhisambhavati, imāni sakammakapadāni. Ettha <bold>pari</bold>iccādayo upasaggā, te <bold>bhū</bold>dhātuto nipphannākhyātasaddassa visesakarā ceva sakammakattasādhakā ca. Yesamattho kammena sambandhanīyo, tāni padāni <bold>sakammakāni</bold>. Sakammakapadānaṃ sakammakavasena attho kathetabbo, kvaci akammakavasenapi. Evaṃ suddhakattukriyāpadāni bhavanti. Uddesoyaṃ.</paragraph>
    <paragraph line="20">Tatra <bold>bhavatī</bold>ti hoti vijjati paññāyati sarūpaṃ labhati. <bold>Ubbhavatī</bold>ti uppajjati sarūpaṃ labhati. <bold>Samubbhavatī</bold>ti samuppajjati sarūpaṃ labhati. <bold>Pabhavatī</bold>ti hoti sambhavati. Atha vā <bold>pabhavatī</bold>ti yato kutoci sandati, na vicchijjati, avicchinnaṃ hoti, taṃ taṃ ṭhānaṃ visarati. <bold>Parābhavatī</bold>ti parābhavo hoti byasanaṃ āpajjati avuddhiṃ pāpuṇāti. <bold>Sambhavatī</bold>ti suṭṭhu bhavati vuddhiṃ virūḷhiṃ vepullaṃ āpajjati. <bold>Vibhavatī</bold>ti ucchijjati vinassati vipajjati, visesato vā bhavati sampajjati. <bold>Bhoti sambhoti vibhotī</bold>ti imāni ‘‘bhavati <pageBreak edition="M" number="0.0006" /> sambhavati vibhavatī’’ti imehi yathākkamaṃ samānaniddesāni. <bold>Pātubhavatī</bold>ti pakāsati dissati paññāyati pākaṭaṃ hoti. <bold>Pātubbhavati pātubhotī</bold>ti imāni ‘‘pātubhavatī’’ti iminā samānaniddesāni. Evaṃ akammakapadānaṃ yathārahaṃ sakammakākammakavasena atthakathanaṃ daṭṭhabbaṃ. Evamuttaratrāpi aññesampi akammakapadānaṃ.</paragraph>
    <paragraph line="21"><bold>Paribhoti</bold>dukādīsu pana sattasu dukesu yathākkamaṃ dve dve padāni samānatthāni, tasmā dve dve padāniyeva gahetvā niddisissāma. Tatra <bold>paribhoti paribhavatī</bold>ti paraṃ hiṃsati pīḷeti, atha vā hīḷeti avajānāti. <bold>Abhibhoti abhibhavatī</bold>ti paraṃ ajjhottharati maddati. <bold>Adhibhoti adhibhavatī</bold>ti paraṃ abhimadditvā bhavati attano vasaṃ vattāpeti. <bold>Atibhoti atibhavatī</bold>ti paraṃ atikkamitvā bhavati. <bold>Anubhoti anubhavatī</bold>ti sukhadukkhaṃ vedeti paribhuñjati sukhadukkhapaṭisaṃvedī hoti. <bold>Samanubhoti samanubhavatī</bold>ti sukhadukkhaṃ suṭṭhu vedeti suṭṭhu paribhuñjati suṭṭhu sukhadukkhapaṭisaṃvedī hoti. <bold>Abhisambhoti abhisambhavatī</bold>ti paraṃ ajjhottharati maddati. Evaṃ sakammakapadānaṃ sakammakavasena atthakathanaṃ daṭṭhabbaṃ. Katthaci pana gacchatīti pavattatīti evaṃ akammakavasenapi. Evamuttaratrāpi aññesaṃ sakammakapadānaṃ.</paragraph>
    <gatha1 line="22"><bold>A</bold>paccayo paro hoti, bhūvādigaṇato sati;</gatha1>
    <gathalast line="23">Suddhakattukriyākhyāne, sabbadhātukanissite.</gathalast>
    <centered line="24">Ayaṃ suddhakattukriyāpadānaṃ niddeso.</centered>
    <subhead line="25">Hetukattukriyāpadaniddesa</subhead>
    <paragraph line="26">Bhāveti vibhāvetisambhāveti paribhāveti, evaṃ hetukattukriyāpadāni bhavanti. Ekakammakavasenesamattho gahetabbo <pageBreak edition="M" number="0.0007" />. Pacchimassa pana dvikammakavasenapi. Paribhāvāpeti abhibhāvāpeti anubhāvāpeti, evampi hetukattukriyāpadāni bhavanti. Dvikammakavasenesamattho gahetabbo. Iccevaṃ dvidhā hetukattukriyāpadāni ñeyyāni, aññānipi gahetabbāni.</paragraph>
    <paragraph line="27">Tatra <bold>bhāvetī</bold>ti puggalo bhāvetabbaṃ yaṃ kiñci bhāveti āsevati bahulīkaroti, atha vā <bold>bhāvetī</bold>ti vaḍḍheti. <bold>Vibhāvetī</bold>ti bhāvetabbaṃ yaṃ kiñci vibhāveti visesena bhāveti, vividhena vā ākārena bhāveti bhāvayati vaḍḍheti, atha vā <bold>vibhāvetī</bold>ti abhāveti antaradhāpeti. <bold>Sambhāvetī</bold>ti yassa kassaci guṇaṃ sambhāveti sambhāvayati suṭṭhu pakāseti ukkaṃseti. <bold>Paribhāvetī</bold>ti paribhāvetabbaṃ yaṃ kiñci paribhāveti paribhāvayati samantato vaḍḍheti. Evaṃ ekakammakavasenattho gahetabbo. Atha vā <bold>paribhāvetī</bold>ti vāsetabbaṃ vatthuṃ paribhāveti paribhāvayati vāseti gandhaṃ gāhāpeti. <bold>E</bold>vaṃ dvikammakavasenāpi attho gahetabbo. <bold>Paribhāvāpetī</bold>ti puggalo puggalena sapattaṃ paribhāvāpeti hiṃsāpeti, atha vā <bold>paribhāvāpetī</bold>ti hīḷāpeti avajānāpeti. <bold>Abhibhāvāpetī</bold>ti puggalo puggalena sapattaṃ abhibhāvāpeti ajjhottharāpeti. <bold>Anubhāvāpetī</bold>ti puggalo puggalena sampattiṃ anubhāvāpeti paribhojeti.</paragraph>
    <gatha1 line="28">Payutto kattunā yoge, ṭhitoyevāppadhāniye;</gatha1>
    <gathalast line="29">Kriyaṃ sādheti etassa, dīpakaṃ sāsane padaṃ.</gathalast>
    <gatha1 line="30">Karaṇavacanaṃyeva, yebhuyyena padissati;</gatha1>
    <gathalast line="31">Ākhyāte kāritaṭṭhānaṃ, sandhāya kathitaṃ idaṃ.</gathalast>
    <gatha1 line="32">Na <pageBreak edition="M" number="0.0008" /> nāme kāritaṭṭhānaṃ, ‘‘bodhetā’’ itiādikaṃ;</gatha1>
    <gatha2 line="33">‘‘Sunakhehipi khādāpenti’’, iccādīni padāni ca;</gatha2>
    <gathalast line="34">Āharitvāna dīpeyya, payogakusalo budho.</gathalast>
    <paragraph line="35">Tatridaṃ karaṇavacanaṃ kammatthadīpakaṃ, upayogasāmivacanānipi taddīpakāni yojetabbāni. Kathaṃ? <bold>Paribhāvāpetī</bold>ti puggalo puggalaṃ sapattaṃ paribhāvāpetīti, tathā <bold>paribhāvāpetī</bold>ti puggalo puggalassa sapattaṃ paribhāvāpetīti. Sesāni nayānusārena niddisitabbāni. Evaṃ sabbānetāni karaṇopayogasāmivacanāni kammatthadīpakāniyeva honti, tasmā dvikammakavasenattho gahetabbo.</paragraph>
    <centered line="36">Ayaṃ hetukattukriyāpadānaṃ niddeso.</centered>
    <subhead line="37">Kammakriyāpadaniddesa</subhead>
    <paragraph line="38">Bhaviyate vibhaviyate paribhaviyate abhibhaviyate anubhaviyate paribhūyate abhibhūyate anubhūyate, evaṃ kammuno kriyāpadāni bhavanti. Aññathā ca bhaviyyate vibhaviyyate paribhaviyyate abhibhaviyyate anubhaviyyate paribhuyyate abhibhuyyate anubhuyyateti. Ettha kammuno kriyāpadāniyeva kammakattuno kriyāpadāni katvā yojetabbāni. Visuñhi kammakattuno kriyāpadāni na labbhanti.</paragraph>
    <paragraph line="39">Tatra <bold>bhaviyate</bold>ti bhāvetabbaṃ yaṃ kiñci puggalena bhāviyate āseviyate bahulīkariyate, atha vā <bold>bhaviyate</bold>ti vaḍḍhiyate. <bold>Vibhaviyate</bold>ti vibhāvetabbaṃ yaṃ kiñci puggalena vibhaviyate visesena bhaviyate, vividhena <pageBreak edition="M" number="0.0009" /> vā ākārena bhaviyate vaḍḍhiyate, atha vā <bold>vibhaviyate</bold>ti abhaviyate antaradhāpiyate. <bold>Paribhaviyate</bold>ti sapatto puggalena paribhaviyate hiṃsiyate, atha vā <bold>paribhaviyate</bold>ti hīḷiyate avajāniyate. <bold>Abhibhaviyate</bold>ti sapatto puggalena abhibhaviyate ajjhotthariyate abhimaddiyate. <bold>Anubhaviyate</bold>ti sampatti puggalena anubhaviyate paribhuñjiyate. <bold>Paribhūyate</bold>tiādīni tīṇi ‘‘paribhaviyate’’tiādīhi tīhi samānaniddesāni. Sesāni pana yathāvuttehi yaṃ kammameva padhānato gahetvā niddisiyati padaṃ, taṃ kammatthadīpakaṃ. Tasmā kattari ekavacanena niddiṭṭhepi yadi kammaṃ bahuvacanavasena vattabbaṃ, bahuvacanantaññeva kammuno kriyāpadaṃ dissati. Yadi panekavacanavasena vattabbaṃ, ekavacanantaññeva. Tathā kattari bahuvacanena niddiṭṭhepi yadi kammaṃ ekavacanavasena vattabbaṃ, ekavacanantaññeva kammuno kriyāpadaṃ dissati. Yadi pana bahuvacanavasena vattabbaṃ, bahuvacanantaññeva. Kathaṃ? Bhikkhunā dhammo bhaviyate, bhikkhunā dhammā bhaviyante, bhikkhūhi dhammo bhaviyate, bhikkhūhi dhammā bhaviyanteti. Iminā nayena sabbattha kammuno kriyāpadesu vohāro kātabbo. Yasmiṃ pana kammuno kriyāpade kammatthadīpake kammabhūtassevatthassa kattubhāvaparikappo hoti, taṃ kammakattutthadīpakaṃ, taṃ kammuno kriyāpadato visuṃ na labbhati. Ayaṃ panettha atthaviññāpane payogaracanā. Sayameva paribhaviyate dubbhāsitaṃ bhaṇaṃ bālo tappaccayā aññehi paribhūtopi, sayameva abhibhaviyate pāpakārī niraye nirayapālehi abhibhūtopi tathārūpassa kammassa sayaṃ katattāti. Ettha hi sayameva pīyate pānīyaṃ, sayameva kaṭo kariyatetiādīsu viya <pageBreak edition="M" number="0.0010" /> sukhābhisaṅkharaṇīyatā labbhateva, tato kammakattutā ca.</paragraph>
    <centered line="40">Ayaṃ kammuno kriyāpadānaṃ niddeso.</centered>
    <subhead line="41">Bhāvakriyāpadaniddesa</subhead>
    <paragraph line="42">Bhūyate bhaviyate ubbhaviyate, evaṃ bhāvassa kriyāpadāni bhavanti. Aññathā ca bhuyyate bhaviyyate ubbhaviyyateti. Tatra yathā <bold>ṭhīyate</bold>padassa ṭhānanti bhāvavasena atthakathanamicchanti, evaṃ bhūyatetiādīnampi bhavanantiādinā bhāvavasena atthakathanamicchitabbaṃ. Yathā ca ṭhānaṃ ṭhiti bhavanantiādīhi bhāvavācakakitantanāmapadehi saddhiṃ sambandhe chaṭṭhiyojanamicchanti, na tathā ṭhīyate bhūyatetiādīhi bhāvavācakākhyātapadehi saddhiṃ sambandhe chaṭṭhiyojanā icchitabbā sambandhe pavattachaṭṭhiyantasaddehi asambandhanīyattā ākhyātikapadānaṃ. Yasmiṃ payoge yaṃ kammuno kriyāpadena samānagatikaṃ katvā vinā kammena niddisiyati kriyāpadaṃ, kattuvācakapadaṃ pana paccattavacanena vā karaṇavacanena vā niddisiyati, taṃ tattha bhāvatthadīpakaṃ. Na hi sabbathā kattāramanissāya bhāvo pavattati. Evaṃ santepi bhāvo nāma kevalo bhavanalavanapacanādiko dhātuatthoyeva. Akkharacintakā pana ‘‘ṭhīyate bhūyate’’tiādīsu bhāvavisayesu karaṇavacanameva payuñjanti ‘‘nanu nāma pabbajitena sunivatthena bhavitabbaṃ supārutena ākappasampannenā’’tiādīsu viya, tasmā tesaṃ mate ‘‘tena ubbhaviyate’’ti karaṇavacanena yojetabbaṃ. Jinamatena pana ‘‘so bhūyate’’tiādinā paccattavacaneneva. <bold>Saccasaṅkhepa</bold>ppakaraṇe hi dhammapālācariyena, <bold>niddesapāḷiyaṃ</bold> pana dhammasenāpatinā, <bold>dhajaggasuttante</bold> bhagavatā ca bhāvapadaṃ paccattavacanāpekkhavasenu’ccāritaṃ.</paragraph>
    <gatha1 line="43">Kathito <pageBreak edition="M" number="0.0011" /> saccasaṅkhepe, paccattavacanena ve,</gatha1>
    <gathalast line="44">‘‘Bhūyate’’ iti saddassa, sambandho bhāvadīpano.</gathalast>
    <gatha1 line="45">Niddesapāḷiyaṃ ‘‘rūpaṃ, vibhoti vibhaviyyati’’;</gatha1>
    <gathalast line="46">Iti dassanato vāpi, paccattavacanaṃ thiraṃ.</gathalast>
    <gatha1 line="47">Tathā dhajaggasuttante, munināhaccabhāsite;</gatha1>
    <gathalast line="48">‘‘So pahīyissati’’ iti, pāḷidassanatopi ca.</gathalast>
    <gatha1 line="49">Pāramitānubhāvena, mahesīnaṃva dehato;</gatha1>
    <gathalast line="50">Santi nipphādanā, neva, sakkatādivaco viya.</gathalast>
    <gatha1 line="51">Paccattadassaneneva, purisattayayojanaṃ;</gatha1>
    <gatha2 line="52">Ekavacanikañcāpi, bahuvacanikampi ca;</gatha2>
    <gathalast line="53">Kātabbamiti no khanti, parassapadaādike.</gathalast>
    <paragraph line="54">Tasmā rūpaṃ vibhaviyyati, rūpāni vibhaviyyanti, tvaṃ vibhaviyyasi, tumhe vibhaviyyatha, ahaṃ vibhaviyyāmi, mayaṃ vibhaviyyāma, rūpaṃ vibhaviyyate, rūpāni vibhaviyyante iccevamādi jinavacanānurūpato yojetabbaṃ. Atrāyaṃ padasodhanā –</paragraph>
    <gatha1 line="55"><bold>Vibhaviyyatī</bold>ti idaṃ, kammapadasamānakaṃ;</gatha1>
    <gathalast line="56">Na ca kammapadaṃ nāpi, kammakattupadādikaṃ.</gathalast>
    <gatha1 line="57">Yadi kammapadaṃ etaṃ, paccattavacanaṃ pana;</gatha1>
    <gathalast line="58">Kammaṃ dīpeyya karaṇa-vacanaṃ kattudīpakaṃ.</gathalast>
    <gatha1 line="59">Yadi kammakattupadaṃ, ‘‘pīyate’’ti padaṃ viya;</gatha1>
    <gathalast line="60">Siyā sakammakaṃ, netaṃ, tathā hotīti dīpaye.</gathalast>
    <gatha1 line="61">Yadi kattupadaṃ etaṃ, <bold>vibhavati</bold>padaṃ viya;</gatha1>
    <gathalast line="62">Vinā <bold>ya</bold>paccayaṃ tiṭṭhe, na tathā tiṭṭhate idaṃ.</gathalast>
    <gatha1 line="63">Na kattari bhuvādīnaṃ, gaṇe <bold>ya</bold>paccayo ruto;</gatha1>
    <gathalast line="64">Divādīnaṃ gaṇeyeva, kattari samudīrito.</gathalast>
    <gatha1 line="65">Na <pageBreak edition="M" number="0.0012" /><bold>bhū</bold>dhātu divādīnaṃ, dhātūnaṃ dissate gaṇe;</gatha1>
    <gathalast line="66">Bhūvādikacurādīnaṃ, gaṇesuyeva dissati.</gathalast>
    <gatha1 line="67">‘‘Vibhaviyyati’’ iccādo, tasmā <bold>ya</bold>paccayo pana;</gatha1>
    <gathalast line="68">Bhāveyevāti viññeyyaṃ, viññunā samayaññunā.</gathalast>
    <gatha1 line="69">Ettha hi pākaṭaṃ katvā, bhāvakārakalakkhaṇaṃ;</gatha1>
    <gathalast line="70">Dassayissāmahaṃ dāni, sakkaccaṃ me nibodhatha.</gathalast>
    <gatha1 line="71">‘‘Tisso gacchati’’iccatra, kattāraṃ kattuno padaṃ;</gatha1>
    <gathalast line="72">‘‘Dhammo desiyati’’ccatra, kammaṃ tu kammuno padaṃ.</gathalast>
    <gatha1 line="73">Sarūpato pakāseti, tasmā te pākaṭā ubho;</gatha1>
    <gathalast line="74">Tathā vibhaviyyatīti-ādibhāvapadaṃ pana.</gathalast>
    <gatha1 line="75">Sarūpato na dīpeti, kārakaṃ bhāvanāmakaṃ;</gatha1>
    <gathalast line="76">Dabbabhūtaṃ tu kattāraṃ, pakāseti sarūpato.</gathalast>
    <gatha1 line="77">Kattāraṃ pana dīpentaṃ, kattusannissitampi taṃ;</gatha1>
    <gathalast line="78">Bhāvaṃ dīpeti svākāro, paccayena vibhāvito.</gathalast>
    <gatha1 line="79">Yasmā ca kattubhāvena, bhāvo nāma na tiṭṭhati;</gatha1>
    <gathalast line="80">Kattāva kattubhāvena, bhāvaṭṭhāne ṭhito tato.</gathalast>
    <gatha1 line="81">Yajjevaṃ kattuvohāro, bhāvassa tu kathaṃ siyā;</gatha1>
    <gathalast line="82">‘‘Sāvakānaṃ sannipāto, ahosi’’itiādisu.</gathalast>
    <gatha1 line="83">Iti ce nissayānaṃ tu, vasā nissitasambhavā;</gatha1>
    <gathalast line="84">Kattuṭṭhānepi bhāvassa, kattupaññatti sijjhati.</gathalast>
    <gatha1 line="85">Kārake kattukammavhe, kriyāsannissaye yathā;</gatha1>
    <gathalast line="86">Dhārentī āsanathālī, kriyādhāroti kappitā.</gathalast>
    <gatha1 line="87">Tathā bhāvapadaṃ dhīrā, kattāraṃ bhāvanissayaṃ;</gatha1>
    <gathalast line="88">Dīpayantampi kappenti, bhāvassa vācakaṃ iti.</gathalast>
    <gatha1 line="89">Keci <pageBreak edition="M" number="0.0013" /> adabbabhūtassa, bhāvassekattato bravuṃ;</gatha1>
    <gathalast line="90">Bhāvedekavacovādi-purisasseva hotiti.</gathalast>
    <gatha1 line="91">Pāḷiṃ patvāna tesaṃ tu, vacanaṃ appamāṇakaṃ;</gatha1>
    <gathalast line="92">‘‘Te saṃkilesikā dhammā, pahīyissanti’’ iti hi.</gathalast>
    <gatha1 line="93">Pāṭho pāvacane diṭṭho, tasmā evaṃ vademase;</gatha1>
    <gathalast line="94">Paccattadassaneneva, purisattayayojanaṃ.</gathalast>
    <gatha1 line="95">Vacanehi yutaṃ dvīhi, icchitabbanti no ruci;</gatha1>
    <gatha2 line="96">Bhāve kriyāpadaṃ nāma, pāḷiyaṃ atiduddasaṃ;</gatha2>
    <gathalast line="97">Tasmā taggahaṇūpāyo, vutto ettāvatā mayāti.</gathalast>
    <centered line="98">Ayaṃ bhāvassa kriyāpadānaṃ niddeso.</centered>
    <paragraph line="99">Evaṃ suddhakattukriyāpadāni hetukattukriyāpadāni kammuno kriyāpadāni, bhāvassa kriyāpadāni cāti catudhā, kammakattukriyāpadehi vā pañcadhā <bold>bhū</bold>dhātuto nipphannāni kriyāpadāni nānappakārena niddiṭṭhāni, etāni lokiyānaṃ bhāvabhedavasena vohārabhedo hotīti dassanatthaṃ visuṃ visuṃ vuttāni. Atthato pana kammakattubhāvakārakattayavasena tividhāneva. Hetukattā hi suddhakattusaṅkhāte kārake tassaṅgabhāvato saṅgahamupagacchati, tathā kammakattā kammakārake, bhāvo pana kevalo. So hi gamanapacanalavanādivasenānekavidhopi kriyāsabhāvattā bhedarahito kārakantaro. Evaṃ santepi dabbasannissitattā dabbabhedena bhijjati. Tena pāvacane bhāvavācakaṃ padaṃ bahuvacanantampi dissati. Ākhyātikapade bhāvakārakavohāro niruttinayaṃ nissāya gato, atthato pana bhāvassa kārakatā nupapajjati. So hi na <pageBreak edition="M" number="0.0014" /> kiñci janeti, na ca kriyāya nimittaṃ. Kriyānimittabhāvoyeva hi kārakalakkhaṇaṃ. Iti mukhyato vā hetuto vā bhāvassa kārakatā na labbhati. Evaṃ santepi so karaṇamattattā kārakaṃ. Tathā hi karaṇaṃ kāro, kriyā, tadeva kārakanti bhāvassa kārakatā daṭṭhabbā. Yasmā pana kriyānimittabhāvoyeva kārakalakkhaṇaṃ, tasmā nāmikapade kārakalakkhaṇe bhāvakārakanti vohāraṃ pahāya kattukammakaraṇasampadānāpādānādhikaraṇānaṃ channaṃ vatthūnaṃ kattukārakakammakārakantiādi vohāro kariyati veyyākaraṇehi. Evaṃ niruttinayaṃ nissāya vuttaṃ bhāvakārakañca dve ca kammakattukārakānīti kārakattayaṃ bhavati. Taddīpakañcākhyātikapadaṃ tikārakaṃ.</paragraph>
    <gatha1 line="100">Imamatthañhi sandhāya, vuttamācariyehipi;</gatha1>
    <gathalast line="101">Mahāveyyākaraṇehi, niruttinayadassibhi.</gathalast>
    <gatha1 line="102">‘‘Yaṃ tikālaṃ tipurisaṃ, kriyāvāci tikārakaṃ;</gatha1>
    <gathalast line="103">Atiliṅgaṃ dvivacanaṃ, tadākhyātanti vuccatī’’ti.</gathalast>
    <paragraph line="104">Idha bhāvakammesu attanopaduppattiṃ keci akkharacintakā avassamicchantīti tesaṃ mativibhāvanatthamamhehi bhāvakammānaṃ kriyāpadāni attanopadavasenuddiṭṭhāni ceva niddiṭṭhāni ca. Sabbānipi panetāni tikārakāni kriyāpadāni kriyāpadamālamicchatā parassapadattanopadavasena yojetabbāni. Pāḷiādīsu hi tikārakāni kriyāpadāni parassapadattanopadavasena dvidhā ṭhitāni. Seyyathidaṃ? Bhagavā sāvatthiyaṃ viharati. Samādhijjhānakusalā, vandanti lokanāyakaṃ. Monaṃ vuccati ñāṇaṃ. Atthābhisamayā dhīro, paṇḍitoti pavuccati. Kathaṃ paṭipannassa puggalassa rūpaṃ vibhoti vibhaviyyati. So <pageBreak edition="M" number="0.0015" /> pahīyissati. Paṇḍukambale nikkhittaṃ bhāsate tapate. Pūjako labhate pūjaṃ. Puttakāmā thiyo yācaṃ, labhante tādisaṃ sutaṃ. Asito tādi vuccate sabrahmā. Aggijādi pubbeva bhūyate. So pahīyethāpi no pahīyethāti evaṃ dvidhā ṭhitāni. Atridaṃ pāḷivavatthānaṃ –</paragraph>
    <gatha1 line="105">Tikārakāni sabbāni, kriyāpadāni pāyato;</gatha1>
    <gathalast line="106">Parassapadayogena, dissanti piṭakattaye.</gathalast>
    <gatha1 line="107">Attanopadayuttāni, cuṇṇiyesu padesu hi;</gatha1>
    <gathalast line="108">Atīvappāni gāthāsu, padānīti bahūni tu.</gathalast>
    <gatha1 line="109">Gāthāsu cevitarāni, cuṇṇiyesu padesu ca;</gatha1>
    <gathalast line="110">Subahūneva hutvāna, dissantīti pakāsaye.</gathalast>
    <paragraph line="111">Padānaṃ niddeso panati antiādīnaṃ tesaṃ tesaṃ vacanānamanurūpena yojetabbo. Evaṃ tikārakakriyāpadāni sarūpato vavatthānato niddesato ca veditabbāni.</paragraph>
    <paragraph line="112">Idāni nopasaggākammikādivasena bhavatissa dhātussa vinicchayaṃ vadāma –</paragraph>
    <gatha1 line="113">Nopasaggā akammā ca, sopasaggā akammikā;</gatha1>
    <gathalast line="114">Sopasaggā sakammā ca, iti <bold>bhū</bold>ti vibhāvitā.</gathalast>
    <gatha1 line="115">Idaṃ tu vacanaṃ ‘‘dhamma-bhūto bhutvā’’tiādisu;</gatha1>
    <gathalast line="116">Pattānubhavanatthaṃ me, vivajjetvā udīritaṃ.</gathalast>
    <gatha1 line="117">Etena pana atthena, nopasaggasakammikaṃ;</gatha1>
    <gathalast line="118">Gahetvā catudhā hoti, iti ñeyyaṃ visesato.</gathalast>
    <gatha1 line="119">Nopasaggā akammā ca, sopasaggā akammikā;</gatha1>
    <gathalast line="120"><bold>Bhū</bold>dhātu kārite sante, ekakammā bhavanti hi.</gathalast>
    <gatha1 line="121">‘‘Bhāveti <pageBreak edition="M" number="0.0016" /> kusalaṃ dhammaṃ, vibhāvetī’’timānidha;</gatha1>
    <gathalast line="122">Dassetabbāni viññūhi, sāsanaññūhi sāsane.</gathalast>
    <gatha1 line="123">Sopasaggā sakammā tu, kāritappaccaye sati;</gatha1>
    <gathalast line="124">Dvikammāyeva hotīti, ñātabbaṃ viññunā kathaṃ.</gathalast>
    <gatha1 line="125">Abhibhāventi purisā, purise pāṇajātikaṃ;</gatha1>
    <gathalast line="126">Anubhāveti puriso, sampattiṃ purisaṃ iti.</gathalast>
    <gatha1 line="127">Idaṃ sakammakaṃ nāma, akammakamidaṃ iti;</gatha1>
    <gathalast line="128">Kathamamhehi ñātabbaṃ, vitthārena vadetha no.</gathalast>
    <gatha1 line="129">Vitthāreneva kiṃ vattuṃ, sakkomi ekadesato;</gatha1>
    <gathalast line="130">Kathayissāmi sakkaccaṃ, vadato me nibodhatha.</gathalast>
    <gatha1 line="131">Ākhyātikapadaṃ nāma, duvidhaṃ samudīritaṃ;</gatha1>
    <gathalast line="132">Sakammakamakammañca, iti viññū vibhāvaye.</gathalast>
    <gatha1 line="133">Tatra yassa payogamhi, padassa kattunā kriyā;</gatha1>
    <gathalast line="134">Nipphāditā vinā kammaṃ, na hoti taṃ sakammakaṃ.</gathalast>
    <gatha1 line="135">‘‘Pacatī’’ti hi vutte tu, yena kenaci jantunā;</gatha1>
    <gathalast line="136">Odanaṃ vā panaññaṃ vā, kiñci vatthunti ñāyati.</gathalast>
    <gatha1 line="137">Yassa pana payogamhi, kammena rahitā kriyā;</gatha1>
    <gathalast line="138">Padassa ñāyate etaṃ, akammakanti tīraye.</gathalast>
    <gatha1 line="139">‘‘Tiṭṭhati devadatto’’ti, vutte kenaci jantunā;</gatha1>
    <gathalast line="140">Ṭhānaṃva buddhivisayo, kammabhūtaṃ na kiñcipi.</gathalast>
    <gatha1 line="141">Sakammakapadaṃ tattha, kattāraṃ kammameva ca;</gatha1>
    <gathalast line="142">Pakāseti yathāyoga-miti viññū vibhāvaye.</gathalast>
    <gatha1 line="143">‘‘Odanaṃ pacati poso, odano paccate sayaṃ’’;</gatha1>
    <gathalast line="144">Iccudāharaṇā ñeyyā, avuttepi ayaṃ nayo.</gathalast>
    <gatha1 line="145">Akammakapadaṃ <pageBreak edition="M" number="0.0017" /> nāma, kattāraṃ bhāvameva ca;</gatha1>
    <gathalast line="146">Yathārahaṃ pakāseti, iti dhīropalakkhaye.</gathalast>
    <gatha1 line="147">Kattāraṃ ‘‘tiṭṭhati’’ccatra, sūceti bhāvanāmakaṃ;</gatha1>
    <gathalast line="148">‘‘Upaṭṭhīyati’’ iccatra, avuttepi ayaṃ nayo.</gathalast>
    <gatha1 line="149">Evaṃ sakammakākammaṃ, ñatvā yojeyya buddhimā;</gatha1>
    <gathalast line="150">Tikammakañca jāneyya, karādo kārite sati.</gathalast>
    <gatha1 line="151">‘‘Suvaṇṇaṃ kaṭakaṃ poso, kāreti purisa’’nti ca;</gatha1>
    <gathalast line="152">‘‘Puriso purise gāmaṃ, rathaṃ vāheti’’iccapi.</gathalast>
    <gatha1 line="153">Ettha <bold>bhavati</bold>dhātumhi, nayo eso na labbhati;</gatha1>
    <gathalast line="154">Tasmā dvikammakaññeva, padamettha vibhāvitaṃ.</gathalast>
    <gatha1 line="155">Ediso ca nayo nāma, pāḷiyaṃ tu na dissati;</gatha1>
    <gathalast line="156">Ekaccānaṃ mateneva, mayā evaṃ pakāsito.</gathalast>
    <gatha1 line="157">Ettha ca ‘‘tamenaṃ rājā, vividhā kammakāraṇā;</gatha1>
    <gathalast line="158">Kārāpetī’’ti yo pāṭho, <bold>niddese</bold> taṃ suniddise.</gathalast>
    <gatha1 line="159">‘‘Manussehī’’ti āharitvā, pāṭhasesaṃ sumedhaso;</gatha1>
    <gathalast line="160">‘‘Sunakhehipi khādāpenti’’, iti pāṭhassa dassanā.</gathalast>
    <gatha1 line="161">Etaṃ nayaṃ vidū ñatvā, yoje pāṭhānurūpato;</gatha1>
    <gathalast line="162">‘‘Suvaṇṇaṃ kaṭakaṃ poso, kāreti puriseni’’ti.</gathalast>
    <gatha1 line="163">Vikaraṇappaccayāva, vuttā ettha sarūpato;</gatha1>
    <gathalast line="164">Sagaṇe sagaṇe tesaṃ, vuttiṃ dīpetumeva ca.</gathalast>
    <gatha1 line="165">‘‘Asmiṃ gaṇe ayaṃ dhātu, hotī’’ti tehi viññuno;</gatha1>
    <gathalast line="166">Viññāpetuñca aññehi, ñāpanā paccayehi na.</gathalast>
    <gatha1 line="167">Tathā hi bhāvakammesu, vihito paccayo tu yo;</gatha1>
    <gathalast line="168">Aṭṭhavidhepi dhātūnaṃ, gaṇasmiṃ sampavattati.</gathalast>
    <gatha1 line="169"><bold>Bhū</bold>dhātujesu <pageBreak edition="M" number="0.0018" /> rūpesu, asammohāya sotunaṃ;</gatha1>
    <gathalast line="170">Nānāvidho nayo evaṃ, mayā ettha pakāsito.</gathalast>
    <gatha1 line="171">Ye loke appayuttā vividhavikaraṇākhyātasaddesvachekā,</gatha1>
    <gatha2 line="172">Te patvākhyātasadde avigatavimatī honti ñāṇīpi tasmā;</gatha2>
    <gatha3 line="173">Accantaññeva dhīro saparahitarato sāsane daḷhapemo,</gatha3>
    <gathalast line="174">Yogaṃ tesaṃ payoge paṭutaramatitaṃ patthayāno kareyya.</gathalast>
    <centered line="175">Iti navaṅge sāṭṭhakathe piṭakattaye byappathagatīsu</centered>
    <centered line="176">Viññūnaṃ kosallatthāya kate saddanītippakaraṇe</centered>
    <centered line="177">Savikaraṇākhyātavibhāgo nāma</centered>
    <centered line="178">Paṭhamo paricchedo.</centered>
  </content>
</document>