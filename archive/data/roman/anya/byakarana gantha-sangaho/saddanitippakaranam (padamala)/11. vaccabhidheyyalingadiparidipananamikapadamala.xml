<?xml version="1.0"?>
<document>
<metadata>
<normativeSource>http://tipitaka.org/romn/cscd/e0803n.nrf11.xml</normativeSource>
<archivePath>roman/anya/byakarana gantha-sangaho/saddanitippakaranam (padamala)/11. vaccabhidheyyalingadiparidipananamikapadamala.xml</archivePath>
<titlePath>11. Vāccābhidheyyaliṅgādiparidīpananāmikapadamālā - Saddanītippakaraṇaṃ (padamālā) - Byākaraṇa gantha-saṅgaho - Anya</titlePath>
</metadata>
<body>
<chapter line="1">11. Vāccābhidheyyaliṅgādiparidīpananāmikapadamālā</chapter>
<gatha1 line="2">Vāccābhidheyyaliṅgādi-vasenapi ito paraṃ;</gatha1>
<gathalast line="3">Bhāsissaṃ padamālāyo, bhāsitassānurūpato.</gathalast>
<paragraph line="4">Tattha <bold>vāccaliṅgānī</bold>ti appadhānaliṅgāni, guṇanāmasaṅkhātāni vā liṅgāni. <bold>Abhidheyyaliṅgānī</bold>ti padhānaliṅgāni, guṇīpadasaṅkhātāni vā liṅgāni. Yasmā pana tesu vāccaliṅgāni nāma abhidheyyaliṅgānuvattakāni bhavanti, tasmā sabbāni <bold>bhū</bold>dhātumayāni ca vāccaliṅgāni abhidheyyaliṅgānurūpato yojetabbāni. Tesaṃ <bold>bhū</bold>dhātumayāni vāccaliṅgāni sarūpato nāmikapadamālāya ayojitānipi tattha tattha nayato yojitāni <pageBreak edition="M" number="0.0326" />, tasmā na dāni dassessāma. A<bold>bhū</bold>dhātumayānipi kiñcāpi nayato yojitāni, tathāpi sotārānaṃ payogesu kosallajananatthaṃ kathayāma, nāmikapadamālañca nesaṃ dassessāma kiñci payogaṃ vadantā.</paragraph>
<gatha1 line="5">Dīgho rasso nīlo pīto,</gatha1>
<gatha2 line="6">Sukko kaṇho seṭṭho pāpo;</gatha2>
<gatha3 line="7">Saddho suddho ucco nīco,</gatha3>
<gathalast line="8">Katotīto iccādīni.</gathalast>
<gatha1 line="9">Dīghā jāgarato ratti, dīghaṃ santassa yojanaṃ;</gatha1>
<gathalast line="10">Dīgho bālāna saṃsāro, saddhammaṃ avijānataṃ.</gathalast>
<paragraph line="11">Dīgho, dīghā. Dīghaṃ, dīghe. Dīghena, dīghehi, dīghebhi. Dīghassa, dīghānaṃ. Dīghā, dīghasmā, dīghamhā, dīghehi, dīghebhi. Dīghassa, dīghānaṃ. Dīghe, dīghasmiṃ, dīghamhi, dīghesu. Bho dīgha, bhavanto dīghā. ‘‘Dīghāti maṃ pakkoseyyāthā’’ti idamettha nidassanaṃ.</paragraph>
<paragraph line="12">Dīghā, dīghā, dīghāyo. Dīghaṃ, dīghā, dīghāyo. Dīghāya. Sesaṃ <bold>kaññā</bold>nayena ñeyyaṃ.</paragraph>
<paragraph line="13">Dīghaṃ, dīghāni, dīghā. Dīghaṃ, dīghāni, dīghe. Dīghena. Sesaṃ <bold>citta</bold>nayena ñeyyaṃ. <bold>Rassā</bold>dīni ca evameva vitthāretabbāni. Ayaṃ vāccaliṅgānaṃ nāmikapadamālā, ‘‘guṇanāmānaṃ nāmikapadamālā’’ti vattuṃ vaṭṭati.</paragraph>
<gatha1 line="14">Abhidheyyakaliṅgesu, savisesāni yāni hi;</gatha1>
<gathalast line="15">Tesaṃ dāni yathāpāḷiṃ, padamālaṃ kathessahaṃ.</gathalast>
<paragraph line="16">Katamāni tāni padāni, yāni savisesāni?</paragraph>
<gatha1 line="17"><bold>Bhavābhavā</bold>dikaṃ <bold>laṅkā-dīpo</bold> iccādikāni ca;</gatha1>
<gathalast line="18"><bold>Bodhi sandhī</bold>ti cādīni, savisesāni honti tu.</gathalast>
<paragraph line="19">Etesu <pageBreak edition="M" number="0.0327" /> hi –</paragraph>
<gatha1 line="20"><bold>Bhavābhava</bold>padaṃ deka-vaco bahuvaco kvaci;</gatha1>
<gathalast line="21">Samāse asamāsepi, sambhavo tassa icchito.</gathalast>
<gatha1 line="22">Viggahañca padatthañca, vatvā padassimassa me;</gatha1>
<gathalast line="23">Vuccamānamavikkhittā, padamālaṃ nibodhatha.</gathalast>
<paragraph line="24">Bhavo ca abhavo ca <bold>bhavābhavaṃ</bold>. Atha vā bhavo ca abhavo ca bhavābhavāni, ayaṃ viggaho. Tatra <bold>bhavo</bold>ti khuddako bhavo. <bold>Abhavo</bold>ti mahanto bhavo. Vuddhatthavācako hettha <bold>a</bold>kāro. Ettha ca sugatiduggativasena hīnapaṇītavasena ca khuddakamahantatā veditabbā. Atha vā <bold>bhavo</bold>ti vuddhi. <bold>Abhavo</bold>ti avuddhi. Ayaṃ padattho. Ayaṃ pana nāmikapadamālā –</paragraph>
<paragraph line="25">Bhavābhavaṃ, bhavābhavaṃ, bhavābhavena, bhavābhavassa, bhavābhavā, bhavābhavasmā, bhavābhavamhā, bhavābhavassa, bhavābhave, bhavābhavasmiṃ, bhavābhavamhi, bho bhavābhava. Iti <bold>bhavābhava</bold>padaṃ ekavacanakaṃ bhavati. Dissati ca tassekavacanatā pāḷiyaṃ aṭṭhakathāyañca –</paragraph>
<gatha1 line="26">‘‘Atītakappe caritaṃ, ṭhapayitvā bhavābhave;</gatha1>
<gathalast line="27">Imasmiṃ kappe caritaṃ, pavakkhissaṃ suṇohi me’’</gathalast>
<unindented line="28">Iti vā,</unindented>
<gatha1 line="29">‘‘Evaṃ bahuvidhaṃ dukkhaṃ, sampattiñca bahūvidhaṃ;</gatha1>
<gathalast line="30">Bhavābhave anubhavitvā, patto sambodhimuttamaṃ’’</gathalast>
<unindented line="31">Iti vā evaṃ pāḷiyaṃ <bold>bhavābhava</bold> padassa ekavacanatā diṭṭhā.</unindented>
<paragraph line="32">Aṭṭhakathāyampi <pageBreak edition="M" number="0.0328" /> –</paragraph>
<gatha1 line="33">‘‘Asambudhaṃ buddhanisevitaṃ yaṃ,</gatha1>
<gatha2 line="34">Bhavābhavaṃ gacchati jīvaloko;</gatha2>
<gatha3 line="35">Namo avijjādikilesajāla-</gatha3>
<gathalast line="36">Viddhaṃsino dhammavarassa tassā’’ti</gathalast>
<unindented line="37">Evaṃ tassekavacanatā diṭṭhā.</unindented>
<paragraph line="38">Bhavābhavāni, bhavābhavā, bhavābhavāni, bhavābhave, bhavābhavehi, bhavābhavebhi, bhavābhavānaṃ, bhavābhavehi, bhavābhavebhi, bhavābhavānaṃ, bhavābhavesu, bhavanto bhavābhavāni. Iti <bold>bhavābhava</bold>padaṃ bahuvacanakampi bhavati. Dissati ca tassa bahuvacanakatā pāḷiyaṃ ‘‘dhonassa hi natthi kuhiñci loke. Pakappikā diṭṭhi bhavābhavesū’’ti. Ubhayampi nayaṃ vomissetvā nāmikapadamālā yojetabbā. Kathaṃ? ‘‘Bhavābhavaṃ, bhavābhavāni. Bhavābhavaṃ, bhavābhavāni. Bhavābhavena, bhavābhavehi, bhavābhavebhi’’iccevamādinā <bold>citta</bold>nayena yojetabbā.</paragraph>
<gatha1 line="39">Napuṃsakekavacana-bahuvacanakā imā;</gatha1>
<gathalast line="40">Padamālā samāsatte, katāti paridīpaye.</gathalast>
<gatha1 line="41">Samāsakapadañceva, asamāsakameva ca;</gatha1>
<gathalast line="42"><bold>Bhavābhava</bold>padaṃ dvedhā, iti vidvā vibhāvaye.</gathalast>
<gatha1 line="43">Napuṃsakaṃ samāsatte, pulliṅgamitarattane;</gatha1>
<gathalast line="44">Napuṃsakaṃ tu pāyena, ekavacanakaṃ vade.</gathalast>
<gatha1 line="45">‘‘Bhavo ca abhavo cā’’ti, samāsatthaṃ vade budho;</gatha1>
<gathalast line="46">‘‘Bhavato bhava’’miccatthaṃ, asamāsassa bhāsaye.</gathalast>
<gatha1 line="47">Pulliṅgattamhi so ñeyyo, nissakkaupayogato;</gatha1>
<gathalast line="48">Evaṃ visesato jaññā, <bold>bhavābhava</bold>padaṃ vidū.</gathalast>
<paragraph line="49">Yathā <pageBreak edition="M" number="0.0329" /> cettha <bold>bhavābhava</bold>padassa nāmikapadamālā yojitā, evaṃ ‘‘kammākammaṃ phalāphala’’ntiādīnampi nāmikapadamālā yojetabbā. Atthopi nesaṃ yathārahaṃ vattabbo. Yebhuyyenetāni ekavacanakāni bhavanti. Evaṃ tāva <bold>bhavābhava</bold>padādīnaṃ visesavantatā daṭṭhabbā.</paragraph>
<paragraph line="50">Laṅkādīpo, laṅkādīpaṃ, laṅkādīpena, laṅkādīpassa, laṅkādīpā, laṅkādīpasmā, laṅkādīpamhā, laṅkādīpassa, laṅkādīpe, laṅkādīpasmiṃ, laṅkādīpamhi, bho laṅkādīpa. Ayaṃ samāsatte nāmikapadamālā. Asamāsattepi pana yojetabbā.</paragraph>
<paragraph line="51">Laṅkā dīpo, laṅkaṃ dīpaṃ, laṅkāya dīpena, laṅkāya dīpassa, laṅkāya dīpā, laṅkāya dīpasmā, laṅkāya dīpamhā, laṅkāya dīpassa, laṅkāya dīpe, laṅkāya dīpasmiṃ, laṅkāya dīpamhi, bhoti laṅke dīpa. Ayaṃ byāse nāmikapadamālā. Ayaṃ nayo ‘‘jambudīpo’’ti ettha na labbhati kevalena <bold>jambū</bold>saddena jambudīpassa akathanato, yathā kevalena <bold>laṅkā</bold>saddena laṅkādīpo kathiyati. Ayaṃ pana byāse padamālānayo visesato kabbaracanāyaṃ kavīnaṃ upakārāya saṃvattati sāsanassāpi. Tathā hi byāsavasena porāṇakaviracanā dissati –</paragraph>
<gatha1 line="52">‘‘Vandāmi selamhi samantakūṭe,</gatha1>
<gatha2 line="53">Laṅkāya dīpassa sikhāyamāne;</gatha2>
<gatha3 line="54">Āvāsabhūte sumanāmarassa,</gatha3>
<gathalast line="55">Buddhassa taṃ pādavaḷañjamagga’’nti.</gathalast>
<unindented line="56">Sāsanepi byāsavasena ‘‘dibbo ratho pāturahu, vedehassa yasassino’’tiādikā pāḷi dissati.</unindented>
<paragraph line="57">Yathā <pageBreak edition="M" number="0.0330" /> pana ‘‘jambudīpo’’ti ettha ayaṃ nayo na labbhati, tathā ‘‘nāgadīpo’’tiādīsupi kevalena <bold>jambū</bold>saddena jambudīpassa akathanamiva kevalena <bold>nāga</bold>saddādinā nāgadīpādīnaṃ akathanatoti. Nanu ca bho ‘‘buddhassa jambunadaraṃsino taṃ, dāṭhaṃ mayaṃ jambunarā namāmā’’ti porāṇakaviracanāyaṃ <bold>jambū</bold>saddena jambudīpo vutto ‘‘jambudīpanarā’’ti atthasambhavatoti? Saccaṃ ‘‘jambudīpanarā’’ti attho sambhavati, kevalena pana <bold>jambū</bold>saddena jambudīpatthaṃ na vadati, kintu ‘‘jambudīpanarā’’ti vattabbe gāthāvisayattā adhikakkharadosaṃ parivajjantena <bold>dīpa</bold>saddalopaṃ katvā ‘‘jambunarā’’ti vuttaṃ, evaṃ uttarapadalopavasena vutto <bold>jambu</bold>saddo <bold>nara</bold>saddaṃ paṭicca samāsabalena ‘‘jambudīpanarā’’ti atthappakāsane samattho hoti, na kevalo byāsakāle, tathā hi ‘‘jambū’’ti vutte jambudīpo na ñāyati, atha kho jamburukkhoyeva ñāyati.</paragraph>
<paragraph line="58">Kiṃ pana bho ‘‘kāko dāso, kākaṃ dāsaṃ, kākena dāsenā’’ti ayaṃ nayo labbhati, na labbhatīti? Labbhati, <bold>kāka</bold>saddena kākanāmakassa dāsassa kathanaṃ hoti. Yadi evaṃ ‘‘jambudīpo’’ti etthāpi ‘‘jambunāmako dīpo’’ti atthaṃ gahetvā ‘‘jambū dīpo, jambuṃ dīpaṃ, jambuyā dīpenā’’ti ayaṃ nayo labbhatīti? Na labbhati <bold>jambū</bold>saddassa paṇṇattivasena dīpe appavattanato. <bold>Jambū</bold>saddo hi rukkheyeva paṇṇattivasena pavattati, na dīpe. Yathā pana <bold>citta</bold>vohāro cittanāmake gahapatimhipi manepi pavattati ‘‘citto gahapati. Cittaṃ mano mānasa’’ntiādīsu. Yathā ca <bold>kusa</bold>vohāro kusanāmake raññepi kusatiṇepi pavattati –</paragraph>
<gatha1 line="59">‘‘Pabhāvatiñca <pageBreak edition="M" number="0.0331" /> ādāya, maṇiṃ verocanaṃ kuso;</gatha1>
<gatha2 line="60">Kusāvatiṃ kusarājā, agamāsi mahabbalo;</gatha2>
<gathalast line="61">Kuso yathā duggahito, hatthamevānukantatī’’ti</gathalast>
<unindented line="62">Ādīsu, tathā <bold>kāka</bold>saddopi vāyase, evaṃnāmake dāsepi pavattati ‘‘kāko ravati, kāko nāma dāso saṭṭhiyojanāni gacchatī’’tiādīsu. <bold>Jambū</bold>saddo pana gahapatimanādīsu <bold>citta kusa kāka</bold>saddā viya paṇṇattivasena dīpasmiṃ na pavattati, tasmā yathāvuttoyeva nayo manasikaraṇīyo.</unindented>
<paragraph line="63">Yathā panettha ‘‘laṅkādīpo’’ti saddassa nāmikapadamālā samāsavasena byāsavasena ca yojitā, evaṃ ‘‘pubbavidehadīpo, aparagoyānadīpo, uttarakurudīpo, assayujanakkhattaṃ, citramāso, vessantararājā, setavatthaṃ, dibbaratho’’tiādīnampi nāmikapadamālā samāsavasena byāsavasena ca yojetabbā. <bold>Pubbavidehā</bold>disaddehi pubbavidehadīpādīnaṃ kathanañca veditabbaṃ. ‘‘Dibbaratho’’tiādīnaṃ samāsagatapadānaṃ payojane sati byāsavasena visuṃ kattabbatā ca veditabbā. Tathā hi byāsavasena ‘‘dibbo ratho’’tiādinā dvinnaṃ dvinnaṃ padānaṃ samānādhikaraṇavasena paccekavibhattiyuttabhāve sati gāthāsu vuttipālanasukhuccāraṇaguṇo bhavati. So ca sāsanānukūlo hi ayaṃ nayo ṭhapito. Tathā hi pāvacane ‘‘dibbo ratho pāturahu, vedehassa yasassino’’tiādikā pāḷiyo bahū dissanti, evaṃ <bold>laṅkādīpā</bold>disaddānaṃ visesavantatā bhavati.</paragraph>
<paragraph line="64">Idāni <bold>bodhisandhi</bold>ādīnaṃ visesavantatā vuccati –</paragraph>
<gatha1 line="65">Bodhi sandhi vibhattā’yu, dhātuyeva pajāpati;</gatha1>
<gathalast line="66">Dāmā dāmaṃ tathā saddhā, saddhaṃ taṭaṃ taṭī taṭo.</gathalast>
<gatha1 line="67">Byañjanaṃ <pageBreak edition="M" number="0.0332" /> byañjano attho, atthamakkharamakkharo;</gatha1>
<gathalast line="68">Ajjavaṃ ajjavo ceva, tathā maddavagāravā.</gathalast>
<gatha1 line="69">Vaco vacīti cādīni, samarūpā sarūpato;</gatha1>
<gathalast line="70">Dvittiliṅgāni sambhonti, yathāsambhavamuddise.</gathalast>
<paragraph line="71">Etesu hi <bold>bodhi</bold>saddassa tāva ‘‘bodhi rājakumāro’’ti ca, ‘‘ariyasāvako ‘bodhī’ti vuccati, tassa bodhissa aṅgoti bojjhaṅgo’’ti ca evaṃ puggalavacanassa ‘‘bodhi, bodhī, bodhayo. Bodhiṃ, bodhī, bodhayo. Bodhinā’’ti pulliṅge <bold>aggi</bold>nayena nāmikapadamālā bhavati.</paragraph>
<paragraph line="72">Rukkhamagganibbānasabbaññutaññāṇavacanassa pana ‘‘bodhi, bodhī, bodhiyo. Bodhiṃ, bodhī, bodhiyo. Bodhiyā’’ti itthiliṅge <bold>ratti</bold>nayena nāmikapadamālā bhavati.</paragraph>
<paragraph line="73">Keci pana ‘‘rukkhavacano bodhisaddo pulliṅgo’’ti vadanti, taṃ āgamena viruddhaṃ viya dissanato vicāretabbaṃ. Na hi āgame rukkhavacanassa <bold>bodhi</bold>saddassa pulliṅgabhāvo dissati, puggalavacanassa pana dissati. Yadi ca ‘‘sālo dhavo khadīro’’tiādīnaṃ viya rukkhavacanassa <bold>bodhi</bold>saddassa pulliṅgattaṃ siyā, <bold>jambū simbalī pāṭalī</bold>saddādīnaṃ rukkhavācakattā pulliṅgattaṃ siyā, na tesaṃ imassa ca rukkhavācakattepi pulliṅgabhāvo upalabbhati. Yadi hi rukkhavacano <bold>bodhi</bold>saddo pulliṅgo, evaṃ sante nibbānavacano sabbaññutaññāṇavacano ca <bold>bodhi</bold>saddo napuṃsakaliṅgo siyā ‘‘nibbāna’’ntiādinā napuṃsakaliṅgavasena niddiṭṭhassa nibbānādino atthassa kathanato.</paragraph>
<paragraph line="74">Ye evaṃ vadanti ‘‘rukkhavacano <bold>bodhi</bold>saddo pulliṅgo’’ti, te ‘‘bodhi vuccati catūsu maggesu ñāṇaṃ, taṃ ettha bhagavā pattoti <pageBreak edition="M" number="0.0333" /> rukkhopi bodhicceva vuccatī’’ti vuttamatthaṃ cetasi sannidhāya ‘‘bujjhati etthāti bodhī’’ti nibbacanavasena ‘‘kiṃ rukkhavacano <bold>bodhi</bold>saddo pulliṅgo na bhavissatī’’ti maññamānā vadanti maññe. Nevaṃ daṭṭhabbaṃ, evañca pana daṭṭhabbaṃ, ‘‘bodhi vuccati catūsu maggesu ñāṇaṃ, taṃ ettha bhagavā pattoti rukkhopi bodhicceva vuccatī’’ti vadantehi garūhi ñāṇavacanaṃ itthi liṅgabhūtaṃ bodhīti ñāṇassa nāmaṃ paṇṇattiantaraparikappanenatthaṃ parikappentena bujjhanaṭṭhānabhūte rukkhe āropetvā rukkho ‘‘bodhī’’ti vutto, tasmā īdisesu ṭhānesu nibbacane ādaro na kātabbo. Na hi ‘‘bujjhati etthāti bodhī’’ti nibbacanakaraṇaṃ rukkhavacanassa <bold>bodhi</bold>saddassa pulliṅgattaṃ kātuṃ sakkoti saṅketasiddhattā vohārassa, tasmā rukkhaṃ sayaṃ abodhimpi samānaṃ bodhiyā paṭilābhaṭṭhānattā saṅketasiddhena ‘‘bodhī’’ti itthiliṅgavohārena voharanti sāsanikā, bodhiyā vā kāraṇattā phalavohārena. Etamatthaṃyeva hi sandhāya ‘‘bodhi vuccati catūsu maggesu ñāṇaṃ, taṃ ettha bhagavā pattoti rukkhopi bodhicceva vuccatī’’ti vuttanti daṭṭhabbaṃ, evaṃ ‘‘bodhī’’ti itthiliṅgavasena rukkhanāmaṃ pavattatīti. Tenāha <bold>āyasmā sāriputto</bold> dhammasenāpati anudhammacakkavattī vohārakusalo itthiliṅgavohārena ‘‘buddhānaṃ bhagavantānaṃ bodhiyā mūle saha sabbaññutaññāṇappaṭilābhā sacchikā paññatti yadidaṃ buddho’’ti. Apica tattha tattha ‘‘bodhiyā sākhā’’ti ca, ‘‘kenaṭṭhena mahābodhi, kassa sambandhinī ca sā’’ti ca,</paragraph>
<gatha1 line="75">‘‘Hatthato muttamattā sā, asītiratanaṃ nabhaṃ;</gatha1>
<gathalast line="76">Uggantvāna tadā muñci, chabbaṇṇā rasmiyo subhā’’ti ca</gathalast>
<unindented line="77">Evamādayo <pageBreak edition="M" number="0.0334" /> rukkhavācakassa <bold>bodhi</bold>saddassa itthiliṅgabhāve payogā dissanti.</unindented>
<paragraph line="78">Atha vā rukkhavācako <bold>bodhi</bold>saddo dviliṅgo pumitthiliṅgavasena. Tathā hi <bold>samantapāsādikāyaṃ</bold> vinayasaṃvaṇṇanāyaṃ mahāveyyākaraṇassa pāḷinayaviduno <bold>buddhaghosā</bold>cariyassa evaṃ saddaracanā dissati ‘‘sakkhissasi tvaṃ tāta pāṭaliputtaṃ gantvā mahābodhinā saddhiṃ ayyaṃ saṅghamittattheriṃ ānetu’’nti ca, ‘‘sāpi kho mahābodhisamārūḷhā nāvā passato mahārājassa mahāsamuddatalaṃ pakkhandā’’ti ca tassa rukkhavācakassa <bold>bodhi</bold>saddassa ‘‘bujjhati etthāti bodhī’’ti nibbacanavasena ‘‘bodhi, bodhī, bodhayo. Bodhiṃ, bodhī, bodhayo. Bodhinā’’tiādinā padamālā veditabbā. Rukkhavācakasseva pana tassa ñāṇe pavattitthiliṅgavohārena saṅketasiddhena rūḷhatthadīpakena ‘‘bodhi, bodhī, bodhiyo. Bodhiṃ, bodhī, bodhiyo. Bodhiyā’’tiādinā padamālā veditabbā. Iccevaṃ –</paragraph>
<gatha1 line="79">Puggalavācako <bold>bodhi-</bold>saddo pulliṅgiko bhave;</gatha1>
<gathalast line="80">Ñāṇādivācako itthi-liṅgoyeva siyā sadā.</gathalast>
<gatha1 line="81">Bodhipādapavacano, pumitthiliṅgiko bhave;</gatha1>
<gatha2 line="82">Evaṃ santepi etassa, itthiliṅgattameva tu;</gatha2>
<gathalast line="83">Icchitabbataraṃ yasmā, dhammasenāpatīritaṃ.</gathalast>
<paragraph line="84"><bold>Sandhi</bold>saddādīnampi nayānusārena nāmikapadamālā yojetabbā. <bold>Sandhi</bold>saddo hi sarasandhiādivācako pulliṅgo, paṭisandhiyādivācako itthiliṅgo ‘‘sandhino. Sandhiyā’’tiādidassanato. <bold>Vibhatti</bold>saddo vibhajanavācako itthiliṅgo <pageBreak edition="M" number="0.0335" />, <bold>syā</bold>divācako pulliṅgo ceva itthiliṅgo ca ‘‘vibhattissa. Vibhattiyā’’tiādidassanato.</paragraph>
<paragraph line="85"><bold>Āyu</bold>saddo pana jīvitindriyavācakoyeva hutvā punnapuṃsakaliṅgo, ‘‘punarāyu ca me laddho, evaṃ jānāhi mārisā’’ti ‘‘ettakaṃyeva te āyu, cavanakālo bhavissatī’’ti ca dassanato.</paragraph>
<paragraph line="86"><bold>Dhātu</bold>saddo sabhāvādivācako itthiliṅgo, <bold>karapacā</bold>divācako pumitthiliṅgo ‘‘cakkhudhātuyā. Karotissa dhātussa. Dhātuyo dhātuyā’’ti dassanato.</paragraph>
<paragraph line="87"><bold>Pajāpati</bold>saddo devavisesavācako pulliṅgo, kalattajinamātucchāvācako itthiliṅgo ‘‘pajāpatissa devarājassa dhajaggaṃ ullokeyyātha’’, ‘‘attano pajāpatiyā saddhiṃ mahāpajāpatiyā’’ti ca dassanato.</paragraph>
<paragraph line="88"><bold>Dāmā dāmaṃ</bold> saddā mālatīdāmādibhedabhinnassa ekassa vatthussa yathākkamaṃ itthinapuṃsakaliṅgā. Tathā hi ‘‘mālatīdāmā lolāḷiṅgalīlā. Mālatīdāmaṃ. Siṅghitaṃ dāmaṃ bhamarehi. Ratanadāmā. Ratanadāma’’nti ca dviliṅgabhāve lokikappayogā dissanti sāsanānukūlā.</paragraph>
<paragraph line="89"><bold>Saddhaṃ saddhā</bold>saddā pana bhinnavatthūnaṃ vācakā itthinapuṃsakaliṅgā, <bold>saddhā</bold>saddo pasādalakkhaṇavācako itthiliṅgo, <bold>saddhaṃ</bold>saddo matakabhattavācako napuṃsakaliṅgo ‘‘saddhā saddahanā. Mayamassubho gotamabrāhmaṇā nāma dānāni dema saddhāni karomā’’ti dassanato. Imasmiṃ pana ṭhāne ‘‘saddho puriso <pageBreak edition="M" number="0.0336" />, saddhā itthī, saddhaṃ kula’’nti imāni vāccaliṅgattā saṅgahaṃ na gacchantīti daṭṭhabbāni.</paragraph>
<paragraph line="90"><bold>Taṭaṃ taṭī taṭo</bold>time saddā tīrasaṅkhāte ekasmiṃyevatthe thīpunnapuṃsakaliṅgā.</paragraph>
<paragraph line="91"><bold>Byañjana</bold>saddo upasecanaliṅgavākyāveṇikasarīrāvayavavācako napuṃsakaliṅgo, akkharavācako punnapuṃsakaliṅgo. Tatrupasecane ‘‘sūpaṃ vā byañjanaṃ vā’’ti napuṃsakaniddeso dissati. Tathā liṅge ‘‘itthibyañjanaṃ purisabyañjana’’nti napuṃsakaniddeso. Vākye ‘‘padabyañjanāni sādhukaṃ uggahetvā’’ti napuṃsakaliṅganiddeso. Āveṇike ‘‘asīti anubyañjanānī’’ti napuṃsakaniddeso. Sarīrāvayave ‘‘kilesānaṃ anu anu byañjanato pākaṭabhāvakaraṇato anubyañjana’’nti evaṃ napuṃsakaniddeso. Ettha hi anubyañjanaṃ nāma hatthapādasitahasitakathitavilokitādibhedo ākāro. So eva ‘‘sarīrāvayavo’’ti vuccatīti. Akkhare ‘‘byañjano. Byañjana’’nti ca punnapuṃsakaniddeso.</paragraph>
<paragraph line="92"><bold>Attha</bold>saddo nibbānavacano napuṃsakaliṅgo, abhidheyyadhanakāraṇapayojananivatyābhisandhānādivacano pana pulliṅgo. Tathā hi <bold>kathāvatthumhi</bold> ‘‘atthatthamhī’’ti imissā pāḷiyā atthasaṃvaṇṇanāyaṃ ‘‘atthaṃ vuccati nibbāna’’nti napuṃsakaliṅganiddesena <bold>attha</bold>saddo vutto. Iti <bold>attha</bold>saddo dviliṅgo.</paragraph>
<paragraph line="93"><bold>Akkhara</bold>saddo ca ‘‘yo pubbo akkharo akkharānī’’ti ca dassanato. Apica <bold>akkhara</bold>saddo nibbānavacano nāmapaṇṇattivacano ca sabbadānapuṃsakaliṅgo bhavati ‘‘padamaccutamakkharaṃ, mahājanasammatoti <pageBreak edition="M" number="0.0337" /> kho vāseṭṭha ‘mahāsammato’tveva paṭhamaṃ akkharaṃ nibbatta’’nti evamādīsu. ‘‘Akkharāya deseti, akkharakkharāya āpatti pācittiyassā’’ti ettha pana pulliṅgotipi napuṃsakaliṅgotipi vattabbo, itthiliṅgoti pana na vattabbo. Ayañhi ‘‘asakkatā casma dhanañcayāya. Viramathāyasmanto mamavacanāyā’’tiādīsu ‘‘dhanañcayāya, vacanāyā’’ti saddā viya vibhattivipallāsena vutto, na liṅgavipallāsavasenāti.</paragraph>
<paragraph line="94"><bold>Ajjava maddava gārava</bold>saddā pana punnapuṃsakaliṅgā. ‘‘Ajjavo ca maddavo ca. Ajjavamaddavaṃ. Gāravo ca nivāto ca. Saha āvajjite thūpe, gāravaṃ hoti me tadā’’ti ca ādidassanato.</paragraph>
<paragraph line="95"><bold>Vacovacī</bold>saddā pana <bold>ghaṭoghaṭī</bold>saddā viya pumitthiliṅgā, tattha <bold>vacī</bold>saddassa ‘‘vacī, vacī, vaciyo. Vaciṃ, vacī, vaciyo. Vaciyā’’ti nāmikapadamālā yojetabbā. Keci ‘‘duccaritapayogaviññattisaddādīsu paresu <bold>vaca</bold>saddassanto <bold>ī</bold>kāro hoti, tena ‘‘vacīduccarita’’ntiādīni rūpāni dissantī’’ti vadanti, taṃ na gahetabbaṃ <bold>vaca</bold>saddato visuṃ <bold>vacī</bold>saddassa dassanato. Atrimāni pāḷito ca aṭṭhakathāto ca nidassanapadāni. ‘‘Vacī vacīsaṅkhāro, vacīsaṅkhāro vacī, vaciñca vacīsaṅkhāre ca ṭhapetvā avasesā na ceva vacī, na ca vacīsaṅkhāro. Gadito vacībhi satimābhinande’’ti imāni pāḷito nidassanapadāni. ‘‘Copanasaṅkhātā vacī eva viññatti vacīviññatti, vaciyā bhedo vacībhedo’’ti imāni aṭṭhakathāto nidassanapadāni. Iminā nayena aññesampi sarūpāsarūpapadānaṃ <pageBreak edition="M" number="0.0338" /> yathārahaṃ dvitiliṅgatā vavatthapetabbā. Evaṃ abhidheyyakaliṅgesu savisesāni abhidheyyaliṅgāni veditabbāni.</paragraph>
<paragraph line="96">Idāni katthaci vāccaliṅgabhūtānaṃ abhidheyyaliṅgānañca taddhibhantaliṅgānañca dhammādivasena nāmikapadamālā vuccate. Tathā hi –</paragraph>
<gatha1 line="97">Dhammabho puggalā ceva, dhammapuggalatopi ca;</gatha1>
<gathalast line="98">Ekantadhammato ceva, tathevekantapuggalā.</gathalast>
<gatha1 line="99">Padamālā siyuṃ tāsu, paccattādivasena tu;</gatha1>
<gathalast line="100">Padaṃ samaṃ visamañca, jaññā sabbasamampi ca.</gathalast>
<paragraph line="101">Kathaṃ? ‘‘Micchādiṭṭhi, micchāsaṅkappo, micchāvācā, micchāvāco, micchādiṭṭhiko, micchāsaṅkappī’’ iccetesaṃ nāmikapadamālā evaṃ veditabbā.</paragraph>
<paragraph line="102">‘‘Micchādiṭṭhi, micchādiṭṭhī, micchādiṭṭhiyo. Micchādiṭṭhiṃ, micchādiṭṭhī, micchādiṭṭhiyo. Micchādiṭṭhiyā’’ti evaṃ dhammato, ‘‘micchādiṭṭhi, micchādiṭṭhī, micchādiṭṭhino. Micchādiṭṭhiṃ, micchādiṭṭhī, micchādiṭṭhino. Micchādiṭṭhinā’’ti evaṃ puggalato, ‘‘micchāsaṅkappo, micchāsaṅkappā. Micchāsaṅkappa’’nti evaṃ dhammapuggalato, ‘‘micchāvācā, micchāvācā, micchāvācāyo. Micchāvācaṃ, micchāvācā micchāvācāyo. Micchāvācāya’’ evaṃ ekantadhammato, ‘‘micchāvāco, micchāvācā. Micchāvācaṃ, micchāvāce. Micchāvācena’’ evaṃ ekantapuggalato, ‘‘micchādiṭṭhiko. Micchādiṭṭhikā. Micchādiṭṭhika’’nti evampi ekantapuggalato, ‘‘micchāsaṅkappī, micchāsaṅkappino. Micchāsaṅkappi’’nti evampi ekantapuggalato nāmikapadamālā bhavati. Paccattopayogavacanādivasena pana padaṃ sadisaṃ visadisaṃ sabbathā sadisampi ca bhavati. Esa nayo <bold>sammādiṭṭhisammāsaṅkappā</bold>dīsupi.</paragraph>
<paragraph line="103">Atrime <pageBreak edition="M" number="0.0339" /> āhaccabhāsitā payogā – avijjāgatassa bhikkhave aviddasuno micchādiṭṭhi pahoti. Micchādiṭṭhissa micchāsaṅkappo pahoti. Micchāsaṅkappassa micchāvācā pahoti. Micchāvācassa micchākammanto pahoti. Micchākammantassa micchāājīvo pahoti. Micchāājīvassa micchāvāyāmo pahoti. Micchāvāyāmassa micchāsati pahoti. Micchāsatissa micchāsamādhi pahotīti. Vijjāgatassa bhikkhave viddasuno sammādiṭṭhi pahoti. Sammādiṭṭhissa sammāsaṅkappo pahotīti vitthāro, evaṃ katthaci vāccaliṅgabhūtānaṃ abhidheyyaliṅgānañca taddhitantaliṅgānañca nāmikapadamālā sappayogā kathitā.</paragraph>
<paragraph line="104">Idāni nevābhidheyyaliṅgassa <bold>bhavitabba</bold>saddassa ca abhidheyyaliṅgānaṃ <bold>sotthi suvatthi</bold> saddānañca vāccaliṅgābhidheyyaliṅgassa <bold>abbhuta</bold>saddassa ca vāccaliṅgassa <bold>abhūta</bold>saddassacāti imesaṃ kiñci visesaṃ kathayāma, nāmikapadamālañca yathārahaṃ yojessāma. Etesu hi <bold>bhavitabba</bold>saddo ekantabhāvavācako napuṃsakaliṅgo ekavacanantoyeva hoti. Tatiyantapadehi <bold>evaṃ</bold>sadda <bold>na</bold>saddādīhi ca yojetabbo ca hoti. Nāssa nāmikapadamālā labbhati, atrime ca payogā ‘‘saddhammagarukena bhavitabbaṃ, no āmisagarukena, iminā corena bhavitabbaṃ, imehi corehi bhavitabbaṃ, imāya coriyā bhavitabbaṃ, imāhi corīhi bhavitabbaṃ, anena cittena bhavitabbaṃ, imehi cittehi bhavitabbaṃ, evaṃ bhavitabbaṃ, aññathā bhavitabba’’nti. Atridaṃ vuccati –</paragraph>
<gatha1 line="105"><bold>Bhavitabba</bold>padaṃ niccaṃ, sabbaññuvarasāsane;</gatha1>
<gathalast line="106">Paṭhamekavaco bhāva-vācakañca napuṃsakaṃ.</gathalast>
<gatha1 line="107">Tatiyantapade<bold>hevaṃ-</bold>saddādīhi <pageBreak edition="M" number="0.0340" /> ca dhīmatā;</gatha1>
<gathalast line="108">Yojetabbaṃva sambhoti, iti vidvā vibhāvaye.</gathalast>
<paragraph line="109">Ayaṃ ‘‘bhavitabba’’nti padassa viseso.</paragraph>
<paragraph line="110">Sotthi bhaddante hotu rañño, sotthiṃ gacchati nhāpito. Sotthināmhi samuṭṭhito. Suvatthi, suvatthiṃ, suvatthinā, ayaṃ <bold>dhasātthi</bold>saddādīnaṃ viseso.</paragraph>
<paragraph line="111">Ayaṃ pana ‘‘abbhutaṃ abhūta’’nti dvinnaṃ viseso. <bold>Bhū</bold>saddassa bbhū, saṃyogapare paṭisedhatthavati <bold>a</bold>itinipāte upapade sati ekantena rassattamupayāti. Kvatthe? ‘‘Abhūtapubbaṃ bhūta’’ntiādīsvatthesu. Tathāvidhe asaññogapare rassattaṃ na upayāti. Kvatthe? ‘‘Asacca’’ntiādīsvatthesu. Tathā hi ‘‘abbhuta’’nti padassa ‘‘abhūtapubbaṃ bhūta’’ntipi attho bhavati, ‘‘abbhutakaraṇa’’ntipi attho bhavati. ‘‘Abhūta’’nti padassa pana ‘‘asacca’’ntipi attho bhavati, ‘‘ajāta’’ntipi attho bhavati. Tatra ‘‘acchariyaṃ vata bho abbhutaṃ vata bho. Accheraṃ vata lokasmiṃ, abbhutaṃ lomahaṃsanaṃ’’ iccevamādayo ‘‘abhūtapubbaṃ bhūta’’nti atthe payogā.</paragraph>
<gatha1 line="112">‘‘Tvaṃ maṃ nāgena ālampa,</gatha1>
<gatha2 line="113">Ahaṃ maṇḍūkachāpiyā;</gatha2>
<gatha3 line="114">Hotu no abbhutaṃ tattha,</gatha3>
<gathalast line="115">Āsahassehi pañcahī’’ti</gathalast>
<unindented line="116">Iccevamādayo abbhutakaraṇatthe payogā. Evaṃ rassavasena, dīghavasena pana nissaṃyoge ‘‘abhūtaṃ atacchaṃ. Atathaṃ’’iccevamādayo <pageBreak edition="M" number="0.0341" /> asaccatthe payogā, ‘‘abhūtaṃ ajātaṃ asañjāta’’nti iccevamādayo ajātatthe payogā. Bhavanti catra –</unindented>
<gatha1 line="117">‘‘Abhūtapubbaṃ bhūta’’nti, atthasmiṃ <bold>abbhuta</bold>ntidaṃ;</gatha1>
<gathalast line="118">Padaṃ viññūhi viññeyyaṃ, rassabhāvena saṇṭhitaṃ.</gathalast>
<gatha1 line="119">Abbhutakaraṇatthepi, <bold>abbhuta</bold>nti padaṃ tathā;</gatha1>
<gathalast line="120">Saṇṭhitaṃ rassabhāvena, iti vidvā vibhāvaye.</gathalast>
<gatha1 line="121"><bold>Abhūta</bold>miti dīghatta-vasena kathitaṃ pana;</gatha1>
<gathalast line="122">Padaṃ samadhigantabba-masaccājātavācakaṃ.</gathalast>
<paragraph line="123">Abbhutaṃ, abbhutāni. <bold>Citta</bold>nayena, abbhuto, abbhutā. Abbhutaṃ, <bold>purisa</bold>nayena, abbhutā, abbhutā, abbhutāyo. Abbhutaṃ. <bold>Kaññā</bold>nayena ñeyyaṃ. Evaṃ <bold>bhūta</bold>saddassapi nāmikapadamālā tidhā gahetabbā. Atra ‘‘abbhuta’’miti padaṃ vāccaliṅgampi bhavati abhidheyyaliṅgampi. ‘‘Abhūta’’miti padaṃ pana vāccaliṅgaṃ abhidheyyaliṅgampi vā <bold>sacca</bold>saddo viya katthaci. Itissa yathārahaṃ ayampi sappayogā nāmikapadamālā kathitā.</paragraph>
<paragraph line="124">Idāni āgamikānaṃ kosallajananatthaṃ padasamodhānavasena nāmikapadamālā vuccate – buddho bhagavā, buddhā bhagavanto. Buddhaṃ bhagavantaṃ, buddhe bhagavante. Buddhena bhagavatā, sesaṃ vitthāretabbaṃ. Ayaṃ padamālā ekavacanabahuvacanavasena ñeyyā.</paragraph>
<paragraph line="125">Devā tāvatiṃsā. Deve tāvatiṃse. Devehi tāvatiṃsehi. Sesaṃ vitthāretabbaṃ. Bahuvacanavasena ñeyyā padamālā.</paragraph>
<paragraph line="126">So <pageBreak edition="M" number="0.0342" /> bhagavā jānaṃ passaṃ arahaṃ sammāsambuddho, taṃ bhagavantaṃ jānantaṃ passantaṃ arahantaṃ sammāsambuddhaṃ, tena bhagavatā jānatā passatā arahatā sammāsambuddhena, tassa bhagavato jānato passato arahato sammāsambuddhassa. Sesaṃ vitthāretabbaṃ. Ekavacanavasena ñeyyā padamālā.</paragraph>
<paragraph line="127">Rājā suddhodano, rājānaṃ suddhodanaṃ, raññā suddhodanena. Sesaṃ vitthāretabbaṃ.</paragraph>
<paragraph line="128">Rājā passenadī kosalo, rājānaṃ passenadiṃ kosalaṃ, raññā passenadinā kosalena. Sesaṃ vitthāretabbaṃ.</paragraph>
<paragraph line="129">Rājā māgadho seniyo bimbisāro, rājānaṃ māgadhaṃ seniyaṃ bimbisāraṃ, raññā māgadhena seniyena bimbisārena. Sesaṃ vitthāretabbaṃ.</paragraph>
<paragraph line="130">Rājā māgadho ajātasattu vedehiputto, rājānaṃ māgadhaṃ ajātasattuṃ vedehiputtaṃ, raññā māgadhena ajātasattunā vedehiputtena. Sesaṃ vitthāretabbaṃ.</paragraph>
<paragraph line="131">Mahāpajāpatī gotamī, mahāpajāpatiṃ gotamiṃ, mahāpajāpatiyā gotamiyāti pañcakkhattuṃ vattabbaṃ. Mahāpajāpatiyaṃ gotamiyaṃ, bhoti mahāpajāpati gotami.</paragraph>
<paragraph line="132">Makkhali gosālo. Makkhaliṃ gosālaṃ. Makkhalinā gosālena. Sesaṃ vitthāretabbaṃ.</paragraph>
<paragraph line="133">Sāriputtamoggallānaṃ sāvakayugaṃ. Sāriputtamoggallānaṃ sāvakayugaṃ, sāriputtamoggallānena sāvakayugena, sāriputtamoggallānassa <pageBreak edition="M" number="0.0343" /> sāvakayugassa. Sesaṃ vitthāretabbaṃ. Sabbāpetā padamālā ekavacanavasena ñeyyā. Sāriputtamoggallānā aggasāvakā, sāriputtamoggallāne aggasāvake, sāriputtamoggallānehi aggasāvakehi. Sesaṃ vitthāretabbaṃ. Bahuvacanavasena ñeyyā. Ito aññesupi eseva nayo.</paragraph>
<paragraph line="134">So dāro, sā dārā. Saṃ dāraṃ, se dāre. Sena dārena. Sesaṃ vitthāretabbaṃ. Sā nārī, sā nāriyo. Saṃ nāriṃ, sā nāriyo. Sāya nāriyā. Sesaṃ vitthāretabbaṃ. Saṃ kammaṃ, sāni kammāni. Sena kammena. Saṃ phalaṃ, sāni phalāni. Sena phalena. Sesaṃ vitthāretabbaṃ.</paragraph>
<paragraph line="135">Paṭhamaṃ jhānaṃ, paṭhamaṃ jhānaṃ, paṭhamena jhānena, paṭhamassa jhānassa. Sesaṃ vitthāretabbaṃ.</paragraph>
<paragraph line="136">Catutthī disā, catutthiṃ disaṃ, catutthiyā disāya.</paragraph>
<paragraph line="137">Dhammī kathā, dhammiṃ kathaṃ, dhammiyā kathāya, dhammiyaṃ kathāyaṃ. Evaṃ anupubbī kathā, evarūpī kathā. Iminā nayena aññesupi ṭhānesu padasamodhānavasena liṅgato ca antato ca vacanato ca apekkhitabbaṃ. Padato ca nānappakārā nāmikapadamālā yojetabbā.</paragraph>
<paragraph line="138">Idāni ekappakārānaṃ saddānaṃ liṅgaantavasena nānattaṃ veditabbaṃ. Kathaṃ? Yādiso, yādisī, yādisaṃ. Tādiso, tādisī, tādisaṃ. Etādiso, etādisī, etādisaṃ. Kīdiso, kīdisī, kīdisaṃ. Īdiso, īdisī, īdisaṃ. Ediso <pageBreak edition="M" number="0.0344" />, edisī, edisaṃ. Sadiso, sadisī, sadisaṃ. Kadāci pana ‘‘yādisā tādisā’’ti evamādīni itthiliṅgarūpānipi bhavanti. Nāmikapadamālā nesaṃ <bold>purisa itthī citta</bold>nayena yojetabbā.</paragraph>
<paragraph line="139">Idāni samāsataddhitapadabhūtānaṃ <bold>amama</bold>saddādīnaṃ nāmikapadamālā vuccate – amamo, amamā, amamaṃ, amame. Amamena. Sesaṃ vitthāretabbaṃ.</paragraph>
<paragraph line="140">Mayhako, mayhakā. Mayhakaṃ, mayhake. Mayhakena. Sesaṃ vitthāretabbaṃ.</paragraph>
<paragraph line="141">Āmā, āmā, āmāyo. Āmaṃ, āmā, āmāyo. Sesaṃ vitthāretabbaṃ.</paragraph>
<paragraph line="142">Tatra <bold>amamo</bold>ti natthi taṇhāmamattaṃ diṭṭhimamattañca etassāti amamo, ko so, arahāyevāti vattuṃ vaṭṭati. Apica yesataṇhāpi sadiṭṭhīpi ‘‘mama ida’’nti mamattaṃ na karonti, tepi amamāyeva. Ettha ca ‘‘manussā tattha jāyanti, amamā apariggahā’’ti idaṃ sāsanato nidassanaṃ. ‘‘Amamo nirahaṅkāro’’ti idaṃ pana lokato nidassanaṃ. Itthiliṅge vattabbe ‘‘amamā, amamā, amamāyo’’ti padamālā. Napuṃsake vattabbe ‘‘amamaṃ, amamānī’’ti padamālā. Tatra <bold>mayhako</bold>ti ‘‘idampi mayhaṃ idampi mayha’’nti vippalapatīti mayhako, eko pakkhiviseso. Vuttañhetaṃ <bold>jātake</bold> –</paragraph>
<gatha1 line="143">‘‘Sakuṇo mayhako nāma, girisānudarīcaro;</gatha1>
<gathalast line="144">Pakkaṃ pipphalimāruyha, ‘mayhaṃ mayha’nti kandatī’’ti.</gathalast>
<paragraph line="145">Itthiliṅge vattabbe ‘‘mayhakī, mayhakī, mayhakiyo’’ti padamālā. Tatra <bold>āmā</bold>ti ‘‘āma ahaṃ tumhākaṃ dāsī’’ti evaṃ dāsibhāvaṃ paṭijānātīti āmā. Gehadāsī. Vuttañhetaṃ <bold>jātakesu</bold><pageBreak edition="M" number="0.0345" /> ‘‘yattha dāso āmajāto, ṭhito thullāni gacchatī’’ti ca, ‘‘āmāya dāsāpi bhavanti loke’’ti ca, tasmā imānevettha nidassanapadāni.</paragraph>
<paragraph line="146">Idāni <bold>kati katipaya katimī</bold>saddānaṃ viseso vuccate yathārahaṃ nāmikapadamālā ca. Tatra <bold>katimī</bold>saddassa nāmikapadamālā na labbhati ‘‘ajja bhante katimī’’ti evaṃ pucchāvasena āgatamattato. <bold>Kati katipaya</bold>saddānaṃ pana labbhateva, sā ca bahuvacanikā. <bold>Visuddhimaggaṭīkāyaṃ pana katipaya</bold>saddo ekavacaniko vutto. Kati purisā tiṭṭhanti, kati purise passati. Kati itthiyo, kati kulāni. Kati lokasmiṃ chiddāni yattha cittaṃ na tiṭṭhati. Kati kusalā. Kati dhātuyo. Kati āyatanāni. Katihi khandhehi katihāyatanehi katihi dhātūhi saṅgahitaṃ. Katibhi rajamāneti, katibhi parisujjhati. Katipayā purisā, katipayā itthiyo, katipayāni cittāni. Imā pana nāmikapadamālā.</paragraph>
<paragraph line="147">Kati. Katihi, katibhi. Katinaṃ. Katisu.</paragraph>
<paragraph line="148">Katipayā. Katipayehi, katipayebhi. Katipayānaṃ. Katipayesu. Katipayāyo. Katipayāhi, katipayābhi. Katipayānaṃ. Katipayāsu. Katipayāni. Katipaye. Katipayehi, katipayebhi. Katipayānaṃ. Katipayesūti. Sabbāpetā sattannaṃ vibhattīnaṃ vasena ñeyyā, samāsavidhimhipi <bold>kati</bold><pageBreak edition="M" number="0.0346" /><bold>katipaya</bold>saddā bahuvacanavaseneva yojetabbā. ‘‘Katisaṅgātigo bhikkhu, oghatiṇṇoti vuccati. Katipayajanakata’’ntiādīsu hi ‘‘kati kittakā saṅgā katisaṅgā’’tiādinā sabbadā bahuvacanasamāso daṭṭhabbo.</paragraph>
<paragraph line="149">Idāni rūḷhīsaddānaṃ nāmikapadamālā vuccate – idha <bold>rūḷhīsaddā</bold> nāma <bold>yevāpanaka</bold>saddādayo. Yevāpanako, yevāpanakā. Yevāpanakaṃ. Yevāpano, yevāpanā. Yevāpanaṃ. Yaṃvāpanakaṃ, yaṃvāpanakāni. Sesaṃ sabbattha vitthāretabbaṃ. Tatra <bold>yevāpanako</bold>ti ‘‘phasso hoti vedanā hotī’’tiādinā vuttā phassādayo viya sarūpato avatvā ‘‘ye vā pana tasmiṃ samaye aññepi atthi paṭiccasamuppannā arūpino dhammā’’ti evaṃ ‘‘yevāpanā’’ti padena vutto yevāpanako, evaṃ ‘‘yevāpano’’ti etthāpi. Tathā ‘‘yaṃ vā panaññampi atthi rūpa’’nti evaṃ ‘‘yaṃvāpanā’’ti padena vuttaṃ <bold>yaṃvāpanakaṃ</bold>. Esa nayo yathārahaṃ <bold>yassakaṃ yatthaka</bold>ntiādīsupi netabbo.</paragraph>
<paragraph line="150">Ettha siyā – nanu ca bho <bold>pana</bold>saddo nipāto, nipātānañca abyayabhāvo siddho tīsu liṅgesu sabbavibhattivacanesu ca vayābhāvato, so kasmā ‘‘yevāpano’’ti <bold>o</bold>kāranto jātoti? Saccaṃ <bold>pana</bold>saddo nipāto, so ca kho ‘‘ye vā pana tasmiṃ samaye’’ti vā, ‘‘yaṃ vā panaññampī’’ti vā, ‘‘brāhmaṇā panā’’ti vā evamādīsu nipāto, ‘‘yevāpanako’’ti vā, ‘‘yevāpano’’ti vā evamādīsu nipāto nāma na hoti. Anukaraṇamattañhetaṃ, tasmā īdisesu <bold>pana</bold>saddasahitā payogā rūḷhīsaddāti gahetabbā. Yajjevaṃ kasmā nibbacanamudāhaṭanti? Atthassa pākaṭīkaraṇatthaṃ.</paragraph>
<paragraph line="151">Tayodhammajātakaṃ <pageBreak edition="M" number="0.0347" />. Tayodhammajātakaṃ. Tayodhammajātakena. Tayodhammajātakassa. Tayodhammajātakā, tayodhammajātakasmā. Sesaṃ vitthāretabbaṃ.</paragraph>
<paragraph line="152">Tayosaṅkhārā. Tayosaṅkhāre. Tayosaṅkhārehi, tayosaṅkhārebhi. Tayosaṅkhārānaṃ. Sesaṃ vitthāretabbaṃ.</paragraph>
<paragraph line="153">Cattāripurisayugo saṅgho. Cattāripurisayugaṃ saṅghaṃ. Cattāripurisayugena saṅghena. Cattāripurisayugassa saṅghassa. Sesaṃ vitthāretabbaṃ.</paragraph>
<paragraph line="154">Satokārī, satokārī, satokārino. Satokāriṃ, satokārī, satokārino. Satokārinā, satokārīhi, satokārībhi. Satokārissa. Sesaṃ vitthāretabbaṃ. Ettha <bold>satokārī</bold>ti saratīti sato, sato eva hutvā karaṇasīloti satokārī.</paragraph>
<paragraph line="155">Aparesampi rūḷhīsaddānaṃ nāmikapadamālā vuccate saddhimatthavibhāvanāya. Aṅgā. Aṅge. Aṅgehi, aṅgebhi. Aṅgānaṃ. Aṅgehi, aṅgebhi. Aṅgānaṃ. Aṅgesu. Bhonto aṅgā.</paragraph>
<paragraph line="156">Aṅgā janapado. Aṅge janapadaṃ. Aṅgehi, aṅgebhi janapadena. Aṅgānaṃ janapadassa. Aṅgehi, aṅgebhi janapadasmā. Aṅgānaṃ janapadassa. Aṅgesu janapade. Bhonto aṅgā janapada. Evaṃ <bold>magadhakosalā</bold>dīnampi yojetabbā.</paragraph>
<paragraph line="157">Itthiliṅge kāsī, kāsiyo, kāsī, kāsiyo. Kāsīhi, kāsībhi. Kāsīnaṃ. Kāsīhi, kāsībhi. Kāsīnaṃ. Kāsīsu. Bhotiyo kāsiyo. Atrāyamatthavibhāvanā – kāsī, kāsiyo janapado. Kāsī, kāsiyo janapadaṃ <pageBreak edition="M" number="0.0348" />. Kāsīhi, kāsībhi janapadena. Kāsīnaṃ janapadassa. Kāsīhi, kāsībhi janapadasmā. Kāsīnaṃ janapadassa. Kāsīsu janapade. Bhotiyo kāsiyo janapada. Evaṃ <bold>avantīcetī vajjī</bold> iccetesampi padānaṃ yojetabbā. Tenāhu <bold>aṭṭhakathācariyā</bold> ‘‘kurūsu janapade’’ti. Evaṃ <bold>aṅgā</bold>dīni atthassa ekattepi janapadanāmattā rūḷhīvasena bahuvacanāneva bhavanti. Tathā hi tattha tattha ‘‘aṅgesu viharati. Magadhesu cārikaṃ caramāno’’tiādinā, ‘‘aṅgānaṃ magadhānaṃ kāsīnaṃ kosalāna’’ntiādinā ca bahuvacanapāḷiyo dissanti. Evaṃ rūḷhīsaddānaṃ nāmikapadamālā bhavanti.</paragraph>
<paragraph line="158">Idāni aparāpi ito savisesatarā saddabhede sammohaviddhaṃsanakārikā paramasukhumañāṇāvahā nāmikapadamālāyo kathayāma sotūnaṃ atthabyañjanaggahaṇe paramakosallasampādanatthaṃ. Tā ca kho ‘‘sambuddho paṭijānāsi. Kassako paṭijānāsi. Upāsako paṭijānāsi. Sammāsambuddhassa te paṭijānato ime dhammā anabhisambuddhā’’tiādayo pāḷinaye nissāyeva. Tattha <bold>sambuddhopaṭijānāsī</bold>ti ‘‘tvaṃ ‘ahaṃ sammāsambuddho’ti paṭijānāsī’’ti <bold>iti</bold>saddalopavasena attho gahetabbo. Esa nayo ‘‘kassako paṭijānāsī’’tiādīsupi. ‘‘Sammāsambuddhassa te paṭijānato’’ti ettha pana ‘‘ahaṃ sammāsambuddho’’ti paṭijānantassa tavāti evaṃ <bold>iti</bold>saddalopayojanāvasena añño saddasanniveso teneva añño atthapaṭivedho ca bhavati. ‘‘Khīṇāsavassa te paṭijānatoti’’ādīsupi eseva nayo. <bold>Aṭṭhakathāyaṃ</bold> pana <bold>sammāsambuddhassa te paṭijānato</bold>ti ‘‘ahaṃ sammāsambuddho, sabbe dhammā mayā abhisambuddhā’’ti <pageBreak edition="M" number="0.0349" /> evaṃ paṭijānato tavāti yo attho vutto, sopi yathādassito atthoyeva. Evaṃpakāraṃ ñatvā paṇḍitajātiyena kulaputtena amhehi vuccamānā ‘‘ahaṃ sammāsambuddho’ti tvaṃ paṭijānāsī’’ti etasmiṃ atthe sakriyāpadā ayaṃ padamālā vavatthapetabbā –</paragraph>
<paragraph line="159">Sammāsambuddho tvaṃ paṭijānaṃ tiṭṭhasi. Sammāsambuddhaṃ taṃ paṭijānantaṃ passati. Sammāsambuddhena te paṭijānatā dhammo desito. Sammāsambuddhassa te paṭijānato dīyate. Sammāsambuddhasmā tayā paṭijānatā apeti. Sammāsambuddhassa te paṭijānato dhammo. Sammāsambuddhasmiṃ tayi paṭijānante patiṭṭhitanti. Tathā ‘‘khīṇāsavo tvaṃ paṭijānāsī’’tiādināpi vitthāretabbaṃ.</paragraph>
<paragraph line="160">Iddhimā bhikkhu ekopi hutvā bahudhā hoti, bahudhāpi hutvā eko hoti. Iddhimanto bhikkhū ekopi hutvā bahudhā honti, bahudhāpi hutvā eko hontīti imasmiṃ panatthe ayampi sakriyāpadā padamālā vavatthapetabbā –</paragraph>
<paragraph line="161">Ekopi hutvā bahudhā honto bahudhāpi hutvā eko honto bhikkhu tiṭṭhati, ekopi hutvā bahudhā hontā bahudhāpi hutvā eko hontā bhikkhū tiṭṭhanti. Ekopi hutvā bahudhā hontaṃ bahudhāpi hutvā eko hontaṃ bhikkhuṃ passati, ekopi hutvā bahudhā honte bahudhāpi hutvā eko honte bhikkhū passati. Ekopi hutvā bahudhā hontena bahudhāpi hutvā eko hontena bhikkhunā dhammo desito, ekopi hutvā bahudhā hontehi bahudhāpi hutvā eko hontehi bhikkhūhi dhammo desito. Ekopi hutvā bahudhā hontassa bahudhāpi hutvā eko hontassa bhikkhuno dīyate. Sesaṃ <pageBreak edition="M" number="0.0350" /> vitthāretabbaṃ. Bho ekopi hutvā bahudhā honta bahudhāpi hutvā eko honta bhikkhu tvaṃ dhammaṃ desehi, bhonto ekopi hutvā bahudhā hontā bahudhāpi hutvā eko hontā tumhe dhammaṃ desethāti. Imasmiṃ ṭhāne <bold>kevaṭṭasuttaṃ</bold> sādhakaṃ. ‘‘Idha kevaṭṭa bhikkhu anekavihitaṃ iddhividhaṃ paccanubhoti. Ekopi hutvā bahudhā hoti, bahudhāpi hutvā eko hoti, āvibhāvaṃ…pe… tamenaṃ aññataro saddho pasanno passati taṃ bhikkhuṃ anekavihitaṃ iddhividhaṃ paccanubhontaṃ ekopi hutvā bahudhā hontaṃ bahudhāpi hutvā eko honta’’nti idaṃ kevaṭṭasuttaṃ.</paragraph>
<paragraph line="162">Ekoekāya mātugāmena saddhiṃ raho nisajjaṃ kappento bhikkhu evaṃ vadati, ekoekāya mātugāmena saddhiṃ raho nisajjaṃ kappentā bhikkhū evaṃ vadanti. Ekoekāya mātugāmena saddhiṃ raho nisajjaṃ kappentaṃ bhikkhuṃ passati, ekoekāya mātugāmena saddhiṃ raho nisajjaṃ kappente bhikkhū passati. Sabbaṃ vitthāretabbaṃ. Ettha pana ‘‘na tveva ekoekāya, mātugāmena sallape’’tiādikaṃ pāḷipadaṃ sādhakaṃ. Ettha hi <bold>ekoekāyā</bold>ti idaṃ abyayapadasadisaṃ rūḷhīpadanti gahetabbaṃ, <bold>aññamañña</bold>nti saddassa viya ca ekapadattūpagamanañcassa veditabbaṃ. Bhikkhu vinā dutiyena sayaṃ eko hutvā ekāya itthiyā saddhinti imasmiṃ atthe ‘‘ekoekāyā’’ti idaṃ padaṃ na rūḷhīpadanti daṭṭhabbaṃ. Evaṃ santepi na ‘‘eko’’ti saddo ‘‘bhikkhū’’ti padena samānādhikaraṇo. Yadi samānādhikaraṇo siyā, ‘‘nisajjaṃ kappenta’’ntiādi na vattabbaṃ siyā. ‘‘Ekāyā’’ti saddopi na ajjhāharitabbena ‘‘itthiyā’’ti padena samānādhikaraṇo. Yadi samānādhikaraṇo siyā, ‘‘mātugāmenā’’ti <pageBreak edition="M" number="0.0351" /> na vattabbaṃ siyā visesābhāvato dviruttabhāvāpajjanato ca. Kiñca bhiyyo ‘‘mātugāmenā’’ti vuttattā ‘‘ekenā’’ti vattabbaṃ siyā, ekantato pana ‘‘ekoekāyā’’ti idaṃ padaṃ pumitthisaṅkhātaṃ atthaṃ apekkhati, na samānādhikaraṇapadaṃ, tasmā ‘‘dve jānipatayo aññamaññaṃ sallapentī’’tiādīsu ‘‘aññamañña’’nti padassa viya ca ‘‘ekoekāyā’’ti imassa ekapadattañca nisajjaṃ kappentassa bhikkhuno visesanattañca veditabbaṃ. Atha vā yassaṃ nisajjakriyāyaṃ bhikkhupi ekova hoti, itthīpi ekāva. Sā kriyā rūḷhīvasena ‘‘ekoekāyā’’ti vuccati, tādisāya ekoekāya nisajjakriyāya bhikkhu mātugāmena saddhintipi attho gahetabbo. Iminā nayena aññesampi rūḷhīsaddānaṃ nāmikapadamālā yathāpayogaṃ ekavacanabahuvacanavasena yojetabbā. Iccevaṃ vāccābhidheyyaliṅgādīnaṃ nāmikapadamālā nānappakārato pakāsitā.</paragraph>
<gatha1 line="163">Sumadhuratarasaddanitiṃ imaṃ,</gatha1>
<gatha2 line="164">Paṭutaramatitaṃ susikhe varaṃ;</gatha2>
<gatha3 line="165">Viduvimatitamopahariṃ raviṃ,</gatha3>
<gathalast line="166">Matikumudapabodhinisāpatiṃ.</gathalast>
<gatha1 line="167">Kataviññūjanassāsa-sāsanassābhivuddhiyā;</gatha1>
<gathalast line="168">Dhiyā nītimimaṃ sādhu, sādhukaññeva lakkhaye.</gathalast>
<centered line="169">Iti navaṅge sāṭṭhakathe piṭakattaye byappathagatīsu viññūnaṃ</centered>
<centered line="170">Kosallatthāya kate saddanītippakaraṇe</centered>
<centered line="171">Vāccābhidheyyaliṅgādiparidīpano nāmikapadamālāvibhāgo</centered>
<centered line="172">Ekādasamo paricchedo.</centered>
<paragraph line="173">Ettāvatā <pageBreak edition="M" number="0.0352" /><bold>bhū</bold>dhātumayānaṃ pulliṅgānaṃ itthiliṅgānaṃ napuṃsakaliṅgānañca nāmikapadamālā yathārahaṃ liṅgantarehi saddantarehi atthantarehi ca saddhiṃ nānappakārato dassitā. Sabbanāmāni hi ṭhapetvā nayato aññāni kānici nāmāni aggahitāni nāma natthi.</paragraph>
</body>
</document>